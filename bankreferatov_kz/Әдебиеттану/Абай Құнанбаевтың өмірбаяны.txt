Абай осы күнгі Семей облысындағы Шыңғыс деген тауды жайлаған Тобықты руының ішінде, 1845 жылы туған.
Абайдың өз әкесі Құнанбай, оның әкесі Өскембай, үшінші атасы Ырғызбай.
Бұлардың барлығы да ру ішінде үлкен үстемдік жүргізген адамдар.
Өскембай — Ырғызбайдың өзге балаларының ішінде ең дәмелісі болды.
Сол кездегі Кеңгірбай маңайындағы ағайын-туысқан, іні-баласының бәрінен пысық, епті болыпты.
Өскембай Кеңгірбай қартайған кезде атқа мінеді.Өскембай өзінің ел меңгеру әдісінде ең алдымен, Кеңгірбайдың көпті мезі қылған парақорлық мінезінен бойын қашандау ұстауға тырысқан көрінеді.
Ру басылар ортасында сақталып қалған сөздің бәрінде: "Ісің адал болса, Өскембайға бар, арам болса, Ералыға бар" деген сөз бар.Бірақ осындай болумен қатар, Өскембай елді күшпен, зорлықпен ықтырып аламын деп, асқақ мінезді көп қолданған.Мысалы бір уақыт аулына жүгініске келіп отырған Мәмбетай деген кісіге ашуланып, мұрнын кесіп алғаны...
сияқты ісі жаңағы айтқанға дәлел.Өскембай орта жасқа келгенде, баласы Құнанбай ер жетіп, атқа мінген.
Құнанбай 1804 жылы туған.
Құнанбайдың шешесі Зере, кісі ренжітпейтін жұмсақ мінезді әйел болған деседі.1850 жылы, 72 жасында Өскембай өледі.
Зере байынан кейін көп жасаған.
Ол бертін келіп: 90-ға жетіп өледі.
Мұның ақын болатын немересі Абайдың бала, бозбала күнінде бәрі Зерені "кәрі әже" дейді екен.
Кәріліктен құлағы есітпейтін болады.
Балаларына дұға оқытып, үшкірте береді.
Сонда өз қолындағы немересі Абай кәрі әженің құлағына өлең айтып келіп үшкіреді екен.Құнанбай жасында әке-шешесі мен өскен ортасынан алған тәрбиеден басқа оқу тәрбиесін көрмеген.Мұның орайына жас күніндегі өмірі, елдің ол кездегі дағдысы бойынша: батырлық, жорықшылық сияқты істерге көбірек ауған.
Өзі құрбы жас жігіттердің ішінде ер, мықты найзагер болып та саналған.Жасында осындай өмірге салынған Құнанбай кесек мінезді, қатты адам болғанға ұқсайды.
Қаттылығы әншейін ғана емес, әке, шеше, жанашыр жақынға да бір қалыпты болған сияқты.Ел билеп, іс басқаруға келгенде Құнанбай әкесінен өтімдірек болған.
Мұның кісілікке толық ілінген кезінде Сібір даласы "1822 жылдағы Сібір қазақтарына арналып шыққан устав" бойынша өкірікке бөлініп, "өкіріктік приказ" билейтін болған.
Өкіріктің бастығы аға сұлтан, приказдың қалған екі мүшесінің бірі өкімет чиновнигі болады (елдің көбі мұны майыр дейді).
Үшінші мүшесі кіші сұлтан атанады.
Осы кезде Құнанбай екі жылдай аға сұлтан болады.Бұрыннан өз орталарынан біреудің болуына көп тілеулес болып жүрген ру жуандары Құнанбайдың аға сұлтан болуын Құсбек, Жамантайдың партиясынан, патша саясатынан дегісі келмей, "Құнанбай басының қасиетінен" деп кеткен сияқты.Сол кездегі атқа мінерлер аузындағы аңызға қарағанда, Құнанбай: "қарадан хан болған" деп аталады.Құнанбай аға сұлтан болған уақытта, өз еліне старшындыққа өзінің тоқал шешесінен туған Майбасар деген інісін сайлаған.
Майбасар тентек, ұрыншақ мінезді, сыйымсыз адам болған.
Ел мұны адамшылық, ақыл, мінез жағының қайсысынан болса да басшы болып, ел меңгеруге жарайтын кісі деп білмеген.Майбасар қылығының салдарынан Жігітек деген ру бастығы Бөжей болып, Құнанбайға өкпелі болады.
Бірақ бірде аға сұлтан болып жүрген Құнанбай, әрі сырт елдерге атақты, әрі үмітке салмақты болып ап, Жігітекті де, басқаларды да бойымен басып шыға берген.
Сонымен алғашқы араздық, жаулық кейін ұзақ замандарға созылып кетсе де, Құнанбай тұсындағы алыстың бір буыны Жігітектің жеңілуімен бітеді.
Құнанбай Жігітектің он жеті адамын Сібір айдатады.Бұл кезде Абай ержетіп, ел меңгеруге кіріскен еді.
Әкесінің Жігітекпен алысқан, Тоқпамбет үстіндегі, Мұсақұл үстіндегі төбелестерінде баларақ болса да, ер жете бастаған сайын, әкесі мұны ел сөзіне, ел ісіне жұмсай бастайды.
Осы Құнанбай ісінің жоғарыда айтылған көп уақиға, көп тартыстары және барлық сол заманның мінездері ақын Абайдың бала күнінен бастап нық байланыса өскен ортасы еді.Көп басты адамынан айырылған Жігітек талай заманға шейін "көзге қамшы тигендей" болып қалады.Абай елді меңгеріп алған кезде, Құнанбай біртіндеп кеп ел сөзінен шыққан.
Сонымен 72 жасында қажыға барып, қажыдан қайтып келген соң 8-9 жылдан кейін қайтыс болады.Абай әкесі Құнанбайдың 41 жасында туған.
Ақынның өз шешесі - Ұлжан.
Тегі Құнанбай көп қатынды болған.
Үлкен қатыны қыздай алған — Күнке.
Бұдан туған бал асы Құдайберді.
Екінші әйелі Ұлжан — ол Құнанбайдың інісі Құттымұхамбетке айттырылған қалындық екен.
Інісі өлген соң келінін алған.
Бұдан туған балалары: Тәңірберді, Ыбырай (Абай), Ысқақ, Оспан.
Үшінші әйелі — Айғыз.
Одан Қалиолла, Ысмағұл деген балалары болған.
"Атадан алтау, анадан төртеу" дейтін Абай өлеңінің мәнісі осы.
Төртінші әйелі — Нұрғаным.
Бұдан бала болмаған.Күнкенің жасы Құнанбайдан үлкен екен.
Берірек келгенде жасы ұлғайып, күйеуін күте алмайтын болған соң, Құнанбай Ұлжанның қолына шыққан.
Бірақ Ұлжаннан туған балаларының бәрі бірдей өз шешесінің қолында тәрбиеленбеген.
Үлкен баласы Тәңірбердіні жас күнінде Өскембай қолына алып өсіріпті.
Ысқақты Құдайбердімен бірге Күнкенің қолында өсірген.
Күнке ерте уақыттан бөлек ауыл болып кеткен.Ұлжан мен Айғыз бір ауыл болып, Құнанбай осылармен тұрған уақытта, екі шешесінің ортасындағы тел баласы кішкене Ыбырай болады.
Бұл екі шешесінен кейінірек Оспан, Ысмағұл деген екі бала туған.
Бірақ бұлардың жасы Абайдан едәуір кіші.
Айғыздың үлкен баласы Қалиолла болса, оқуда жүрген.
Сондықтан Абай алғашқы балалық шағын екі шешесінің ортасындағы жалғыз баланың қалпында өткізген.
Екі шешеге бірдей бала болып жүргендіктен, сол кездегі үлкендері Абайға "Телқара" деп ат қойыпты.
Кейін Абай ер жеткен уақытта бірталай жеңгелері ертеден қойылған атпен "Телқара" дейді екен.Абайдың өз шешесі Қаракесек ішінде Бертіс тұқымы болады.
Ұлжанның әкесімен бірге туысқан ағалары Қонтай, Тонтай қалжыңымен даңқы жайылған, белгілі мысқылшыл, тапқыш күлдіргілер болған.
Бұл әдет Бертіс, Шаншар руына түгел жайылған мінез.
Көрші ел, Шаншардың қулары легенде: кісіні жазым қылып кететін ит-құсты сөз қылғандай сөйлейді.
Жәрмеңке сияқты қалың жиындарда, бір жерде тобымен жиылып, күліп сөйлеп келе жатқан Шаншарды көрсе, көп елдің кісілері: "ойбай, Шаншар келе жатыр!" деп өрттен қашқандай дүркірей қашады екен.
Бұл әдет Шаншардың мысқыл, мазаққа ұста болып, тауып айтқыш өткір тілдігінен туған нәрсе.
Қандай жанның болса да мінін таппай қоймайды, мінін тауып алса түңлігін ұшырғандай қылып соқтығады.
Сөз табуымен кімнің де болса есін шығарып, есеңгіретіп кетеді.Осы Шаншардың бұрынғы-соңғы заманға шейін аузынан тастамайтын атақты "қуы" Тонтай болған.
Тонтайдың барлық өмірі тұтас күлкі болып кеткен.
Түгелімен, бастан-аяқ жеке-жеке күлкі әңгімеден құралады.
Сол әңгімелерге қарағанда Тонтайлар қалың қазақ ортасының үнемі көңілін көтеріп жүрген, таусылмайтын думаны, ұдайы қызық күлдіргісі.
Бүгінгі Европа, Американың Чарли Чаплины, Бестер Китоны сияқты.
Осы Тонтайдың інісінен туған әйел бала Ұлжан болады.Ұлжан сабырлы мінезді кісі болған.
Абай — балалық шағын сөз қылғанда өз шешесіне қатты ырза болып, Айғызға іші ренжіңкірейді екен.
Анау күндестікті көп сыртқа шығарып, білдірмесе де, Айғыз сол жағынан белгі бергіш болса керек.
Бұнысы — өзгемен бірге көп қатынды семьяның зәрін татып өскендігін де сездіреді.Ұлжанда тұқымының тауып айтқыш қалжыңшылдығы әбден болған.
Анда-санда әлдеқалай айтып қалған сөздері қалжың болып, ел есінде ұмытылмай сақталып қалған.
Ұлжан да өлерінде қалжың айтқан.Тонтай өлерінде маңайына жиылып келіп отырған қожа-молдаларға қарап: "жазыла, жазыла қожа-молдалардан да ұят болды, енді өлмесек болмас" деп айтты деген сөз, екінің бірі білетін мәтел сөз сияқты болып кеткен.Осындай тапқыштық және біреудің мінін ащы тілмен қатты түйрегіштік, нағашысы мен шеше жағынан Абайға да мол келген.
Шынға келгенде: Абайдан қалған сөздің ішінде барлық ақындықтың шарты болатын жалынды жанды, өткір сезімді былай қойғанда, қалған сарынның ішінде салқын ақылмен сөйлегіштік көп пе, жоқ шанышпа тілді, соқтықпалы, ащы мысқыл, улы күлкіге бой ұрғандық көп пе? Бұл екі ортасын дәл кесіп-пішіп айыру, ұзақ тексеруді керек қылатын шығар.
Бірақ біздің ұғынуымызша соңғы түрі көп сияқты.Құнанбай жанның бәріне суық болған қалпында, өзінің балаларына да қатты, зілді болған.
Сол қаталдық, зілін, ауыр өмір бұйрығын жас шағында еріксіз орындап, Абай да әке мінезінің ауыртпалығын көп көреді, басынан көп кешеді.
Ал Ұлжан мінезді адам болғандықтан орайы келгенде, өзінің бала, бауыр, қайын сияқтыларына мысқыл әзілді айта береді екен.
Қалжыңмен жауаптасуды Абайға бала күнінен өзі де еккен сияқты.
Осының бір мысалы: Абайды сүндетке 8-9-ға ілініп, ересек болып қалғанда отырғызса керек.
Сонда Абай қашып жылап "құдай, бүйткенше қыз қып жаратпаған екенсің!" депті.
Ұлжан соған: "Балам-ау, қыз болсаң бала таппас па ең, содан қиын боп па", — дейді.
Абай: "Ә, онысы тағы бар ма еді!" — деп қуанады екен.Абайдың ақындық жолында өзге талай жазушы, талай ақынның жолынан бөлек өзіне ғана хас, ерекше тағдыры болған.
Ақындығындағы сол ерекшелік Абайдың бала күнінен бастап, соңғы өлер шағына шейін өзгеше шарттардың ішінде өткен ерекше өмірінен туған.
Сондықтан енді қолға түскен азын-аулақ мағлұматтар бойынша Абайдың өз басының өміріне келейік.Абай жоғарыда айтылғандай екі шешенің тел баласы болып жүрген, кішкене кезінде сырт мінез жағынан аңқау, нанғыш және тентектеу де бала болса керек.
Бірақ сол кішкене күнінде өзге балалардан ерекше жері, үйге қонған қонақтың әлде қалай айтқан ертегі сияқты әңгімелерін құлай тыңдайды.
Жай өмірде пысық, ширақ емес аңқау болғандықтан, өз шешесінің аулындағы үлкендері: Құнанбайдың бұл баласынан да Күнкенің қолындағы Ысқақтан көбірек дәме қылған.
Ол Абайға қарағанда жас күнінен тықылдаған пысық, ширақ болса керек.Абай он жасқа келгенде, әкесі Семей қаласына әкеліп оқуға берген.
Бұдан бұрын қырда да біраз оқыған болады.
Семейдегі алғашқы берген молдасы Ғабдұлжаппар деген татар.
Артынан бұдан шығарып, Ахмет Риза деген молдаға тапсырған.
Екеуі де мешітте имамдық қылады.
Және сол мешіттерінің жанында медресе болған.
Оқушы шәкірттің көбі медреседе жатып оқиды.
Оқу, әрине, ескіше, ылғи дін сабақтары.
Соның барлығын да араб, парсы тілдерінде оқиды.
Жалпы медреселерде кейінгі заманға шейін сақталып келген салтқа қарағанда: түрік оқу, жолшыбай ғана оқылатын қосымша оқу болу керек.Оқушы мен оқытушының да барлық уақыты, түгелімен дін діңгегі сияқты болған арабша, одан қала берді парсыша болу керек.Абай осы медреседе үш жыл оқиды.
Оқуға өзімен бірге оқыған үлкен, кіші балалардың барлығынан сонағұрлым зейінді, ұғымтал және ерекше ықыласты болған.
Дәрісте арабша кітаптан молдасының бір оқып, бір-ақ рет түрікшеге аударып берген сөздерін екінші ретте кітапқа қарамай өзі жатқа айтып шыға алатындай зерек болған деседі.
Сонымен дәріс ретінде оқылатын сабақтарды ұғып, білу Абайға өзге балалардан сонағұрлым оңай болған.
Көп уақытын да алмаған.
Сондықтан барлық артылған уақытты Абай өз бетімен өзі сүйген кітаптарын оқуға жұмсап, көп тімтінуге салынады.
Өз бетімен оқитын кітаптары араб, парсы, түрік жұрттарының ақындары.
Одан соң сол тілдерде жазылған ертегі, дастан, хисса сияқты әдебиет мұралары.Бұларды Абай, бала кезіндегі құлай берілгіш мінезі бойынша барын салып, көп оқыған болу керек.
Оқуға кірген соң-ақ, балалық дегенді көп білмей, тез есейіп, ілім қуған кісінің қалпына оңай түсіп кеткен.
Оқыған кітаптың көбіне сынмен қарай білетін, сезімді оқушы бола бастаған сияқты.
Өйткені, сол жылдары Абайдың араб, парсы, түрік ақындарының ішінде өзінің әбден сүйіп, таңдап алған ірі ақындары болған.
Солардың әр сөздерін оқып шығып, талай бәйіттерін ұзыннан-ұзақ жаттап алғандары да болған.Сол бала күнінде жаттаған кей сөздері ұлғайып, кәрілікке жеткен уақытына шейін есінен шықпаған, ұмытылмаған.
Абайдың 30 жасында туған баласы Тұраштың айтуынша, балалары оқып жүрген кітаптардың ішіндегі кейбір сөздерді "Пәлен кітаптың пәлен бетінде" деп, жаңылмай жатқа айтып отырушы еді дейді.Осы сияқты белгілерге қарағанда Абайдың медреседегі оқуы көбінесе "Мұқтасар" сияқты дін кітаптары болмай, дені ақын сөздері болу керек.
Ерте күннен әңгімелі, өлең сөздерге ерекше ынтық болып, қатты құмартқан талапты жас шәкірт, ақындық өнерін кәдірлейтін мінезді сол балалық шағынан ала шыққан.Медресенің ауыр тәрбиесінде жүрген жас шәкірттің шын сүйетін жандары — Науаи, Сағди, Қожа-Хафиз, Фзули сияқты ақындар болған.Бұлардың сөздерін Абай бері келіп ұлғайған уақытына шейін тастамаған.
Әрқашан оқып, әрқашан сүйсініп еске алып отырған.Медреседе оқып жүрген кездерінде жаз болып елге қайтқанында қаладан ала қайтатын кітаптары тағы сол ақындар.
Үй ішіне оқып беріп отыратыны да солар болған.Өзі оқымаса да балаларын оқытып жүрген Құнанбай, бір баласы Қалиолланы орысша оқытып, Абайды мұсылманша оқытып жүргенінде, соңғы баласына Сопы Аллаяр сияқты ақындарды көп оқытып, өзі де тыңдай жүреді.
Сол кезде Абайдан Ысқақ артық болады дегендерге: "Не күтсеңдер де осы жаман қарадан күтесіңдер ғой" дейтін сөзі Абайдың өз есінде қалған екен.Ескіше оқыту тәртібі шынымен, "инемен құдық қазғандай" өнімсіз оқу болғанда, Абайдың үш-ақ жыл оқуы сырт көзге аз оқу болса да, өзіне көп жаңалық беріп, көп жаңа дүниенің шетін ашқан сияқты.
Алдымен ақындарды көп оқу себепті, Абай араб, парсы тілін сол үш жылдың ішінде жақсы біліп шыққан.
Мұның белгісі, сол заманнан қалған бірен-саран өлеңдерінен білінеді.Кітап жүзінен алған тәрбие мен жазба үлгілер бойынша ол уақыттағы өлеңге жарайтын тіл жалғыз ғана араб, парсы тілі деп біліп, Абай да алғашқы өлендерін араб, парсы тілдерімен Фзули, Аллаяр, Бабырша айтады.
Балалық шағындағы өлең жазамын деген талабын:Фзули, Шәмси, Сайқали,Науаи, Сағди, Фирдоуси,Қожа-Хафиз бү һеммәсиМәдәт бер иә шағири фәрияд!—деп, өзі кәдірлеген ескі ақындардың аруағына сыйынумен бастайды.Осы аталған аттардың өзіне қарағанда, шығыстағы көпке белгілі болған ірі ақындардың талайымен Абайдың ерте күнде танысып алғандығы даусыз сияқты.Абай оқуды тастап елдің жас бозбаласы, жас жігіт болып жүрген кезінде де, осы ақындардан алған үлгі әсерден түгел айықпай, көкейінде көп сақтап еді.
Сол кезде ұнатқан әйеліне өлең жазса әлгі ретпен кітапшалап жазады.Әлифдек ай юзіңе ғибрат еттім,Би бәләи дәртіңә нисбәт еттім...—деп, "әліп, бимен" жазған өлеңі, одан соң "юзи раушан, көзі гауһар, лағилдек бет үші әхмәр..." деген өлеңдері жас шағында қиялына қатты әсер етіп, тіл кестесінде өздерінің үлгісіне тартып алған жоғарғы ақындар әсерінен туады.Абайдың жас күнінен бізге жеткен өлеңдері жоққа тән.
Тіпті азғана.
Сондықтан бұл туралы ақынның өмірбаянының ішінде ұзақ сөйлеуге орын аздау.
Бірен-саран пікір болса ақындық жәйін тексерген мақалада айтылады.
Абайдың нағыз ақындық белгісін беріп, өнімді өлең жаза бастаған кезі жігіттік шағы өткен соң басталады.
Ол кездегі Абай арабшыламақ, парсышыламақты теріс нәрсе деп түсінген.Медреседе үшінші жыл оқып жүрген уақытта Абай жалғыз мұсылманша оқумен тоқтамай, Семей қаласындағы "Приходский школге" түсіп, орысша да оқи бастаған.
Бірақ, мұндағы оқуы ұзақ болмайды.
Бас-аяғы үш-ақ аймен орысша оқуы бітеді.
Үш жылмен мұсылманша оқуы доғарылады.Жасы 13-ке толғанда, ерте есейіп, ақыл сезімі ашыла бастаған, өткір зейінді, ерекше талапты жас шәкіртке аз да болса оқу, тәрбие беретін мектептің есігі жабылады.Екі-үш жылдай қырдан гөрі тәуірірек үлгі беретін қал ада болғанда, ақын болатын баланың алған жалғыз ғана нәрлі азығы: Шығыс ақындарын тану, солардың сөздерін ынтасы ауып сүйіп, көксеу болады.
Осындай дүние есігін енді ғана ашқалы жаңа ғана саңылау көріп келе жатқан уақытта, Абай, аздаған біліммен үлкен кісінің өміріне кіріседі.Оқу, білім, кітап тәрбиесі сияқты нәрселер осы қалғаннан көп уақытқа шейін бұйырмаған ас сияқты болып, Абайдан алыста қалады.
13 жасқа толғанда әкесі Құнанбай ел билеу жұмысына өзіне серік қылмақ болып, жаңа міндетке арнап, сол жолға баули бастайды.Баласын оқудан ерте шығарып алуына себеп болған нәрсе: ел жұмысында өзіне серік болатын іні-баланың Абайдан қолайлысы болмағандығы.
Бала болса да сол кезде Абай әкесі дәме қыларлық белгілерді көрсете бастаған сияқты.
Барлық балаларына қатал, қатты сыншы болған Құнанбай, Абайдың өзгелерден артық екенін ертеден сезген деуге болды.Баласын оқыта түспей, асығып алған себеп, жоғарыда Құнанбай өмірі туралы айтқан сөздерді еске алсақ, оңай ұғылады.
Құнанбай өзі тұстас ру басылардың қақ жартысын өзіне қарсы тұратын жау қылып алып, көп өмірін сол жаулықтың жолында алыс-жұлыспен өткізген.
Қарсысына шыққан ру басыларды үлкен тартыстың аяғында жеңіп алса да, сондағы ішке байланған мұз аналардың көбінің есінен кетпеген.
Құнанбайдың өз істері, өз мінездері бір болса, екінші жағынан: сыртқа да, ішке де әмірі жүріп жуандап алған Құнанбайдың маңайында да талай сотқар туысқандары болады.Бұлар Құнанбайдың ұлықтығына мас болып, "пәлен ауылдың жігіті, түген жақсының туысқаны" деген атпен, шамасы келгенінше емін-еркін пайдаланған.
Көп елді мазақтап, қорлап, орынсыз зорлық, қисынсыз жуандық істей берудің үстіне тіпті Құнанбайдың дос боп жүрген ру басыларын да қажытып алған.
Сол Құнанбай қарсысында жүрген адамдар Құнанбайдың өзі ғана емес, жаңағыдай жақыны, өрен-жараны дегеннің барлығына да жауығып, жирене қарайтын болған.
Тартыс ретіндегі өшпендік жөнімен Құнанбайдың жас баласын да өздерінің ертең алысатын жауы есепте біледі.
Оны да дұшпан санайды.
Осының бір мысалын Абай өзі де айтады екен.Бір күні жас бала өзен жағасында ойнап жүргенде, анадай жерде келе жатқан Байсал, Бөжей, Түсіпті көреді.
Олар әкесімен араз.
Бірақ Абай алдарынан көлденең шығады да, қол қусырып тұрып сәлем береді.
Бөжей сәлемін алса керек.
Байсал жақтырмай: "Антұрғанның баласының сәлемін алып неғыласың?" — депті.
Бөжей тоқтап, баладан: "Бізді көрсең сәлем бер деген әкеңнің үйретіндісі ме, жоқ өзің бердің бе?" — дейді.
Абай: "Үйретінді емес, танып әдейі сәлем берейін, батаңызды алайын дедім" десе керек.
Байсал сонда тағы да: "Жетпегірдің баласына тағы не бата беруші ек?" — деп жүре бермек болады.
Бірақ, Бөжей жүрмей, бата берді дейді.
Батасында, "жалғыз-ақ әкесінің мінезін бермесін" дегенді баса айтқаны Абайдың есінде қалыпты.Осы бала оқуды тастап әкесіне көмекке келеді.
13 жастағы Абай, әкесі берген бетпен ел сөзіне кіріседі.
Әрине, жас бала алғашқы аяқ басқан жерден келелі кеңеске кіріп кеткен жоқ.
Ел жұмысын шет жағалап, ептеп бастауына керек.Сондықтан ең алғашқы жылдарында әкесінің "барып келінде" жүреді.
Кейде қасына кісі қосып беріп, кейде жалғыз өзіне сөз тапсырып, келісім жасауға да ерік береді.Абай жасына жетпей ұлғая бастайды.
Балалық белгісін ерте жоғалтып, сөйлесіп жүрген үлкендеріне бала көрінбеу, олқы түспеу жағын көп ойлайды.
Әкенің билігі, өмір талқысы және араласып жүрген үлкендері болсын, барлығы да Абайды оқудан алыстатып әкетумен тоқтамай, табиғи балалық қалпынан да жырып әкеткен.Жас күнінен-ақ Абай өмірі әлденеше қиқы-жиқы, шиырға түскен.
Ішкі балалық дүниесін онды-солды соққыға алатын, теріс қалыпқа кептейтін, ерекше халдарға ұшыраған.Өзінің дене қуаты мен ой қуатына лайық келмейтін салмағы зор міндеттер басына түскен соң, Абай жаратылыстағы зеректік, талаптылық сияқты өнерінің барлығын еріксіз осы жолға салған.Ел кісісімен араласқанда, сөз керек, тапқыштық керек, кезенді жерге келгенде, айла да, ашу да керек.
Әрбір көлденең келген істің тұсында өзгелер не сөйлейді, не істейді.
Бұрынғы билер не айтып, не істеген.
Өз әкесі қайтеді? Оған қарсы адамдар не тәсілде? Осының бәрін Абай ел сөзіне кірісе бастаған соң-ақ тесіле қарап, толық ұғынып, жете білуге тырысады.Сонымен балалықтан асып, бозбалалық, жігіттік шағына жеткен уақытта қазақтың ескі сөзі, ескі жол-жобасы, мәтел-тақпақ, ескі биліктеріне елдің маңдай кісілерімен қатар түсетіндей білім алады.
Бұл уақыттарда қазақтың ескі ақындары, кемел шешендері, жорықшыл батырлары, ерлері болсын барлығының жәйіндағы әңгімелер Абайға таныс дүние болып қалған.Қаладағы оқудан шығыс ақындарын сүюді, ақындықты сүюді ала келген Абайға, ендігі тәрбиеші ұстаз қазақтың халық қазынасы болады.
Осылайша ел даналығын танып, соны ерте қамту, жас талапкерге жаңа зор мектеп болады.
Бұл жөніндегі азық білімді ол әкесінен алмайды, халықтан шыққан шешен ділмәр, ақын, ескі әңгімешіден, көпшіліктен алады.
Ең алғашқы өлең жәйін баяндаған жырында Абай Шортанбайды, Дулат, Бұқар жырауды ауызға алса, солардың өзін бала күнінен естіп, танып, жаттап, тіпті тамашалап өскенін сезуге болады.
Әрине, осындай ақындық мұраларымен қатар мысал, мақал, аңыз, дастан, айтыс, жарыс сияқты өзге де неше алуан сан қазынаны әжеден, анадан, қонақ жолаушылардан көп есітеді.
Ол әңгімелердің, жырлардың көбіндегі ел зары, ел сыны, жуанның зорлығы, қыздың мұңы сияқтыны да көп естіп өседі.
Осындай мұраларды сүю Абайдың негіз іргесін қатал, суық билер ортасында ғана қалдырмай, халық мұрасына бейім етіп жүреді.Бір айтқанды ұғып алу, ұққанын ұмытпау, ел сөзіне соларды керекке жаратып, әңгіме арасына кірістіріп отыру, "жақсы" деген шешендерге көп жайылған салт еді.
Абайға да сол парыз сияқты болған.
Жас жігіт сол білімді орнымен керегіне жаратып, келістіріп, көркейтіп сөйлейтін болады.
Ел көзіне шешен сияқты көріне бастайды.
Басында балалығының арқасында ел сөзіне қорғана кіріскен Абай, аз жылдың ішінде үлкен табыс тапқандай болып, адымын ұлғайта бастайды.
Бірнеше рет жол көріп, көзі қанған соң елдің "пәлен жақсы, түген жақсы", айла мен еп болмаса, өзге жалпы білімге, ақыл шалымға, өзінен соншалық артық емес екенін сезеді.
Абайдың өзінен үлкен кісілерден өзін кем санамауына себеп болатын тағы бір нәрсе — мұның оқуы барлығы.
Ел кісілерінің көпшілігі Құнанбай сияқты, оқымаған адамдар болған уақытта, Абай олардың қасында өзін өзгерек көрген.
Надан кісілердің ортасына келіп өлшескенде, өзінің үш жылдық оқуы дардай көрінген.Бұған халық ескілігі, қазақ фольклорының мол байлығы қосылған соң, Абай аз заманның ішінде ел ортасындағы шешендік, жүйрік, жарыс сөзде өз қайратына сенген өршілдікпен құлаштайды.Абай бұл кездерде үлкен-кішінің ұтымды, шешен жауап айтқанын тәуір бағалап, дау, талас, тартыс егесте өзі де сондайды айтып қалуды машық етеді.
Бұны ылғи жәй сөз түрінде айтпай, кейде өлеңмен айтып жіберетіні де болады.
Осы күнге шейін бізде Абайдың сөз байлығын, лексиконын тексерген еңбек жоқ.
Бірақ қазақшасын оқыған адамның барлығына Абай тілінің аса бір мол, бай тіл екенін тану қиын емес.
Сол байлық Абайда бала, жігіт күнінен құралып, өсіп келген байлық.
Және шешендік өзі де тапқырлық пен кестелі сөзден, келісімді, ұтымды ойлардан құралғанда — ақындықтың бір ағайыны.
Абай ақындығы оның жас кезінен көп мұралар қалдырмаса, "ол кезде Абай ақын емес еді" деу қата болады.
Абай сол уақытта да ақын.
Ақындығын және мол қолданған, күнде сынға салып, күнде безеп отырған ақын.
Онысы және өмір құрылысына күнбе-күн, қолма-қол ұштасып отырған ақындық.
Ол, жүйрік шешен, әсем ұшқыр сөздің ақындығы.
Көбінесе қара сөзбен айтылған тапқырлық, алғырлық.
Бірақ Абай онда өзін "ақынмын" деп санамаған.
Өлеңді де, дәл өлең түрінде, келелі тартыс үстінде аз қолданып, жәй ойын, қалжың, мысқыл түрінде көбірек айтып тастап жүрген.
Әсіресе жігіттікке жеткен шағында қыз-келіншекке арнаған сәлем хат, қалжыңды көбінесе өлеңмен айта беретін болған.
Бірақ ол кездегі өлеңнің көбін өзі де ескермей, өзге де көп елемей, барлығы ұмытылып қалған.
Есте қалғанның бізде жиылғаны: "Әліп, бимен" жазылған тілек хат.
Сонан соң "Сап-сап, көңілім" деген өлең еді.
Ол Сүйіндік қызына айтылған өлең екен.
Бозбалалық шағында Абайдың қатты құмар болған әйелінің бірі осы қыз.
Мұның аулына көктемде бір жыл барып түнеп қалғанда, өз аулымен екі арадағы өзен тасып кетіп, қайда барарын білмей қатты сасады.
Қыздың аулы мен өзеннің бұл жағасында отырған елдің бәрі ол күнде Құнанбаймен қатты жауласып тұрған кезі болады.
Көзге көрінсе, кем қойса сабалуы анық.
Сөйтіп сасқалақтағанда Сүйіндік аулының қызметшісі Ербол деген жігіт мұны бір байталға мінгізіп, өзі өгіз мініп, тасып жатқан өзеннен өткізіп салады.
Осы Ербол мен Абай кейін жақын болып көпке шейін сенісіп, достасып кетеді.Абай - жас жігіт кезінен бері, тіпті, ұлғайып келген уақытына шейін, өз басынан махаббаттың көп романдарын кешірген адам.
Сонда, әсіресе, жақсы көрген әйелдері — тоғай бойындағы Нүркен дегеннің қызы болады.
Онымен Семейде Тінібай үйінде кездесіп, бір ай бойы барлық болыстық, партия істерін ұмытып, жүріп алған уақыттары болған.
Сыбан ішінде сондайлық жақсы көріскен әйелі — Сабырбай ақынның қызы Қуандық.
Бұл өзі де ақын қыз болған.
Абай Аягөзге бір топ кісімен бара жатып, сол қыздың аулына қонады.
Абайдың қасында Сүйіндік баласы Асылбек бар екен.
Ол — Қуандықтың жездесі.
Сол арқылы қалжыңдасып отырып, ақыры Қуандық пен Абай айтысып кетеді.
Бұлардың айтысын Сабырбай үй сыртында тыңдап тұрады.Ақын Абай ол кездегі қазақтың барлық басқа ақындарының үлгісімен ауызша айтатын, соған машықтанған ақын болады.
Тегінде ақын емес кісі, бұрын ақын аты бар жүйріктермен өлеңмен айтыспайды.
Ал Абайдың жаңағы ісі оның бір жер емес, талай жерде, жеңіл айтысқа батыл кірісе жүргенін дәлелдейді.
Шешендік айтыстың қатарында ақындық айтыстың ілесе жүргенін сездіреді.
Ол тіпті жазушы ақын болған кезінде, бертін уақытта да талай ұсақ өлеңін осылайша қолма-қол суырып сала айтатын.
"Көкбайға", "Қыздарға", "Қара қатынға", "Масақбайға" деген сияқты толып жатқан эпиграмма, әзіл өлеңдері жазушы Абай емес, фольклор көлеміндегі Дулат, Шөже сияқты ақын боп жүрген бір кездерін, әсіресе жастық кездерін анық танытады.Жаңағы айтылған әйелдер сияқты Абайдың жас күнінде қатты сыйлас болған, кейінде тәтті болып жүріп, әр кезде еске алып отыратын әйелінің бірі — Мұрын Тананың қызы Тұржан сұлу екен.
Бұл кейін Сыбан ішіндегі Быжы деген өзбекке тиіп тұрғанда, Абай әдейілеп барып, амандасып қайтып жүрген.Мінеки жігіттік шағында осындай өзге көп жастың салтын қолданып, кейде ақындық өнерінің шетін шығара жүрсе де, Абайдың ауған жағы бұлар емес, ел келесіне атсалысқан шешендік пен алғыр, жүйрік билік болады.Сонымен ақыл-ойға, шешендік сезімділікке келгенде ерте ер жеткен жас жігіт, сол уақытта-ақ өз ортасынан иығы асып, басып оза бастағанын сезгендей болады.Жалпы ақылмен болжайтын сөздерге келгенде, біреудің айтып тоқтаған жерінің аржағынан жаңа саңылау табамын деп талап етеді.Біреудің "таптым" дегеніне сынмен қарайтын, "жеттім" дегенін қанағат қылмайтын, аржағынан асырып түсіруге тырысатын талап, Абайдың жігіттік шағындағы көптен бөлек ерекше мінезі сияқты.
Осы пікірдің дұрыстығын дәлелдеу үшін, ел есінде қалған екі-үш мысалды айталық.Тегінде Абай өзі жүрген ортада бастығы әкесі боп, барлық ол күндегі "жақсы" дегеннің шама-шарқын тез таниды.Оларда ескі пандық, надан қара күш болмаса, нағыз адамгершілік, шыны талант қасиеттің аз екенін таниды.
Елдің күйзелуі күшті екенін, халықтың сыншы жыршылары айтқан сөздерден әбден біле бастайды.
Бұл жағынан қарағанда өз әкесі бір күш иесі болса, соның қарсысында жуандар да ешбір жағынан абзал, әулие емес екенін біледі.
Ұрлық, пара, пәлеқорлық оларда да бығып жатады.
Жалғыз-ақ баларақ шағында бұның әкесі, өзін бұған танытқанда "сол елдің телісімен, тентегімен алысамын" деп, өз жағын дұрыс қып танытады.
Абай бері келгенше осының шынын дәлелдеп тани алмай, әке ығында, еріксіз бағынумен келеді.
Бірақ бертін кеп танығанда сол әкесінің достары мен өзіне де сыншы бола бастайды.
Соларды ең алдымен, "күштімін" деген жақтары - жүйріктік, шешендік, озғындық жағынан төңкеріп тонамақ боп, соқтыға бастайды.Сонымен Абай өз қайратына сенімді көзбен қарап, өз ойына өзі ие бола бастаған соң-ақ, ел ішінде кез келген шешеннің қайсысын болса да әңгіме ішіңде бір сөзбен мүдіртіп кетпесе ырза болмайтын болады.Балалық шағынан жаңа өтер-өтпесте әкесінің жұмсауымен барып, сөйлескендердің барлығына да осы мінезді істей бастаған.Абайдың жас жігіт кезінде Құнанбайдың Көкше ішіндегі тұрғылас, дос кісісі Қаратай болған.
Көп елдің сынынша шешен, жүйрік атанған кісі.
Сол Қаратай бір күні Абайдың өзі құрбы жас жігіттерімен жиналып отырған үстіне келіп, жастардың заманын жамандап, өз заманын мақтай бастайды.
Онда Абай бұл сөздерге көп дау айтып келіп, ақырында: "Сіздің заманыңызда көрші елдің арасында бір қол кісі болып, жиналып алып түн қатып жүрмесеңдер, жалғыз-жарым кісі қатынаса алмаушы еді.
Ұрлық, барымта, бұзықтық көп болғандықтан "әні алып кетті, міні алып кетті" деп, кемпір-шал, қатын-қалаш, жас бала тыныштықпен асын іше алмаушы еді.
Сол заман да жақсы ма?" дегенде Қаратай дау айтып келіп: "Менің заманым пайғамбарға жақын" депті.
Бұған қарсы Абай: "Алатаудың басы күнге жақын, бірақ басында мәңгілік қар жатады.
Сайында неше түрлі өсімдік, неше алуан жеміс шығады.
Рахым, жақсылыққа алыс жер, алыс заман жоқ.
Қайда болса да жетеді.
Сіз пайғамбарға Қазірет Әлінің әкесінен жақын емессіз, ол кәпір болған" депті.Осы сөзді Қаратай Құнанбайға келіп айтқан соң, әкесі Абай келгенде әдеттегі қаттылық, суықтығына салып, көп сөз айтып ұрсыпты.
Абай үндемей тыңдап алып сыртқа шығады.
Сонда Қаратай келіп: "бала, қалай, қайсымыз жақсы екенбіз?" дегенде, Абай: "Бәсе, қайсымыз жақсы екенбіз? Біздің тобымызға, ортамызға жалғыз өзің келіп ойдағыңның бәрін айтқанда, түгелімен қол қойып, тыңдағаннан басқамыз жоқ еді.
Сендердің ортаңа келсек қыруар жанды жалғыз шалың ауызға ұрып сөйлетпейді" депті.
Осы қағысудың тұсында әке заманы, бала заманының айырмасы ғана айтылып отырған жоқ.
Екі буынның біріне-бірі қайшы, қарсы көзқарастары да танылады.
Ел мен елді атыстырып, шабыстырған бұрынғы пәле басы "басшы" болыстарды сынаған, жақтырмаған сарын бар.
Өзін ел мұңына, ел тілегіне жақын адам сезініп, "сол ел тілегіне бейім болсаң жақсысың, болмаса өзің де жақсы емессің, өзің билеп қалыптаған заманың да жақсы емес" деген саналы жаңа жастың, жаңа адамның аңғары сезіледі.
Осылайша бірін сынаудан бастап өз уақытындағы, өзінің аржағындағы үлкен жүйрік дегеннің әрқайсысына да ұрынып қалып отырады.
Бәрінің де шама-шарқын сынап алып отырады.Жаңағы сияқты біраз сөзбен Шорманның Мұсасымен де жанасыпты.
Мұса — Құнанбай тұрғылас адам.
Өз ортасының шешен жүйрік деген маңдайалды адамының бірі.
Бір жылы Семейде Мұса Құнанбаймен бір мәжілісте отырғанда (тегі Құнанбайдың сұрауымен болса керек), үйдегі балаларының атын атап, Садуақас деген баласы барлығын айтады.
Сонда Абай: "Бір адамға екі бірдей кісінің атын қояды екен! Ол Сағд бин Уақас деген әкелі-балалы екі кісінің аты емес пе?" — депті.Осыдан Мұса Абайдың тілін еске алып қалса керек.
Екінші бір жерде, Абайдың бірталай кісінің мәжілісінде кіршіме ішіп отырғанда үстіне келіпті.
Отырған жұртпен бірге Абай Мұсаны мәжіліске кіргізуге шақырғанда, ол: "жоқ бұл нәрсенің аты кірішмә, тегі ноғайдың "кіршім?" деген сөзінен болса керек.
Сондықтан кіріспегенді мақұл көремін" депті.
Бұл сөзге Абай: "менің ойымша, ең әуелі бұл сөз ноғайдың тілі емес, парсының "гәршама"— "шамаға қарай" деген сөзінен болуға қисынды.
Екінші, әрбір нәрсенің ісіміне қарай жисмин[2] ала ма, жисмине қарай ісімін ала ма? "Алма" деген, жемістің аты, сол атына қарап алмайсыз ба?" — депті.Осы сияқты жұрттың тапқыр деген кісілерінің құр атағына жығылмайтын, бойұсынбайтын, ізденгіш, өр мінезді қасиетін Абай оқта-текте өз әкесіне де білдіріп жүрген.
Бұл туралы мына бір әңгімені айта кетейік.Ел ортасының бір үлкен жиынында Құнанбай көп ортасында сөйлеп отырған уақытта, Абай әлденеше оқталып бір нәрсе айтқысы келіп киліге беріпті.
Сонда Құнанбай, "тек отыр" деп тоқтатып тастайды.
Артынан ел арылып жиыннан қайтып келе жатқанда, әкесі Абайды шақырып алып, көп алдында көлденең дегені үшін наразылық айтады.
"Маған біткен саған да біткен екен.
Алдыма кісі түсірмеймін деуші едім.
Шіркін, Қаратай-ай, Бөжеймен де сол араз қып еді, сені осыған баулыған да сол ғой" депті.
Абай көп көзінше әкесімен таласқан кінәсін мойнына алады.
Содан кейін Құнанбай:"Кезі келгенде айтпақ болып жүрген сөзім бар еді, соны айтайын:Ең әуелі — сен жұрттың бәріне күліп сөйлейсің.
Жайдақ су сияқтысың.
Жайдақ суды ит те, құс та жалайды, кісіге кәдірің болмайды.Екінші: көрінгенмен жақын боласың, кісі талғамайтын желбегей жүрген кісінің басына ел үйірмейді.
Ел алатын қылық ол емес" депті.Осыған Абай: "Қолында құралы бар бірен-саранға ғана тиетін шыңыраудағы судан да, қойшы-қолаңшы, жалшы-жақыбайдың бәріне бірдей пайдасы тиетін жайдақ су артық деп білемін" дейді.
Екінші сөзге: "Қазақ ескі бір заманда қой сияқты болған, бір қора қойды жалғыз қойшы "айт" десе өргізіп, "шәйт" десе жусататын заман болған.
Одан бері келе ел түйе сияқты болды.
Бір шетіне тас тастап "шоқ" деп дыбыстаған уақытында аңырайып тұрып барып, бетін бұратын болды.
Енді біздің заманымызда ел жылқы тәрізді болды.
Мұны ақ қар, көк мұзда, қар төсеніп, мұз жастанып, етегін төсек, жеңін жастық қылуға шыдаған жылқышы ғана баға алады.
Еңбек сіңірген адам ғана ие болады" депті.
Әкесімен осы айтысқан сөзі Абайдың бұрынғы жуандардан біржолата бөлекше, өзгеше зор програмын көрсетеді.
Алдымен әкесінен өзгеше болмақ.
Бұдан халық мұңын ойлаған, халыққа адал еңбек етем, сонымен халық көпшілігімен қабыса "табысам" деген тілек бар.
Осы сөздің артынан ол өзі тұстас ру басының жаңағы әкелерге ұқсаған, солар ортасына ұқсаған мінез-әрекеттерімен алысуға бекінеді.
Ең алдымен әкенің ырқынан шығады.
Өзін: "елге пайдалы адамгершілігі бар, әділ басшы болсам ғана, жақсы адам боламын" деп есептейді.
Бұл жөнінде ол өз алдында, осындай ниетпен шыққан басшыны көрген жоқ еді.
Өзі тұстастың бәрі де ескіше жуан еді.
Сол ортадан үнемі етек бастыны, үнемі қара күштің қарсылығын көрумен күн кешеді.
Бірақ олардың кәрісіне де, жасына да бойұсынбайды, ірге бермейді.
Менсінбей алысумен кетеді.
Кейде надандықтарын мазақ етеді.Жаңағы сияқты мінездің белгісін Қаракесек Алшымбайға да көрсетіпті.
Абай Алшымбай аулының күйеуі болады.
Үлкен әйелі Ділдә, сол Алшынбайдың немере қызы.
Ділдәні алғаннан кейін Абай Алшымбайға сәлем бере, амандаса барады.
Қайтарда қайны әдет бойынша "қалаған-сұрағаны бар ма" деседі.Сонда Абай шұбар айғырдың үйірі деген бір қысырақты алғысы келгенді айтады.
Мұны Алшынбай бере алмай, батамды алсын дейді.Абай: "ондай батагөй шал өзімде де бар" деп, Алшымбайға бармай кетіпті.
Өз тұсындағы ру басыларымен кездескенде жас Абайдың қолданатын мінезі осы сияқты.
Ол көпшілігін менсінбейді, місе қылмайды.Абай жаңағыдай өз талабын алға қойып шыққан кезде жалғыз Тобықты іші ғана емес, бүкіл қазақ даласының барлығында штат партия таластарынан туатын алыс-жұлыс өте көп еді.
Оның түбі патшалық саясатының ру басылары ортасына әдейілеп егіп тұратын әрекеттік айласынан болатын.
Неғұрлым тартыс күшті болса, солғұрлым даланың ісі ру басылар арқылы қалаға кеп сарқатын.
Әмір иесі болам дегендер дала мен қалада бірдей алысатын.Патша үкіметінің қырдағы өкіл-ұлықтары бұрын аға султан, беріде болыс, би, елу басы, старшын деген ортаның өзі де, өзгеше нәрсіз, шірік орта болатын.
Абайдың бертінде жазған: "Болыс болдым, мінеки" , "Болды да партия", "Бөтен елде бар болса", "Қалың елім, қазағым" деген сияқты көптен көп өлеңдеріне көз салып, ойлап қарасақ, сол ортаның жиренішті, құнарсыз сурет, мінездерін, әдет-машықтарын — ақын таниды.
Патшалықтың парақор ұлық-жандарал, ояз, начальниктеріне, адвокат, чиновник, тілмаштарына табынған жаңағы атқамінерлер — қоғамдық тірлікті ылайлаған неше алуан мін мен дертке толы еді.
Ең әуелі патшалық законы, сот, әкімшілігі қазақ ішінде атқамінер ортасының айла-тәсіл, салт-індетінен түк білмейтін.
Бұлар мойындарына құрық түсірмейтін қашаған сияқты боп, олақ законды олай да, бұлай да алдайтын.
Сондағы көп атқамінерге машық болған бір мінез өтірік арыз болатын.
Өштескен адамнан ең алдымен ауылда, қара күшпен, қолмен есе алуға тырысады, ол болмаса, жауын мықтап жоймақ болса ұлыққа шабады.
Онда, "кісі өлтірді", "ауыл шапты", "жер өртеді", "патшаны жамандады" — деген сияқты неше алуан жалалар ойлап табу, сол үшін сот алдында жан беру, өтірік куәлар салу — жиі кездесетін іс болатын.
Немесе, бір жағынан жаңағыдай арыз беріп, жала жауып қойып, артынан қыр жөнімен табысып, татуласып алып, сол жауын қайта барып сот алдына, жаңада қиялап өздері ақтау, бұрынғы айтқанын қайтару сияқты әдеттер де толып жатады.
Өздері парақор, өздері қолдарына ұры ұстағыш, мөр басқыш, приговор бергіш, би, старшын ел басылары да сансыз көп болатын.
Ұлықпенен жемтіктес болып, парамен "ақты" қара, "қараны" ақ дегізе алатын айлакерлер де мол еді.
Сөйтіп, ол күндердің арыз, тартыстарын тексергенде кім кінәлі, кім ақтан күйген екенін айыру тіпті қиын болатын.
Көбінесе кінәлі жаза шекпей, кінәсіз ақтай күйетін қалдар да аса көп еді.
Әсіресе ел жуандарының тартысы момын елге, көпшілікке сор болушы еді.
Әсіресе ел жуандарының тартысы олардың өзі емес, ел шығынымен, ел бейнетімен бітуші еді.
Абай ел ісіне араласқанда, басында әке ырқымен кетіп, соның күндестерімен еріксіз жауласатын күнге душар болды.
Сол әке мен әке достарының бала басына қалдырған ауыртпалығы зәредей болса да, ол еріксіз сол тағдырына көнуге міндетті болды.
Бірақ сол зәрді іше жүре, әділетсізді, қиянатты таныды.
Өз ортасы ел қамы емес, ел сорына біткен жуандар ортасы екенін таныды.
Соны жоғарыда әкесімен айтысқан жерде анық білдіреді.
Енді құнсыз, залалды мінездермен алысып, тым құрыса пайдалы азамат болғысы келеді.
Бірақ бұның ол жолын ұққан жуан жоқ.
Олар өз машығына тартып, Абайдың өзін де бұрынғы өтірік пәле-жала жабумен жарға жықпақ болды.
Солардан бас қорғау ретінде және бір жағынан жаманын жазалаймын, жөнге саламын деген талаппен Абай алысатын болды.Сонымен осындайдан туатын талас-тартыс, жаулықтың астар жағы, екінші бір саласы үйез, жандаралдың кеңсесіне қарай ағылған көп шағым пішінінде болады.Қалайда болса ел ішінде Абай өз бетіне жүре бастаған соң-ақ, аз уақытта-ақ талас-тартыстың кіндігі қалаға қарай ауысады.Сонымен 28 жасқа келгенде Абайдың үстінен берілген партия басы жалақорлардың өтірік арызы, көп шағымы Семейдің кеңселеріне түсе береді.
Абай бұған орай ешкімді де шақпайды.
Бірақ арыздар бойынша мұны жазаламақ болған ұлық 1872—73 жылдың қысында оны қалаға шақыртады.Осы жолда Абай 12 үлкен іспен тергеліп, Семей қаласынан 3-4 айға шейін шыға алмай жатады.
Бірақ жұмыс саны көп болып, тергеуден тергеу болса да Абай бірде-біріне жығылмай ағарып, аман шығады.
Біздің қолымызда Абайдың осы жолы тергелген істері қандай-қандай екені туралы мағлұмат жоқ.
Бірақ кейін Абайдың өмірбаянын толықтырып, түгел тексеремін деген кісі осы жұмыстарды түгел қарастырып танысу өте қажет болады.Сонымен Абай 79-жылдарға шейін бір жағы әкесінің ығында болса, екінші жағынан сол әкесінің басындағы міндеттерді амалсыз арқалайтын болды.
Әкесінің барлық жаулары, барлық талас-тартыстары түгелімен кеп Абайды басады.
Ел билейтін кісілікпен "сол кісілік" жолындағы партия майданы, бас балуанға Абайдың өзін жырып шығарады.Бұл жолда алғашқы жекеленіп шығу жаңағы 12 тергеуден басталуға керек.
Сол тергеулердің тұсында Абай ұлық атаулының талайын көріп, барлығымен де, әлденеше халда кездескен болады.Ұлық алдында жұмысты болу, бір ғана ұлықтың өзі емес, сол кездің көп-көп адвокат, тілмаш сияқтыларымен де кездестіру керек.
Соның барлығымен араласу көп нәрсеге көзін қандырып, Абайға заң-закон дегендерді білдіру керек.
Әрине, осымен қатар орыс тілін білу, әлсіз жағын ұғыну, Абайға жаңа міндет сияқтанады.Қыр тартысын ұлықпен закон шеңберіне қай жағынан әкеп сыйғызуға болады? Ұлықпен қалай арбасуға болады? Осының бәрі Абайдың түгел ұғынып, толық білуіне қажет нәрселер сияқты көрінеді.
Ел ортасында жетер өріс, алар нәр болса бәрін таныған, баураған Абай, өзінің ойшыл, жүйрік сыншы ақылымен енді бұрынғыға қанағат етпей ілгері қарай дамуды, жаңа азық, нәр табуды талап етеді.
Арыз үшін, ұлық үшін емес, білім-тәлім, тәрбие үшін көксейді.
Білсем, жетсем деген зор тілек, үлкен талап пайда болады.
Бұл үшін орыстың тілін білу керек.
Оқу, зерттеу, іздену керек.Сонымен алғаш рет орыстың тілін іздеп, оқу біліміне барынша құмартып көңіл болу осы кезден басталады.
Бұл уақытқа шейін Абайдың барлық орысша оқуы үш-ақ айлық сабақпен біткен.
Әрине, ол білім кейінгі күндерге Абайға азық болды деп айтуға болмайды.
Орысша жағынан іздену жаңағы істің тұсында, сол 27-28 жасынан басталады.
Бірақ, алғашқы жылдардағы қарастыруда үнемі салынып іздеген іс емес.
Қалада болған уақытта оқта-текте қарастырады.1872—73 жылдардың қысы жаңағыдай боп өтсе де, Абай ел жұмысынан босай алмады.
Құр тергеуге іліндіргені болмаса, жаулары да жеңе алмаған.
Бұрын дос тұтып жүрген елі әлі де болса мұның қасында қалған.Бұл уақыттарда Абай қыр жұмысын жалғыз әкесінің ғана нұсқауымен жүргізбейді.
Өз жанынан жаңалықтар тауып, өзі сүйген жолдарын да қолдана бастайды.Абай әкесі қолданған бұрынғы қара күш орнына зорлықтың ешбірін де қолданбайды.
Жоғарыда әкесі тапқан мін көбінесе осы жағынан болу керек.
Патшалық күшін Құнанбай қолданса да, сонымен қатар қыр жолымен, өз күшімен қол қимылын жұмсау да аса көп болған.
Мысалы үшін Қодарды өлтіруін еске алсақ та болады.Сонымен Абай 29 жасқа толғанында, қарсысындағы ру басыларды ең алғашқы рет емін-еркін басып, жеңіп алады.
Жеңгенінің белгісі өзімен көп алысқан, Оразбай Аққұлы баласының аулында болған сайлауға жанына туған-туысқандарынан ешкімді ертпей, өзі тапқан достарын қасына алып барып, үйдегі Ысқақ деген інісін болыстыққа сайлап қайтады.Ысқақтың алғашқы болыс болғаны 1873 жыл, Абай сол Ысқақты ұдайымен үш сайлауда 9 жыл болыс қылады.
Осыдан кейін оқта-текте болмаса Құнанбай баласы, Құнанбай немерелері болыстықтың үнемі иесі болады да, өзгенің бірде-біріне тимей қояды.Абай осы кезге дейін өзінің ақын екенін білсін-білмесін, бірақ өз басына ақындық іс екен, жол екен, уақыт бөліп, еңбек қылатын кең өріс екен деп білмеген.Тегінде Абайдың жас шағында айтқан ірі өлеңдері өте көп болмау керек, ұсақ жағы көп.
Оны да қағазға жазбай, орайы келген жерлерде қалжың сөз ретінде ауызша айта салып, артынан өзі де ескермей ұмытып қала берген.Сөйтсе де қолға түскен бірен-саранның айтылған себептерін қарасақ, көпшілігі біреуді қалжың қылған, мысқыл, мазақ аралас өлеңдер.
Бұларының бәрі де өлең қылған кісінің көзіне қалжыңдап, күліп айтқан сөз сияқты.
Абайдың ерте баста айта бастаған өлеңі осы тәрізделеді.Екінші түрлі өлеңдері қыз-келіншекке жастық дағдысымен жазған хат өлеңдер, ол жайын жоғарыда айттық.Одан соң жігіт күнінде Сүгірдің қызына құмар болып, "Ақ етің аппақ екен атқан таңдай" деген бір өлеңі болса керек.
Бірақ ол өлеңін түгел білетін кісі кездеспеді.Күлкімен қалжың қылып айтатын өлеңді Абай бала күнінен бастаған көрінеді.
12 жасында бір жолаушы қатынға айтты деген бір ауыз өлең бұған дәлел.
Сол уақытта-ақ мінегіш, мысқылшыл, кішкене Абай болашақ үлкен сатирик Абайды танытқандай.
Кейін айтатын қалжың өлеңнің барлығы да осы бетпен өседі.Осымен әр жылдар, әр жерде, кейде ұзақтау болса, кейде бірер ауыз ғана қалжың өлеңдер айта жүріп, Абай жаңағы Ысқақ болыс болған жылдарға келеді.
Бұл уақытта бір деген басшы кісі атанып, айтқаны кімге боса да бұлды боларлық дәрежеге жетеді.
Болыс болып, күндегі істі інісі бастағанда, өзі елдің сыртқы шеңберін ұстап, үлкен таразысын бағатын кісі болады.
Кісілік, билік барлығының тұтқасы Абай болады.
Дос атаулы да Абай басына үйіріледі.
Ел ортасының дау-шарын, билік съезін түгелімен өзі атқарып, өзі басқарады.Осылайша сырт жағынан қарағанда біраз тыныштық сияқтанған халмен тіршілік еткен кезінде Абай өзінің, өзге әмірші биден өзгешелік пішінін таныта бастайды.
Бұрынғы атқамінердің парақорлық, өз жағына бұрғыштық, әділсіздік мінездерінің бәрінен аулақ.
Барынша әділ, шыншыл болуға тырысады.
Өз ортасына бұл жағынан үлгі, ұстаз болғысы келеді.
Осымен қатар енді ілім-білім өрісін табуға беттейді.Жасы 30-дан асқан соң, бұрынғы азды-көпті білімін есіне түсіріп, орыстың тілін мықтап оқиды.
Қалада жатып едәуір тіл білген соң, енді көп кітап оқуға кіріседі.Содан біраз жыл өткенде Абайдың күндегі өмірінде үлкен орынды кітап алады.
Кітапты тәртіппен, ретпен оқымаса да, пәлен жақсы, түген жақсы дегендердің сөздеріне, бірі артынан біріне ауысып, құмарлана қадалып оқи береді.Бір жағы ел сөзі, ел жұмысымен жатса, екіншісі әдейі қала кітапханасының кітаптары үшін де Семейде қысқы айларда ұзақ уақыт жатып алатын болып, өз-өзінен ізденіп, қармана бастайды.Осымен 35-36 жастардың шамасында кітап қарастырудың жолында жүріп, Абай 1880 жылдарда Петербурдан айдалып келген төңкерісшіл, халықшыл Михаэлис деген кісімен таныс болады.
Михаэлис ол кезде жас.
Петербур университетінің студенті болып жүрген күнінде айдалған екен, атақты Чернышевскийдің жақын танысының бірі болса керек.Сол Михаэлис Семейдің кітапханасынан Толстойдың кітабын сұрап тұрған Абайды көреді.
Танысады.Басында кітапханада кездесіп жүріп, артынан жақын таныс, тату адамдардың қалына жетеді.Михаэлис осы барғаннан Семей облысынан қайта алмай 40 жыл тұрып, сол жақта өлген.
Әуелгі кезде Семейдің өзінде тұрып, арғынан Өскемен қаласын мекен еткен.
Міні осы уақыттардың барлығында, алғашқы рет таныс болып алған соң Абаймен ұдайы кездесіп, немесе хатпен хабарласып тұрған.
Бертін келе Абайдың аулына қонаққа да барады.
Аздан соң Михаэлис арқылы Абай 80-жылдарда айдалған басқа халықшылдармен де танысқан.
Соның ішінде халықшыл адвокат — Гросс, жас доктор — Долгополов сияқтылар болған.
Гросс айдалып келген соң, қазақтың ескі жобасы бойынша айтылатын билік - келісім сияқты ескі әдет заңдарын жиып қарастыруға салынған.
Сонымен бұ да Абаймен араласып, қырға шығып 3-4 айдай Абайдың аулында жатып қайтқан.
Кейінірек уақытта Абайдың аулына Долгополов та келіп, қонақ болып жатып жүреді.Абайдың қазақтан басқа, ел адамдарымен танысуы жалғыз бұл аталған кісілермен бітпейді.
Патшалық үкіметімен араласып, каторгіге айдалып, Сібірден қашқан Кавказ адамдарының да бірнешеуі Абайды тапқаны бар.
Бұлардың ішінде Шәмілдің баласы, Тәштемірдің баласы деген адамдардың да Абай қолына келіп, ат мініп, пұл алып кетіп жүргендері болған.
Тәштемірдің баласын бір жаз бойы қонақ етіп, күтіп аттандырған деседі.
Қазан татарынан шығып солдаттықтан қашып, ел ішіне келген Ғабитхан, Кішкене молда деген кісілер елде Абайдың туысқаны сияқты боп қазақтан қатын алып, біржола қазақ боп тұрып қалғаны да бар.
Патшалық үкіметі бұл жөндерде Абайға қырын қарап, аулына бірнеше рет тінту шығартқан.
Ал Долгополовтар шыққанда жасырын полиция арқылы қырда астыртын надзор жасатып қойғаны да бар.
Бұл жай — соңғы жылдар Семей архивінен табылған "Долгополов ісі" деген істен әбден анық болып отыр.
Абай өзіне білім берер, жаңалық айтар дос іздеген уақытта чиновник төреден іздемей, бертін келе ылғи жаңағыдай адамдарды дос тұтады.
Соларды кәдірлейді.
Солар арқылы өз мағлұматын зорайтып, осылар ұсынған кітаптарды оқиды.
Бұл жағдай Абайдың өздігінен оқып, өсу жолында өзгеше жақсы жағдай болады.
Керекті, дұрыс өнімді бағытпен барып, Европа мәдениетінің ең қымбат қазыналарына қол артуына себепші болады.Осындай өзгеше достардың барлығының ішінде ең алдымен таныс болып, Абайға алдымен пайдалы әсер еткен кісі — Михаэлис.
Михаэлистің істеген еңбегі көп болғандықтан, Абай кейінгі уақыттарда "дүниеге көзімді ашқан кісі Михаэлис" деп, алғашқы басшылық істеп, бет нұсқағандағы үшін өмір бойы алғыс айтып кеткен.
Михаэлистің өзінің тексерген саласы табиғат ғылымы болса да (жердің жаратылысын оқыған) әр тарау жолдардан мағлұматтары болған мәдениетті адам.
Абайға қандай кітапты оқу туралы шынымен үлкен ұстаз есебінде бағыт берген.Бұрын қолына түскеннің бәрін талғаусыз, ретсіз оқып жүрген Абай, енді Михаэлистің ұсынысы бойынша үлкен тәртіпті ретке қойып, көркем әдебиет, сын, фәлсафа, тарих, табиғат ғылымдары, әлеуметшілдік жайындағы кітаптарға шейін тарау-тараумен, жоспармен оқитын болған.Осы бетпен орыстың белгілі ақын-жазушыларынан — Пушкин, Лермонтов, Некрасов, Толстой, Тургенев, Салтыков-Щедрин, Писарев, европа ақындарынан — Гете, Байрон; фәлсафашыл, табиғатшыл, білгіштерінен — Спенсер, Спиноза, Иуис, Дарвин, тарихшылдарынан — Дрепер сияқты талайларды оқыған.Алғашқы кезде оқығандарының көбі орыстың көркем әдебиет пен сыны болу керек.
Көп заманға шейін қалада жатып оқып, кейінірек талай кітаптарды қырға да алып шығып, елде де қарастыратын болады.Әдебиет тұсында жалғыз орыс жазушыларымен тоқтамай, Европаның көпке жайылған романшыларын да оқыған.Әр-беріден соң сол кітаптарды өз оқуымен қанағат қылмай, маңайындағыларға әңгіме қылып, айтып отыруды әдет қыла бастайды.
Со 35-40 жастың арасында өзі кітап қарастыра бастағанымен қатар, екінші баласы Әбдірахманды Семей қаласындағы үйездік школға оқуға береді.
Бұл баласы кейін өндіріп ұзақ оқып кетеді.Артынан біраз жылдан соң, үшінші баласы - Мағауияны да, әйел баласы — Күлбаданды да әкеп, орыс школына береді.Абай енді Семей қаласының үйез, жандарал, судьялар сияқты құр төрелікке мәз болған ұлықтарынан мүлдем басқаша адамдарды тапты.
Ұлықтардан білімді, ой-санасы сонағұрлым жоғары тұрған Михаэлис, Гросс сияқты зор білімді кісілердің мәжілістерінде болып, өзі де ғылым зерттей бастайды.
Абайға жаңа жарық дүниенің шеті енді ашылғандай болады.
Сонымен 1884—85 жылдары жасы қырыққа таман ілінгенде Абай дүниеден көп мағлұматы бар кісі болады.
Әр нәрсе туралы, ғылым-философияға сүйенген арнаулы көзқарасы, сыны бар, әншейін ел кісілерінен сонағұрлым қырағы, озған кісі болып, жекеленіп шыға бастайды.Бұдан кейінгі Абай елге де құр Құнанбайдың баласы болмай, ең алдымен өзге "жақсы" дегеннің бәрінен білімі, ақылы, сөзі мен өнері артық кісі болып таныла бастайды.
Көптің ұғынып жүрген құр сөз "жақсысы" емес, Абай ең алдымен білгіш, кемел, шешен, жүйрік болып санала бастайды.Енді өз елімен кейде келісіп, кейде келіспей жүрсе де, сырт елдердің сөз ұғарлық тәуір деген кісілері Абайдың атағын көп естіп, әңгіме-мәжілісіне құмар бола бастайды.
Бұлардың ішінде өз ортасындағы басшылық үстемдікті нық ұстап қалам деп, өз уақытындағы әр алуан қоғамдық, шаруашылық жаңалықтарға бойұсынып ойыса бастаған адамдар да бар еді.Абай тегінде білім алып, өзге бұрынғы ескі үлгідегі ру басыдан басқаша болғанда, сол ортаның өзін де өзгертіп, түзеткісі келеді.
Елге пәле әкелуші емес, қоғамына пайдалы еңбек етерлік адамдар шығарғысы келеді.
Сол өз ортасы өзінше жаңғырып, өнерленіп, жаңа заманға бұрынғылардан гөрі көбірек үйлесіп, мәдениетке ие болсын деп тырысады.
Осындай бағытын ұғар-ау деген адамдарды өз елінен де, басқа елден де тапқысы келеді.
Өзіне қосарға алуға тырысады.Сонымен көбінің өз тілектері бойынша Абай құда болып, кейбірімен сыйлас, тамыр, дос болады.
Жалғыз Семей үйезі емес, Қарқаралы, Өскемен, Аягөз айналасының ру басыларымен де жақындық таба бастайды.
Абайдың атағы мен дәрежесі Тобықты емес, сан Тобықтыдай елдерге жете бастайды.
Бұрынғы шешендік, зеректік, сыншылдықтың үстіне европаша жақсы, сенімді құрал тауып алған соң, Абаймен қай елдің мақтаған "жақсылары", атақты шешендері болса да, тіресіп сөйлесіп, пікір таластыруға жарамайтын болып қалады.
Қай-қайсысы болса да, сыртқы даңқы зор болғанмен Абайға келіп кездескенде дүниені болжар білімі, шалымы жоқ болғандықтан, Абайдың қасында білгіштің қасындағы наданның халінде қалып отырады.Сонымен Семей қаласында болсын, басқа дуандарда болсын бірнеше үйез елдердің болыс, билері бас қосқан үлкен съездерде Абай өзімен толық тең түсіп, толық мәжілісте болатын қазақ кісісін көре алмаған.Бір Тобықты емес, өз туысындағы қазақтың қайсысынан болса да өзінің сонағұрлым озып кеткендігін сезген.
Осыны сезіп, ұғынуының арты, қазақ еліне әмір жүргізуші жуанның барлық жай-күйіне бұрынғыдан да өткір, қатты сынмен қарауды күшейтеді.
Ел жайына, ел ортасындағы өз жайына болса да қанағат қылмайтын, заманынан озған ойларды ойлай бастайды.Абай енді тентек-тебіз, ұрлық-қарлық, алыс-жұлыс сияқты теріс мінездердің барлығы атқамінер тобына түгел жайылған мін екенін көреді.
Сол терістіктерді түзететін тез болғысы келеді.
Ұғарлық, ойланарлық санасы бар-ау деген кісілерге өсиет, ақыл айтып ұстаз бола бастайды.Сонымен 40 жасқа толған Абай енді өз ортасының ақылды, ақылшы басшысы болады.Отыз жасқа шейінгі өмірі өз ырғынан басқарақ, әке тізесімен өткен болса, ендігі өмірді, жаңа құрылған негіз, пікір бойынша жаңа мағыналы түрде өткізгісі келеді.Осы соңғы мақсатқа қарай ауысуына Европа оқығандарына таныс болып, кітап жүзінен алған пікір, тәрбиесі де қосымша себеп болады.
Сонымен қатар, ауысып, өзгеріп келе жатқан заман жайындағы өзінің ойлаған ойы, жаңа түсініктері әсіресе себеп болады.Өз айтуынша "Отыздың ішінен бастап Европа оқымыстыларының көп кітаптарын оқып, қырыққа таман келген уақытта, бұрынғы дүниенің асты-үстіне шығып өзгеріп, "күншығысым күнбатыс, күнбатысым күншығыс болып кетті" дейді.
Абай әрбір жақсы сөзді оқығанның артынан, соның ағымына ақыл-ойымен терең бойлайтын әдеттер табады.
Мәселен, Будданы оқып шыққанның артынан: "Будданың сөзі қалай терең еді, жасымда кез келмеді-ау" деген сөзі, не болмаса өмір бойы Лермонтовты сүйіп: "Бұл махаббатқа уланған шын ақын, махаббатын улаған ашу" деген сияқты сөздері, бұның шығыс, батыс өнерін аса зор бағалай бастағанын көрсетеді.Осы сияқты өзгерген сана, жаңарған ұғым, бағыт бойынша Абай енді өзі мінеген партия тартысынан айығып, аршылып шығуға тырысады.
Бірақ ортасы мен айналасы Абайды бұдан түгел босатпайды.
Еркін өзіне билетпейді.Ерте ояндым, ойландым жете алмадым,Етек басты көп көрдім елден бірақ, —дейді.Болмаса:Ой кіргелі тимеді ерік өзіме,Сандалмамен күн кешкен түспе ізіме! —дейді.
Ақыл айтады, сөгеді.
Көппен бірге өз мінін де теріп, өзін де жазалайды.
Бірақ ем болмайды.Осыдан соң сыртқы өмір бұның ырқына көнбей, қайта өзінің билігіне бұны еріксіз көндіріп, ескі жолға қайта тарта берген соң, Абайдың ойы мен ісі екіге бөлінеді.40 жастан асқан соңғы Абай бізге бір Абай емес, екі Абай болып кетеді.
Біреуі — бұрынғы күйге үйлескісі келмей, заманның ортасынан озып шығып, сыншы, ұстаз, ақын, данышпан болуға айналған Абай да, екіншісі — күндегі өмірдің талқысы мен шырмауынан шыға алмаған, ел меңгеруші Абай.Абайдың ішінде осындай екі тарау жол шығады.
Бір жүрек екіге бөлініп, жыртылып айрылады.
Заманнан ақыл сезімі артып, озған жалғыздың трагедиясы (қайғысы) туады.
Сол қайғысы сыртқа шығатын бір жол болу керек.
Абайдың ендігі ұғынуы бойынша сыртқы өмірі жеміссіз, ажарсыз, мағынасыз болса, оған өзі ішінде толып жатқан жартылық бар.
Ойына жиылған улы зар, үлкен мұң, қалың арман бар.
Осының бәрін сырт көзге көрсетіп, іштегі өкінішке тыныс ем етерлік нәрсе, ақындық болады.
Сонымен 1884—86 жылдардан бері қарай Абайдың нағыз өнімді ақындығы басталады.Енді бұл кездегі Абайға ақындық үлкен қадірлі мағынасы бар әлеуметтік қызмет, қоғамдық зор еңбек боп танылады.
Ол — надандық, зорлық, жуандық, пәлеқорлық сияқты атқамінерлер мінезімен мықтап тұрып алысуға кіріскен еңбегі.
Абайды кейінгі буынға және сол кездегі қалың елге, көпшілікке, саналы жастарға, нағыз кәдірлі Абай етіп көрсететін еңбегі.
Ақындықты сыншы, тәрбиеші, қасиетті дос етіп ұсынады.
Зұлымдық, надандықпен кектене алысады.
Мін атаулыны көзге шұқып, басқа сабап айтады.1884—86 жылдардан бастап, Абай осындай өлеңге кіріседі.
Бұлайша кірісуіне себеп болған нәрселердің барлығын мәлімдедік.Бірақ осы жылдарға жаңағы айтылған жәймен қатар, Абайдың ақындық еңбегінде сыртқы өмірдің үлкен бөгеттері тағы араласады.Құнанбай балаларының дәуірі ұзақ жүргендіктен, барлық Ырғызбай деген рудың ішінде болысы да, болыс емесі де түгелімен бақ-мастыққа салынып, орынсыз жуандық, орайсыз тентектік молаяды.
Сонымен ел ортасындағы жалпы наразылық күшейеді.
Ырғызбаймын деу: орынсыз еркелік, орайсыз тентектік, жуандыққа кепілсіз, шексіз берілген билет сияқты болады.Сондай себептер жиылып келіп, және ру басылардың тек жүре алмайтын пәле іздегіш мінездері де себепші боп, Абайдың туыстары мен сол ел жуандарының екі арасынан зор тың тартыс туады.
Абайдың өз басы кінәсіз болса да, тек отырайын десе де, жау жағы да, өз жағы да еркіне қоймайды.
Жақындары пәлені бастап алып, салмағын Абайға әкеп тастайды.
Күншіл, кекшіл, арамза атқамінерлер де Абайдың ақтығына, жазықсыздығына қарамай, арызбен шағым айтса, ылғи пәле басы қып Абайды атайды.
Соны сүйрейді.
Осы мінезді бұрын Абайға жақынмын деп жүрген кісілер алдымен бастайды.
Ең алдымен, бұрынғы дос болып жүрген Ербол, Жиренше, Күнту сияқты сенген адамдары кетеді.
Осылардың ішінде Абайдың "Күн ашықта қойнында" дейтін құнсыз, бұзақы ағайындарынан да қосылушы болады.Кісілік, әкімдік болса оны таласып, алатын да солар.
Жаманшылық бұзық мінездерінен ел бөлінгенде пәледен бас сауғалап қашатын да солар.
Өз мінездерімен Абай басына пәле әкеп тастайтын да солар.
Мысалы, Шыңғысқа ол кезде болыс боп тұрған Ысқақ ойына келгенін істейді.
Өз қолымен Жігітек ішіндегі көрнекті атқамінерлердің бірі Бұламбай дегенді сабайды.
Тоғалақ руынан Мақсытбай дегенді сабайды.
Болыстың қатыны кез келген қостың семізін сұраусыз, тергеуіз ұстатып алып сойғызып жатады.
Осындайлар бұларға жақын жүрген Жиренше, Оразбайларды да түгелдейді.
Сондай кісілер болып жиылып кеп, Абайдан өтініш етіп Ысқақты түсіруді сұрайды.
Абай Ысқақ мінезінен өзі де жиреніп, жаңағылардың дегенін істеп, оны орнынан түсіртуге себепші болады.
Бірақ оның есебіне басқа біреуі сайланып, Ысқақтардың іс жүзіндегі үстемдігі қайтадан сақталып қалады.Сондықтан сайлау басынан кете бере өздерінің біреуі сайланбаған, сол үшін өкпелі болған жаңағы Жиренше, Ербол, Абралы, Күнту бастаған бірнеше ру басылар біріне-бірі сыр шешіп, серт байласады.
Енді Абайдың қарсысына бұрынғы досымын деген кісілердің өздері басшы боп, шығысатын болады.
Келесі сайлауға әзірленеді.Бірақ, жаңағы сайланған кісілер болсын, өзге ел болсын, қай-қайсы болса да нақ сайлау күніне шейін сырттарымен баяғыша Абайдың ала көңілсіз досы болып жүреді.
Не істесе де бірде-бірін Абайға айтпайтын, сездірмейтін болып, барлық дос атаулысы түгелімен анттасып, баталасып алады.
Істің бәрін жасырын істейді.
Сонымен ел ішінде партия бары да білінбейді.
Бұл айлакер атқамінерлердің ерекше шебер жасаған, кәдімгі жасырын ұйымы болады.
Басшылары іс пен сөздің барлығын бірнеше сенімді кісілеріне тапсырып, қалың елге өз ниеттерін, үлкен сырларын шашпай қойған.
Елге сенбей бүркеп, тығып ұстаған.Осымен 1884 жылдың сайлау күні болды.Бұл сайлаудың алдында Абаймен алысушылар өз жағына әркімді әртүрлі еп, есеппен тартады.
Мысалы, Оразбай көпке шейін Абайдан қол үзіп кетпей, мыналардың сырын білсе де өзі қостамай, үндемей жүреді екен.
Ол — малға бай да, тартысқа белді адамның бірі.
Соны алу үшін Жиренше болыстыққа Оразбайдың екі жақын адамын белгілейді.
Бірі құдасы — Күнту, екіншісі құда әрі дос, ниеттесі — Абралы.
Осының "бірін болыс, бірін кандидат қоямыз, күш, билік өз қолыңа келеді" деп тартады.
Оразбай мұны шырға көріп, басында елікпейді.
Абайдың әзірлігі бар шығар деп біледі.
Бұған келіп сыр тартып, ел бөлінбес пе екен, қалай болар екен? — дейді.
Оны Абай тыңдамайды.
Ойы тартыс емес.
Оразбайдікін құр дағдылы пәле іздегіштік деп біледі.
Оразбай сонан кейін аналарға қосылып кетеді.Үйездің алдында елдің елу басылары болыс болатын кісіге тас салар жерде, Оспанмен бірге шарға түсетін болып ойда жоқтан Күнту Жоңға баласының аты аталады.
Баталасып алған елу басылары түгелімен тастарын Күнтуға салып жіберіп, бұл күнге шейін дайындалып келген болысты, төңкерістің бетін Күнту болыс болып шыға келген жерде бір-ақ ашады.
Күнтуға кандидат қылып Абралы баласы Арапты сайлайды.
Абай жағының атағынан бірде-бір кісі ілінбейді.
Бидің бәрін де ана жақ өзінен сайлайды.Осы оқиға бұдан бұрын елге жанашыр достығым бар, үлгі берер еңбегім бар, адал, шыншыл ниетім бар, өзгелердей емес, жаманшылығым жоқ деп келген Абайға үлкен, орынсыз қаза сияқты көрінеді.Қаза, бөгде біреудің болыс боп кеткендігінен емес, өйткені Абайдың аулында жатып, соның дегенін істейтін сайлаушы үйез Тихонов сайлауды қайтадан бұзбақ болады.
Бірақ бұған Абай көнбей, өзі бекіттіреді.
Бұл іс Абайға ең алдымен адамгершілік қазасы болған сияқты.
Досым деп жүрген кісінің барлығы түгелімен бір-ақ сағаттың ішінде жау екенін білдіріп, ол жаулықты сыртына шығармастан, іштеріне үлкен еппен жасырып жүріп кеп, қатты кеткені, Абайдың досқа сенгіш, таза көңілін мазақ қылып кеткен сияқты болады.Абай, осы істің тұсында өмірдің де, барлық хиянатшыл достың да бұған қарап бетін тыржитып тұрған мінезін көрген сияқты болады.Ел ішіндегі іс осыған келіп тірелген соң, кітап тәрбиесі, ой тәрбиесімен жаңа бағыт ұстанармын деп жүрген ниетінің барлығы уақытша еріксіз бөгеліп қалады да, Абай амалсыздан тартыс, жаулықтың ортасында қалады.
Бұл уақытта Абай тоқтайын десе де, тоқтай алмас еді.
Өйткені, өз кісілерін болыс қойып, жеңіп алған ел Құнанбай балаларынан есебін алу керек.
Жеңгендіктің жемісін теру керек.
Одан соң олардың ұғынуынша Абай жағы қайта алыспай, кек алмай қоймайды.
Сондықтан оны әлсіретіп, біржолата меңдетіп алу керек.
Қырда түгел жыға алмасаң, ұлыққа шағып, соның күшімен жаныштау керек.
Олай болса үстінен арыз беріп, әсіресе өздерінің сайлаған болыс, бидің мөрін, приговорын пайдаланып, қылмысты кісі қылып көрсету керек.Мұның бәрі тынымсыз алыс, тоқтаусыз партия тартыс болмай қоймайды.
Сонымен Абайдың ендігі алысы, бас қорғаудың алысы болады.
Енді ерік өзіне тимей, тілесе де, тілемесе де, алысу керек болады.Осымен 1884—86 жылдар түгелімен алыспен өтеді.
Бірақ 80-жылдардан кейін Абай бір кісі емес, екі кісі болып бөлінеді дедік.
Қайтадан еріксіз алысқа кірсе де, жаңағы жылдардың ішінде Абай бірталай өлең шығарады.
84-85 жылдар "Жасымда ғылым бар деп ескермедім", "Қақтаған ақ күмістей кең маңдайлы" деген сияқты бір-екі өлеңді ғана туғызса, 1886 жылы Абайдың нағыз ақындыққа шынымен бой беріп, көп үңіле бастағанын білдіреді.
Бұл жылда 16-17 өлең шығарады.
Абайдың осы күнге шейінгі баспаларында "халық туралы" деп жүрген өлеңдерінің көбі осы жолда өз ортасынан алғашқы рет қатты торыққан көңілінен шыққан сөздері болады.
Сол өлеңдерінің ішінде:Көңілім қайтты достан да, дұшпаннан да,Алдамаған кім қалды тірі жанда...—деген сияқты талай-талай сөздерден Күнту болыс болатын сайлаудың алыстағы сарыны сезілгендей болады.
Сонымен қатар бұл өлеңдерінің барлығы өзінің шын налыған, зары да сияқты.
Бірақ бұл жылдарға шейін Абай өлеңді жазса да өз атымен жазбай, ылғи "Көкбай айтқан өлең" деп жүргізеді.
Сондықтан зарланып жатқан Көкбайды аяп, кейде:Сорлы Көкбай жылайды,Жылайды да жырлайды.Жыламай қайтіп тұрады;Мынау азған қу заман,Қалыбында тұрмайды.Біреу малды ұрлайды,Біреу басты қорлайды,..........болмаған соңЖылауына зорлайды, —дейді.
82-жылдардан бастап, 85—86-жылдардан Абай, Пушкин, Лермонтовтан бірен-саран өлеңдерді қазақшаға аударып та байқайды.Бірақ, жоғарғы айтқан ретпен Күнту болыс болып алған соң, Абайдың үстінен арыз, шағым ұлық кеңселеріне ойлағандай-ақ топырлап түсе бастады.Өз атаған кісісі болыс болған соң, ру басылары осы жолғы қолына тиген әкімшілікті әбден пайдаланады.
Сол ретпен өзіне ерген 400 үйін алып, Оразбай Шыңғыс болысынан бөлініп шығып, Бұғылыға қосылады.
Бұрын бұл бөлініп шығам дегенде болыс боп отырған Құнанбай балалары мөр, приговор бермей өз ауқымынан шығармайтын.
"Түбі" жаулық ойласа басқа болыста отырып аңдысқан кісіні өз қасынан шығармай қоятын, көп болыс, көп мықты жуанның есебі саясат болатын.
Оразбайды бөлек болыс қып жібере қою Күнту, Жиреншелерге де түп есеп үшін керек.
Құнанбай балаларына үнемі бар Тобықтының елін билетіп отырмас үшін, өз орталарынан бірер мықтыны аналардың құрығынан ұзатып жіберіп, соған Тобықты шеңберіндегі партияның бір қабырғасын сүйетіп, өздері соны арқа тіреу, бел қып отырып алысуға да дұрыс келеді.
Күнтудың болыс болуы жеңген жаққа осындайда бір нәтиже береді.Екінші, сол Күнтудың өзі де Құнанбай баласының қол астына қайта қарап қалмас үшін өзіне ерген Жігітек, Бөкенші руларын алып, көршілес Мұқыр болысына шығуға жол әзірлеп қояды.
Кейін мұны түсіретін мезгіл болғанда, Күнту өзіне қажет болатын мөр, приговорды сайлап жүріп өзі болыстықтан түсісімен Мұқырға шығып кетеді.
Бұл Күнту болыс болудың ең соңғы уақиғасы.Бірақ бұған жетпестен бұрын, ол адам ең әуелі Құнанбай жағынан барлық бұзақылары үшін Абайды жазалауға кіріседі.Осындай қызу тартыс үстінде "Құнанбай баласынан болыстық кетті" деген дақпырт, ұлық айдатқан Жігітек адамдарына да жетеді.
Сонымен Бөжей заманынан бері қарайғы жаулықты мықтап ұстаған Базаралы қашып келеді.
Күнтудың болыстығына сеніп, "қайта ұстатпайды, ұлыққа көрсетпейді" деп бір сеніп, екінші енді орайы келсе, ескі кегін қуып көрмек боп та келеді.Осы сияқты әр алуан түрде құралып келген уақиғалар алыстың түйінін шиелендіре береді.
Тартыс қырда да, ойда да қатты қозады.Осындаймен жүргенде, 1885 жылғы Қарамола деген жәрмеңкеде ол күндегі әдет бойынша, бірнеше дуан бас қосатын шербешнай (төтенше) съезд болады.
Осыған Абай да келеді.
Бұл уақытта Тобықты ішінде Абайға жау болып шыққан кісілер, өздерінше іштей тілектес болатын атқамінерлерді басқа елден де тауып алған болады.
Бұрын Абайдың өзге сырт елдегі достары көп болса, сол достарының қарсысында жүрген жаулары да бар еді.
Енді Тобықты іші жіктеліп алғанда солар шұрқырасып келіп, Абайдың Тобықты ішіндегі жауларымен табысып тобын молайтады.Шербешнай съезге жиналған топтың ішінде осы сияқты Абайға қастық ниет ойлайтын кісілердің барлығы Қарамолаға келетін жандаралдан Абайды жазалауды күтеді.
Абай айдалар деп те үміт қылатындар болады.
Сонымен жандарал келіп, тосып тұрған ел кісілерін жағалай жүріп әрқайсысымен танысып келе жатып, Абайға келгенде: "Партияшыл, ел бүлдіргіш Құнанбаев сенбісің?" дейді.
Абай: "Мен" депті.
"Неге партия қыласың" дегенде: "жалғыз мен қылмаймын, дүние түгел партия, жанды-жансыз мақұлықтың барлығы да алыс-тартыспен тіршілік етеді.
Тіршілік — күрес.
Сіздің өзіңіз де партия қыласыз" дейді.Сені ел адамдары неге көп жамандайды, — дегенде:Олар көп, мен жалғызбын.
Көп - жуан, әрқашан тентек, бұзық.
Бұзық көппен алысқан жалғыз жаманатты болмай тұрмайды.
Бірақ көп екен деп жаманның сөзін мақұлдау керек пе? — депті.Абай өзге ұлықтарға істейтін мінезін осы жандаралға да істеген.
Жалпы атқамінерлерше ұлыққа пара беру, жалынған дегенді Абай ешуақытта білген емес.
Оны өз тұсындағы дұшпандары да айта алмайды екен.
Қай ұлықпен болса да тең сөйлеседі.
Елдің тыныштық іздеген тілегін жеткізе айтады.
Және, әсіресе, ешбір ұлық баса алмайтын ұрлық, шабуыл, құн дауы, жер дауы сияқты дау-шар атаулының бәрін де қалай шешіп, қалай аяқтау жолдарын Абай барлық басқа адамнан артық біледі.
Сол жолда ел-елге тыныштық тапқызып, мағынасыз құр алыс, бос пәледен құтқарады.
Бұл өзінің де іздейтіні.
Сондықтан ұлық атаулы бұның ақылына өзі келіп, өз әлсіздігін біліп келіп, амалсыздан қоңсы қонатын.
Жаңағы жандаралша Абайға құлшынып, жазалаймын деп келіп, артынан жаңағыдай, мәдениетті түрде өзімен тең сөйлесетін Абайды көргенде еріксіз құралынан айырылып қалатын.
Мына жандарал да Қарамола съезінде соны істейді.
Абайды сөйлесіп, танып алған соң еріксіз келіп сол съезге төбе би қып өзі ұсынатын болады.
Өзге шағымқор, шен құмар, парашыл атқамінердің, ешнәрсені шеше алмайтынын көреді.
Ел арыздары шешілмесе кеңсеге тағы көп тілектер үйіледі.
Сондайлардың себебімен Абайдың билігіне өзі құштар боп, өзге ру басыларға кеп: "Съезді жақсы өткізіңдер.
Ұрыда ақысы кеткендердің ақысын толық әперіңдер.
Съезді жақсы өткізу үшін Абай сияқты кісіні төбе би сайлаңдар" деп, Абайды шербешнай съездің төбе биі қылып, қайтып кетеді.Бірақ съезд осылай өтсе де, Күнту болыс болып тұрған уақытта Абаймен ұстасқан ел тартыстан да, арыз-шағымнан да тыйылмаған.Сонымен 86-жылы көрсету қатты молайып кеткендіктен, Абайды қарсы жағы жер аудартуға да жақындайды.Осы орайда Семей қаласына Ақмола, Семей облысының Корпус генерал-губернаторы келеді.
Абайға жаулық ойлағандардың арызы оның алдына да жаңбырша жауады.
Корпус бұл істерді көрген соң, Абайды жер аударуды бекітпекші болады.
Бірақ, сол уақытта мұның қасында, Корпустың кеңсесін басқаратын Досовский деген чиновник бар екен.
Бұл бұрын Семей уезіне начальник болып, Абайды жақсы білетін адам еді.
Сол араға түсіп, Абайды Корпусқа жолықтырып бетпе-бет сөйлестіріпті, Абай мұнымен де жай арызшы түрінде емес, жаңағы жандаралмен сөйлескендей, оқымысты кісіше еркін, тең сөйлессе керек; дәл не сөйлескені мәлім емес.
Бірақ әңгіменің артынан Абайға: " Сен ортаңнан басың асқан адам екенсің" депті дейді.Осы әңгіменің артынан бұрынғы жер аударылу деген сөз қалады.
Аздан соң Күнту өтірік шағымдары үшін болыстықтан түсіп, қызметті басқа кісіге тапсырады.Бірақ Семейде болып жатқан бұл түрдегі өзгерісті ел білмейді.
Абай айдалатын болыпты деген, дақпыртқа нанған қарсы жағы осы кезде Абайдың Тәңірберді деген ағасының бір қос жылқысын тиіп алады.
Алумен тұрмай топты жылқыны талап әкетіп, көбін қырып салады.
Дәл осы уақытта Күнту болыстықтан түсіп қалады.
"Назначениемен" Абай жағынан болыс болады деген хабар келіп, пәле басы атқамінерлердің берекесі кетіп, қатты сасады.Айдаудан қайтқан Базаралы тегі осы кезде кеп киліксе керек.
Абайды әлсіреттік деп, бойына күш кіріп жүрген жуандарға бұл келіп екпін беріп жібереді.
Сонымен Тәңірбердінің мыңға тарта жылқысын тиіп алған бетте, бата қимылдайтын әсіресе Жігітек болады.
Шабуылға жігітін мол жіберген ел де сол.
Оразбай, Күнту сияқтылардың өз бастары бұл уақиғадан сырт қалады.
Жігітек жылқыны алған бетінде пышақ үстінен үлесіп әкетіп, бүтіл Қарауыл өзенінен өрлей, құлай отырған ел, жағалай сояды.
Бұл іс ол уақытта да ел естімеген ірі іс боп шығады.
Күнту, Оразбайлардың өзі де қатты қорқады.
Болыстық тағы қолдарынан кетіп қалған.
Ендігі тартысқа басшылық ету былай тұрсын, өздері бас сауғалай бастайды.
Күнту Мұқыр болысына осы орайда шығады да, Оразбай Құнанбай балаларынан татулық іздеп, бұрынғы кетіп қалған болысынан шығып, Шыңғысқа қайта кеп кіреді.
Күнту құдасы болғандықтан, сол ұшырап кетеді деп араға дәнекер болмаққа қайта келеді.
Құнанбай балалары бұны жуасып келген күйінде, қайта алуын алады.
Бірақ Оразбайдың өз басына тимегенмен Жігітекті оқшаулау шығарып ап, қатты кек қуады.
Алынған жылқыны Жігітек сойып, қырып, жеп қойған еді.
Енді соның әр жылқысына екі бестіден төлеу кестіріп, қолма-қол тіздіріп алады.
Тәңірбердінің шығынынан кірісі асып түседі.
Бірақ, соған орай Жігітек тегіс кедей боп, тұралап тұрып қалады.
Сол жылдар көшуге жарамай, қыстау-қыстау басында ошарылып жатақ боп отырып қалған ауылдары көп болады.
Сонымен, Күнту болыс болғанның арты сол ру басылардың айдап салған көпшілігіне тағы бір ауыртпалық боп бітеді.
Аман қалған, пәлеге бастық болған ру басылардың ұпайы түгел боп аман тұрады да, көпшілік ерін арқалап қалады.87-жылы келесі сайлау болғанда, қалған Шыңғысқа Оспан болыс болады.1884 жылдан соң елдің сөзінен безер боп, басын алып қашқан Абай жаңағы уақиғалар тұсында амалсыз кіріссе де, енді бар іс пен сөзді іні, балаға тастап, өзі шамасы келсе кіріспеуге тырысады.
Шынымен ел тыныштығын іздейді.
Өз басы нәрлі еңбекке берілмек болады.
Сондықтан Оспанға екі жақтағы болыстарға өкпелеп шығып кеткен ағайындармен татуласуды тапсырады.
89-жыл шамасында айтқандай ағайынның барлығымен табысады.Абай ел жұмысын Оспанға тапсырып, өзі бір беткей ілім іздеу жолына, ақындыққа бой ұрады.
80-жылдардан бұрын кітап оқуға кіріскен ақын кітабын ешуақытта да тастамаған еді.
Сонымен бірге 86-жылдан кейін, 89-жылға жеткенше тағы да ел жұмысымен, кітаппен қатар өз өлендерін де жазып отырған.
Рас, 87—88-жылдар көп өлең жазған жоқ.
Бірақ дәл 86-жылдай болмады демесек, бұрынғыға қарағанда бұл жылдар да тегін өткен жоқ.
Екі жылда жиыны оншақтыдай өлең жазады.Сонымен 89-жылға келіп, сыртқы өмірінде әлгідей тыныштық, толас болған соң, мүмкін болғанша бұрынғы арман қылған, мағыналы өмірін бастап көреді.
Ең алдымен бұл жылда тағы да кітапты көп оқиды.
Өз қолындағы кітаптары біткенде әдейі ат айдатып қалаға кісі жіберіп, Семей кітапханасынан жаңа кітаптар алғызып, оқығанын қайтарып жіберіп, жаңғыртып отырады.Осы жыл Абайдың барлық ақындық қызметінің ішіндегі ең өнімді, ең жемісті жылы болады.
89-жылы 25 шамалы өлең жазылады.
Бұл сөздердің ішінде бұрынғыша өз ортасының өзі көрген кемшілік-міндерін қатал сыншы, үлкен ұстаз тілімен шенеп, тексеру бар.
Сонымен қатар, махаббат жайындағы сөздер, табиғат суреттері, бас қайғысы да бар.
Одан соң Пушкиннің "Онегинін" аудара береді.Және осы жылдан бастап Абайдың білімі мен өсиетіне құмар болған, ел ішінің көзі ашық жастарына Абайдың аулы: үлкен білгіштің медресесі сияқты болады.
Абай — ұстаз да, мұның алдына келген, сөз ұғатын, ынталы, талапты жастардың бәрі — шәкірт.
Абай іні, бала ағайындарына мағыналы тәрбиеші бола бастайды.Өз өмірінде көрген істерінің барлығы жеміссіз болып, ілгері бастырмағандықтан, енді сөз ұғатын жастарды жаңа жолмен өзі қиял қылған өнер-білімге және адамгершілік үгіттерге қарай жетектеп баулығысы келеді.
Бұларға өз өмірін мінеп, басынан атқарған қата жұмыстарының барлығын жасырмай, бүркемей мойнына алып айтып отырып, ендігі жастың ол түрдегі өнімсіз жолдан аулақ болғанын тілейді.
Ескі үлгіде қалма, өзгерген заманның жаңа түрлі басшысы болуға әзірлен дейді.
Сондықтан өлең сөздерінде бір айтса, ауызша өсиет мәжілістерімен тағы да баулып, ылғи ғана сол атаған жаңа жолына қарай бастайды.
Абай жалғыз өз өсиетін қанағат қылмай, жаңағы жастардың сезім тәрбиесін толтырмақ болып, сол 89-жылы көбіне музыка үйретпекші болады.
Сол мақсатпен Көкен еліндегі Мұқа деген скрипкашыны аулына алғызады.
Тағы сол жылы Әсет деген ақынды да сақтайды.
Осымен 91-жылға шейінгі өмірі Абайдың өзінше ең мағыналы өткізген жылдары болады.
90—91-жылдарда жиырма шақты өлең жазады.
Сол уақыттарда жас шәкірт болып, әкесінің қолында тұрып, оқып жүрген Тұраш мынаны айтады: "Осы жылдарда мәжілісінде ілім сөзінен басқа сөз жоқ болады.
Бар талапкер жастар болып, сөзін тыңдап, медреседегі шәкірттерше ақиқат олай емес, бұлай деп, бір-бірімізбен дауласып жатушы едік" дейді."Сол екі жылдың ішінде жоғарыда айтылған өлеңдермен бірге және де көп өлеңдеріне ән де шығарып еді.
Ұстаздық қылып отырғанда бізге: малқұмар, мансапқұмар адам — адам емес деп ұғындырушы еді.
Әрдайым сағынып, көксеп, қатты рахаттанатын уақыты: сөзді ұғар-ау деген адамдарға, жастарға, ілім сөзін сөйлеп, насихат айтып отыратын кезі болушы еді.
Онда сөзге түсіп отырғанында шаруа судай ағып бара жатса да, қаперіне алған емес.
Біреуі не шаруа айтып, немесе ел арасындағы партияның жайын айтып сөзін бөлсе кейіп, я ашуланып қалушы еді.Сауданың, ақшаның есебі секілді есеп әңгімесі шықса аза бойы қаза тұрып, жеркенген кісідей болып мазасы кетіп, "есептерің бар болса аулаққа барып есептеңдер" деп, өзі отырған үйінен қуып жіберуші еді" дейді.Осы айтылған сөздердің барлығы жалғыз Абайдың өз баласы емес, сол кездерде Абайдың тәрбиесінде болған көп адамдардың бірдей айтатын сөздері.
Сондай өмір, осындай мағыналы, үлгілі жол Абайдың барлық кейінгі өмірінде, айнымай ұстансам деген жолы болады.Егерде ел ішінің бір қалыпта тұрмайтын тынышсыз, тынымсыз әдеттері осындай өмірден Абайды кей уақытта еріксіз тартып алмаса, Абай 89-жылдан бастап, соңғы күндеріне шейін өз өмірін осы жолмен өткізбекші еді.Бірақ, ойлаған мақсат, ниеті бұл тұста түгелімен арман қылған өрісіне жете алмады.
90-жылға дейін тыныштық болып келіп, дәл сол жылдың жазында, Оспан мен Оразбай қайта араздасып, жауласа бастайды.
Абай басында бұл екеуін татуластырмақ болып арасына жүріп көреді.
Бірақ екеуі де тоқтаса алмай, жауласып кетеді.
Осы жаулық тоқтамайтын болып ұлғайып өсіп, тағы да Шыңғыстың шегінен асып Тобықтыға жетіп, Тобықтының лаңы басқа сырт елдерге де жаңадан жайыла бастайды.
Ол араздықтың түбі тағы да Абайға кеп мықтап соғады.Тартыс үстінде Оспан Оразбайды жазаға іліндірмек болса керек.
Соны білген Оразбай қалаға қашып кетеді.
Оспан ел ішінде билер съезін өз дегенінше өткізіп алып, қалаға Оразбайды қуа барады да, ояз кеңсесінің алдынан оны өз арбасына таңып алып, елге әкеледі.
Бұрын зорлыққа бойұсынбаймын, көнбеймін деп теріс жүрген Оразбайға мынау істеген іс, "құлақ естіп, көз көрмеген" қорлық жаза болады.
Содан ол, енді қайтып Құнанбай баласымен бітіспейтін, кескілескен жау болып, ант етіп кетеді.
Оспан бұрыннан елді шошытқан қатал, тентек мінезі бойынша қарсыға шығар-ау деген Оразбайды жаңағыдаймен біржолата шошытып, жаныштап жібермек болады.
Бірақ осы істеген істің арты көп арыз, көп қуғын болып, ең алдымен өзі болыстығынан түседі.
Орнына кандидаты Арапты қоймай, сол кездегі долынжы би (бұл болыс пен кандидат екеуі де орнынан тайса, уақытша болыстық міндетін атқаратын бірінші би) Шәкен деген інісін болыс қояды.
Осы араздық жаулық арты Абайға ең зор дұспандық, ең салмағы ауыр міндет боп тағы кеп ошарылады.
Алдында Абай іс міндеттің бәрін Оспанға тастап, босандым деп қойып еді.
Сол Оспан жаңағы ұлы пәленің артынан үлкен тартыс енді молайып келе жатқанда, 1891 жылы өліп қалады.
Мұның өлімі, Абай көрген қатты ауыр қазаның бірі болады.
92-жылғы өлеңдерінің көбінде Абай Оспанның өлімімен уланып, дерттенген жәйін, көп жерде сездіреді.
Осы өлімнің өзіне арнап та өлең айтады.Оспан өлген соң, барлық жаудың азабы мен елдің әлегі түгел келіп Абайдың жеке басына түседі.
Еңбекке толық, тыныштық өмір бұзылады.
Барлық ішкі қуат сезімімен бұрынғыны барынша жек көріп, жиреніп алған Абай қайтадан сол әуелгі қалыпқа келген соң, тіршіліктің бұл сыбағасын ас орнына у тартқандай көреді.Бірақ қалай да болса кіріспесіне болмайды.
Кірісу міндет болып алған.
Өсиет көксеп, мәжілісін іздеген жастарға медресе есігі жабылғандай болады.Осыдан кейін өлеңдері де бұрынғылар сияқты тыныштықпен отырып жазылмай, ерекше тынышсыздық, алыс-жұлыстың үстінде әр жерде жазыла жүреді.Шынында осы жылдардан соң Абайдың өлеңімен қатар аудармалары көп орын ала бастайды.
Жыл сайын жазатын жалпы өлең саны 10-12-нің шамасында болғанда, соның бірталайы аударма болады.
Өмірдің аяқ жағына жақындаған сайын өз өлеңінен аударманың саны артық бола береді.
Мәселен 86-жылдан соң ең көп жазған жылы 89-жыл еді.
Сондағы барлық өлеңнің саны жиырманың ішінде болса, ішінен бес-алтауы-ақ өзінікі.
Қалғандары аударма.
91-жылғы жаулық тағы да ұзаққа кетеді.
Осы тартыс бір ел емес, әлденеше түрлі жұмыстардың тұсында бола келіп, 98-жылға шейін созылады.
Бұл екі арада, Абай өмірінде болған үлкен өзгерістер, 92-жылы Оспанның үйіндегі (бұл Құнанбайдың үлкен үйі болады) Еркежан деген келінін алады.
Оспан өлгенде артында қалың дәулет пен үш қатыны қалады.
Бірақ, ешбіреуінен бала болмаған.
Оспанның үш қатынын Тәңірберді, Абай, Ысқақ сияқты үш ағасы алып, ауылдары мен мал-мүліктерін де, келіндері отырған орындарға қарай бөлісіп алады.
Көп сыбаға үлкен келін мен Абайға тиісті болады.Еркежанды Абай өле-өлгенше аса жақсы көрумен кеткен.
Мұны алған соң, өзге екі әйеліне көп жуымайды.
Қыс болса олардың қыстаулары Еркежан қыстауынан (Жидебайдан) алыс болады.
Абай үнемі осы Оспан үйінде, үлкен ауылда орнығып тұрып қалады.Еркежаннан басқа бұрын Абайдың екі әйелі бар еді.
Біреуі — жоғарыда айтылған Алшымбай аулының қызы Ділдә.
Екіншісі — тоқал алған Әйгерім.
Алғашқы әйелінен: Ақылбай, Әбдірахман, Мағауия деген балалары болған.Абай Еркежанды алмай тұрғанда, көбінесе Ділдәнің аулында болып, кіші әйелінің балаларын сол ауылда өз қасына алып жүріп, Мағауиямен бірге тәрбиелеген.
Әйгерімнің қыстауы Аралтөбеде.
Ол Еркежан қыстауынан 70 шақырым жерде болады.
Өзі Оспан аулына орнаған соң, балаларының көбін қысы-жазы өзімен бірге ұстаған.
Өз қолында болмаған баласы оқудағы Әбдірахман ғана.Ол Семейде үйездік оқуды бітірген соң, Түменнің "реальный училищесіне" барып, соны бітіреді.
Содан кейін Петербурға барып, Семейде үйез болған Лосовскийдің маслихаты бойынша "Михайловский — Артиллерийский школға" түскен.
Басында Абай "Технологический институтқа" түс деп, жіберген екен.
Сабаққа кешігіп келіп, түсе алмайтын болған соң, жаңағы Досовский айтқан мектепке түсіп, соны бітіріп шыққан.
Әбдірахман Абайдың қатты сүйеніш көріп, қатты үміт қылған баласының бірі болған.Бұл жаңағы мектеп бітірумен де қанағат қылмай, енді "әскерлік артиллерия академиясына" түсемін деп жүргенде, костоед (құрт ауру) болып, 1895 жылдың ғинуарында қызмет етіп тұрған жері Алматы (Верный) қаласында қайтыс болған.Оспанның өлімінен соң Абайды қатты күйдірген өлімнің бірі осы болады.Бұл баласы Абайдай әке өмірінің жалғыз бір үлкен жұбанышы болған.
Соның мұратына жете алмай ерте өлгені, артында қалған әкесін қатты қайғыға салған.
Ел ортасында "етек басты көріп" талпынған, білім, мәдениет өзіне алыс болғанда, Абайдың аңсап, іздеп, көп күткен сол баласының келешегі еді.
Шынымен көп үшін өнімді еңбек істеп, мағыналы адамшылық ұрығын шашады деген жалғыз үміт сол еді.
Соның ерте өлгендігі Абайдың жүрегінен тағы да қатты толқынып келген көп зарды шығарады.
Әбіштің (Әбдірахман) өліміне арнап айтқан өлеңдері, Оспанның өліміне айтқаннан да зарлы, шерлі сөздер болады.
Бұл өлім де осы кездегі барлық басқа өлеңдеріне қайғы мен өкініштің, қалың арманның уытын жайғандай болады.Әрине, бұл уақыттарда Абай нағыз қалыптанған ақынның өзі еді.
Сыртқы өмірдің у қосып тартып жатқан сыбағасы бар.
Өз ішінде, қалыптанып толған сыншы ақылдың, бұның табынан ұзатып әкететін жалғыздығы бар.
Оның үстіне жанына сүйеніш санап, тіршілігін жұбаныш қылған сүйікті жандарының өлімі бар.
Осының бәрі жиналған соң, елмен алысып жүрсе де, Абай өлеңді өз жүрегінің тынысы сияқты қылып алған.
Сондықтан, Лермонтовтай ақындардың өлендерін қазақша аударса, сол сөздерді құр ғана сыртқы келісімін сүйгендіктен аудармайды.
Барлығы да өз жүрегіне түсінікті, өз халына жанасатын, өз қиялына дәл келетін, ерекше бір жақындығы болғандықтан аударады.
Өзі шығаратын өлеңдерімен қатар, аудармалар, ақынның өз жүрегінен толқып шыққан қайғылы шердің де айнасы, толас тынысы сияқты болады.Осындай болып қалыптанған ішкі өмірдің күйі Абайдың соңғы күндеріне шейін біржолата нығайып, орнығып алған сарын болады.
Әредікте қыс болсын, жаз болсын ел сөзінен қолы босап, аз да болса орнығып отыратын уақыт болса, 89—90-жылдардағыдай тағы да тәрбиешілік, ұстаздық қылады.Бұл уақытта жалғыз өсиетін айтпай, шығыс пен батыстағы өзі таныс болған бұрынғы соңғы данышпан ғалым, ақын, жазушы атаулының бәрінен мысал келтіріп отырады.
Ұдайы ойшылдыққа салына бермей, көркемдік тәрбиені де көп ойлайды.
Сол ретпен өзі оқыған қызықты, шебер романдардың көбін де өз тілі, өз аудармасы, редакциясымен әсем әңгіме қып айтып береді.
Абай мектебінен тараған осындайлық жаңа, соны әңгімелердің ішінде, өз уақытына жаңа болған "Мың бір түн", "Шаһнама", "Бақтажар", "Ләйлі-Мәжнүн", "Көрұғлы Сұлтан" сияқтылардан басқа, Европаның да талай романдары болады.
Абайдың айтқанынан тараған А.
Дюманың: "Үш мушкетері", "Он жылдан соңы", "Король қатын Маргосы", Пушкин әңгімелері және Батыс Европада орта ғасырда инквизиция сотының заманын суреттейтін "Қызыл сақал" деген роман, онан соң Америка, Африкада жабайылар ортасында күн кешкен "жаһанкездер" жайындағы романдар да көп айтылатын болған.
Абай тәрбиесінің тағы бір ерекшелігі — ол өзін "Шығыс адамы едім", "мұсылман едім" деп дін тұсауына бағындырмаған.
Жастарға үлгі, тәлім етіп айтқанда, өлеңінде Толстой, Салтыков-Щедринді ұсынғаны сияқты, ауызша өсиетте де Сократ Хакім, Аристотель сияқтыларды көп атайды.
Ұлттықтар көлемде де қалмайды.
Сондықтан өзінің тәрбиесінде болған жас ақындарға әңгімелі поэмалар жазуға тақырып бергенде, құлашты тіпті кең жаяды.
Көкпай сияқтылырға қазақ тарихының ескілігін баяндайтын тақырыптар берсе, Мағауияға патшалықпен алысқан Шәмильдің жайын поэма еткізеді.
Және сол Мағауияға "Медғат-Қасым" деген поэмада Африкадағы плантатор мен намыскер ер құлдың алысқанын әңгіме еткізеді.
Ақылбайға Кавказдағы "Дағыстан" жәйінан, Африкадағы "Зұлыстар" жәйінан поэма жазғызады.
Міне жастардың ұстазы болған Абай ең алдымен осындай көркем тәрбиеші, аға ақын боп зор қызмет етеді.
Бірақ жаңағы атқамінерлер пәлесі тағы да ырық бермейді.Оразбаймен ұстасқан жаулық 91-жылдан бастап 1897 жылға жетеді.
Бұл кезде Абайдың ел ұстарлық Ақылбай, Мағауия сияқты балалары, Кәкітай сияқты немере інілері жетсе де, Абайдың соңынан ерген ел, жалпы тартыс болсын, ел ішінің келелі кеңесі, билігі болсын, үлкен шербешнай съездер мен болыстық съездері болсын, барлығынан да Абайды босатпайды.Жоғарыда біз Абай өмірінің сыртқы өзгерістерін санаған уақытта, көбінесе партиямен алыс-тартысты айттық.
Бірақ, соның барлығымен қатар, Абайдың ел ішінде ең үлкен, ең дана, әділ басшы болғанын да еске алу керек.Қарамолада бірнеше елдің бас қосқан съезінде төбе би болған сияқты Көктұмадағы, Жетісу мен Семей облысының бас қосқан шербешнай съезінде, Абай тағы төбе би болған.Мұндай жерде Абайдың білімі мен жүйріктігіне және көлденеңге айтатын шебер, әділ билігіне талай рет көзі жеткен атқамінерлер іштей жау болып жүрсе де, сырттай ешуақытта қарсылық көрсетпеген.
Өз беттерінде ру араларының дау-шарын шеше алмайтын ұлықта, бұл сияқты "дала заңына" жетік адамға еріксіз жол беретін болған.Сол шербешнайда ақылдасатын елдердің қашандағы істерін, қандай істерін қандайлық жол-жобамен қарау керек, соған жалпы ереже жасалады.
Осы ережелер көп байлардың ортасына салынып, тексеріліп өткен соң, қаулы болып бекітіледі де: ақыры жұмысты тергейтін "третей билері" түгелімен сол ережені қолданады.Міні осындай тәртіппен болатын шербешнайлардың қайсысына барса да, Абай көбінесе төбе би болып, солардың ереже атаулысының барлығын өзі жазып, көптің сынына салып өткеріп отырған.
Мәселен Көктұма съезінде Абай жазған ереже 92 статья еді деседі.
Бұл ережелердің барлығы да қазақ елінің ескіден келе жатқан жол-жоба, әдет-заңына, ескі билік салтына сүйеніп, елдің өз ортасындағы ғұрпына дәлденіп жасалады.
Патша үкіметі қазақ елінің ішкі өмірін білмей, жалпы әкімшілік жұмысын ешуақытта жөнге сала алмай қойған соң, жалғыз тапқан шарасы осы болатын.
Абай болса елге жаны ашып, ел тыныштығын табу үшін осы істерге араласады.
Ол жазып әкеліп ұсынған ережелер дау-шарды бітіруге аса қолайлы болғандықтан қосымшасыз, түзетусіз түгел өтіп отырған.Осы тұста айтылған ерекшелігінен басқа, Абайдың би болуын көп-көп елдің тілейтіні тағы бір себеп, Абайдың билігі өзге ру басыларының парашыл, бұра тартқыш билігінен басқаша болған.
Дәл өз басы, өз алдына келген билікке шамасынша әділ болуға тырысқан."Басшылық, ұстаздық, ел түзеуші" тез болу жайында ұдайы айтатын тазалықты Абай осы тұста өзі толық орындауға тырысқан.Мұның белгісіне Абайдың сырт елдердің талай-талай үлкен дауларына билік айтуынан басқа, дәл өз елінің ортасындағы биліктерінен де мысал қылуға болады.
Тобықты ішінде жер дауы, жесір дауы, күн дауы сияқты үлкен сөздер болғанда, Абайға келіп билік айтқызуға әрқашан жау жағы ынтық болады екен.
Өзгені қойып, Құнанбай заманынан бері қарай ұдайы жаулықпен күн кешірген Жігітек ішінің ру басылары да үлкен даудың тұсында алдымен сол Абайға баруға өзі ұмтылады екен.
Тіпті дауласқан кісісі Абайдың тілеуіндегі адам болса да соны істейді екен.Сондай істерге билік айтқанда, Абай әрқашан өзіне жақын кісілерге кесіктің ауыр салмағын баса салып, жау жағына кеңірек қарауға тырысады.Мінеки, осындаймен 97-жылдарға шейін, Абай ел сөзі мен ел жұмысынан шыға алмай қойғанда, көбінесе, ел ішіне өз түсінігі бойынша, әділ билікпен тыныштық орнатып, тым болмаса дау-шарды тоқтатармын деген үміт болған.
Әйтеуір босатпайтын болған соң, "тым болмаса осымен бірдеме істеп болмас па екен" дегендей.
Мұндай жолға Абайдың түскені осы соңғы айтылған жылдарда ғана емес, бұдан көп бұрын, 80-жылдардан басталу керек.
Бірақ берірек келген сайын, ел сөзінен шынымен қашып жүрсе де, еріксіздік кірістірген уақытта көп еңбегін осы жаққа салады.Болды да партияЕл іші жарылды,Әуремін, мен тыяДауың мен шарыңды...
—дейді.Бірақ 97-жылға шейінгі іс жалғыз бұл емес.
Оразбайдың партиясы бір Шыңғыс, бір Тобықтымен тоқтамай, тағы үлкен ауданға, кең майданға шығып кеткен.
Абай не қылса да, бұл тартыс тыйылмайды.
Оразбай кегі сондай күшті болған.
Үндемей отырайын десе тыныштықпен отырғызбайды.
Еріксіз келіп түрткі салып, соқтығып, ерік алдына қоймай майданға алып шығады.Оразбай өз болыстарымен қанағат қылмай, көрші болыстардың барлығының сайлауына барып, Абайға қарсы болатын елдің басын құрап, сайлау басында партия, тартыс шығарады.
Сонымен жауы баратын болған соң ықтиярсыз Абай да барады.
Балаларын, інілерін жібергеніне бөтен елдегі достары қанағат қылмай, өзін керек етеді.
Осындайдың әлегімен жүріп, 97-жылдың сайлауына келгенде Абайдың үнемі арманы болып, өткізген өмірдің ең мағынасыз қорытындысы сияқты болып, бір үлкен үлкен уақиға туады.Бұл уақиға Мұқыр болысының сайлауында болған.
Мұқырға сайлаушы үйез келер кезде берісі Тобықты, әрісі барлық Семей үйезінің шеңберінде түгел партия болып, барлық болыстар қақ жарылып, жартысы Оразбай, жартысы Абай ниетінде жүреді.
Оразбайдың бұл кезде байлығы асып, дәуірі Тобықты ішінде Абаймен қатар жүре бастаған уақыты болады.Сонымен Мұқырдың сайлауы жақындаған соң, сол болыстағы Абайдың тілеулестері: "сайлауға өзің жүрмесең, болмайды.
Оразбай келіп сүйген адамын болыстыққа сайлап алып, басымызға бәле жаудырады" деп Абайды еркіне қоймай алып барады.Екі жақ та осы елдің сайлауын бір ірі түйін деп білген болады.
Шынында көп алысқан Оразбай бұл болыстың ішінде дендеп тұрады.
Абай жақында бұрынғы барлық Қоңыркөкшеден жалғыз ғана аз ғана ру Көкше қалады.
Одан басқа Мирза-Жөкең деген ел, және бұрын Шыңғыстан, Құнанбай балаларынан қашып осында шыққан Жігітек, Бөкенші болсын, барлығы да Оразбай ниетінде болады.
Мұқырдың осы сайлауға шейін болысы боп келген Әбен де Оразбай досы.
Ол мықты, ожар, берік адам болады.
Бұлардың басқа Шыңғыстың өз ішінен және тіпті Құнанбай балаларының арасынан да Оразбайдың өзіне қаратып, астыртын тілеулес қып алған адамдары болады.
Соның бірі - Абайдың ағасы Тәңірберді, бұл Оразбаймен құда.
Және болыс боп тұрған баласы Әзімбай, сыртына шығармай, Абайға білдірмей, іштей Оразбайға ақыл да, сыр да қосып қояды.
Сонымен Мұқырға ояз келіп сайлау болғалы жатқанда, өз елінен Оразбай да аттанады.
Ол жолшыбай Тәңірбердінің аулына қонып, отырып: "Абай бұл топқа бармасын, барса бүлік болады" дейді.Ақыры Абай да, Оразбай да сайлау басына барады.
Оразбайға Әбен: "Елді алатынбыз.
Бірақ, Абай келеді.
Енді тағы алып кетеді" дейді.
Оразбай сонда Абайдың аз кісімен келгенін біледі.
Және Әбен жағында ел күшінің көп жиылып тұрғанын көреді.
Өзінің барлық ыза-кегінің қайтатын бір кезеңі осы деп түсінеді.
Сонымен Абай ұлыққа жолыққанша қол қимылын істеп жіберуді тапсырады.Айтқанындай Абай келген жерде, Әбеннің өзі бастаған бір топ кісі бұның үйіне қаптап келіп, жабылып кетеді.
Абайға таяқ тиеді.
Әбендер Абаймен қоса Көкпайды да сабайды.
Олар қашып оязға барады.
Содан ояздың стражниктері шығып, мылтық атып барып, арашалап алады.Бұл уақиға ел ішін астаң-кестең етеді.
Шыңғыстың Абай үшін күйзелген жігітінің бәрі тегіс атқа мінеді.
Жарым жұрт жол тосып, өз еліне қашып кеткен Оразбайды ұстап ап, өлтірмек те болады.
Ашу үстінде әртүрлі ірі жаулықтың жолдарын келісіп қалысады.Бірақ Абай оның ешбірін де қостамайды.
Қол қимылынан елді тоқтатады.
Жалғыз-ақ жол осы күні Оразбайдың Тәңірберді аулына тілдесуге жіберген жансызы сезіліп қалады.
Абай осыны білген жерде: "менің жауым бауырымда отыр ғой, бүйткен елде қайтіп тұрам, кетем" деп атына міне, қасына жолдас болған бір жігітті ала күнбатысқа беттеп қашады.
Артынан қуа келген Ысқаққа "бұл елде тұрмаймын, жоғаламын" дейді.
Бірақ, қуғыншылар шылбырына оралып, жетелеп қайта әкеледі.
Барлық осы уақиғаның терең тамыры жалғыз партия таласында емес, одан әріде жатыр.
Бұл жаңашыл Абайға ескішіл, діншіл, қараңғы надан феодалдардың өштігін де көрсетеді.
Олар үшін Абайдың білімі, әрі өлеңі де жаңа жарық дүниені іздеуіне жат жандық боп көрініп еді.
Жуандардың шірік ортасы намысқа дақ салғанда өздерінің қаншалық нәрсіз, құнсыз екенін көрсетіп еді.Осы уақиға үстінде сол ру басылар ортасының іштей шіри бастағанын Абай жалғыз Тәңірберді мінезі емес, одан да жақын, тіпті өз баласы Ақылбай басынан да көреді.
Өзімен өзі боп ойланып басылған соң, біртүрлі жуасып, шөгіп қалады.Осы жай туралы ел әңгімелерінің айтатыны:"Мұқыр уақиғасының артынан ағайын-туған, ел-жұрт, бала-бауырлары жиналып, "біз де пәлен-түглен етеміз, өлеміз, өлтіреміз, бітім жоқ" дескенде, Абай: "барша жамандықтан жамандық туады, жақсылық тумайды.
Мен жасымда "қарғағанымды жер қыламын, алғанымды зор қыламын" деп, ашуға да, айлаға да шырақ жағып түнегендей болғанмын.
Мен алғашқы атқа мінгенде Жігітектің дәулеті де, дәурені де өзімізбен тең ел еді: солардың қанша жандарының айдалып, байланғанына, бірінің артынан бірі барамын деп, бейнет пен қазаға ұшырауына біздің тұқым себеп болған.
Рас, өздерінің ұрлық, зорлығынан да болған шығар.
Бірақ Құнанбай тұқымының қатты зерттеп соңына түскенінен де болды.
Сол Жігітек қаншалық торғайдай тозса да, бүгін астымда жатып аяғымды шайнауға жарады.
Бұл — жаманшылықтан туған жаманшылық деп біліңдер.
"Өлеміз, өлтіреміз, бітім жоқ" деген сөз дұрыс емес.
Мен бұл бітімсіздікті қостамаймын!" деп, елді тоқтатты дейді.Бұл уақыттағы Абай елден азайып, қайраттан кеміп, мал-дүниеден тапшылық көрген жоқ-ты.
Оразбай істеген іске бұрынғыдай ой түспеген ашулы күн болса, он есе артық іспен, жазамен қарсылық көрсету 97-жылда да қолынан келуші еді.Бірақ өзі көрген өмірдің жақсылық дегенінің барлығына Оразбай сияқты әншейін қазақтан сонағұрлым бөтен қарап, Абай жаңағы оқиғаны өзіне жаза санап, іштей әдейі қабыл алған сияқты.Одан соң сол тұстағы барлық ісі мен мінезі де осы айтқан сөзді дәлелдейді.
Өйткені, 98—99-жылдың қысында Оразбай Меккеге жүрмек болып, Абайдан ырзалық алып кетемін дегенде, ырзалығын беріп, қош айтысады.Осыдан соң 99-жылдың жазында землемер болыс-болыстың арасында меже салып, шек жүргізгенде бұрын Мұқыр болысына Абаймен араздасып шығып кеткен және сол жылғы жанжалдың кіндік енесі болған Жігітек жер-қоныс ыңғайы бойынша Шыңғысқа қарап қалады.
Бұл оқиға болғанда ел әңгімесі бойынша Жігітек:"Ашулы арыстанның алдына қол-аяғын байлап тастаған адамның ойын ойлады.
Бірақ Абай сол араз ағайынның бар адамдарын шақырып алып: "қырық жыл елдік, қырық жыл жаулық болмайды деген.
Енді бұрынғы араздық, кекті тастайық" деп, Жігітекпен де шын татуласты дейді.97-жыл оқиғасының тұсында бұрынғыдай ашуланбай, ашуланғысы келмей, кек аламыз деген жақындарын тоқтатып, өзінің де қатты өзгеруінің тағы бір белгісі Абай бұл жұмысты ұлыққа да шақпаған.
Заң-закон арқылы кек алуды да іздемеген.
Және 98—99-жылдың қысынан кейін Семейге біржолата бармайтын болған.Жаңағы жылдарда бұрынғыдан біржолата тыйылмаған, өмірден суынып қажи бастағаны да себеп болған.
"Алды үміт, арты өкініш" өмірден енді шын түңілген сияқты.Дәмі қайтпас, бұзылмас тәтті бар ма?Бір бес күннің орны жоқ аптығарға.Қай қызығы татиды қу өмірдің,Татуды араз, жақынды жат қыларға?—дейді.Бірақ Абайдың өз басы осы күйде болғанмен, 97-жыл уақиғасының арты Тобықты ішінде із-түзсіз өшіп қалды, партия, пәле, алыс-жұлыс тыйылуы деп ойлау керек емес.
Ру басы, атқамінер атаулыға ол: әуе мен су сияқты тыныс болып, қорек ететін талшығы.
Сондықтан Абайдың өз бала, інілері де Абай жаңағыдай қарады деп тоқтап қалған жоқ.
Енді солар кекті боп, солар қуғыншы болады.
Аналар болса күштерін ел келесін алуға салады.
Абай мен Оразбайдың жас кездеріндегі әдіс, тартыс қайта қолданылады.
Ел келесін алу деген Тобықтының өз ішінде тілеулес дос-жарды қай жағы көп алады, соның тартысы.
Елді көп алғандық шербешнайларға тоғысатын билерді көп алудан білінеді.
Биді молайтып басып алған жақ кесікті өз қолына алып, түпкі кекті сол кесік жазаларымен орындайды.
Абайдың намысын, ісін қуған іні, баласы барды осы шербешнайларға салады.
Сол аталған шербешнайлардың барлығын да екі жағы бірдей би атаулыға мал мен пұлды кезек беріп, қатты шығындап жатады.
Жалпы сол ортаның құнсыз, шірік, тозған орта екенін парашыл билер ғана емес, сол пара беріп тартысып жүрген жақтардың өз мінездері де жақсы көрсетеді.
Мысалы, Мағауия биге жеңген орайда Оразбайдың баласы Медеу мен Абай баласы Мағауияны ояздың тілмәші Омарбек татуластырады да, Абай көрген соққы үшін, жүз түйе айып-құн кеседі.
Осының қырық түйесін Медеу Жігітек, Бөкеншіден әпереді.
Бір үлесін Әбенге төлетеді.
Медеу, Оразбайдың өз бастары аман қалады.
Жігітек бұларды өз басын амандап қалды деп өкпелеп шығып, қайта кеп Абаймен табысуды содан шығарады.
Ал Абайдың жақындары Абай көрген намыс соққысын малмен емдеп, ырза болысады.
Абайдың "ел мінезі" деп ру басылар мінезін, өз ортасының мінезін алып торығып, зарлап жырлауы осы қалдардан туады.
Ақын тіршілігінің ең ауыр қорытындысы әсіресе сол 97-жылдарда және өзі тоқтаған жылдарда тіпті айқын боп шығады.
Абай енді жылдан жыл өткен сайын түңіліп, шөге береді.
Осы жылдарда Абай өлімді де ойлай бастайды.
Сондықтан өзі кешірген ерекше дертті, өмірдің барлық қайғысын ерекше еске алып отырып, қазақ әдебиетінде мәңгілікке ұмытылмайтын: "Өлсем орным қара жерді" жазады.98-жылы осы өлең жазылған соң ғана, өзінің бұдан бұрын жазған барлық өлендерін "жиналсын" деген.
Бізге бұл жұмыс қаншалық ғажап көрінсе де, осы 98-жылға шейін Абайдың өлеңдері бір араға топталып жиналмаған болатын.
Абай өзі бір жазып тастаған өлеңін қайтадан жоқтап, жинап отырмаған.
Әрқашан, кейде кітап оқып отырғанда, кейде жай бір ойлармен қозғалып отырғанда, қолына бір табақ қағаз бен қарындаш алып, айтпақ өлеңін жазып тастайды екен.Соны қасында отырған балалары, інілері, я жай адамдар болса да, қалтасына салып жүріп кетеді.
Содан бірден біреу жазып алып жаттайды.
Кейбірін әнге қосып домбырамен айтып жүреді.Өлең жазу қызметі осы сияқты болғандықтан, қазір де біздің қолымызға Абайдың өз қолымен жазылған жазбасының бірде-бірі де жетпей отыр.
Барлығы да жігіттерінің қалтасында, қойны-қоншында жүріп жоғалып біткен.
Осы ретіне қарағанда: "Абай жазған талай өлең ешкімге мәлімсіз болып, біржолата жарық дүние көрмей, шығысымен жоқ болып кетпеді ме екен" деген де күдік туады.Өйткені жасынан біткен әдет бойынша Абай біреудің оғаш мінезін көргенде ылғи қалжың, мысқыл өлең айтқыш болатын.
Осындай сөздерінде әрқашан өз жанында жүрген жақындарын, ағайын, туысқандарын мазақ етіп, солардың мінді мінезін күлкі қылып айтады.
Кейде қалжың қылып жазып, өз қолдарына да береді.
Сол кісілердің көбі қолына өлең түсісімен, өз мінін айтқан сөздердің көзін жоғалтуға тырысқан.
Онан соң кейбіреулер Абайдың өзінен жалынып, жалпайып сұрап алып та жыртып тастайтын болған.Мысалы Көкбайға, қыздарға шығарды деген өлеңдер осындай күйге анық ұшыраған.
Онан соң тағы бір алуан өлеңдерінде жақын туысқан, жақын тұрғыластарын қатты мінеп айтқандықтан, інілері мен балалары — ана кісілер өкпелер деп жасырып, жоғалтып жібергені де бар сияқты.
Осындай өлеңдердің турасында еске алатын бір нәрсе: Абай кісі мінін айтып өлең шығарғыш болғанда, осы құралды ешуақытта нағыз жауына қарсы жұмсамаған.
Өлеңмен мысқыл қылатыны ылғи жақын жүрген атқамінерлер болады.
Сондықтан бұлардың Абай сөзін жоқ қылып жіберуі өзгеден сонағұрлым оңай болған.
Қайта өлеңдеріне қарағанда, Абайдың қара сөздері көбірек, түгелірек сақталған сияқты.90-жылдарынан бастап ұстаздық, үгітшілік жолына түскен соң, Абай өлеңді аз жазса да, қара сөзбен айтатын өсиетті көп жазатын болған.
Осы жинақта оқушының алдына ұсынылып отырған "Ғақлия" деген өсиеттері соңғы 90-жыл мен 98-жылдың арасында жазылған.
91-жылдардан соң айтпақ болған сөздердің талайын қара сөз үгітіне айналдырып жіберген.
Кей уақытта бірталай өлендерін сол қара сөзде айтқан пікірлерінен шығарып, өлең қылып кеткені де бар.Қалайда болса Абай соңғы 10-15 жыл ішінде осы сияқты бір жаңа түрді тауып, соған кейде өлеңнен де көп уақыт бөледі.
Бұл кездері Абай өзін кәдірлі көріп, әрбір шыққан жаңа өлеңдеріне ынтық болып отырған ел оқушылары қара сөздер шыға бастаған соң, мұны өлеңінен кем көрмейтін болып алған.Қайта берірек келгенде ел ішіндегі оқушының барлығы да Абай сөздерін молдаларға ақша беріп жазғызып, көшіріп алып жүргенде ең алдымен қара сөзді тілейтін.
Үйде отырып оқығанда да өлеңін қойып, ылғи ғана қара сөзін оқып, соған көп масаттанатын.Тегі қара сөздер кім болса соның қолында кетпей, жазылысымен маңайындағы сауаттылардың қолына түсіп, соларда шашылмай, аман сақталып қалған сияқты.Өз өлеңдерін 98-жылға шейін жиғысы келмегені, Абайдың өлең сөзге өте үлкен сынмен қарап, үлкен шарттар қойғандығынан болған.
Өлең Лермонтов, Пушкин сөздеріндей болмаса, одан берідегі сөздерді өз сөзі болса да, толық қанағат қылмаған.
Барлық қазақ әдебиетінің өзі білген ескілігінен жалғыз Марабай мен Шөжені ғана "нағыз ақын" дейді екен.
Бірақ Абай Махамбет, Мұраттарды ести алмаған сияқты.Абай әдетінде бір жазған өлеңін қайта түзеп жазып, қайтадан қарастыру көп емес.
Жалғыз ғана "Сегіз аяқ" деген өлеңінің басын қайта біртүрлі қылып еді деген сөз бар.
Басқа жалпы өлеңдері туралы, "қайта жазсам, бұдан жақсырақ, толығырақ болар еді" деп қана айтады екен.
Өлең сөзге келгенде азға місе қылмай, қатты сынайтын Абай өз сөздерін сынаумен қатар, маңында өлең жазатын жастарға да сондай мінез істеген.
Тегінде Абайдың өсиеті, үгіттері, білімді, мағыналы кеңестері мұның маңына, өз тұсындағы талапты жастардың талайын жинаған дедік.
Солардың ішінде бірталайдың ақын болғысы келгені де бар.Ақындыққа, өлең шығарып көруге Абайдың іні, балаларының да көбі ұмтылған.
Абайдың алды анық "әдебиет мектебі" болды.Сол жас шәкірт ақынның бәрі де қысқа өлең, өсиет өлең айту Абайдың жолы, дағдысы болғандықтан, өздеріне бөлек бет іздеген сияқты.
Сондықтан көпшілігі ұзақ әңгімелі өлең жазады.
Ақылбай "Дағыстан", "Зұлыс" деген поэмаларды; Мағауия "Медғат-Қасым", "Шәміл", "Абылай," "Еңлік-Ке- бек" поэмаларын жазады.
Және Тұрағұл, Кәкітай сияқты жастардың Әбдірахман науқасына арнап жазған ұсақ өлеңдері де көп.
Бұлары қайғы-уайым өлеңдері.Қазақ әдебиеті сол күнде баспа жүзінде шығып отырарлық жайға жетсе, Абай айналасынан, Абай мектебінен шыққан ақындар түгелімен Абайдың ізін баса шыққан күрделі әдебиет ағымын көрсеткен болар еді.Абай бұл жастардың өлең жазуын өте жылы қабылдаған.Бірақ бұлардың өлеңдеріне де, жалпы өлеңге қоятын қатты сынын түгел қояды.
Сондықтан өздері ұнамаған уақытта міндерін өлеңге қосып та жібереді.
Мәселен, Көкпай, Әріптердің өлендерін еске алып:Хат жаздым Әзірет Әлі айдағарсыз,Бізде жоқ алтын иек, сары ала қыз,Кәрілікті жамандап, өлім тілеп,Болсын деген жерім жоқ жігіт арсыз...
—дейді...
Алғашқы жолдағы "Әзірет Әлі, айдағарды" Көкпайға арнаған.
Оның діншіл, қыса жазғыш болғандығын жақтырмай айтқан.
"Алтын иек, сары ала қызды" Сыбан Әріп деген ақын: "Зайда" деген қысасында, сұлу қызды сипаттаймын деп, "иегі алтын, көзі гауһар" деп түсіне қарамай, асыл тастарды санай берсе керек.
Соған айтқан.Осы сөздер ақындардың барлығына да ауыр тиген шығар.
Бірақ істерінде әсіресе, Әріп қатты намыс қылып, кектеніп Абайдан есесін қайтармақ болып, "Біржан - Сараның" айтысын шығарған деседі.
Қалайда болса осы айтылған мысалдар өлеңші боламын деген жастардың сөзіне Абайдың қатты сынмен қарап, үлкен шарт қоятынын анық көрсетеді.Абай сөздері көбірек жайыла бастаған соң Тобықты іші болсын, басқа көрші елдер болсын, барлығы да мұның жазбаларының ұдайы оқушысы, тыңдаушысы болады.
Бұларға ол сөздерді жеткізетін жалғыз жазу ғана емес, қайта көбінесе домбырашы, әнші жігіт болады.
Осы жағынан қарағанда Абай өлеңдерінің тыңдаушысы мен жаттаушылары, хат білетін арнаулы аз адамдар ғана болмай, жалпақ ел болады.
Фольклор мен жазба, баспа әдебиеттің жапсарында шыққан ақынның шығармалары әрі ауызша, әрі жазба әдебиеттің күйін бірдей кешеді.Абай айналасында өлең айтып, ән саламын деген әнші, ақын болса, қыз-келіншек, жас-кәрі болса — барлығының да топта, ойын-тойда айтатын өлең жырларының көбі Абай сөздері, Абай өлеңдері болады.Біз бұл уақытқа шейін Абайдың нәрлі еңбегін айтқанда, ылғи ақындығын сөз қып келдік.
Енді осымен қатар, одан қалған мәдениет мұраларының ішінде үлкен, елеулі орны бар, композиторлық еңбегін де атау керек.
Абай, өзі жақсы домбырашы болған.
Қазақтың ескі ән-күйін жете білген, барынша сүйген.
Елдің ән-күйін елти сүйіп айтқан:Құлақтан кіріп бойды алар,Жақсы ән мен тәтті күй.Көңілге түрлі ой салар,Әнді сүйсең менше сүй, —деген өлеңдері бұған дәлел.
Және қалды ойлап, толғанып кеп:Есіткендей болады,Құлағым ескі сыбырды,Ескі ойға көңілім толады,Тірілтіп өткен құрғырды, —деген жолдары бұның өз еңбектерінің терең тамырлары, сол қазақтың өткен өнер мәдениетімен жалғасып жатқанын көрсетеді.
Осы сияқты әр кезде, көп өлеңінде Абай ән-күйге талай-талай сұлу, мағыналы жырларын арнайды.
Ол музыкаға ақын боп қосқан әні.
Сонымен қатар Абай музыканың өзіне композитор болып та атсалысады.
Абайдан қалған 16- 17 он бар.
Бұлардың көбі өзі жазған жаңа уәзін, жаңа ұйқас, жаңа түрлі өлеңдеріне арналған әндер.
Мысалы, "Сегіз аяқ", "Сен мені не етесің", "Қор болды жаным" сияқты 6,7,8 жолды өлең түрлерін шығарса, соларын жұрт құлағына жұғымды, сіңімді ету үшін қосарлық әнін де шығарады.
Бұл ісі осы сияқты өлеңдерін өте даңқты, әйгілі қып әкетеді.
Сол сияқты Пушкиннен аударған Татьяна, Онегин хаттарына да арнаулы әндер шығарады.
Қазақ көпшілігіне әншейінде ұғымсыз, тосаң көрінерлік орыс жастарының аттарын, өмірін, сезімдерін мынау әндер арқылы аса түсінікті, әсерлі және өте даңқты етіп жібереді.
90-жылдардан бастап Онегин, Татьяна аттары белгілі аттардың бірі болады.Абайдың композиторлық еңбектеріңде де ақындық еңбегі сияқты сөзіне тиісті үлкен жаңа өзгешеліктер бар.
Бұрынғы ауызша әдебиетке Абай көп еліктемей, жалпы қорын пайдалана отырып "сөз түзелді, тыңдаушы, сен де түзел" деп, өзіне жаңа мазмұнды, жаңа түрлі өлеңдер жаза бастағаны сияқты, әнде де бұрынғы әннен гөрі өзгерек түрлер шығарады.
Бұрынғы әнді өзі, бұрынғы әдебиеттен сонағұрлым артық бағалағанмен де, ендігі өз әнін жақсы-жаман болса да жаңаша үлгімен айтпақ болады.
Шырқауы, айқайы аз, көбінесе құлақ күйге ұқсаған қоңыр баяу әндер.
Және әсіресе, не бәйіт, не орыс пен европаның камерный әніне, романстарына ұқсаңқырап келеді.
Бұрынғы қазақ әнінен мүлдем басқаша әндер болады.
Бұл да өзінше жаңа жол табам деген нық ізденудің нәтижесі.
Абайдан қалған мәдени мұраның бұ да бір күрделі үлкен саласы боп саналады.
Жеке әндерінің шығарылған жылдары, дәлді мәлім болмаса да, әйтеуір жиыны 1886 жыл мен 97-жылдар арасында шықты деседі.
Тегі өлеңі қою шыққан жылдарда әндері де жарыса шығып отыратын сияқты.Енді ақындығының соңғы жылдарына оралып келсек, Абай 99-жыл өлеңді едәуір жазады да, осы жылдан соң алғашқы жаза бастаған 80-жылдардағыдай өлең сандары тағы азая бастайды.
Көп жазылған жылы 4-5, әйтпесе екі-үш өлеңмен 1903 жылға келеді де, содан кейін біржолата өлең жазылмай қалады.1903 жыл мен 1904 жылдың қысына Абайдың тірі қалған балаларының ішіндегі ең жақсы көргені - Мағауия, бұрын көптен әлсіретіп жүрген құрт ауруынан төсек тартып жатып алады.Мағауия әке ұғымынша да және өз ортасының көпшілігінің бақылауынша да, Абайдың барлық баласының ең жақсысы, ең ірісі деп саналған.
Бұл ақындығының үстіне, ерекше мінезді кісі болған.
Жасынан денсаулығы нашар болғандықтан, қаладан толық тәрбие ала алмаса да, әкесінің үнемі өз қасында ұстап, шын жақсылап тәрбиелеп шығарам деген баласы осы болатын.
Елде отырып Европа тәрбиесін алған адамдай ақыл, мінез, адамшылдығы түгелімен мәдениетті кісінің қалыбында болған.
Бұл да әкесі сияқтанып, қырда отырып көп оқып, өзінен-өзі қарастырумен көп білім алып қалған еді.Ел жұмысына кіріссе әкесінің міндетін өз мойнына алған.
Жұмсақ мінезді болып, ел көпшілігіне аса сүйікті болған.
Сол Мағауия 1903 жылы қыс бойы төсек тартып ауырып келіп, жазғытұрым қайтыс болады.Абайдың өзі бұл өлімнен бұрын да өмірден қажып, талып ендігі тіршілігін артық нәрседей санай бастаған еді.
Өз сынынша ажарсыз, мағынасыз өткен дәурені жалғыздық дертімен құлазытып, жүдетіп тоздыруға айналып еді.
Соның барлығының үстіне Мағауия өлген соң Абай бір алуан ауруға айналады.
Төсек тартып жатпаса да, отырып ауырады.
Ешкіммен сөйлеспейді де, еш нәрсемен өзін жұбатпайды.
Ауруын емшіге де көрсетпейді де.
Мұның бәрін керексіз деп біледі.
Сонымен Мағауияның өлімінен кейін 40 күн отырып, 23 июньде 1904 жылы 60 жасында қайтыс болады.
Абайдың сүйегі Жидебайда Еркежан қыстауының жанына қойылады..