Ілияс Жансүгіровтың "Күйші" поэмасыҚазақ поэзиясында бүгінге дейін өнер жайында көп жазған және көркемдіктің шыңына жеткізе жазған І.Жансүгіров пен теңдесер қаламгер жоқ.
Сонау 20-жылдардың бас кезінде өмірге келген "Әнші" өлеңінен басталған бұл тақырып тек қазақ әдебиетінде ғана емес, қазіргі әлемдік поэзиядағы айтулы туындылар санатындағы "Күйші" мен "Құлагер" сияқты классикалық поэмаларға ұласты.
Акынның осы екі аралықтағы шағын көлемді, бірақ керемет суретті, екпіндеп ескен желдегі көтеріңкі лепті туындылары жоғарыда талданды.Ілиясты ылғи да ән-күйдің әсерінен туған, өзіне ғана мағлұм күшті сезімдер булықтырып жүретін болса керек.
Ол соларды сарқа, ақтарыла бір, құйқылжыта, нөсерлете бір жырлауға біртіндеп жақындай берген тәрізді.
Осы жолдағы оның асқан бір айтулы белесі - өзінің қазақ күйлерін жетік білетінін, олардың сыры мен сипатын нәзік сезініп, оларды өздеріне лайық көп бояқты құлпырған тілмен суреттеп бере алатын ерекше талант екенін танытты.
Поэманың басты кейіпкерін:Қобызшы Малқыбай шал МатайдағыМатайда Кенже, Тұңғат, СақайдағыҚазақта қобызшының қалғаны сол,Жорға еді маймаңдаған бақайшағы, -деп таныстыруынан-ақ күй құдіретіне елтіп, шарықтаған   шабыттың екпіні сезіледі.
Осы "жарықшақ үні тозған  қаңсыған", "еңкейіп екіндідей күні кеткен" шалыңыз кім десеңіз:Қобызшы ол "Ақ көбікті" аңыратқанБоздатып "бозінгенді" күңіренткен.Малқыбай қобызшыдан ақынның бала кезде тыңдаған "Бозінген" күйінің әсері шер-күйік боп жүрегіне байланып  қалғанын сол күй жайындағы поэмада суреттелген аңыздан анық байқаймыз.Міне, осылайша Ілияс асудан-асу бел асып келіп, 1934 жылы өзінің әйгілі "Күйші" поэмасын жазды.
Поэма оқырманды салған жерден тау өзенінің арынды ағысындай үйіріп әкетеді: оқиға Арқадан ауып Жетісуға келген хан Кененің ордасынан басталады.
Абылайдың арыстан жүректі немересін ардақ тұтып, сыйлаған халық, Жетісудың  ығайы мен сығайы оның құрметіне ту бие сойып, той жасап, ерулік беріп, тарту-таралғы ұсынып, жік-жапар болуда.
Поэманың қаһарманы Сарыүйсін руынан шыкқан салт атты, сабау қамшылы бір жігіт сондай той-думанның біріне тап болады.
Бар жақыны - жар дегенде жалғыз шешесі ғана.
Ел оны күйші деп қана атайды.
Ешкім есімін ауызға алмайды, сірә білмейтін болса керек.
Бірақ сол аты жоқ Сарыүйсініңіз осында жиналған хан мен қараны тамсандыруда:Аңқытып ақ орданың бір жағындаКүйші отыр домбыраны дүрілдетіп,Құмар қып тартқан күйдің ырғағына.Оның күйін тыңдаған жұрт:Жып-жым-жырт тыңдағандар тіл кескендей,Құрыштап құлақтарын үн кескендей.Сылдырап кейде қамыс, кейде бұлақ,Қырдағы қоңыр түнде жыр көшкендей.Оның тартқан алуан түрлі: зарлы, ащы, тәтті күйлері тас бұлақтың суындай лақылдатып, біресе жүректі шымырлатып, біресе көңіл шымшиды." Асан Қайғы", "Теріс қақпай", "Сарыөзен", "Бозінген", "Қаражорға", "Қорамсақ" күйлері Алатау, Алтай, Арқа, Қыр, Сырды шарлатып, Ұлы Дала аумағында өткен ел тарихын елестетеді.
Осыларды автор:Анқылдап алтын күрек домбыраданҚұйып тұр жазғы жылы жаңбырдай боп, -деп суретті сөзге көшіреді.Табиғат тып-тыныш бола қалды.Қырдағы қоян, құлан құлақ тігіп,Қамыстан жолбарыс та ыңыранды.Күн тыңдап кірмей тұрды ұясына,Бұлт тыңдап, мінбей тұрды тау басына.Мақұлық жерде, көкте маужырады.Қараған бір жан болмай шаруасына.Су ақпай, жатты толқып арнасында,Қарғалар қалқып қалды жар басында.Сүйсініп домбыраны тыңдады жұрт,Тырп етпей тілеулес боп зарласынға.Осылайша, адам түгіл, жан-жануар, өлі, тірі табиғатты манауратқан Күйшіні ханның қарындасы - " Ақылы дария, алтын басты, әйелдің ақ сұңқары, ханзадасы" Қарашаш — ағасынан басы бүтін сұрап алады.
Бишара күйші не күйге ұшырағанын аңғара алмай, ханшаның соңынан сүмірейіп кете барады.
Құлағында хан Кененің:Үйсіннің ерулігі болар бізге,Бергенім басы бүтін байлап басын, -деген мұздай сөзі.Поэмаға өзек болған негізгі идея - қазақ халқының тоқсан тарау,   яғни мың сан күйінің терең өмірлік сырын, көп қырлы эстетикалық қасиетін ашып көрсету.
Бұл Қарашаш пен Күйші арасындағы терең психологиялық тартыс, адам сезімдерінің алапат шарпысуы арқылы беріледі.Ә дегенде Қарашашқа тұтқын, құл болдым деп есеңгіреп қалған Күйші біртіндеп есін жиып, үй ішінің көріністеріне көзін салады.
Небір асыл дүние-жиһазбен сәндеген ханша отауының гүл-гүл жайнаған ішкі жасауы Күйші сезімін арбап, көңілін сергітеді.
Алғашында айдаһардай әсер еткен ханша енді:Қара қас, қылан қабақ, кер кұба қызҚарашаш, алмас  сағақ, құралай көз.Сырықтай ордадағы сымдай бойы,Талшыбық қыпша белдің өзі нағыз.Түлкі қыз қызыл алтай, кер марал қыз,Ақ қоян, бозша, байтал, ақша нар қыз.Қымыздай балға ашытқан тәтті қыз,-болып көрінеді.
Оңаша тыныш сәнді отауда осылай елестеген сұлу Қарашаш   Күйшінің жүрегінде ғашықтық отын  жандырып, құштарлық сезімін лаулатады.
Осыдан кейін үйреншікті күй тілі кенет жаңа, сұрапыл, ыстық  тасқын боп бұрқайды.
Оқырман жалынды жаңа саздың туу сәтінің  куәгеріне айналады, өнер психологиясын аңдайды.Күйшінің жан дүниесін баурап алған құштар сезімді бейнелейтін жаңа шығарма тудырған шабыт құшағындағы кезі былай суреттеледі:Саусақтар ойнап, орғып, қаздаң қағып,Суырып ішек тілін, мұңын шағып.Жүйріктің шын күйі келгеніндеШығаннан шыға шаппай тұрсың нағып.Асқақтап, кейде күйді көкке өрлетіп,Алыстап, шырқап, сілтер, әрі кетіп,Қайырып, қалықтатып, қайта оралтып,Бірден-бір ақырын-ақырын төмендетіп.Ызғытып, өлке өрлетіп, баяулатып,Соқтырып кейде боран дауылдатып,Көңілдің асқарынан тұманды айдап,Артынан нөсерлетіп, жауындатып...Күй ырғағын, әуен-сазын айнытпай бейнелеп, нөсерлеткен, тасқындай үдей жөңкілген сөз түйдектері кім-кімді де тырп еткізбей, баурап алады.Домбыра бебеулетті, безілдетті,Кернетіп кең даланы кезіп кетті.Біресе қашағанды қырда қуып,Ән шырқап қоңыр түнде, қой күзетті,дейді тағы да.Қазақ күйінің табиғатын қазақ болмысының көрінісі, қимыл-әрекеттерімен мұншама дәл бейнелеу үшін солардын бәрін керемет сезімтал жанмен білу және асқан талант қажет екені көрінеді.Сұлу қызға көңілі кеткен күйші неше алуан сезім толқындарын, күшті психологиялық толқуларды басынан кешіреді.
Сондай сәттерде күйші жігіт біресе түлкі алатын құмай тазы, аққуға түскен тұйғын құс тұрпатты періге де айналып, ханшаны Алатаудың үстінен алып ұшып, жеті дариядан аман өтіп, алтын тауға апарып, кұшып та жатады.Ал қиял қанаты талып, өзінің шын болмыстағы отырған жеріне оралғанда: ханша - Қарашашты, қарашы Сарыүйсін - өзін көреді.
Арадағы тұңғиық - әлеуметтік теңсіздікті көреді.Күй құдіреті Қарашашты да балқытып, құштарлық жалынына шарпытып, бір сәт басқа дүниенің бәрін ұмыттырып жібереді.Бұл сорлы Дулат па екен, Үйсін бе екен?Күйшім боп өміріне жүрсін бе екен?Сүйкімді жігіттің бұл бұлбұлы ғой?Қарашаш осыған-ақ тисін бе екен?Бұл сорлы күйді неге үйренді екен?Күй ата бұған дарып жүрген бе екен.Қарашаш мұны қалап алдым десе,Хан Кене намыстанбай, ти дер ме екен?дейді бұл сәтте.
Бірақ ол да өзі отырған үйдегі шын өмірге оралады.Жоқ, болмас, ауырдым ба, жындандым ба,Қараға хан затымды былғармын ба.Бұл менің басыбайлы бір малайымТиюге енді маған құл қалды ма?!Екеуі де ғашықтық құштар сезімнің құшағында өздерін- өздері арпалысқа түсірген психологиялық тартыс желісін Сапақ оқиғасы үзіп жібереді.
Күйші мұның қайсысы - өң, қайсысы - түс екенін ажыратудан қалған.
Қарашаштың төсегіне барған мен шығармын, біткен жерім осы болар деп, өлі мен тірінің арасында тұрғанда, Қарашаштың домбырашыға тап берген қызметшісіне: "Қолыңды қоқаңдатпа' күйшіме!" - деген әмірін құлағы шалып, жан шақырады.Қарадан шыққан жігіт Сапақ бізді басынды деп, болған-болмағаны белгісіз болымсыз бірдеңе үшін күллі елді қынадай қырып тастағалы отырған ханшаға Кене "қой"  демейді, бөлтірікке бөрі ырық береді, арыстан тісі ақсиып , сырттан барлап отырады.
Ақыры амалы құрыған, қалың жұртты босқа қырғызғанша, жалғыз құрбандықпен құтылмақ болған үйсін пәлекеттен дулат Сапақты Қарашаштың алдын алып келеді.
Қарашаш ақырғы сәтте демін ішіне алып, күйзеліп тұрған ел мен өлі-тірінің аралық халіндегі Сапақтың әкесі Әлімкұлга қарап: "Қайтейін қылышымды қандап соған.
Көбіңе қидым", - деп Сапақты жөніне жібереді.Осы оқиғаның бәрін бастан аяқ көзімен көріп, Қарашаштың каһарына   мініп, қан төкпек болғандағы айдаһар сықылды ұсқыны күйшінің жан дүниесінде орасан өзгеріс жасайды: кұмарлық сезімін де, одан от алған жүрек тербетер " жалын күйін де сөндіріп тастайды.Поэмада әділетсіздікті, зорлықты тізе бүктіретін ұлы күш, бостандыққа, азаттыққа жеткізетін құдірет - өнер деген идеяны ақын тамаша суреттер, поэтикалық көркем образдар арқылы терең толғап жеткізген, сонымен қатар онда ондаған күйлердің әлеуметтік мәні, тарихи негіздері, эстетикалық нысанасы ашылып, олардағы образдар, суреттер айқындалған.
Соның бәрін ақынның қалай біле бергені таңдандырады.
Және әрбір күйдің өзіндік сипаттарын ашық, бейнелеген кездегі басқа ешкім айтпаған, тек Ілияс қана қолданған, тапқан теңеу, образдар қаншама.
"Қоғадай салбырасып, хан, қарасы, намазға ұйығандай отыр тыңдап", "домбыра айналаға, дүбір салды, адақтап жалғыз шапқан жүйрік аттай", "батыр да, хан да, қыз да, қазаншы да – бәрі бір домбыраға мінгескендей", "жыланнан сырға салған жолбарыс қыз", "қалтырап, қырау тұрып жүрегіне", "ыңыранып белі кеткен жолбарыстай", "толғантып тоқсан түрлі қыз көңілің, жүректің жазы шығып, жаңбыр төкті", "Таратып тоқсан күйді жібердің деп" бір жақтан керең бір ой күңкіл қақты", т.б.
Ылғи осылай.
Бұл теңдесі жоқ ғажайып поэмада: күй - өлеңге, өлең - күйге айналады.
Ілиястың өзі ақын - сазгер мен сазгер-ақын болып кетеді.
Күй мен өлең бір тілде сөйлейді.
"Күйші" поэмасы - романтикалық сарында шалқыған шабытпен, поэзиялық құдіретті қуатпен жазылған, қазақ әдебиетінде теңдесі жоқ үздік туынды..