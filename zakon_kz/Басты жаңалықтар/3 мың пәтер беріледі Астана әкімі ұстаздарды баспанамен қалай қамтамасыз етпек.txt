Соңғы он жылда астаналық ұстаздарға 2,5 мың пәтер берілген.
Астана ұстаздарына 3 мың пәтер беріледі
Бұл туралы қала әкімі Әсет Исекешев "Төртінші өнеркәсіптік революция жағдайындағы адами капитал: білім беруге арналған шешімдер" атты педагогикалық қызметкерлердің дәстүрлі тамыз кеңесінде айтты, деп хабарлады Sputnik Қазақстан тілшісі.
"Мұғалімдерді әлеуметтік қамсыздандыру мәселесіне тоқталсақ, соңғы 10 жыл ішінде мемлекеттік бағдарлама аясында ұстаздарға 2,5 мың пәтер берілді
Өздеріңіз білетіндей, қала көркейіп келе жатыр
Полицейлер, ұстаздар, өрт сөндірушілер, дәрігерлер және тағы басқаларын арнайы корпустармен қамтығымыз келеді
Елбасының бастамасымен "Бес әлеуметтік бастама" бағдарламасы жүзеге асып жатыр
Осыны ескере отырып мамандарға арналған корпусты салу үшін Тұрғын үй құрылыс жинақ банкімен бірге 10 мың пәтер мемлекеттік қызметкерлерге беріледі
Осы пәтердің 3 мыңы ұстаздарымызға арналады деп жоспарладық", — деді Әсет Исекешев.
Әрі қарай қала әкімі бүлдіршіндердің мектепке дайындығы мәселесіне тоқталды
Қазіргі таңда елордамызда 336 мектепке дейінгі мекеме қызмет жасауда
Қала бойынша 3-6 жас аралығындағы балалар мектепке дейінгі дайындықпен 81 пайызға қамтамасыз етілген
Қалада мемлекеттік-жекеменшік әріптестік шеңберінде 1200 орынға арналған 4 балабақша салынып жатыр
Олардың іске қосылуы 2019 жылдың соңына жоспарланған
2018 жылы Астана қаласы мектепке дейінгі білім беруде жан басына қаржыландырудың жаңа әдісіне көшіп отыр
Соның аясында мемлекеттік тапсырыс 23 мың теңгеден 27 мың теңгеге дейін артты
Өз кезегінде қосымша қаржыландыру сомасы білім беру үдерісін жақсартып, қажетті жабдықтауды қамтамасыз етуге жұмсалмақ.
Сондай-ақ, Әсет Исекешев елордалық орта білім мекемелерінің бүгінгі жағдайына тоқталды.
"Астанада білім беруге арналған 105 мекеме бар
Ол — 85 мемлекеттік, 15 жекеменшік және тағы 4-еуі республикалық мектептер
Жаңа оқу жылында астаналық мектептерде 155 мыңға жуық бала оқиды деп жоспарлануда
Оның 17-18 мың оқушысы — бірінші сынып оқушылары
Мектепке қабылдау электронды және қағаз жүзінде жүріп жатыр
Бүгінгі таңда e-astana.kz жүйесі арқылы 14 мыңнан астам өтініш тіркелген", — деді әкім.
 
