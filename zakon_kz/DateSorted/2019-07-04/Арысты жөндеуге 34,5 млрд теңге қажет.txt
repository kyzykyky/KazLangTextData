Бұл алдын ала жасалған есеп, шығындар әлі де саналуда.
Премьер-министрдің бірінші орынбасары – ҚР қаржы министрі Әлихан Смайылов Парламент Сенатының пленарлық отырысында Арысты қалпына келтіруге қанша қаражат қажет болатынын айтты, деп хабарлайды Zakon.kz тілшісі.
Арыс туралы мәселені депутат Әли Бектаев көтерген болатын.
– 1 шілдеде жасалған алдын-ала есептер бойынша, 34,5 млрд теңге қажет, оның ішінде 4,5 млрд теңге әрбір тұрғынға 100 мың теңгеден төлем жасауға көзделген
Соған байланысты үкімет резервінен 2 млрд теңге, Түркістан облысының бюджетінен 1 млрд теңге, гуманитарлық көмек ретінде 1,5 млрд теңге қамтылды, – деді Смайылов.
Оның сөзінше, 7 709 тұрғын үйді қалпына келтіру керек, оның ішіндегі 49 үй құлап қалған.
– Үйлерді қалпына келтіру үшін 19,2 млрд теңге қажет
66 әлеуметтік нысанды жөндеуге 7 млрд теңге керек болады
Қалада 54 білім беру нысаны, 8 денсаулық сақтау нысаны, 4 спорттық нысан бар, – деді ол.
Министр Арыстағы электр желілерін, жылу желілері мен инфрақұрылымды жөндеуге үкімет резервінен 2,2 млрд теңге бөлінетінін айтты.
– Жалпы, үкімет резервінен – 15,5 млрд теңге, жергілікті бюджеттерден - 10,6 млрд теңге жоспарланған, "Самұрық-Қазынадан" 6 млрд теңге, демеушілер мен гуманитарлық көмек – 2,5 млрд теңге
Бірақ барлығын санап болғаннан кейін бұл сома өзгеруі мүмкін
Сонымен қатар, "Бәйтерек" холдингі Арыс қаласының шағын және орта бизнесі үшін алты айлық жеңілдетілген кезеңімен 48 айға 1 пайызбен 5 млн теңгеге дейін несие береді, – деді ол.
