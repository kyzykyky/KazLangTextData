Елбасымыздың сарабдал саясатының арқасында бұған қажетті қорымыз қалыптасты
Қаражат бар.
Қазақстан Президенті Қасым-Жомарт Тоқаев ел халқына үндеу жолдады, деп хабарлайды zakon.kz.
- Құрметті отандастар!
Баршаңызға мәлім, қазір бүкіл әлем өте күрделі ахуалды бастан өткеруде
Дүниежүзін коронавирустың таралуы алаңдатып отыр
Бүл індет күннен-күнге ушығып барады
Өкінішке қарай, осы дерт біздің елімізде де тіркелді
Менің кешегі Жарлығыммен бүгін таңғы сағат 8-ден бастап Қазақстанның аумағында төтенше жағдай енгізілді
Төтенше жағдай режимі 30 тәулікке созылады
Президент жанынан мемлекеттік комиисия құрылды
Оны премьер-министр басқарады
Барлық қажетті алдын алу шаралары жүзеге асырылады
Қоғамдық тәртіп қатаң бақылауға алынады
Көпшілік қатысатын іс-шаралар тоқтатылды
Көптеген азаматтарымыздың алдағы мереке күндеріне орай жоспар құратынын түсінемін
Дегенмен бүкіл халықтың денсаулығы үшін осындай шешім қабылдап отырмыз
Ірі сауда нысандарының жұмысын шектеуге мәжбүрміз
Бірақ азық-түлік дүкендері және базарлар өз жұмысын жалғастыра береді
Ойын-сауық орталықтары, кинотеатрлар, театрлар, көрмелер және жұртшылық көп баратын басқа да орындар уақытша жабылады
Оқушылар демалысқа жіберілді
Студенттер қашықтан оқыту жүйесіне көшті
Сондай-ақ азаматтарымыз отбасылық іс-шараларды өткізбегені жөн деп санаймын
Қазақстан Республикасының аумағына кіруге және шығуға шектеу қойылады
Мемлекеттік шекара бойындағы өткізу бекеттерінде, вокзалдар мен әуежайларда санитарлық режим күшейтілді
Менің тапсырмам бойынша үкімет қорынан дәрі-дәрмек, тест жүйелерін және зертханаға арналған жабдықтарды алу үшін қаражат бөлінді
Ауруханаларда орын жеткілікті
Осы шаралардың барлығы азаматтардың денсаулығы үшін жасалып отырған өте маңызды қадамдар
Мұны дұрыс түсінесіздер деп ойлаймын.
Сақтанғанды Құдай сақтайды
Бұл індетпен күресуге толық мүмкіндігіміз бар екенін баса айтқым келеді
Бұл қиындықты бәріміз бір халық, бір қоғам болып міндетті түрде еңсеріп шығамыз
Бұл уақытша дүрбелең
Осы дағдарыстан абыроймен өтуіміз керек
Енгізілген шектеулерге әр азамат жауапкершілікпен қарауы тиіс
Әр адам барынша сақтанып, вирустың таралмауына атсалысуы қажет
Еліміздің барлық азаматтары өкілетті органдардың қызметіне қолғабыс көрсетеді деп сенемін
Осындай кезде бәріміз сабырлық сақтап, тәртіпке бағынуымыз керек
Дерттің алғашқы белгілері пайда болған жағдайда бірден тұрғылықты жердегі дәрігерге қаралу қажет
Бәріміздің азаматтық жауапкершілігіміз осындай сәтте сыналады
Біз экономикалық жағдайды басты назарда ұстаймыз
Мемлекет барлық әлеуметтік міндеттемелерін орындайды.
Елбасымыздың сарабдал саясатының арқасында бұған қажетті қорымыз қалыптасты
Қаражат бар
Осы орайда азық-түлік қоры жеткілікті екеніне назар аударғым келеді
Күнделікті тұтынатын тауарлар бағасын негізсіз қымбаттауға жол берілмейді
Біз ел-жұртты дүрліктіретін, арандататын әрекеттерге тыйым саламыз
Жалған ақпарат таратып, дүрбелең туғызатындар заңға сәйкес жауапқа тартылады
Бұқаралық ақпарат құралдары, интернет-ресурстар тек ресми мәліметтерге сүйеніп жұмыс істеуі керек
Біз осы жаһандық кеселге қарсы тұру үшін күш-жігеріміздің мықты екенін көрсетуіміз қажет
Татулық пен тұтастықтың арқасында кез-келген қиындықтан шығуға болады
Сондықтан бәріміз бір адамдай жұмылып, қауіпті індетпен күресуіміз қажет
Береке мен бірлік бәрін де жеңеді.
Құрметті отандастар!
Біз тарихымызда небір қиындықты бастан өткерген халықпыз
Сол сынақтардан ең алдымен береке-бірліктің арқасында сүрінбей өттік
Бүкіл халықты жұдырықтай жұмылуға, сабыр сақтауға шақырамын.
Бұл күрделі жағдайды бәріміз бірге еңсереміз деп сенемін
Халқымыз аман, жұртымыз тыныш болсын! Біз – Біргеміз, - деді Президент.
Төменде Президент үндеуінің видеосын ұсынамыз.

