Біз жоғары экономикалық көрсеткіштерге қол жеткіздік - Мамин.
Нұрсұлтан Назарбаев Премьер-министр Асқар Маминді қабылдады, деп хабарлайды zakon.kz Елбасы сайтына сілтеме жасап.
Кездесу барысында Елбасына Қазақстандағы қазіргі әлеуметтік-экономикалық ахуал және халықтың әл-ауқатын арттыру бойынша қабылданған шаралар туралы ақпарат ұсынылды.
Қазақстанның Тұңғыш Президенті Бес институционалдық реформаны іске асыруға бағытталған "100 нақты қадам" Ұлт жоспарын сапалы орындаудың маңыздылығына назар аударды.
– Экономикадағы ахуал жаман емес
Қазір "100 нақты қадам" Ұлт жоспарын тиянақты жүзеге асыру маңызды
Орындалған міндеттер бар, бірақ ерекше мән беруді қажет ететін орындалмаған мәселелер де қалып отыр, – деді Нұрсұлтан Назарбаев.
Өз кезегінде Асқар Мамин 2019 жылдың қорытындысы бойынша қол жеткізген экономикалық дамудың негізгі көрсеткіштері және ұлттық экономиканы одан әрі нығайту жөніндегі жоспарлары туралы мәлімет берді.
– Ел экономикасы тұрақты дамып келеді
Біз жоғары экономикалық көрсеткіштерге қол жеткіздік
2019 жылдың нәтижесі бойынша ЖІӨ өсімі 4,5 пайызды құрады
Негізгі драйверлер – құрылыс, көлік, сауда, байланыс салалары, – деді Премьер-министр.
Маминның баяндамасына сәйкес құрылыс саласының даму қарқыны 12,9%, сауда – 7,6%, байланыс – 5,2%, көлік – 5,1%, өңдеу саласы – 4,4%, тау-кен өнеркәсібі – 3,7% құрады
Ал халықтың табысы 5,5%, негізгі капиталға инвестициялар 8,5% өсіп, сауда айналымы 97 млрд долларды құрады.
