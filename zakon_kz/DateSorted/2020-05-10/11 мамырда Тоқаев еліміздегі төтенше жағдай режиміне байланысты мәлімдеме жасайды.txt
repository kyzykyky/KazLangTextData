Жиын барысында Мемлекет басшысы Төтенше жағдайға қатысты мәлімдеме жасауды жоспарлап отыр.
Ертең, яғни 11 мамыр күні Қазақстан Президенті Қасым-Жомарт Тоқаев Төтенше жағдай режимін қамтамасыз ету жөніндегі мемлекеттік комиссияның отырысын өткізеді, деп хабарлайды zakon.kz.
Бұл туралы ҚР Президентінің баспасөз хатшысы Берік Уәли Facebook-те жазды.
"Жиын барысында Мемлекет басшысы коронавирустың қазіргі ахуалын саралап, Төтенше жағдай режимі аяқталғаннан кейінгі Үкімет пен басқа да мемлекеттік органдардың алдағы стратегиялық іс-әрекетін айқындайтын мәлімдеме жасауды жоспарлап отыр", - деп жазды Берік Уәли.
Айта кетсек, Мемлекет басшысының Жарлығымен Қазақстандағы Төтенше жағдай 11 мамырға дейін ұзартылған болатын.
