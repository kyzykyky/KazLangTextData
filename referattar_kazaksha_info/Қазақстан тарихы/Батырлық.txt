Батырлық, қаһармандық – дәстүрлі қазақ қоғамында болған ерекше әлеуметтік топ – батырларға тән қасиеттер мен өмір салты.
Қазақ батырларының өзіндік қоғамдық қызметі, басқа қоғамдық топтармен ара-қатынасын реттейтін этикасы, тағы басқа ерекшеліктері болған.
1) Тек әскери кәсіппен айналысу.
Батырлар елді басқыншылардан құтқаруды, жау қолынан қаза тапқан ата-баба кегін қайтаруды өмірлік мақсат тұтынған; 2) Батырлар әулетінде туған бала жастайынан әскери кәсіппен айналысуға міндетті болды.
Тұқым қуалаған батырлар «шынжырлы тұқым» деп аталған.
Мұндай батырларды бала кезінен әскери өнерге баулып, он үш – он бес жасынан-ақ шайқастарға қатыстырған.
Көшпелі түркі халықтарының жазба және ауыз әдебиетінің деректерінде алғаш ерлік көрсеткен батырға лақап ат қойылатыны айтылады.
Ерасылдың Қабанбай, Дарабоз; Әбілмансұрдың Абылай; Еспембеттің Адақ аталуы, Ағыбай батырдың есіміне Ақжолтай атының қосылуы – сол көне дәстүрдің жалғасы.
Әскери әулеттен болғандықтан батырлар алғашқы ерлік жолын көбіне соғыста өлген әкесінің, туысының кегін алудан бастаған.
Әке кегін қумау батыр үшін ұят.
Артында ұл болмаса, кек алу қызына да міндет болған.
Батырлар ата кегін қууды кең ұғымда, жалпы халықтың, елдің кегін қуу мағынасында да түсінген.
3) Көшпелі халықтарда хандар, әміршілер, ел билеушілер батырлар әулетінен шыққан, осы қоғамдық топтың өкілі болған.
Шыңғыс хан, Әмір Темір, Едіге, Мамай, Абылай, Кенесары, т.б.
батыр болған және батырлар әулетінен шыққан.
Олар өздерінің жұрттан асқан ерлігінің арқасында билеушілік дәрежеге көтерілген.
4) Батырлар меншік иелері болған.
Олардың меншігіне қалалар, елді мекендер, ұлыстар, аймақтар қараған.
Бірақ батырлардың бәрі бірдей байлық иесі болмағанын да айта кету керек.
5) Батырлардың өздеріне тән жауынгерлік этикасы, адамгершілік ережесі, діни ырымдары мен салттары болған.
Жауынгерлер қару-жарағын, киімдерін өз руларының, өз әулеттерінің тотемдік бейнелерімен әшекейледі.
Батырлардың, жалпы аруақты адамдардың киесіне сену халық жадында әлі күнге сақталып келеді.
Батырлардың қаруы өзіне арналып соғылып, түрлі магиялық ырымдар жасалып, кететін уақытты анықтауға киелі сандарды қолданған.
Мысалы, қырық ұстаға соқтыру, қырық күн кептіру, қырық түрлі сұйыққа суару, т.б.
Ата кәсіп ұрпаққа жалғасатындықтан, батырлар әулетінің қару-жарағы атадан балаға мұра болып, егер мұрагері қалмаса, батыр өлгенде қаруын бірге жерлеген.
Үлкен айқастар әрқашан жекпе-жекпен басталатындықтан, жекпе-жекке шығу батырлардың басты міндеттерінің бірі саналған.
Жауынгердің шын мәніндегі батыр атануы осы жекпе-жекте жеңіске жетуден басталды.Тағы рефераттарҚазақ поэзиясы мен музыка өнеріҚазақ мемлекетінің саяси және әлеуметтік құрылымдарыӘйтеке би.