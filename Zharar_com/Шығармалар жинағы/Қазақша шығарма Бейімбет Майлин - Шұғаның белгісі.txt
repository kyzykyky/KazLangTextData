Біз елден шыққанда күн де сәскелікке жақындап еді
Ұшпалы сұр бұлттар көшкен керуен сықылды, тіркесіп оңтүстікке карай жылжып ұшып, күннің көзі біртіндеп ашыққа шығып, жылы шырай нұрын шаша бастады
  Әйткенмен солдан соққан салқын жел өзінің өткірлігімен жұқа киімнен ызғарын өткізіп, тоңдырып, сентябрь айының жеткендігін жолаушыға еріксіз ойлатарлық еді.Біз екеу едік.Менің астымда жортақылау тапал торы ат; жүргіштеу
Ер-тоқымым ескілеу, байлардың малға мінетін ер-тоқымы
Үстімде қонған үйімнен сұрап киген шидем күпі
Қолтығымдағы жыртығынан жел өтіп мазамды алыңқырап келеді
Жолдасым отыз-кырықтардың шамасындағы жер ортасы адам, сиректеу сақал,мұрты бар; кара бұжыр, күлімсіреп дөңгеленіп тұрған қара кезді, пішініне карағанда бір түрлі сөйлемпаз адам секілді.Астында қойшылар мінген қаракер бесті, үсті-үстіне ұрып отырмаса кейін қалып қала береді.Жел артымыздан еді, ауылдан он-он бес шақырым шықтық
Жаздай жайлап елдің шаңын шығарып тастаған жайлауын қақ жарып құбылаға бет алып келе жатырмыз
Жанды қарға жоқ.Бірен-саран шалшық сулардың басында ұйлығып отырған топ-топ қаздарды көресің
Елдің жұртында жер ошақтың араларындағы сүйек-саяқтарды, елдің сыртындағы ескі апандардың маңайына тасталған бірен-саран әлімтікке он-он бесі жиналып қарақұс, қарға, өгіз шағалалар той-тойлап жатыр...Жүрген сайын жер өнбегендей, сол ұшы-қиыры жоқ елдің жайлауы бітпейтіндей көрінді
Бір белеске шықсаң алдыңда екінші белес
Манағыдай емес, атқа жортқан соң денем жылынып, ептеп мандайымнан тер де шығайын деді
Елден шығарда бауын мықтап байлап алған
Шабан қаракер үсті-үстіне ұрғызған соң о да бусанайын деді білем, желпенін шешіп алып беліне байлады
Милығына түскен бөркін жоғарырақ көтеріп қойып, қаракерді бір тебініп шаужайлап жіберіп маған қатарласып:- Тым бері бұрыла бермеңіз, күнбатысқа таман жүрейік, - деді.- Сіз кейін қалған соң мен алдыңызды орағыта беремін.- Жамандатқыр мынау бір ит екен, тіпті жүрмейді, - деп қамшымен салып-салып жіберді.Менімен қатарласып алған соң қаракердегі ашуы біткен тәрізденіп, азырақ жадыраңқырап маған қарады.-Мынау алдымыздағы үлкен көл «Қамысақты» ғой: осының сол жағын ала жүріп ана шаңырқай көрінген Обаның белесінен тура ассақ алдымыздан бір кішкене сүрлеу келеді
Сол сүрлеумен барып Шұғаның белгісінен қара жолды қиып аламыз, - деді.Әңгіме азырақ ой бөлейін деді
Аттың жортысына шайқалып ауырып келе жатқан іш те ұмытылғандай болды
Жол қысқарту үшін жолдасыммен сөйлесуді мен өзім де тілеп келе жатыр едім
Бірақ бұрын сырлас адамым болмаған соң әңгімеге қандай жайының барын анық біле алмай сөз ашпап едім
Және менің бір әдетім жолда келе жатқанда өзім сөйлегеннен де, біреуді сөйлетіп тындауды артық көруші едім.Жолдасым жол әңгімесін бітірсе «тағы да бар, тағы да бар» деген кісі тәрізді сөз сөйлеуге ыңғайланып тұрды
Мен әңгімені неден бастарымды білмедім, жол жайын айтып өткен «Шұғаның белгісі» дегені бар еді
Одан пәлендей сөз туады деп дәмеленбесем де, бастауға себеп болсын деп ойлап:- «Шұғаның белгісі» дегеніңіз не нәрсе, тау ма, - дедім.- Жоқ, әшейін, бір обашық, - деді
Кейін қалып бара жатқан соң тағы тебініп қатарласып:- Шұғаның белгісін сіз білмейтін шығарсыз-ау, - деді.- Мен қайдан білейін, бұл жаққа бірінші келуім, - дедім.- Білмессіз..
Маған қарағанда өзі недәуір көпті көрген үлкен адам болып көтеріліп қойды.- Сіз білмейтін шығарсыз, жассыз ғой
Уақытында Шұғаның әңгімесін бұл өлкенің баласына шейін біліп болып еді...ой, шіркін, өзі де Шұға десе Шұға еді-ау, - деді.Жолдасымның бұл сөзінен мен Шұғаға ынтықтым
Анығын сұрап білгім келді.- Шұғаның әңгімесін айтсаңыз кайтеді, жол қысқарсын, - дедім.- Айтайын, - деді.Қаракерді тағы тебініп қатарласты
Жалпылдап жайылып келе жатқан етегін жинап тақымына басып, ерніндегі насыбайын тастап бір-екі түкірініп алып, ыңғайланып:Бұл қызық әңгіме, тыңдаңыз, - деді.Сөзді бастап та жіберді.Бүгінгі шыққан ауылыңызды «Ерекең» ауылы дейді
Содан ары қарай өзеннің бойы жалпағынан ел
Бір атаның баласы жүз елу-екі жүз үйлер бар
Қыс қыстаулары басқа болғанмен, жаз көбіне бірігіп отырады
Мынау алдымызда көрінген «Қамысақты» дейтін көліміз
Осының маңайы жыбырлаған шұқырынды томар
Августан бастап осының басы елмен толады
Әр томарға төрт-бес үйден қонып бөлек-бөлек отырғандары
Ой, дариға-ай, талай кызықтар өтті ғой.Бала күнімізде анау көрінген төбенің басында талай асық ойнап едік..
бұл ауылдың күзге қарай қонатын жері, жазғытұрғы авгусқа дейін отыратын жайлауымыз, бұл кел де Шұғаның белгісі атанды, бұрын «Тарғыл өгіз сойған» деуші едік
Үлкен көл, маңайы толған шорқынды су...ол уақытта жердің берекесі қандай
оның үстіне ту Сырдан келіп жаппастар да қонады..
кейінгі кезде ғана жаппас келуін қойды ғой
Біздің Беркімбай дейтін жақын ағаларымыз болады
Бұрын бай еді, болыстыққа таласамын деумен-ақ малын құртып алды
Сол Беркімбайдың әкесінің нағашысы - жаппас Есімбек дейтін болды
Өзі бай еді, жаппастың алды деуге боларлық
Беркімбайға арқа сүйеп, Есімбек сол «Өгіз сойғанның» ең шұрайлы жеріне қонушы еді.Өзі де жомарт, қонақпаз еді
Мал мен басы бірдей, құдай тілегін берген бір адам: ортан қолдай төрт ұлы болды - шетінен қасқыр
Сол төрт ұлдың ортасында бұландап ескен Шұға дейтін кызы болды
Шұға, өй, шіркіннің өзі де келбетті-ақ еді..
ақ құба, талдырмаш, көзі қап-қара, осы, үріп ауызға салғандай еді
Ажары қандай болса, ақылы да сондай
Жеңілдік дегеннің не екенін білген бала емес
Сөйлеген сөзі, жүрген жүрісі қандай, бір түрлі паң еді-ау, шіркін..
Ажары тәуірлеу біреу болса, соны көтере алмайтынын да білмейсің, ешкіге құсап шошандап жүргені
иә...Осы күнгілердің бір тапқаны, қызды оқыту керек дейді
Сол Шұғалар хатты зорға танушы еді
Сонда да осы күнгінің оқыған он қызына бергісіз еді
Айнала айтқанда құдай сана берсін десейші...Ол кезде менің жиырмаға жаңа келген кезім
Менің бір Базарбай дейтін інім сол Есімбектің койын бақты
Озі бала күнінде епті-ақ еді, былтыр қайтты
Сол баланың арқасында ерте барам, кеш қайтам
Шұғаның сонда он алтыдағы кезі шығар деймін
Елдің бозбалалары ертенді-кеш қылжақтап сол ауылдан шықпайды
Ептеп сөз салдыратындары да болады
Бозбалалардың хатын таситын менің інім, Шұға біреуіне жауап қайырмайды.Бозбалалар кейіп: байдың қызы болған соң іріленгені ғой, тәкаппар десуші еді.Менімен құрдас біздің ауылда Кәрім деген бар
Сол уақытта да өзі есерсоқтау еді
Шұғаға қылжақтайтынның біреуі сол
Бір күні бір жазған хаты менің қолыма түсті
немене еді, тәйірі, соның өлеңі..
Қаладан алып келген боз белбеуім,Болса да жаман, жақсы өз белбеуім.Көп айдың көрмегелі жүзі болды,Жүрмісің аман-есен, көз көргенім», - деп жазыпты.Бозбалаға ермек керек
Мазақ қылу үшін Шұғаның хаты қылып өлеңмен жазып Кәрімге тапсырдық
Кәрім ашып оқығанда төбесі көкке жеткендей болды
Біздің сонда Шұға болып жазған өлеңіміз:«..
Алаштан асып туған сымбаттым-ай,Базардың пұлы жетпес қымбаттым-ай.Арманым бұл жалғаңда болмас еді,Күн болса қосатұғын саған құдай...»Ой, алдай, қызық заман екен-ау, ә...Шұғаның әке-шешесінің бір артық жері, он алтыға келгенше Шұғаны күйеуге бермейді
Осы күні байлар, қызы шырылдап жерге түсісімен біреудің малын алады ғой..
Уақытында талай мырзалар айттырды, бәріне де нәсіп болмады
Ат жетер жердегі бай балалары мүлде түңіліп болды
Енді бұған тәуір күйеу кездеспейді» деп жұрт өсек қылып та жүрді
Ол әшейін бір сөз ғой, құдайдың жазуынан артық не болмақ...Артынан есіттік, Есімбектің бермеудегі мәнісі, өзі жас кезінде Қали дейтін құрдасымен серт байласқан болса керек: «Бірімізден ұл, бірімізден қыз туса, екеуіміз кұда болайық» деп.Сол сертін күтеді екен ғой..
Ия...Қамысақтының басына түсіп, азырақ кідіріп ер-тоқымымызды дұрыстап ерттеп, тағы да жүріп кеттік
Қаракерді бір-екі бауырлап алып жолдасым тағы сөзге кірісті.Ол кезде заман қандай, жер әдемі, мал көп, орыстың иісі де жоқ.Жазғытұрғы майдың айы бітер-бітпесте, шала-шарпы егін салып жайлауға жеткенше асығамыз..
Бір жылы майдың 20-сы күні жайлауға барып қондық
Бозбаланың басы құралған соң ертеңді-кеш асыр салып ойнау, есі-дертіміз жаппас
Есімбектікі қашан келеді?..Етке қашан тоямыз дейміз...Бір күні қызойнаққа барып таң ата келе жатсам, ұйықтап қалған екенмін, әжем оятады:- Жаппас келіп қонып жатыр
Базарбаймен көрісіп қарағымды сүйіп келдім, - дейді.Жалма-жан тұра сала далаға шықсам, сәске түс болып күн ыси бастаған екен
Көлдің оң жақ беті жыбырлаған мал: қой, түйе..
шоқиып-шоқиып жаппастың кішкене үйлері тұр
Көзімді ашып-жұма мен де жөнелдім
Мен келсем менен әлдеқашан бұрын жұрт жиналып қалған екен
Тоқты сойылып, қазан асылып, қайнап та жатыр.Есімбектің үлкен үйі лық толған адам, қымыз ішіп айдай қызды-қызды болып жатыр екен
Көрісіп амандасқаннан көзімді ала алмадым
Апырым-ай, адамзатта ондай сұлу болады екен-ау!.
Акқудың көгілдірігіндей осы аппақ
Үстінде шетін кестелеген ақкөйлек, омырауын неше түрлі ілгіштермен безеп тастаған қызыл пүліш қамзол, басында үкі таққан түлкі бөрік, өзі сұлу адамды мүлде одан жаман жандандырып, құбылдырып тұрды.Маған қарап Шұға күлді.- Мезгілімен келіп көрістіңіз-ау, - деді
Бұрын әзілдесіп сөйлесе беруші едім, бұл жерде тілім байланды.- Мынау аттан түсіп жатқан кім? - деді Шұға.Артыма жалт қарасам екі жігіт түсіп аттарын байлап жатыр екен
Біреуі орысшалау киінген.Тани кеттім.- Әбдірахман ғой, - дедім.- Әбдірахманың кім?- Қазақбайдың баласы.- Ия, әлгі учитель баласы ма?- Ия.- Жап-жас жігіт екен ғой, - деп бірер қарады да, Шұға отауға кіріп кетті.Мен Әбдірахманға амандасып, үйге ертіп жүрдім
Отаудың сықырлауығынан Шұғаның бізге сығалап қарап тұрғандығы білінді.- деп жолдасым қарекерді шаужайлап қатарласты.Сіз білмейсіз ғой..
бізбен ағайын, жасы менімен түйдей құрдас Әбдірахман деген болды
Жасында болыстың үйінде бұзау бағып өсіпті
Ол уақытта болыстың үйінде ауылнай учитель болатын
Балалармен араласып жүріп учительден оқып, төрт жылдан соң мектепті бітіріп шығыпты
Әбдірахман өзі айтатын: «күндіз қозы мен бұзау бағам, кешке келгенімде, учитель бір шын мұсылман жігіт еді, «байлардың балаларынан да маған сенің окығаның керек қой» деп түннің бір талайына дейін оқытушы еді
Ақырында сол учительдің тырысуының арқасында мектепті бітірдім..
Менің учительге бітіре алмастық борышым бар», - деді.Әбдірахманның әкесі өте кедей болған адам
Ауылнай школынан шыққан соң да, Әбдірахман малайлықтан құтыла алмады
Ақырында, он екі-он үштегі шамасы болса керек, тұрған байынан қашып дуанға барып, бір ноғайға жаз қызметке тұрып, қыс оқуға кірді
Бұл екі жылға шейін жаз жалданумен болды.Берірек келген соң жаз байларда орысша бала оқытты
Ақырында әйтеуір мектепті бітіріп шықты.Әбдірахман мектепті бітіргенде дыбысы жер жарды
Өте зерек болған ғой, учительдері де мақтаса керек
Дуандағы нәшәндік «тілмаш» бол деп өтінген екен, болмай елге келді
Нақ сол кезде болыстың песірі өліп песірсіз тұр еді
Әбдірахманға песір бол деп жабысты, оған да болмады.Жамантік болысындағы бір байдың школына барып бала оқытты
Содан бері қыс сонда бала оқытып, жаз елде болады
Сол жылы июньнің бас кезінде келіп еді
Маған: «Маған көріспейсің бе» деп қалжыңдады.Әзілдесіп үйге кірдік
Төр алдында Қажыбай әңгімені көсілтіп отыр екен, бізді көрген соң жым болды.Үй ішімен Әбдірахман тегіс амандасты, Есімбек бай онша жақсы көрмеген адамның қалыбын істеді.Бұрынғы сөздерін тастай беріп «оқығандар анау, оқығандар мынау» болады деп шатпа тілге айналды
Мен ғажапқа қалдым.Артынан Әбдірахманнан себебін сұрасам, өткен жылы бұрынғы қалыбымен, күзгі астыққа бай киізін сатқанда, Әбдірахман тілін алар адамдардың біріне де алдырмапты: «Әзір асығып екі бағасына алғанша, астықтарынды жиып алған соң шалқайып отырып жарты бағасына аласындар» деп
Әбдірахманның тілін алғандар бірталай пайда қылыпты
«Мені олжамнан қақты» деп байдың тырсиып отырғаны осы екен
Ретінде Әбдірахманға:- Еліңді қыстан шығардың ба, бала, - деді бай.- Шүкір, шығардым, - деді Әбдірахман.- Жарайды, жарайды, ел қамқоры болған соң солай болу керек, - деп сөзін доғарды.Түс ауа берген мезгілде ет жеп болып, жұрт бет-бетіне тарай бастады.Мен ауылға қайтқанда Әбдірахман Есімбектікінде қалып қойып еді
Менің артымнан іле-шала келіп Беркімбайдың үйіне түсіпті
Қымыз ішкен адам ұйықтап қалған екем, екінді әдетінде далаға шықсам, ауылдың сыртындағы белесте ішінде Қажыбай ақсақал бар, бірталай адам сөйлесіп отыр екен
Мен де келдім.Әңгіме Әбдірахман турасында екен, жақындап келгенімде-ақ «Әбдірахманның өзі шынымен бұзылған ғой»деген Қажыбай қарттың сампылдаған даусы құлағыма сап ете қалды
Өзі сөзшең адам бірінен соң бірін тізбектетіп, не бар пәлені Әбдірахманның үстіне үйіп отыр
Айтатыны ылғи құдайға қарсылық сөз
Молдамен, хазіреттермен, ел бастаған басшылармен қас
Байға мал жиып беріп отырған кұдай емес, өзіміз дейді
Құдай сақтасын, шын болса осы әлгі қазақты шоқындыратындардан  көп ақша алған дейді ғой
Нәшәндікке тілмәш болмай, болысқа песір болмай бала оқытуы да сол аздыру ретімен болса керек...Шалдың сөзін онша ықыласпен тыңдай қойған адам көрінбейді
Жастар бір бөлек әзілдесіп отыр екен, мен де соларға қосылдым
Бәріміздің ермегіміз Кәрім болды.- Биыл Есімбектікі Қара кұмды жайлап қалады деп еді, Кәрім үшін-ақ келген шығар,-  деді бір жігіт.- Сендер байқадындар ма, Кәрімді көрген соң Шұға бір түрлі құбылып кетті-ау, - деді қу жігіт.Бұл екі арада қысты күні Шұғаны сағынып жүргендегі Кәрімнің шығарған өлеңі деп біреуі өлең айтты.«..
Мінгенім астымдағы күреңденен,Қашады таудан түлкі сүмендеген.Ойымда үш ұйықтасам бар ма менің,Айырылып, қалқам, сенен жүрем деген...»Жұрт ду күлді
Мен тұрып Беркімбайдың үйіне бардым
Әбдірахман шынтақтап домбыра тартып жатыр екен.- Жоғары шық, -  деді.Әзілдесіп отырдық
Көп ұзамай әңгіме Шұғаға көшті.Әбдірахманның ойын білу үшін, мен - Шұға қалай екен, көрдің бе? -  дедім
Әбдірахман күлімсіреді.- Көрейін деп барып едім, көре алмадым, - деді.- Ия, сен атынды байлап жатқанда отаудың есігінің алдында тұр еді ғой.- Сыртынан көрген бола ма, ауызба-ауыз сөйлеспеген соң.- Ендеше бүгін алтыбақан құрады
Ауызба-ауыз сөйлесем.- Шын айтасың ба, - деп Әбдірахман басын көтеріп алды.- Есімбектің келіндерімен қалжындасып сұрағанымда, кешке алтыбақан құрамыз десіп еді, - деп анығын айттым.- Бәтір-еке, барайық, - деді.Замандастың тілін кім алмайды, мен ертіп бармақ болдым.Сізден несін жасырайын, - деді жолдасым, - сізден несін жасырайын, өздеріңнің бастарында да бар нәрсе ғой..
Уақытында бәрі қызық.Есімбектің үш баласы үйленген
Ең кіші келіні Зәйкүл мына тама Қаржаудың кызы еді
Өзі де ажарлы, бозбала сүйетін қызыл шырайлы еді
Азырақ мінезінің жеңілдігі болмаса, ақылға да жақсы еді
Күйеуі Ыбырай Есімбектің балаларының ішіндегімомыны
Үн жоқ, түн жоқ, ертенді-кеш мал соңында жүреді де қояды
Күйеуінің қалпын оң жақта жүргенде-ақ сезіп, Зәйкүл бұзыла бастаған
Өздерімен бір жамағайын Сейіт дегенмен көңіл қосып, шығамын деп жүргенінде елі сезіп қалып, жібермеген
Ол кездегі болыс Құрман Есімбектің туған құдасы
Есімбектің жесірі кетсе, «кыпшақпын» деп қанға тарту жоқ - Құрман жаппастың арын арлап тұрған
Болыстың ызғарының күштілігінен, Қаржау қабыл-құбыл Есімбекке хабар тигізіп, аман-есенінде қолына берген.Зәйкүл ұзатылып келген соң көпке шейін кетемін деп жүрді
Айтқан сөзінен табылып, көңілдегі мүддесін орнына келтіретін жігіт сирек қой
Шынында Зәйкүлге тең жігіт табылмады
ертенді-кеш үйінен шықпаған соң мен Есімбектің үйінің бір адамы құсап кеттім
Жүріс-тұрысымда ешбір ерсілік болмады
Ақырында Зәйкүлмен жақындасып көңіл костым
Бойдақ кезім ғой, ол «тиемін» деді, мен «аламын» дедім
Бұл сөз алғашкы кезінде бір-бірімізді жақындастыруға дәнекер есебінде болды
Шынына қалғанда екеуімізде де ойнап күлгеннен басқа ескі сөзді, уәдені қозғайтын ой жоқ еді
Ойдың болуы да мүмкін емес Есімбек бай, мен кедей, келінін тартып алсам, ертеңгі күні шаңымды аспанға шығарады
Кей кездерде мені қалжындап өлең айтады:«..
Қасымжан, серт байласкан сен емес пе ең,Ұстаған етегіңнен мен емес пе ем.Болса да не киындық басты тартпас,Жүретін кол ұстасып тең емес пе ем...»Мен өлең шығара алмаймын
Ауылда Текей дейтін бар-ды, өзімнің өлеңім қылып, соған өлең шығартып алдым:«Деген соң сұлу Зәйкүл, сұлу Зәйкүл,Айтуға сымбатынды жетпейді тіл.Басымды тау мен тасқа ұрсам-дағы,Ешбір іс ретіне келмей-ак жұр...»Уәй, дариға, талай қызықтар бастан өткен екен-ау!...Ас-су ішіп Әбдірахман екеуіміз үйден шыққанда елдің алды жата бастап еді
Есімбектің ауылының сырты ызы-шу, қым-қуыт, Әбдірахман жылдамдай басып менің алдымды орай береді
Біртіндеп жақындаған сайын асыр салып ойнаған балалардың, әзілдесіп ойнап күлген қыз-қатындардың дауыстары айқындала береді
Әлдекімнің арт жағымыздан сыңқылдап күлген даусы естілгендей болды
Әбдірахманды иығынан тартып тоқтатып, күтуге айналдық
Қарандаған екі-үш адамның бойы көрінді.- Қойшы, қарағым, әурелемеші!Біреу дауыстаңқырап:- Қалқажан!- Әу!- Менің манағы айтқаным бола ма?Қыз күлді:- Жарар, болады...Жақындап қалды
Ауылы Есімбек пен біздің ауылымыздың орталығында, он шақты үйлі керей
Біз ауылының тұсынан өткенде қатындарының дабырлап жүргендері білініп еді.- Күлзипа келеді, - деп күлдім.Әбдірахманның Күлзипа десең шамы.Ағайын арасында аз үйлі керей болғанмен Айнабай деген бірді-бірге соғып, екі елдің арасына от салып тұтандырып жүретін бір қызыл көзді бәле
Ел ішінде Айнабайдың істемеген бұзықтығы жоқ
Анау-мынау адамдар өзінен сескенетін де еді
Қызы Күлзипа сонда 17 шамасында шығар деймін
Орта бойлы, қара сұрлау, тік қабақ, сұстаныңқырап тұратын адам еді
Айнабай өзі кедей уақытында күйеуге беріп, соңғы кезде шел бітіп тәуірленген соң айырғысы келетін
Ел ішінде көзге түсетін жігіт ол кезде Әбдірахман
Айнабай өзі ат арқасына мініп жүрген соң қызын тәуір жігітке бергісі келіп Әбдірахманнан үміттенген:«...Әбдірахманның жайына қараймын ғой
Азын-аулақ мал берсе де үйлесер едік...» деп айтады-мыс деген сөз қашып жүрді.Жеңіл ауыз қатындар Әбдірахман ауылына келсе, «күйеу» деп мазасын алады
Жалпы жұрт - Күлзипаны Әбдірахман қайтсе де алады деп өздерінше сөзді біткенге есептейді
Сол жылы қыс Әбдірахманның әкесі шөп іздеп жүріп Айнабайдың үйіне келсе, Айнабайдың катыны қос қазыны бұзбастан салып етпен сыйлап, ақысыз-пұлсыз бір шана шөп беріп жібереді
Айнабайдың қызының ержеткендігіне және дәулетіне қызығып, Әбдірахманның әкесі құда болуға өте құмарланады
Бірақ Әбдірахман ұнатпайды: «Тіпті сүймеймін, сүймеген адамды не қып аламын» дейді.Әбдірахманның бұл сырын заман құрбысынан басқа ешкім сезбейтін еді..
Әлдеқалай бір жерде кездесе қалса, Күлзипа ұялып, қызарып, тәңірге жазады да алады.Күлзипа екенін білген соң Әбдірахман жүруге ыңғайланса да, мен жібермедім, қалжыңдасып барғанды жақсы көрдім
Дабырласып сөйлескен күйлерімен бізге төніп келді де, бір келіншек:- Ибәйі, көтек, мал десек, адам екен ғой, - деді.Одағайлап шеттей бастады.- Маржанбикемісің, бері кел, - дедім.- Мұнысы кім, мені таниды ғой...- Бар, кім екен, - деді Күлзипа.Әбдірахман жүре берді
Мен олардың жанына бардым.- Анауың кім? - десті.- Әбдірахман.- Күйеу екен ғой, бізден неге қашты, - деп Маржанбике күле сөйледі
Күлзипа тәлімсіп жеңгесінің құлағына сыбырлап, сыңқылдап күлісті
Аяндай басып Әбдірахманның артынан жеттік
Бізбен жұмысы жоқ, есі-дерті алтыбақанда.- Амансыздар ма, - дегеннен басқа еш нәрсе айтпады
Күлзипа сызылып жеңгесінің артына таман жүріп отырды.Алтыбақанға жақындадық
Сөйлеген сөз, ойнаған ойын, қарандаған адам - бәрі де анық көріне бастады
Нақ біздің келуімізді күткендей екі қыз арқанға асылып ырғалып ән салды.Шұға құдашаларың әнді бастады, - деді Маржанбике
Нақ сол минутта шыққан ән шынында Шұғадан басқаға лайықты емес еді
Сондағы айтқан өлеңі әлі құлағымда.«..
Не мұндық, бұл дүниеде қыздар мұндық,Атадан болып мұндық неге тудық.Атадан мұндық болып тумас едік,Бұрынғы ата-баба жолын қудық...»...Жас кездегінің бәрі қызық қой, әсіресе, сол Әбдірахманмен бірге ойында болған түн менің әлі күнге есімнен қалмайды; бір түрлі көз алдымда елестейді де тұрады.Біз келгенде ойын жаңа басталған екен
Шұғалар өлендерін тоқтатып, арқаннан түсті
Жай әзілмен көп уақыт оздырдық.Домбыра алдырып Әбдірахман ән салды
Бишара, жігіт еді ғой.Ондай ойындарда бір түрлі ұстайтын арқасы бар еді
Өлеңді түйдектетіп үзбестен соқты
Жұрттың бәрі Әбдірахманның аузына қарады
Жатып қалған бірен-саран кемпірлер шапандарын жамылып келіп өлең тыңдасты
Ойын-күлкінің қызығымен таң атқанын да білмей қалдық
Маржанбике маған жақындаңқырап сыбырлап:- Қайтпайсыңдар ма? - деді.- Жүр, қалқажан, - деп Күлзипаны ертіп о да жөнелді
Уақ-түйек балалар, Шұғаның жеңгесінен басқасының бәрі кетіп бітуге айналды.Шұға жәй сөйлескені болмаса, Әбдірахманмен онша ежіл-қозыл бола алмады
Мен Зәйкүлмен сөйлесіп, Әбдірахманның Шұғаға ынтықтығын айттым.- Қайдан білейін, оқыған жігіт қой
Оқығандығына қызбаса, бұрын мұның әкесіндей жігіттерге де барған жоқ еді..
мен қолымнан келгенін аямайын, -деп күлді.- Жеңеше, қайтамыз ба, - деді Шұға.- Неге асықтыңыз, - деп Әбдірахман жанына жақындады.Біз қашығырақ отыр едік
Оқта-санда Әбдірахманның «жас жүрек...» деген дауысы естілді
Әлдене уақытта Әбдірахман:- Кош болыңыз,- деді.Жалт қарасам, Шұға үйіне кетіп бара жатыр екен.- Тентекжан-ау, мені тастап бара жатырсың ба, - деп Зәйкүл де тұра жөнелді....Әбдірахман ойыннан көңілсіздеу болып қайтты
Шұғамен сөйлескен сөзін, жай-күйін айтып мұңайды.- Осы менің кедейлігім-ау, бай баласы болсам, Шұға сөзсіз қабыл алар еді, -деді.Әзілдесіп тұрып Әбдірахман көңілін білдірсе, Шұға түсінбегенге салыныпты
Салған жерден бола қоймады деген мұныкі де тентектік қой...Қалтасынан бір бүктеулі қағазды алды да:- Мына хатты Шұғаға жазып отырмын
Менің ойым, Шұғамен көңіл қоссам, алып қашып кету еді
Болмаса, мың жылда Есімбек маған қызын бермейді де, және оған беретін менде малда жоқ
Не жауап қайтаратынын кайдан білейін, -  деп күрсінді.Ажарында бір түрлі кейістік бар еді
Құдай берген өлеңді аясын ба, ұзыннан-ұзақ жазған
Сіз бір айсыз нұрландырған аспанды,Буландырған, уландырған жас жанды.Біз бір ғаріп паналаған саянда,Жас жүректе мықты жара басталды.Кірді нұрың, отты жақты ішіме,Көтерем деп сене алмаймын күшіме.Бірінші зар шықты тілден мұнданып,Бұдан бұрын айтылмаған кісіге.Жас жүректің жалқынды деп тілегі,Жарамдысын сізден қалап тіледі.Әзіріне үміт қаптың тауындай,Жазмыс түрін жауап қайтса біледі.Минут, сағат, күндік, айлық қол емес,Тілейтінім, жүдейтінім ол емес.Көрсе қызар, антын бұзар кылжақбас,Тұрлауы жоқ әсіре қызыл мен емес.Бір көргенде сикырланып ақыл-ой,Бал сөзінде қалды ынтам бір қанбай.Қырық бүктеліп келсе хатың тұмардай,Жылы жүзбен көңілді жай кылардай.«Болад» деген жалғыз ауыз сөз тапсам,Көңіліме сақтар едім құрандай...»Түсте қойдан келгенде Базарбайды шақыртып алып хатты бердік
Шұға жауап жазса тоқтаусыз әкеліп жеткіз дедік.Әлі есімде
Біздің үйдің сыртында бір кішкене көгал бар-ды
Ауылға келген қонақтың бәрі ат арқандап шалғынын жапырып тастаған
Көгалдың түстік жағында ыстықтан шыбындап жатқан қойлар
Бірен-саран кісілер шыжыған ыстыққа қарамай қойын құрттап, жабағысын қырқып жатыр...Әбдірахман қайда кеткен деп іздеп жүрсем, қойдың қотанының жел жағында шалғынға бауырын төсеп, көгалдың ортасында жатыр
Қасына келіп:- Батыр-ау, мұның не? - дедім.- Қайтейін, үйде отырғым келмеген соң жатқаным ғой, - деді.Бір түрлі қалың ойға шомып, екі көзі елдің сыртында, бірдемені күткен адам секілді
Не күткені белгілі - Базарбайдың келуі
Шұғаның хатты қалай қарсы алары белгісіз
Бұрынғы қалпын істесе, оқымастан жыртып тастайды
Хат жіберуге екі оқты болған соң, мен демеп жібердім, өйткені - ойында оңаша сөйлескенімде:«Атаққа шыққан жігіт қой, хат жазып көрсін, онша теріске кетпес» деп Зәйкүлдің айтқаны бар-ды
Жаңа бір сөзінің ретінде «тентекжан осы жігітті аузынан тастамайды» деп сездіріп еді.Әйел жайын әйел біледі ғой
Әрі сырлас жеңгесі, бір амалын табар деп мен Зәйкүлге сеніп едім.Әбдірахман көпке шейін үндемей жатты
мен сөз бастадым:- Шұға кайтер екен.- Қайдан білейін, - деді
Үміт аралас уайым көзжанарында ойнап тұрды.Біз орнымыздан тұра бергенде Есімбектің ауыл жағынан жүгіре басып келе жатқан Базарбай көрінді
Әбдірахман бәйек тауып тұра алмады
Жақындаған сайын Базарбайдың бет-ажарына қараймыз..
Арсаландап күліп жетіп, етігінің қонышынан бір жапырақ қағазды шығарып Әбдірахманға берді
Қолы дірілдеп Әбдірахман ашып оқыды:«Құрматлу мырза Әбдірахманға сәлем соңында айтарымыз: хатыңызды алдық, қазір пәлендей жауап бере алмаймыз, айыпқа бұйырмаңыз
Жазушы Шұға».Әбдірахман тұнжырап отыра кетті, баладан ауызекі сұрай бастадық:- Үлкен үйінде отыр екен, жеңешем шақырады деп далаға шығарып алып хатты ұстата беріп едім, «қағынғыр, мұның не?» деді.-Оқысаң білесің деп едім, бетіме қарап жымиып күлді де, ашып оқыды
Сосын қалтасына салып отауға барды
«Қағынғыр, кетсейші, жұрттың хатын тасып осы сен-ақ мазамды алдың ғой» деп тағы күлімсіреді
Бұрын хат бергенімде ашуланып жыртып, бір-екі күнге дейін маған қымыз бергізбей жүретін
Бұл жолы ондай ашу шақырмаған соң дәмеленіп, «апеке, жауап жазып берсейші, ешкімге сездірместен апарып берейін» деп жалындым..
Кішкене отырды да, осы қағазды жазып берді, - деді Базарбай.Хатында ашық жауап бермесе де, баланың айтуымен Шұғаның ыңғайын байқадым.- Енді Шұға құтылмайды, - дедім.Әбдірахманның ажары кіріңкірейін деді......Хат жазысқан соң көп ұзамай-ақ Әбдірахман Шұғамен жақындасып кетті
Бірін-бірі сүйгендігі сондай, аз уақыт көрмесе, ынтық болып өле жаздаушы еді
Есімбектікіне қымыз іше қыдырып барсам, Шұға жайрандап қоя береді
Оңаша жер болса сұрайтыны Әбдірахман.- Жолдасың қайда? - дейді.Өне бойы бір елде жата беру оңай ма? Еліне кетіп Әбдірахман он шақты күн кешіксе, Шұға мазамды алады:- Не ғып келмей жатыр, хабар білдің бе, аман ба екен? - деп
Әбдірахман мен Шұғаның арасындағы сүйіспендік бірден бірге жайылып, бүкіл ел хабарланды
Жалпы жұрт пәлен демегенмен Айнабай тыныш қалмады
Шұға мен Әбдірахманның көңіл қосқан қалпын есіткенде Күлзипа жылапты деп қатындар өсек қылып жүрді
Үміттеніп жүрген адамы қызын менсінбей тастап кеткен соң Айнабай не қыларын білмей Есімбекке хабар тигізіпті: «қызы бұзылды, Әбдірахманмен бір күні кетейін деп жүр» деп.Есімбектің үй іші есітіп бұлан-талан болыпты
Шұға не қыла қойсын; таздың ашуын тырнадан алып Базарбайды айдап шығарып жібереді
«Көптен көрші болған ел едік, арамызға салқындық түсірме...» деп шалдар үгіттеп Әбдірахманды жолынан тайдырмақ болды
Әбдірахман бәріне де:-      Шұға айныса амалым жоқ
Егер Шұға сөзінде тұратын болса, не қиындық болса да көрем
Алмай тынбаймын, - деумен болды.- Орысша оқыған дінсіз неме, көптің сөзін аяқ асты қылды, - деп шалдар Есімбектің жағында болды
Әбдірахманды жақтайтын кілең жастар, жататыны біздің үй
Жұртта да дін жоқ қой, «ақсақалдарға қарсы болған адамды үйінде сақтады» деп, менің басымды іске байлады
Есімбектің жоғалған атын мен ұрлады қылып, бір бұзаулы сиырымды төлеуге әперді
Көпке топырақ шашасың ба, құдайдың салғанына көндік те отырдық.Көптің талқысы қиын ғой
Соңғы кездерде қорқытайын деді.Есімбектің балалары бірнеше бозбалалармен түн болса аңдитын болды
Қолдарына түссек жоқ қылып жіберуі шексіз еді.Бұрынғыдан гөрі қатынау сирей бастады
Шұғаны сағынғанда Әбдірахман өлең айтатын болды:«..
Жаным сүйіп жарым деп сеніп едім,Құрбандыққа басымды беріп едім.Айтылған сөз, уәде, сертім үшін -Ат сабылтып, Шұғажан, келіп едім.Бұрын жақын ауылың алыстады,-Андып жүрген бір дұшпан қалыспады.Екеуімізді ынтық қып екі жақта -Тағдырдың неге мұнша қарысқаны!..»...Айнабай Есімбекті құтыртқанымен қанағаттанбай Әбдірахманды басқа жөнмен мүдіртуге де кіріскен, «түріктерге жасырын ақша жиып жүр...» деп Әбдірахманның үстінен арыз беріп жүр деген еміс-еміс хабарды есітіп шошынып жүрдік.Әбдірахман ойына еш нәрсе де алмады, біздің үйде жатты да қойды
Ертенді-кеш азабы Шұғаға қалай жолығу, қалай сөйлесу..
Бұрынғыдай хатын таситын Базарбай да жоқ, Зәйкүлді екі бастан көре алмаймыз, әй, қиын-ақ болды-ау...Бір күні кешке жақын ауылдың сыртында белеске шығып отырдық
Бетіміз Есімбектің ауыл жағында, көз ұшында бұлдырап көрінген адамдардың әйел екенін, еркек екенін айыра алмаймыз
Есімбектің үйі ауылдың орталығында
Сол маңайда жүрген адам Әбдірахманға Шұға болып көрінеді..
Екеумізде үнжоқ, ол Шұғаны, мен Зәйкүлді сағынам..
Ұзамай өрістегі сиырлар жыбырлап елге қайта бастады
Жаппастардың маңайы лек-лек болып түйемен толы.Ауыл іші ың-жың дауыс - маңыраған қой, мөңіреген сиыр,шұрқыраған жылқы
Ағытқан құлындар ойнақтап, шаң аспанға шықты..
Ой басқа.Әбдірахман сөз бастап:- Шұғадан бүгін хат алдым-ау, - деді.- Не жазыпты?- Сағындым депті
Үйдің ішінің бәрі де қас көрінеді
«Басым қатты ғой, құтылудың амалы не» депті.- Жаздым
Хатты жіберетін адам табылмайды ғой, егер анық уәдесін алсам, ұзамай кетер едік...Біздің әңгімеміз аяқтала бергенде, екі ауылдың ортасындағы ағытқан қалың жылқының арасынан жіңішке жолмен шаңдатып бір пар атты шыға келді
Жүрісі қатты, асығыс адам секілді
Арт жағында жалбандап шоқытып келе жаткан бір салт аттысы бар
Жақындаған сайын адамы айқындалды.Біреуі орыс секілді, менің жүрегім тас төбеме шықты
Далада отырғанша үйге барайық деп едім, жоқтан қорқасың-ау, - деп Әбдірахман күлді.Арбалы ауылға төніп келіп біздің үйге бұрылды
Қатар отырған екеудің біреуі орыс.- Құдай ұрған шығар, - дедім.Әбдірахман да сұрланыңқырап кетті
Орысы қарғып түсіп «осы ма» деген адамға ұқсап бізге қарсы тұра қалды.- Әбдірахман кім?- Мен.- Әйда, киін, болысқа барамыз, - деді орыс
Стражник екен.Мойнында қылышы, мандайында жарқырауығы бар.- Мені қайтесің, - деді.- Мен білмеймін, пристоп шақырады.Қарсыласар дәрмен жоқ, естен танып қалдық
Жалма-жан атты жектіріп мен алып жүрмекші болдым
Ауылдың сексендегі шалы, сегіздегі баласына шейін жиылды, бәрі де тамаша көрді...әй, жұртта да дін жоқ-ау!.
Менің әжем Әбдірахман үшін ботадай боздап жылап жүргенде, айызы қанған адамша табалап насаттанып тұрғандары болды..
Есімді білген соң Әбдірахманға біраз жолдас болдым ғой, құдай біледі, қазақ баласына инедей қиянаты жоқ еді
Қадір білетін жұрт кайда?XII...Күн бата ауылдан шықтық
Біздің де жеккеніміз пар ат.Делбені өзім ұстадым
Жол Есімбектің ауылының үстінен баса жүреді
Қатты шыққан қарқынымызбен келіп қалдық.Әбдірахманның екі көзі алдында
Алдымызда жүз саржын шамасында Есімбектің үйі тұр, бірақ Шұға көрінбейді
Шіркін-ай, сүйіспендік те қиын ғой.Жаңа жеккен ат басымен алысады
Енді кішкене жүрсек, өтіп те кетеміз
Кім біледі, бұдан кетсе Әбдірахман Шұғаны мәңгі көре алмас, яки көрсе де біраз уақыт сағынуға тура келер деген ой елестейді
Бірімізге біріміз сөйлеспесек те біріміздің ойлағанымызды екіншіміз біліп келеміз..
Бұрын түнде барғанда маңынан жүргізбейтін Есімбектің аю төбеттері үріп алдымыздан шықты.Есіктің алдында бірталай адам жағалай отыр, көздері бізде.Әңгімені соғып отыр
Кім біледі, әлде бізді мазақ қылып отыр ма?! Басына кимешек киген Шұғаның үлкен жеңгесі қараша үйдің белдеуіне ботаны байлап түйе сауып отыр.Үлкен үй мен отаудың арасында бәйбіше теңселіп жүр
Бәрі де маған қуанышты секілді көрінді
Біздің кетіп бара жатқанымызға таңырқаған ешкім жоқ секілді, ұсталып айдалатынын әлдеқашан бәрі де біліп қойған тәрізді
Бәрі де күліп жүр, бәрі де босып жүр...Бірақ Шұға жоқ...Әбдірахман кенет:- Айда! -деді.Ат тоқтауға айналған екен
Делбені жиыңқырап ұстап, айдай бергенімде ауылдың сырт жағындағы құдықтан келе жатқан екі әйел көрінді
Біреуі Шұға! Апырым-ау, жаман қуандым
Қатарласып келгенімізде бізді танып екеуі де сұстиып тұра қалды
Зәйкүлдің иығында шелек, Шұға жанында бос еріп келе жатыр екен
Әбдірахман арбадан қарғып түсіп жүгірді
Құшақтар, сүйер деп едім, әйтпеді, жұрттын бәрі самсап қарап тұрған соң ибалық қылды білем...бекер ұялды, кұшақтау керек еді, сүю керек еді!- Апырым-ай! Қайда барасындар, - деді Шұға.- Болысқа айдап барады, - деді Әбдірахман.Шұғаның көзінен жас мөлдіреп қоя берді
Арбаның үстіндегі мен де еріксіз жыладым
Зәйкүл шіркін қорқақтау еді, жалтаң-жалтаң қарады да:- Ойбай, тентекжан-ау, жүр, ауылдың адамдары жүгіріп келеді, - деп шелегін жерден көтеріп-ақ алды.Айрылмай амал жоқ екенін екеуі де сезеді
Бірінің көзіне бірі қарап қатты да қалды..
Арт жағымызда айқай-ұйқай, боқтау, жүгірген адамның аяғының дыбысы
Алдымызда біраз жер барып тоқтап бізді күтіп стражник ойбай салып жатыр.- Әбдірахман!- Қош! - деді.Теңселіп келіп арбаға мінді
Көзінің жасы мөлдіреп ағып бетін жуып кетті
Біз атты айдай бергенде карлыққан дауыспен:- Қош, қалқам, қалқам!.
-  деді Шұға.Кемсеңдеп жылап отыра кетті.