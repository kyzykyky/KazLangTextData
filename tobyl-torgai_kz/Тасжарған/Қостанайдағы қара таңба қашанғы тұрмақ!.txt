Биыл Алаш қайраткері Әлихан Бөкейхановтың туғанына 150 жыл толды, ол ЮНЕСКО шеңберінде аталып өтілмек
Демек, әлемдік қоғамдастық тарапынан да еңбегі мойындалған тұлға
Әлихан Бөкейхановқа арналған ғылыми-практикалық конференция Қостанайда да өтті
Онда әлихантанушы ғалымдар Қостанай қаласындағы орталық көшелердің бірін Әлиханның атына беруді ұсынды.Біртуар қайраткерге арнал­ған ғылы­ми-практикалық кон­ференцияға қатысу­шылардың ұсынысы – ұсыныс-ақ
Тіпті, алдымен орталықтағы тарихи ғима­рат­тар­дың бірінің қабырғасына Әлихан Бөкей­хановтың өңірдің алғашқы басшысы болғаны ойып жазылған ескерткіш тақта ілінсе несі айып? Тасқа қашалған сөз­дің тастай салмағы, оған жұрттың да иман­дай сенімі болады
Оның тәрбиелік, таным­дық, патриот­тық мәні тереңдей түсер еді
Алайда, «Алдымен барды бағалай алдық па?» деген қисық сұрақ көлденеңдейді.Қостанай қаласының орта­лығында 1916 жылғы ұлт-азат­тық көтерілісінің батыры Аман­гелді Иманов пен жұмысшы, шаруа және солдат депутаттары Қостанай уез­дік кеңесінің алғашқы төрағасы Лаврен­тий Таранның өз аттарындағы қатар түс­кен көшелерде олардың ескерткіш-бюс­тері орналасқан, ескерткіш тақталар ілін­ген
Батырға Кеңес Одағы кезінде ілін­ген сол тақтада тек орыс тілінде: «Аман­гель­ды Иманов 1873-1919 гг
Леген­­дар­ный герой казахского народа
Один из руко­во­ди­телей национально-осво­бо­ди­тель­ного восстания 1916 года в Казах­стане
Ак­тив­ный борец за установление Со­вет­ской власти в Тургайском уезде
Звер­ский убит алашординцами 19 мая 1919 года», – деп жазыл­ған
Биыл өңірде ұлт-азаттық көте­рі­л­ісінің 100 жылдығы мен облыстың құ­рыл­­ғанына 80 жыл толуына да қызу дайын­­дық жүріп жатыр
Тәуелсіздіктің 25 жыл­­дығы тағы бар
Ал Амангелді батыр­ды «алаш­ордашылардың айуандықпен өлтіргені» жа­зылған ескерткіш тақта 25 жыл бойы тапжылмай ілулі тұр
Тәуел­сіз­дік жолында басын бәйгеге тіккен Алаш арыс­тарының «халық жауы» атанып, сүттің қаймағындай сыпырылып тастал­ғаны былай тұрсын, сол ардақтылар ағаш атқа мінгізілген қызыл саясат жылдары ілінген осы тақтаны ширек ғасыр бойы облыстағы идеология божысын ұста­ған басшылар да, мәдениет саласын бас­қар­ған көк аттылар да байқамады, көзі көр­генмен, көңіліне ілген жоқ
Оған азамат­тық қоғамнан қозғау салғандар да бой көрсете қоймады.Көктемде «Нұр Отан» партиясы жа­нын­­дағы «Мирас» қоғамдық кеңесінің онлайн отырысы болды
Сонда Парламент Мә­жі­лі­сінің депутаты, бел­гілі қоғам қай­рат­­кері Қуаныш Сұлтанов Тәуелсіздік, Мәң­гі­­лік Ел идеологиясы туралы ой қозғай келіп, жергілікті мем­лекеттік қызмет­кер­­лер, әкімдік пен құзырлы органдар тара­­пы­­­нан түймедей мәселенің бюро­кра­­тия­­ға салынатынын, әсіресе, адам­дар бойында мем­ле­кетшілдік сезім туғызу, ұлттық құн­ды­лықтарды ардақтау­ға келгенде сенікі, менікі демей кірісіп кетудің жет­пей­тінін айтып еді
Күзге қарай аталған мере­кенің бәрі тойланады, киіз үй тігіліп, ат шаптырып, балуан күрестіріп, жұрт мәре-сәре болысып тар­қай­ды
Той бір-екі күнде зу етіп өте шық­қан соң, өмір қайтадан қал­пы­на түседі
Амангелді көшесінен өт­кен­дер сұр тақта­дағы «Алашордашылар айуан­дықпен өлтір­ген» деген жазуға бір қа­рап қойып, «Е, батыр­дың ажалы қайдан бол­ды деңіз» деп самарқау өте шығар ма екен? Расында, мәрмәр тақта тапжылмай тұра берер ме екен? Сілкінбейтін санамыз секілді…