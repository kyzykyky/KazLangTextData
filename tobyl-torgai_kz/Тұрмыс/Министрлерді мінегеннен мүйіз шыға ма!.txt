Үнемі кемшіліктері көзтүрткі болып, басынан дау арылмай келген ҚР Білім және ғылым министрлігінің қазіргі аяқ алысы қуантарлық
Негізінен Ерлан Сағадиев басқарғалы бері білімі біріздендіріліп, реформасы ретке келе бастағаны анық.Жаңа министрдің тағы бір жағымды жаңалығы бар
Ол енді алдағы үш-төрт жылдың ішінде орысша оқитын жарты миллион оқушыны қазақша сөйлетпек.
Қазір мемлекетшіл министрдің маңызды мақсатын елге жанашыр журналистер ауыздан-ауызға іліп әкетуде
Сөзбе-сөз келтірсек, Ерлан Сағадиев Астанада өткен «Жас Медиа
Ақпараттық технологиялар мен Қазақстан медиа саласының заманауи тұжырымдамасы» атты форумда былай деді:
«Үш тілді оқыту мәселесін көтергенде, біз алдымен ағылшын тілі туралы айтып жатамыз
Бұл жерде алдымен қазақ тілі туралы айту қажет
Тағы да атап айтамын, үш тілділік – ең алдымен қазақ тіліне назар салады! Қазір оқушылардың 70 пайызы қазақ тілінде оқиды
Биыл Ұлттық бірыңғай тест тапсырған оқушылардың 72 пайызы сынақты қазақ тілінде тапсырды
Назарбаев зияткерлік мектептері грантының 70 пайызын қазақ тіліне бөлді
Сондықтан жағдайымыз жаман емес… Бірақ, проблема қандай? Қазір орыс мектептерінде оқитын 500 мың бала қазақша сөйлемейді
Сондықтан министрліктің алдындағы ең жоғарғы мақсат – 3-4 жылда сол 500 мың баланы қалай қазақша сөйлетеміз деген мәселе
Олар қазақша сөйлеу керек қой?!.».Міне, қазіргі Білім және ғылым министрін мазалаған басты мәселе! Ол үшін дұрыс оқыту әдістемесін жасау шарт
Сөйткен жағдайда, орыс мектептерінде қазақ тілінде өтетін сабақтар келесі жылда-ақ өзгере бастайды
Ал, әдістемені қазір үш-төрт зияткерлік институт бірігіп дайындауға кірісіп те кеткен
Ол дегеніңіз – анау-мынау емес, заманауи ғылыми зерттеулердің негізінде жасалған, компьютерлік моделдеуден өткен әдістеме болмақ
Ерлан Сағадиев осы оқу құралы арқылы кемінде үш жылдың ішінде балалардың барлығы қазақша сөйлеп кететініне сенімді
Тіпті, ынталы оқушының алты ай ішінде меңгеріп шығуына мүмкіндік бар көрінеді.Министр екен деп мінеп, шенеунік екен деп шеней бермей, ұлдарымыздың осындай ұлтқа қатысты игі істерін де ескере жүрейік, әріптестер!