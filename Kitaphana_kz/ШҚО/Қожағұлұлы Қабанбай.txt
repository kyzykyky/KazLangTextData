Қожағұлұлы Қабанбай (1703-1781) - жоңғар басқыншыларына қарсы күресті ұйымдастырушылардың бірі, қазақтың біріккен қолының Бас қолбасшысы, жекпе-жекте жеңіліп көрмеген халық қаһарманы.
Шыққан тегі — Орта жүздің Найман тайпасының Қаракерей руынан, ел азаттығы жолында күрескен киелі батырлар әулетінен.
Оның атасы Мәмбет те, әкесі Қожағүл да, Қожағұлдың ағасы Күшік те өз заманының аты шыққан батырлары болған.
Ел ауызындағы әңгімелер дерегіне қарағанда, Күшік батыр Еңсегей бойлы Ер Есімнің Ташкентті алатын соғысына қатысып, сол Тұрсын хан өлген жылы жамбасына улы найзаның ұшы тиіп, 25 жасында қайтыс болады.Қабанбай батыр әйгілі "Ақтабан шұбырындыдан" кейінгі айтулы ірі шайқастардың бәріне қатысқан.
"Хан батыры", "Дарабоз" деген атақтарға ие болған.
Сан рет шайқас алдындағы жекпе-жекке шығып, бәрінде жаудың үміткер батырларын жер жастандырып, жауынгерлерін жеңіске рухтандырып отырған.
Халқы оны "Қаракерей Қабанбай" деп ардақ тұтып, есімін жырға бөлеп, ұрпақтан үрпаққа жеткізген.
Абылай хан дәуіріндегі қазақтың ең соңғы әскери ірі қақтығысы 1770 жылғы қазақ-қырғыз соғысы.
Бұл — осы соғысқа қатысқан Қабанбай батырдың да ерлік жолының соңғы белесі.Халық арасында Қаракерей Қабанбай батыр жөнінде аңыз-әңгімелер, жыр-дастандар өте көп.
Бұған керісінше тарихи құжаттарда Қабанбай батырдың 1740-1762 жылдардағы өмірі ғана көрінеді.
Бұл кезде оның есімі ел арасының бітімгершілігінде жүрген дана, би ретінде айтылады.Қабанбайдың Үмбетай, Кішкентай, Сырымбет, Едіге, Байтық, Мойнақ, Әлі деген жеті ұлы болған.
Оларды "Жеті Қабанбай" деп атайды.
Осының Әлісі жоңғардың соңғы ханы Әмірсананың Мәней деген қызына үйленіп, одан бес перзент көреді.
Оларды шешесінің атымен "Бес Мәней" дейді.
Батырдың ұрпақтары бұл күнде Шығыс Қазақстан, Алматы облыстарының жерінде мекендегенімен, олардың арғы аталары оңтүстік жақтан ауып келіп, Есіл, Нұра бойын қоныс еткен.
Бұл өңірдің 1728-1762 жылдар аралығында батырдың да құтты мекені болғаны белгілі.
Қайтыс болғаннан кейін, Қаракерей Қабанбайдың денесі осы ата мекеніне әкеп жерленген көрінеді.
Елі жақында аяулы батырының басына сәулетті күмбез орнатты..