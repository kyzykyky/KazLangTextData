Ақша ауысып, теңге айналымға шыға бастаған кез.
Ауылдың күрең тарта бастаған мезгілі.
Аңызақ жел батыстан соғады да тұрады.
Көңілсіздік пен беймазалық елдің еңсесін басқан шақ еді.
Жұмыс іздеп қалаға, ауданға сабылған жұрт.
Ұлты бөлек ауылдас тарихи отанына көшіп әуре..Ауылдың дені ірілі-ұсақты малдарын сатып, талғажау ете бастады.
Малы жоғы ұсақ-түйек саудамен айналысып кетті.
Біреу нан пісіріп сата бастады.
Тағы біреу базарға шығып, ала дорба асынды.
Қайда қарасаң да табанынан тозған ел, далбасалаған қара халық.
Талон дейтін шіркіннен құтылып, емін-еркін ұн алып, нан сатуға, қарекетке бет бұрған, тірлік етуге амал еткен қараша..Қиындық бізді де айналып өтпеді.
Ауылда анам екеуміз тұрамыз.
Әкем қой бағатын аға-жеңгемнің жанында.
Помшабанның көмекші екенін енді біліп жүрмін ғой.
Ол кезде әкемнің жасы үлкен болған соң қойшы атаулының бастығы сияқты көрінуші өзіме.
Аңғал бала көңілді қойсаңшы.
Қойды бағып, бабын табатын адам – әкем.
Қойлыауыл шикізат жеткізіп тұрады.
Ет пен ұн сол жақтан келеді.
Қаладағы басқа бауырларым азық-түлік әкеледі.
Негізінен оқуын бітірген екі әпкем тасынады.
Екі қол сөмкемен келетін екеудің біреуін автобустан күтіп алу деген мен үшін сөзбен айтып жеткізе алмайтын мереке болатын.
Аса бір қыжалат көретін ретіміз жоқ.
Әке мен шешеден ерте жетім қалған соң атасының еркекшора қызы атанып өскен.
Атасы ұл ғып киіндіріп, сегіз жасынан темекі тартқызыпты.
Ашамай тартып, атқа мінгізген.
Қолынан келген еркелету осы болса керек.
Атасының қызы деп басқа шешелері де бетінен қағып, бейпіл сөйлемепті.
Тік сөйлеп, ойлағанын бетке айту атасынан қалған дағды екен.
Темекі деген жаман жолдасы өмір бойы серік болып өтті.
Тек өлерінен бір жыл бұрын өздігінен қойып кетті.
Еш себепсіз, еш қиындықсыз.
Адамның тазалануына мүмкіндік бере ме екен солай? Әңгіме бірақ ол туралы емес..Темекіні зейнетақысына да сатып алып тартса болар еді, анам өйтпейтін.
Үлкен-кіші бала бар, үйленеді деп жинаған түрі ме екен, әйтеуір, ақшаға қатты.
Сандықтың кілтін бізге көрсетпей, ышқырына тығып жүреді.
Ал, темекісін мен тауып беруге көштім..Ауылдың іргесінде пойыз жол стансасы бар.
Сондағы перрон айналадағы біраз ауыл адамының көтерем қалтасына нәпәқа көзі еді.
Сабақтан шығып, үйге келе салысымен бір дорба нанды арқалап сол жақты бетке ұстап жолға шығам.
Бірақ діңкелеп, шаршамаймыз.
Баратын адам қарасы да біраз.
Базаркүл апа кейде ат арбасымен шығады.
Ол үнемі мәнті мен пирожки апарып сатады.
Бұл саудаға бейімдеп, қоймай жүріп шешемнің құлағын бұраған Нәзира деген сыныптасым.
Өзінің қолы да жеңіл, тұзы да жеңіл.
Қасына қарайып ілескенім болмаса, түк бітірмеймін.
Бекер обалы не керек, көбіне сол сатып береді.
Ол менің жанында жүріп, әңгіме соққаныма мәз.
Мен шешемді риза ететініме қуанамын.
Оның тыныштығы мен үшін әлемнің тыныштығымен тең.
Темекі уақтылы шекпеген адамның жүйкесі жүйке емес.
Оны да сол жүйкесі жүй болған адамнан қаймыққан, талай таяқ жеген адам түсінер, бір түсінсе….Бір күні сол Нәзирам шықпай қалды.
Менің наным сатылмай, қиналдым.
Қара күз түскелі біраз боп қалған.
Жанымда күнде көретін Дүрия дейтін келіншек.
«Қап, сен қыздың саудаң жүрмеді ғой, кеш қарайып барады, ауылыңнан бүгін ешкім жоқ, қазір алтыда тағы бір пойыз келеді, соған сенікін өткізу керек, тым болмаса алтының автобусымен жетіп аларсың» деп маған жаны ашып барады.
Өзінің саудасын қойып менің нанымды сатуға құлшынып кірісіп кетті.
Бірақ сол күні жолым болмады.
Апақ-сапақта жаяулатып ауылға жалғыз кетуге қорқып тұрмын.
Не керек Дүрия таңертеңгі пойызға сатып берейік, біздің үйге қона сал, жалғыз қайтіп жетесің, сені жіберуге мен қорқып тұрмын деп болмайда болмай үйіне ертіп келді..Теміржолдың үстінен өтетін көпірден түсе салғандағы екі ауызды, сырты сыланбаған кішкене ғана қоржын там.
Ішке кіргенде мамалап үш бала жүгіріп шықты алдынан.
Дүрияны күнде көргенде амандасқаным болмаса, мұндай аңқылдаған кісі деп ойламаушы едім.
Шәйін қойып, өтпеген мәнтісін жылытты.
Қара шәугімге қойған шәйі суық үйде әрең қайнады.
Бір өзі үш баламен ауылдың шетіндегі иесіз үйде отырған жап-жас ананы көргенде кәдімгідей жаным ашып, көңілім құлазыды.
Сырты жас болғанмен, іші кексе қатын.
Дүниенің қаталдығын маңдайымның жазуы деп қабылдапты.
Дүрияның өзі осындай өміріне әбден көніп, төселіп алғаны көрініп тұр.
Басынан тастамайтын қалың орамалын үйге келгенде шешті.
Ұзын қолаң шашын бір бұрымға сыйдырған.
Қыз күнінде көздің жауын алған сұлу болғаны анық.
Әзірде жоқшылықтың кесірінен жүнжігені болмаса, әрін бермеген.
Өзбектермен шатысы бар ма екен деген күмәнды ішімде сақтап қалдым.
Онсызда көңілі жыртық жанның жарасын тырнап қайтем деп қаймықтым..Кісі келсе үй иесі ұялады демекші, кел, жүр деп ертіп келгенімен, келген соң өзі ыңғайсызданып, әр жоқтығы үшін ақталып болды.
Қыздары мені көріп, алдымнан түспеді.
Оның да шашы анасінікіндей бұйра-бұйра, ұзын екен.
Өзінен кейінгілерді сол бағады.
Нағыз саудагер болатын қыз.
Күні бойы үшеуі анасының жолын тосып, не әкеледі деп күтеді.
Бала қиял неше түрліні армандайтыны белгілі.
Бір үйден кіріп, бір үйден шыққан тірі жан, тісті бақа.
Баланы бала баққан қандай? Түрлері де сондай.
Көздері ғана аналары келгенде керемет шаттанып, шұғыла шашты..Шешелері күні бойы перронда, ақша соңында.
Тастап кетіпті деген ұғымды менің жаным еш қабылдамаған сол кезде.
Қалай тастап кетуге болады? Қалай? Әкем шешемді талай сабағанын көрдік, ұрыс-керіссіз үй жоқ, бірақ тастап кеткендерді өз көзіммен көрмеппін.
Ондайлардың болатынын есейген соң барып қана білдік.
Дастарқан басында мұндай әңгімелер айтылмаған соң құлақ тыныш, жаның бүтін болады екен ғой..Үйдің іші сыланғанмен, ақталмаған.
Ақталмаған үйді көруім бірінші рет.
Қорада отырғандай сезіндім.
Жұпыны үйдің бар-жоғын тізбелеудің өзі артық.
Тірі адам тіршілігін қылады.
Үш баласы тұрғанда Дүрияның тірі болу парызы.
Көмек қолын созатын ешкімі жоқ тірі жесірдің ұрпағының келешегі үшін жанталасы түнімен ұйықтатпады..Жайдары жан деп білетін едік.
Жағдайы осыншалық қиын деп еш күтпеген едім.
Перрондағы елді көріп, көңілін жасытқан қайғысын ұмытып келеді екен ғой, енді ойласам.
Жұрттың бәрі менің шешемдей, темекі мұрнын қышытқан соң шыдамай баласын перронға қуатындай көрінуші еді.
Бала жүрегім мұншалық мүшкіл хәлді бірінші рет көрген соң ба кәдімгідей жасып қалдым.
Ауылда отырған соң мал ұстау парыз ғой, әсілі.
Малы бар үй аққа зәру болмаушы еді.
Май, сүт деген өз дастарқанымыздан ешқашан үзілген емес.
Біздің сұранысымыз артық шығын шығармау болса, бұлардікі күнбе күн ырыздығы үшін талмай еңбек ету, өмір үшін күнде күрес еді.
Дүрияның мәнтісі өтпеген күні ақшасыз қалып, ертесі өткізіп, өтпеген түн балалары аш қалатынын көрдім..Сол түні Дүрияның алдында өзімді ұятты сезінгенмін.
Мен оның саудасына бәсекелес болып, өзімді оның ақшасын тартып алып жүрген арамтамақтай бір жайсыздық жаныма ұялады.
Сол жайсыздық әлі мазалайды.
Осындай күй кешетін әр ананың алдында бас көтеріп, тіріледі..Мен көзімді тырнап ашқанымда үлкен қызының шашын өріп отырғанын көрдім.
Екі қыз ұлды алма-кезек қарайды екен.
Осы күніне тәубе етіп отырған жалғызілікті ананың уайым ойлайтын уақыты да жоқ.
Күндіз-түні бала деп, тамақ деп безектейді.
Мынау адамгершілі сөз жүзінде қалып, мейірімі сатулы, азынаған қоғамда тірнектеп жинаудың не екенін Дүрия сияқты келіншектер анық білді.
Теріңді теспей қаныңды сорып қоятын жүйесіздік – тағдыр тауқыметін еселеп, жекелеген жандарды тұралатпаса, еш септеспеді..Дүрияның жасаған жақсылығын түнімен ұйықтамай менің жолымды тосып перронда күтіп отырған әкеме бірінші болып айттым.
Сол жоғалып-табылған түннен соң мен Дүрияны да көрмедім, перронға да шықпадым.
Шешем көпке дейін барып алғыс айтам деп жүрді.
Көрші ауылға жолы түспеді білем.
Бірақ жадыңда жаңғырып тұратын оқиға менің адамша ойланып, айналама жаңа көзбен қарауыма түрткі болса керек.
Дүриядай жақсы адамдардың қарызын қалай қайтара алар екенмін?.