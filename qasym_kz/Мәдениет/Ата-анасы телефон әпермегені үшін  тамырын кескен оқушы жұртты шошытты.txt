Бұл өмірде әркімнің бір мұңы бар.
Менің қызым өсе келе өзіме сөз қайтаратынды шығарған еді.Бір күні қатты ашуыма тигенінде: «Адамды азғырушы шайтан ішінде түртпектеп отырады.
Сен шайтанның тіліне еріп, оның әскері болғаныңды білмей жүрсің!» – деп ұрыс­тым.
Бала күнімізде анамның осылай ұрыс­қаны бар еді.
Осы әсер етті ме, әлде өзі ақылға келді ме, содан кейін қызым сөз қайтарып менімен ұрыспайтын болды..Өткен аптада сабақтан келген соң қызым: «Апа, сіздің ұрсып тұрғаныңыз жақсы екен.
Біздің сыныпта бір қыз бар, оны ешкім жақтырмайды.
Бүгін сол қыз білегін дәкемен таңып келіпті.
Себебін сұрасақ: «Әке-шешем қалаған «соткамды» әпермегені үшін өлгім келді.
Сосын қолымды тіліп тастадым», – дейді.
Онымен көрші тұратын Рысжан дейтін қыз: «Әке-шешесі жазда үлкен үй салған.
Соны бітіріп бола алмай, қиналып жатқанда Көркемнің мына ісі дұрыс емес», – деді.
Рысжан күніге көреді екен, Көркемге анасы ешқандай тірлік істетпей, бәрін өзі істеп жүре береді дейді.
Бұл болса, смартфоннан «ВК», «Инстаграм­ға» кіріп, «селфи» жасап, «ВК»-дағы «стенасына» «алма жеп отырмын», «мысығымды сипап отырмын» деген сықылды мән-мағынасы жоқ сөздер жазып, ерігіп  отырады екен.
Оны сыныптағы ұлдар да оқып, мазақ қылып жүр», – деді..Мен қызыма: «Бір сыныпта оқыған соң бір-біріңе жанашыр болуларың керек.
Оған ата-анаң қиналып жүргенде бұлай жасағаның дұрыс емес деп ақылдарыңды айтпадыңдар ма?» – десем, қызым: «Ол біз түгілі апайларды да тыңдамайды.
Өзім білемін!» – деп үп-үлкен апайлармен тайталасып отырады.
Ешқайсысымыз оны жақсы көрмейміз, қасына жолағымыз да келмейді», – деді..Тағы біраз күннен кейін қызым сол қыздың әке-шешесі 80 мың теңгеге смартфон, 5 мың теңгеге «чехол» әпергенін айтып келді.
Оны көрген сыныптас достары: «Қуанып қалдың ба?» – деп сұраса, әлгі қыз: «Несіне қуанам? Бәрібір алатынымды білдім ғой» – деп жауап беріпті.
Осыны әңгімелеген қызым: «Ең болмағанда әке-шешесіне рахмет те айтпаған ғой.
Соның бар айтқанын істеп, алдарында жүгіріп жүрген ата-анасы да ақымақ екен», – деді..Мен қызыма ештеңе айтқан жоқпын.
Бірақ іштей «Ұлың өссе ұлы жақсымен ауылдас бол, қызың өссе қызы жақсымен көршілес қон» деген ата-бабамыз қандай данышпан еді деп ойландым.
Себебі «Ауру – ауысады, ырыс – жұғысады» дегендей, сол қыздың әлгіндей кесірлігінің бір шеті біздің де балаларымызға жұға ма деген қаупім жоқ емес..Жалпы, баланың жақсы азамат болып өсуі үшін ата-ана оған қандай тәрбие беруі керек? Білгендеріңізді ортаға салыңыздаршы! Ал мына қыздың мінез-құлқына қатысты қандай ой айтар едіңіздер?.