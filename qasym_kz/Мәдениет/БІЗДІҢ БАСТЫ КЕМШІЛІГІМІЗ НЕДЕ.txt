Баяғыда бір жас жігіт болыпты.
Ол қоғамдағы, өміріндегі болып жатқан əр нәрселерге бей-жəй қарамайтын, өміршең адам болса керек.
Отырып ойына: «Күллі жер шарын жамандық атаулыдан арылтып, қуаныш пен бақытқа қайтсем жеткізіп, əлемді жақсы жаққа өзгертемін» — деп, біраз ой қозғапты.
Ойлап қараса жер шары өте үлкен, ал өзі жалғыз əрі кішкентай екен.
Содан ол жігіт ойлап отырып, ең алдымен өзінің мемлекетінен бастамақ болады.
Ойлап қараса қаншама миллион халқы бар, ал өзі жалғыз.
Біраз ойлап, ең алдымен өзінің отбасынан бастамақ болады.
Ойлап қараса отбасында көп адам, ал өзі жалғыз.
Ақыры соңында «əлемді жақсы жаққа өзгертіп, бақыт пен қуаныш сыйлаудың бірден-бір жолы — ол, ең алдымен өзін тəрбиелеу керек» — деп, ой түйіпті.

Түйіні: Бір адам талпынып ниет етсе көп нәрсеге қол жеткізері сөзсіз.
Əрине, əлемді жақсы жаққа өзгерткісі келген адам — өзі де жақсы, жамандық атаулыдан пəк болған абзал.
Өйткені адам бейнесі, көркі — ол, ішкі жан-дүниеңнің айнасы іспеттес.
Соған қарап басқалар да бойтүзеп, жақсы жаққа өзгеріп жатса, əлемді, күллі адамзатты тəрбиелеп жатқанмен тең.

Сол сияқты əр адамның өмірде өзіндік миссисы бар.
Бірақ, өкінішке орай көпшілік бұл өмірдегі бар мәселені рухани тұрғыдан гөрі материялдық тұрғыда салыстыруда.
Ең басты кемшілігіміз осыда.
Қазіргі отбасылардың ажырасуы, жастардың ұлттық-рухани төмендігі, техника мен ғылымның дамымай жатқандығы, жас қыздар мен əйелдердің темекі таруы, бала туу көрсеткішінің азаюы — осының себептері не? Қалай ойлайсыздар? Əрине, себеп көп.
Меніңше басты себеп ол: тəрбиенің ошақ басында, тал бесікте болмағандықтан.
Адамзатты тәрбиелеп жатқан көгілдір экранымыз бен ұялы телефондарымыз.
Қисынсыз телеарналардағы телесериялдар, небір сайқымазақтар, шетелдік бағдарламалардың ұлттық санаға кері əсері жоқ деп айта алмаймын.
Оның үстіне ата-ана мен баланың, өзара ерлі-зайыптылардың арасында мәміленің жоқтығын айта кеткен жөн.
Барғанымда əңгімелесіп отыру былай тұрсын, əрқайсысы өз бөлмесіне кіріп, бастарын ұялы телефоннан алмады.
Қазір ата-ана балаларымен шүйкелесіп əңгімелеспейді, қал-жағдайларын сұраспайды, ақылдаспайды, бірге мақсат қоймайды.
Міне, ағайын біздің кемшілік тұстарымыз.
Осы жоғарыда келтірілген кемшіліктеріміздің салдарынан: шетелдіктердің қалың қалтасына қызығып, соларға күйеуге тиюге ассыққан санасыз, намыссыз қандас қаракөз қыздарымыздың санының көбеюінің нəтижесі осы.
Əттең, кешегі Зере əжелер мен Ұлжан аналардың тəрбиесі, бір Құнанбайдың арсыздарға қаталдығы, Төле бидің кесіп айтар əділдігі, Қабанбай батырдың намыстылығы, Махамбеттің өткірлігі жетпей тұр-ау… Қазекем тəрбиені анау əлмисақтан бері дұрыс атқарған-ау.
Егер тəрбиенің мəнін білмеген болса, қызға қырық үйден тыйымы болар ма еді.

Иə, жақсы, арлы, тәрбиелі, көргенді, ақылды қыздарымыз құрып қалған жоқ.
Дегенмен, ұлттығымызды, мəдениетімізді, еліміздің тұтастығын сақтап қаламыз десек, қыз бен ұлдарымызға тəрбиені бүгіннен бастап дұрыстауымыз керек.
Ұлттық санада тəрбиенің берер үлесі зор.
«Бір құмалақ, бір қарын майды шірітеді» — демекші: кейбір қыздарымыз келеңсіз оқиғаларға барып жатыр, соның салдарынан мемлекетке, ұлтқа жаман сөз келтіруде.

Сол себепті əрқайсымыз тəрбиеге бүгіннен бастап үлес қосайық, əлемді жақсы жаққа өзгертейік.
Ол үшін барлығын — өзімізден бастайық.