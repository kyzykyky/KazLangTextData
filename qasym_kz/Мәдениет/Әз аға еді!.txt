Әз-ағаңмен ұзақ жылдар аралас-құралас болдық.
Алғашқы таныстығымыз Әзекеңнің үлкен ұлының үйлену тойынан басталған болатын.
Оның туған құдасы, тарих ғылымдарыының докторы, профессор Керейхан Аманжоловпен бір жерде туған жерлес едік.
Осы тойды басқарушы болып жүрген, профессор Тұрсынбек Кәкішевпен де аса жақын сырласып, жиі пікірлесіп жүрдік..Әзекеңнің жазушылық мұратын асқақтатқан екі романы – «Махаббат қызық мол жылдар» мен «Ақиқат пен аңыз» екені рас.
Бұл романдар жайлы болған кездесулерде жиі қатынастық.
Әзекеңді ұлағатты ұстаз ретінде өзімнің алғашқы романым «Серперді» оқып, кеңес беруін сұраған едім.
Осы әрекеттің бір қызығы, тіпті Әз-ағаның мейірімділігі ретінде мәңгі есімде қалған бір жағдай бар.
Ол романды берген бір аптадан кейін, бір күні кеш марқайған сәтте есіктің қоңырауын естіп, барып ашсам, бәйбішесімен тұрған Әзекеңді көріп, қуанғаннан құшақтап үйге енгіздім.
Амандық-саулықтан кейін, «Серпер» жайында жазылған 20 беттен астам қолжазбасын алдыма қойды.
Сөйтіп, біздер дастархан дайындалғанша менің жазу бөлмемде бірге тарата талдап, талқылаумен болдық.
Пікірлесу өте мазмұнды да қызық өтіп жатты.
Тіпті шайдан кейін де ұзақ отырдық.
Қайтуға, тек такси шақырып қана аттандыруға тура келді.
Мұның мен үшін керемет пайдалы болғанын айтып жеткізу қиын.
Сонда аға мейірімін анық сезінген едім..Совет-Хан Ғаббасов
жазушы, медицина және педагогика ғылымдарының докторы, профессор.