Бөлмемнің терезесі аула жаққа қарайтыны жақсы болды.
Күндіз де, түнде де көзімнің бір қиығы далада жүреді.
Серуенге шықсақ та, бөлмеде жүрсем де әрбір сәт алаңдап сені іздеймін.
Бүгінгі күнім де солай өтті..Таң атқанда Жанар апай бәрімізді оятты.
Күндегі әдет бойынша, көзімді аша сала далаға қарадым.
Сен келе жатыр ма екен деп..– Апай, мамам бүгін келе ме?.– Мүмкін, – дейді Жанар апай..Жанар апай бүгін қызық ойын ойлап тапқан.
Баяу ырғақты музыка қосамыз да, ойға шомамыз.
Кімнің ойына не келеді, соны қағаздың бетіне түсіреді.
Жазуға да болады, суретін салсаң да, кескінін қисаң да өз еркің.Ең бірінші ойыма қар барысы келді.
Жанына ерткен кішкентай күшігі бар.
Сүп-сүйкімді! Көз алдыма келген суреттің сұлулығы сондай, құшағыма қысып, қысып сүйгім келді.
Бірақ, анасы оны маған ұстата қоймас… Тарпа бас салып, шайнап тастаса, маған кім қорған болады? Денем дір ете қалды.
Қой, басқа нәрсені ойлайын..Тыныштыққа оранған ақ қайыңдардың арасында дем алып отыра кететін орындық та бар екен.
Жазда аптап ыстықтан, боранды күні желден қорғар еді… Бірақ ол жерге жалғыз келу де күнә сияқты.
Қасыңда жаныңнан артық көретін біреу болу керек.
Бар құпияңды ашық айта алатын, тіпті, сөз шығындамасаң да жүрегіңнің қатпар-қатпарындағы мұңды айтқызбай-ақ түсінетін адам.
Ол кім? Мен, әрине, сені ойладым, мама!.Жалпы маған сыртқы әлемді терезеден бақылаған ұнайды.
Ол менің айналама көз тастайтын, үлкен көзілдірігім сияқты.
Ал мен бәрін де қадағалап отырамын.
Керемет емес пе?! Кейде ойлаймын, сен де бір терезенің арғы жағынан маған қарап тұр ма екенсің деп… Қарсы беттегі үйдің әрбір терезесіне қарап шығамын.
Бірақ, сені әлі таба алмадым….Сені көрсем, бірден танимын деп қоямын.
Өйткені, ана мен баланы жалғап тұратын бір құдіретті күш бар ғой.
Екеуміздің арамызды қанша қашықтық бөліп жатқанын білмеймін.
Бірақ, мен әрдайым сенің деміңді, мейірімді көзқарасыңды, жүрегіңнің жылуын сеземін.
Осы сезім әсіресе, түнде ерекше.
Мүмкін сен де әр түнінді мені ойлап өткізетін шығарсың..Мені мүлдем ұмытып кетуің мүмкін емес.
Егер ұмытсаң, демің, жүрек жылуың сезілмес еді.
Менің санамдағы сан мың ойлардың тізбегі үзіліп, шым-шытырық болып кетер еді де.
Сен де мені сәт сайын ойлайсың….Терезенің арғы жағында ары-бері сапырылысқан адамдар.
Ақ маңдайың жарқырап, кіріп келесің есіктен.
Мейірім шашқан көздерің мені бірден тани кетеді.
Қуаныш келіп, құшақтап, бауырыңа қатты қысасың.
«Кездестік-ау әйтеуір! Сені көп іздедім! Таптым-ау!» дейсің күбірлеп.
Көзімнен, бетімнен, қолымнан, шашымнан сүйесің.
Бетіңді көзіңнен аққан ащы жас жуып тұр.
Менің ерніме тұз дәмі сезіледі.Жүрегімнің түбінде ұялап келген кішкентай ғана «өкпе-назым» әлдеқашан жазылып кеткен.
Қатты, қатты қысып сүйемін..