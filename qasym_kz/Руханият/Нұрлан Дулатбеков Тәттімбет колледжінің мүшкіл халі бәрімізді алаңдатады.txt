Шертпе күйдің шебері Тәттімбет Қазанғапұлы атындағы өнер колледжінің қазіргі күйі адам шошырлық.
Осыдан 65 жыл бұрын іргесі қаланған оқу ордасында әлі күнге дейін тұрақты мекенжай жоқ.
Бір кездері өнер ордасына деп салынған ғимаратты заңгерлер иемденіп алған.
Ал колледж болса, көшпендінің күйін кешіп жүр.
Бұл білім беру ісіне де айтарлықтай қолбайлау болуда, – деп хабарлайды «Астана» телеарнасы.
Білім ордасының студенттері мен ұстаздарының айтуынша, бұрынғы қан орталығының тар ғимараты олардың еркін шалықтауына мұрсат бермейді.
Күйкентайдың ұсындай ғана бөлмелерге студенттер қысылып-қымтырылып отырады.
Ал музыкалық инструменттерді орналастыру, сахна жасақтау, көрермен тарту және ең маңыздысы бір-біріне бөгет жасамай дәріс алу – орындалмас арман.
Әрі бұл өнер колледжіне қойылатын санитарлық-техникалық, эпидемиологиялық талаптарға өрескел қайшы.
Түрлі аспаптарда ойнап, ән шырқау үшін арнайы жабдықталған кең сыныптары бар қолайлы ғимарат қажет.
Ғимараттың тар дәліздерінде ауыр музыкалық аспаптарды алып жүруді былай қойғанда, екі адамның қатар жүруі де мұң болып тұр.
Ал сынып жетпей қалған студенттер осы дәлізде тұрып дәріс алуға, емтихан сынақтарына дайындалуға мәжбүр.
Бір мезетте бірнеше аспаптан алуан түрлі күй ойналады.
Салдарынан студенттер кімнің не ойнап жатқанын білмей дал болады.
Колледж басшылығы тар кабинеттерді біріктіріп, кеңейткен.
Бірақ әу баста өзге салаға бейімделіп жасаған ғимараттың жайы келіспей тұр.
Тәттімбет атындағы өнер колледжі үрмелі аспаптар оркестрінің дирижері Қайыржан Қасымовтың айтуынша, дыбыстар гуілдеп, шығармалардың таза орындалуына кедергі келтіреді екен.
Әрі дәл іргедегі өзге сыныптардағы сабақтарға бөгет жасайды.
Есесіне емтихан, академиялық концерттер осында өтеді.
Әрине, талапқа сай келмейді.
Бірақ басқа істер амалдары да жоқ..«Біздің концерт беріп, дамығымыз келеді.
Бірақ, репетиция жасайтын жер жоқ.
Білім басқармасы дыбыс студиясын, интерактивті тақта бермекші.
Оны қайда қоямыз? Тәжірибелік сабақтар жатақханада, қаладағы театрларда өтеді.
Оларға да қиын, жол ақысы 80 теңге», – дейді Тәттімбет атындағы өнер колледжі директорының оқу істері бойынша орынбасары Сәуле Жәуетеева..Қиындықтан шығар жол таппай тығырыққа тірелген ұстаздар ҚР Парламент депутаттарынан көмек сұрап отыр.
Өз кезегінде бұл мәселеге назар аударған ҚР Парламенті Мәжілісінің депутаты, «Нұр Отан» фракциясының мүшесі Нұрлан Дулатбеков:.— Ғимараттың жағдайы адам шошырлық екен.
Бұл Қарағандының мәдени мұрасы емес пе? Сондықтан өте өкінішті.
Біз мәселені Білім және мәдениет министрінің алдына қойып, түбегейлі шешуге ат салысамыз.
Өйткені Тәттімбет колледжінің мүшкіл халі бәрімізді алаңдатады.
Сондықтан таяу арада жаңа ғимаратқа көшірілуі үшін табандап жұмыс жасаймыз», – деп пікір білдірді..Тәттімбет атындағы өнер колледжінің көшіп-қонып жүргендеріне де бірнеше жылдың жүзі болды.
Жергілікті атқа мінерлер бөліп берген ғимаратта ұзақ уақыт тұрақтап қала алмай, басқа орындарға қоныс аударуға мәжбүр.
Соның өзінде, соңғы 5 жылда колледждің 40-тан астам студенті халықаралық байқауларда бақ сынап, жүлделі орындардан көрінген.
Бәлкім өнер ордасы ешкімге жалтақтамай, талапқа сай ғимаратта орналасқан болса, дарынды жастардың қатары бұдан да көп болар ма еді?.