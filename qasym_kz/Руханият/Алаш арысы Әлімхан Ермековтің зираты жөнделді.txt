Қазақтың қазіргі шекарасының аман қалуына екі бірдей тұлғаның еңбегі сіңді.
Бұл екеуі де – Арқаның тумасы.
Алғашқысы – патшалық Ресей құлап, Кеңес үкіметі енді орнап жатқанда, шекараны айқындап, Коростель жазығы, Семей, Ақмола облыстары және Каспий теңізінің солтүстік жағалауының Қазақстан шекарасына енуіне үлес қосқан, математика ғылымдарының тұңғыш профессоры Әлімхан Ермеков.
Екіншісі – Хрущевтің жылымық кезеңінде бес бірдей облысты аман алып қалып, сол үшін барлық атағынан айырылған Жұмабек Тәшенов..Ағымдағы жылы ұлтымыздың ұлы перзенттерінің бірі Әлімхан Ермековтің туғанына 125 жыл толып отыр.
Ол заманында Әлихан Бөкейханның сенім артқан серіктерінің бірі болған.
Қазақ шекарасын айқындауды Алаш арыстарының осы кісіге сеніп тапсыруы да содан болса керек.
Ол өзіне артылған ұлт мүддесін абыроймен алып шықты.
1920 жылы Әлімхан Ермеков ҚазақКСР Орталық атқару комитетінің мүшесі ретінде Мәскеуге іссапармен жіберіледі, онда ол В.И.Ленин басшылығымен болған отырыста Қазақстанның сол кездегі ахуалы жөнінде баяндама жасайды.
Республика шекарасы туралы шиеленіскен пікірталас барысында Ермековтің алғырлығының арқасында Қазақстанға Ресейдің иелігінде болған өте маңызды территориялар қайтарылды.
Әлімхан Ермеков Алаш арыстарымен бірге тізе қосып, ұлт мүддесі жолында еңбек еткен.
Сол үшін 1937 жылы ұсталып, абақтыға жабылады.
Бірақ ату жазасынан аман қалып, айдауға жіберілген.
1947 жылы жазасын толық өтеп шығады.
Әйтсе де соңына ерген жаланың шырмауынан құтыла алмай, репрессияның екінші кезеңінде тағы да ұсталып кетеді.
Тек Сталин өлген соң, 1957 жылы ғана толық ақталып, әуелгі мамандығы – математика саласы бойынша ЖОО-да дәріс оқиды.
Өмірінің соңғы күндерін Қарағанды қаласында өткізіп, осында жерленген.

Кеңес дәуірінде оның ұлт алдында атқарған істері ескерілмеді.
Тек тәуелсіздік алған соң барып әділ бағасын алды.
Оның өмір жолын Қарағанды жастары үлгі тұтты, еңбегін ардақтады.
Қарағанды облысының Жастар саясаты мәселелері жөніндегі басқармасының бастамасымен осыдан біраз уақыт бұрын Әлімхан Ермековтің зираты табылып, қоғамның белсенді өкілдерінің көмегімен реставрация жасалды.
Бүгінде Қарағанды қаласының солтүстік-батысында орналасқан қалың қорымда елеусіз жатқан ұлт зиялысының қайта ретке келтірілген зиратының басына аймағымыздың аға буын өкілдері, белсенді және шығармашыл жастары жиналып, рухына тағзым етті, арнайы дұға бағыштады.
Арқаның айтулы ақындарының бірі Руслан Нұрбай арыстарға арнап  рухты өлең оқыды..«Бұл іс-шара осымен аяқталып қалмайды.
Алдағы уақытта жас математиктердің республикалық деңгейдегі олимпиадасын өткізуді жоспарлап отырмыз.
Бұл кісі өзі — математик болған адам.
Қарағанды мемлекеттік политехникалық университетінде ұзақ жылдар бойы дәріс оқыған.
Сондықтан жыл сайын дәстүрлі түрде өтіп отыратын олимпиада осы университеттің базасында өтеді.

Бұл шараны өткізудегі басты мақсатымыз — мына жастарға осындай ұлы тұлғалардың болғанын, қазіргі жетістіктерге жетуімізге осы адамдар себеп болғанын түсіндіру» — дейді шараның ұйытқысы болған Мирас Құттыбай.
Расымен де, ел тәуелсіздігі жолында күрескерлік рухымен тарих төрінен орын алған тұлғаларды ұлықтау, олардың қайраткерлік жолын жас ұрпақ санасына сіңіру — бүгінгі күннің басты мәселесі.
Қазақта «өлі разы болмай, тірі байымайды» деген аталы сөз бар.
Қарағанды облысының Жастар саясаты мәселелері жөніндегі басқармасының бұл бастамасы — алғыс айтуға тұрарлық дүние..Қалқаман Нұрлыхан
«Қасым» порталы.