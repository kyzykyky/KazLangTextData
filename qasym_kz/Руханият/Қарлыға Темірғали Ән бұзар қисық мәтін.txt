Біз бесікте жатып ана әлдиімен өскен халықпыз.
Қазақ түзде ат үстінде, үйде ошақ басында ыңылдап ән салады.
Ән қазақтың алпыс екі тамырына сіңген өнер.
«Әу» демейтін қазақ жоқ» дейтін тіркес содан қалса керек.
«Әу» дегеннің бәрі әнші емес, әрине.
Алайда әуелетіп ән салған Әсеттің інілері мен Күләштің сіңлілерінің бүгінгі хәлі қандай? Сахна мәдениеті, киім кию әдебі, сөз сөйлеу мәнері өз алдына бөлек әңгіме.
Бүгінгі тақырып – халық сүйіп тыңдап жүрген хит әндердің мәтіні хақында..«Мария Магдалинаның» кім екенін білген жоқпын».Той-томалақтың сәні болған Ақтөбенің тумасы Асхат Тарғынов­тың «Мария, арман едің» әні ә дегеннен тойшыл халықтың көңілінен шықты.
Алғашында «Мария Магдалина» деп жұлынып билеген ел де, жұлқынып ән саған әнші де, мәтінге назар аудармаса керек.
Кейін:
– Бұл ән елге таралып, хит бола бастаған кезде, журналистер тарапынан әннің атына байланысты көп сын айтылды.
Шынымды айтайын, Мария Магдалинаның кім екенін білген жоқпын.
Итальянша нұсқасында осылай айтылатын болған соң, «чип-чип-чип» және «Мария Магдалина» деген сөзін өзгеріссіз қалдырып едік.
Ал қазір «Мария, арман едің» деп ән мәтініне өзгерту енгіздік.
Ал «чип-чип-чип» деген сөз әннің ұтымды тұсы сияқты, – деп ағынан жарылды әнші.
Тойдың көрігін қыздырған бұл ән бүгінде концертте де, телеэкранда да, тіпті шағын телебағдарламаларда да орындалып жүр.
Бұл туралы Асхат былай дейді:
– Мені концертке немесе сұхбатқа шақырған кезде «Мария, арман едің» әніңізді орындаңызшы деп шақырады.
Мен, әрине, бұл әнді негізінен тойға арнап жаздырғанмын.
Жеңіл әннің мәтіні де жеңіл, мазмұны да мардымсыз.
Мәдениеттің бастау көзі телеэкранды жаулаған ән үшін енді кімді кінәлайсыз? Той бизнестен тартып әкеп шоу-бизнеске қосқан өзіміз болып шықтық..2014 жылдың хитіне айналған тағы бір ән «Мені ұмыт» деп аталады.
Елге есімі әлі таныла қоймаған Жангелді Бағдат деген жас әншінің осы әнін тыңдап отырып, «күліп хат жазатын», «күнде де, түнде де іздейтін», «басқа жанға қимай, қызғанып, қиналатын» қызды қатты аядық:
Мені ұмыт, бар айтарым сол ғана,
Маған хаттар жолдама.
Бағымды енді байлама,
Мені ұмыт, тек жай ғана.
Жоқ!
Күнде де, түнде де іздеме, ойлама!» – дейді.
Бұл не деген ауыр үкім?! Қыз айтса қиылып, назы дер едік.
Ер жігіттің мұнысын неге жоритынымызды білмей қалдық.
Қаракөз қыздар­дың жүрегін жаралап жүрген бір бұл жігіт емес.
Топ жарып, танылып келе жатқан Төреғали Төреәлі де:
Үздікпе, іздеме де,
Өтпейді ол мұз денеге.
Естай мен Қорландардай,
Жан ба едік біз немене?
Көңіліңді қалдырған күз,
Бір күні сый береді.
Өзгеше тағдырлармыз,
Өтінем, сүйме мені – деп бір қарындасынан өлеңдетіп өтініпті.
Жас қой деп Жангелдіні кешірдік.
Ал айтыскер ақын бауырымыз арудың ары аяқтың астында емес, ең-ең биікте тұратынын, ал оны ардақтап, аялайтын өзі сияқты азаматтар екенін білмеуі мүмкін емес шығар..«Ізін көремнің» ізі қала ма?.Күні кеше түркі халықтары арасында өткен Turkvizyon ән байқауында Жанар Дұғалованың мәртебесін көтерген «Ізін көрем» әні халыққа тез тарады.
Бұл ән туралы тыңдарман пікірі екіге жарылады.
Байқауға ән таңдағанда сөзіне емес, әуеніне көбірек көңіл бөлгенін бірден байқайсыз.
Бірнеше тілге аударылған мәтінде қатеден көз сүрінеді.
Ұйқас үшін немесе буын санын жеткізу үшін артық сөзді көп қолданған сияқты.
Мәселен:
Тарау, тарау тарих боп,
Сөйледі сонау ғасырдан бабаларым.
Қол созып аспанға, айналып дастанға,
Естілгендей маған.
Бұл шумақтан «бабалардың дастанға айналып, тарих болып сөйлегенін» ұқтық.
Ал «аспанға қол созған» кім: бабалар ма? әлде орындаушы ма? мүмкін тарих шығар?
Сезем, білем, көремін бәрін де,
Бұрын-соңды бұны қалай байқамадым?
Жырым, сырым, құбылған әнімді
Қайта-қайта таңырқадым, қайталадым.
Нені біліп, нені сезіп, нені көргенін әнші мен мәтінін жазған ақыннан басқа ешкім түсінбегеніне бәс тіге аламыз.
Ауызекі тілде қолданылатын «бұрын-соңды», «біздерге» (дұрысы – бізге), «болар» деген сынды «жабайы» сөз көп кездеседі.
Қазақ тілін түсінбейтін өзгелер үшін «талай, талай», «тарау, тарау» немесе «діріл-дірілдейді» деген қайталанба сөздер әдемі ұйқасып-ақ тұр.
Дегенмен, тарих бетінде «ізін қалдыратын» осы бір ән, сөзге тоқтаған халықтың өнер жадында сақталуға лайықты ма? Бұл өлеңді айтыскер ақын Ринат Зайытовтың жазғанына сенгіміз келмейді….Мені сүйгенің,От боп күйгенің,
Сүйем дегенің – деп әндетеді «Ағайындылар» тобы.
Бұл жастар сүйіп тыңдап жүрген «Рас па?» деген туынды.
Әншілер «рас па» деген бір ауыз сөзді тұп-тура 48 рет қайталап, әннің де, махаббаттың да қадірін қашырады.
Ринат Ғайсиннің әнінде «Ойлай берме мені» деген сөз 27 рет айтылады екен деп жағамызды ұстап едік.
Ал өткен жылдары бүкіл елді билеткен «Қызыл өрікте» тақырыпқа арқау болған сөз 32 рет қайталанады.
Әншілер құдды бір сөз қайталаудан жарысып, рекорд жаңғыртып жатқандай..Біз мысал етіп алған әндер – жастар сүйіп тыңдайтын, танымал әуендер.
Киелі сахнада орындалып жүрген, бірақ ұйқас пен мағынадан жұрдай, айтуға ауыз, тыңдауға құлақ ауыратын кейбір ән мәтіндері бар:
Таба алмайсың, іздеп таба алмайсың,
Сүйе алмайды сені ешкім мендей, сүйе алмайды.
Мүмкін менен мың есе артығын таба аларсың,
Бірақ мендей таба алмайсың, таба алмайсың.
(«Таба алмайсың» сөзі: Құрманай Бақтиярқызы).Ал мен болсам сені жүрегіме сақтап алдым,
Өмірімнен артық көремін сені, ардағым.
Алыстама, жаным, сүйемін сені, аңсаймын,
Деген сөздеріңді ұмыта алмай есте әрдайым.
Қайталап айтам,
Сұранамын, Жаратқанымнан,
Сүйгенім сақта, сақта, әрдайым.
(«Сұранамын» сөзі: Қуаныш Жаманқұлов).Қолым жетпей сенің шашыңа,
Шаштарыңның иісін сағындым.
Күлімсіреп тұрып қасымда,
Еркелегеніңді сағындым.
(«Ұмыта алмаймын», сөзі: Асан Пердеш).* * *
Мен жоқта біреу сенің,
Жүрегіңді жаралаған.
Мен жоқта біреу сенің,
Бар ойыңды мазалаған.
Сенсіз өмір сүру маған,
Өте ауыр және қиын.
(«Айтшы жаным» көше әні).Қайсы бірін түгендеп жатайық, атқа мінерің де, кесте тігерің де жылайды махаббат деп.
Беріп кет сақинаңды мыс та болса,
Жүрейік күліп-ойнап қыс та болса.
Таста да етігіңді байпақшаң кел,
Көрейін өз сорымнан ұстап алса.
(Халық әні «Жиырма бес»).Қараңызшы, қандай әдемі ән, қандай әдемі мәтін? Бір шумаққа сырлы сезімді де, астарлы әзілді де, аздаған өкінішін де сыйдыра алған.
Ән деген мәтінін музыкасынан бөліп алсаң, өз ырғағын, әсемдігін жоймай тұрса ғана ән емес пе? «Өзіне орайлы, ұйқасты өлең сөзі» бар ән «құлақтан кіріп, бойды алмай» ма.
«Әнге өлшеп» айтылған өлең әннің «естісі» еді ғой, шіркін!.Дұрыс нұсқасы:
«Көзімнің қарасы» (Абай)
«Көзіңнің мөлдірін-ай» (Халық әні)
«Сенің көзің түпсіз терең,
Тұңғиықтан жаралған» (М.«Көздеріңе көзім байланғанда»
(«Ауырмайды жүрек » сөзі: Олжас Отар)
«Көздеріңнен аққан жасты көрем»
(«Жақсы көрем» сөзі: Бауыржан Есебаев)
«Мөлдір тұнық көздеріңде,
Жұмбағы бар өмірдің» («Мөлдір тұнық көздерің» сөзі: Ж.Әбдірахман Асылбеков, ақын:
– «Қазіргі ақындар нашар» немесе «ақын жоқ» дей алмаймын.
Жалпы әнге сөз жазу деген қиын нәрсе.
Өзі оңаша өлең жазатын ақынға шектеу жоқ, ол тәуелсіз.
Буын саны, ырғақ дегенге бағынуға тиіс емес.
Ал әнге сөз жазатын ақын осындай шарттарға байланады.
Қазақта әнге арнап жазбаса да, сөзі еріксіз ән тудырған бір ғажайып ақын болса, ол – Мұқағали.
Ал қазіргі композиторлар поэзияға бағынғысы келмейді.
Оларға жанын қинап, өлеңге ән шығарғанша, көшеде кетіп бара жатып, ойына келген әлдебір әуенді ыңылдап шығара салу әлдеқайда оңай.
Оның тағы бір себебі бүгінде композитор атанып жүргендердің көбі музыкалық сауаты аз, яғни нотадан хабары жоқ адамдар, шыны керек.
Ал жақсы, тың ән туу үшін терең музыкалық білім керек..Дәуір Сағындықов, ақын:
– Әннің сөзін жазуға тапсырыс түскен кезде әуеніне орай мағыналы жазуға тырысамын.
Әншілер негізінен сөздің орындауға оңай, тез жатталатын жеңіл болуын қалайды.
Мен олардың сұранысына сай жеңіл, бірақ астарлы мәтін жазуға тырысамын.
Әншілерді той асырайтындықтан, тойдың әндері өтімді.
Мысалы, Абай Бегей орындап жүрген «Аспанға қараймын, жұлдызды санаймын» деп келетін әнім, сөзі жеңіл болғандықтан, халықтың санасына жылдам жатталды, тез тарады.
Әнге сөз жазу – өзім үшін материалдық көмек..Жанар Дұғалова, әнші:
– Мен көбінесе әуенді өзім жазамын.
Ал сөзі әуенмен қатар келеді.
Содан кейін ақындарға көрсетіп, бірге ақылдасып отырып, толықтырамыз, өңдейміз.
Әннің музыкасы мен мәтіні 50/50 болуы керек.
Мәтіннің көркем әрі жеңіл, сондай-ақ мағыналы болуына көп мән беремін.
Мәселен, Turkvizyon ән байқауында орындаған «Ізін көрем» әнінің мәтінін ақын Ринат Зайытовпен бірлесіп жаздық.
Бұл әнді көпшілік мақтады, жақсы қабылдады.Маржан Тілеубекова, студент:
– Шынымды айтсам, әннің сөзіне аса мән бере бермеймін.
Ең бастысы, әуен мен орындаушының даусы құлаққа жағымды болса болғаны.
Мәселен, Қайрат Нұртасты жастардың бәрі тыңдайды.
Бірақ Қайраттың орындауындағы әндердің сөзі бәрі бірдей керемет емес қой.
Есесіне, Қайрат әнді жүрекпен орындап, жүрекке жеткізеді.
Мұңайтады, қуантады, билетеді..