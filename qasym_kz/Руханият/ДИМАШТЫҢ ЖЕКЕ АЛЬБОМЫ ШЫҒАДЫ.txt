Қазақстандық әнші Димаш Құдайбергенге қолдау көрсетіп отырған BGTalent (黑金经纪) продюсерлік орталығының негізін қалаушы әрі бас директоры Ние Синьюань (聂心远) қытайлық танымал БАҚ sohu.com-ға Димаш туралы сұхбат берді.
Сұхбат барысында Ние мырза «Singer-2017» байқауының бесінші кезеңінде Димашқа не үшін «Uptown Funk» әнін таңдағаны туралы өз пікірімен бөлісті, деп хабарлайды «ҚазАқпарат».«Көптеген жанкүйерлер Димаштың бесінші кезеңдегі әні оның алтыншы орынға сырғып кетуіне себеп болды, бұл ән Димашқа үйлеспейді деген пікір айтты.
Димаш жас әрі талантты әнші екенін барлығы мойындап отыр.
Меніңше, ол осы бәсекенің шеңберінде тек жеңіс үшін ән шырқап, өз мүмкіндігін шектеп қоймауы керек.
Singer-2017 байқауы Қытайға ғана емес, Шығыс Азияның көптеген елдерінде танымал.
Димаш осы сахнадан өзінің музыкадағы мүмкіндігін одан ары қарай кеңейте беруі тиіс.
Сондықтан өзіне ұнаған әнді таңдап, өнердегі жаңа бағыттарын да ашып көруге тырыстық», — деді Ние мырза..Ние мырзаның айтуына қарағанда, продюсерлік орталық Димаш арқылы қытайлық көрермендер мен жастардың музыкаға және жұлдыздарға деген түсінігін өзгертуге тырысқан.
Димаштың өзгеше стилі қытайлық жастарды тек бет-әлпетке көңіл бөлетін кореялық музыка мәдениетінен алыстатуға септігін тигізген.
«Жыл соңына дейін Димаштың жеке ән альбомы жарық көреді.
Одан кейін жекелеген аймақтарда жеке концерттер ұйымдастыруды жоспарлап отырмыз.
Әрі қарайғы даму барысы Қазақстандағы оқуын аяқтап, ағылшын тілімен француз тілдері деңгейін жоғарылатқаннан кейін жасалады», — деп Ние мырза Димаштың алдағы жоспарлары туралы бөлісті..