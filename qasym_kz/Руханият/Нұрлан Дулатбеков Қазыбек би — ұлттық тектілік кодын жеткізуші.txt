Қаз дауысты Қазыбек бидің 350 жылдық мерейтойы қарсаңында қазақ және орыс тілдерінде «Қаз дауысты Қазыбек би» энциклопедиясы жарық көрген болатын.
Энциклопедияның авторлар қосынының жетекшісі Нұрлан Орынбасарұлы «ҚазАқпарат» ХАА тілшісіне берген сұхбатында Қазыбек бидің қазақ тарихында орны ерекше тұлға екендігін  айтып өтті.«Халқымыздың басына туған қиын-қыстау заманда Қазыбек, Төле және Әйтеке билердің ел ертеңі үшін сіңірген еңбегіне баға жетпейді.
Олардың тарихи, саяси, қоғамдық жұмыстары орасан зор», — деді заң ғылымдарының докторы, профессор Нұрлан Дулатбеков.Ғалымның айтуынша, Қазыбек би — ұлттық тектілік кодын жеткізуші тұлғалардың бірі..«Елбасымыз: «Дәстүр мен мәдениет — ұлттың генетикалық коды.
Біз өзіміздің ұлттық мәдениетіміз бен дәстүрлерімізді осы әралуандығымен және ұлылығымен қосып қорғауымыз керек, мәдени игілігімізді бөлшектеп болса да жинастыруымыз керек.Бірлігі бар ел озады, бірлігі жоқ ел тозады» деп дәл айтқан.
Ұлттың мәдени кодының негізгі жеті тармағы белгілі: дәстүр, салт, тіл, отбасы, өмірлік ұстаным, мерекелер, мұралар.
Ұлы Қаз дауысты Қазыбек би салт-дәстүрді ұлықтап, отбасылық құндылықтарды сақтады және отандастарын да осыған шақырды.
Ұлы би өз заманында тек қана соғысты тоқтатып, бейбітшілікке ғана шақырып қоймай, халықтың санасын жаңғыртып, ұлттың тұтастығын қалыптастыру жолында еңбек сіңірді», — деді Нұрлан Орынбасарұлы.Ел аузынан жеткен аңызда Қаз дауысты Қазыбек бидің 14 жасында Тәуке ханның жоңғарға жіберген елшілерімен бірге Цеван Рабданның алдына барып, өзінің шешендігін, алғырлығын таныта білген.
Осының арқасында қалмақтың қолына тұтқынға түскен қазақ ауылдарын, олардың мал-мүліктерін аман-есен елге қайтарды.
Ол қазақ даласын жаугершілік жайлаған қиын дәуірде өмір сүрді.
Қазаққа көрші елдер көз алартып, бай жерімізді иеленгілері келді.
Ал бұл кезде ел басында отырған хандар мен сұлтандар билікке таласып, өзара қырқсып жатқан болатын.
Дәл осы кезде жас Қазыбек өзінің шешендігі арқасында ел бірлігінің ұйытқысы бола білген.«Бұл данагөй шешен Ұлы дала өркениеті мен мәдениетінің демократиялық құндылықтарын бойына сіңіре білді.
Қазыбек би саясаткер, елші, әділ сот қызметтерін атқарды», — деді Нұрлан Дулатбеков.Қаз дауысты Қазыбек би Орта жүздің Арғын тайпасының ішіндегі Қаракесек руынан шыққан.
Ол Төле және Әйтеке билермен бірге «Жеті Жарғы» заңдар жинағын құрастыруға атсалысты.Айта кетейік, Қазыбек бидің 350 жылдық мерейтойының аясында ұйымдастырылған мәдени шаралар алдағы уақытта да жалғасын таппақ.
Қыркүйек айында халықаралық ғылыми-тәжірибелік конференция, жыршы-термешілердің республикалық байқауы өткізіледі.
Сондай-ақ Сәкен Сейфуллин атындағы қазақ драма театрының ұжымы «Қазыбек би» спектаклін дайындау үстінде..