Соңғы уақытта әлеуметтік желіде әмеңгерлік мәселесі жиі көтеріліп жүр.
Бір байқағанымыз, халық бұл дәстүрді «құбыжық» көреді.
Әрі әмеңгерлік салтын сақтағандарды «ардан безгендер», «қазақылықты тәрк қылғандар» деп қабылдайды.Әмеңгерлік – салт бойынша күйеуі қайтыс болған әйелдің қайын ағасына немесе қайын інісіне тұрмысқа шығуы яки әйелі өлген азаматтың балдыздарын жар етуі.
Әмеңгерлік левират және сорорат деп екіге бөлінеді.
Левират – күйеуі өлген әйелдің қайын ағасына немесе інісіне қосылуы.
Оның бірнеше әлеуметтік, тәрбиелік себептері бар.
Ең басты мақсаты — жесір әйелдің балалары жетім өспеуі және бұрынғы күйеуінен қалған мал-мүлік бөтен адамдарға кетпей, балаларының игілігіне жұмсалуы.
Егер әйелдің жақын қайнылары болмаса, сол рудың азаматтарының бірінің етегінен ұстайды.
Ал өзге рудың адамына тұрмысқа шықса, онда соңы үлкен дауға ұласып кетуі мүмкін.
Жесірдің елден кетуі сол ру үлкендері үшін мін болып саналғандықтан, ер азаматы өмірден озған жесір әйелдің мүмкіндігінше сол әулет ішінде қалдырылуын әулет ақсақалдары бір жылдың ішінде шешуге тырысқан.
Орта жастағы әйелдің күйеуі қайтыс болса және ер балалары отау құратын жасқа жетсе оны әмеңгеріне шығуға мәжбүрлемейді.
Ел анасы ретінде күйеуінің отын түтетіп отыруына рұқсат беріледі.
Тек рудың абыройына дақ келтіретін әрекет жасамаса болғаны.
Әмеңгерліктің келесі түрі – сорорат.
Егер жігіттің әйелі немесе қалыңдығы ерте қайтыс болып кетсе, ол отау құрмаған балдыздарының бірін әйелдікке алуына болады.
Бұл қайтыс болған әйелден туған балалар өгей анадан жәбір көрмесін және әулеттер арасындағы құдандалы салт сақталсын деген мақсаттан туындаған.
Егер қалыңдық неке оқылғанға дейін қаза тапса, онда күйеу жігіттің балдызы қалыңсыз беріледі.
Ал отау құрған соң бірнеше жыл өткен соң қазаға ұшыраған жағдайда, қосымша қалың мал төленуі мүмкін.
Бұл әулет үлкендерінің келісімі арқылы жүзеге асырылады.
Әмеңгерлік дәстүрі қазақ даласында бертінге дейін қатаң сақталып келді.
Билік басына большевиктер келіп, салт-дәстүр аяқ асты етілген тұста ғана ұмытыла бастады.
Әйтсе де ауылдық жерлерде күні бүгінге дейін сақталған..