Қазақтың абыройын жер жаһанға көтерген Қажымұқан балуан Семей қаласында ел құрметіне бөленіп жүргенде бір отырыста мынандай сұрақ қойылыпты:
– Осы біздің қазақта дәл өзіңіздей күшті бар ма? Болды ма, кезікті ме?
Сонда Қажекең:
– Бар ғой, менен де күштілер болған.
Балуан Шолақ ағамызды барлығың білесіңдер.
Дәл осы қалада да бір мықтыға жолыққаным бар, – деп әңгімесін бастапты.
– Осындағы бір азамат жалғыз өзімді қонаққа шақырды.
Көбіне елге сыйлы азаматтар, әншілер мен өнерпаздар бірге ілесіп жүретін.
Шақырғандар барлығымызды қоса шақыратын да, отырыстың өзі көңілді, қызықты өтетін.
Шақырған үйдің мол дастарқанының төрінде жалғыз мен.
Үй иесі сөзге сараң, әлденеге алаңдаулы.
Бір уақытта пар ат жеккен пәуеске сартылдата, қатты екпіндетіп келіп, есік алдына тоқтай қалды.
Одан дембелше келген жігіт түсіп: «Ассалаумағалейкум!» деп сәлем бере кіріп келді.
Бір тізерлеп отыра қалып, нан ауыз тиді де, маған қарап:
– Қажы аға! Уақытым аз, асығыспын.
Сізді қонаққа шақыра келдім.
Осы қазір жүріңізші! – деп түрегелді.
Пәуескеге отырып, Ертіске келдік.
Бір қайықшы қайығымен тосып тұр екен.
Содан өзен ортасындағы Түйемойнақ аралына алып келді.
Аралда бір жігіт тайқазанға ет асып жатыр екен.
Дастарқан жайып, тамақты түсіріп болған соң, мені әкелген жігіт қайықшы екеуі кетіп қалды.
Аралда әлгі жігіт екеуміз ғана.
Сонда ғана әлгі бауырдың шақырған себебін түсіндіргені.
– Аға, арманым елдің даңқын көтерген сізді бір көру, қонақ етіп, құрмет көрсету еді.
Алла бұл тілегімді қабыл етті.
Енді сізден бір өтінішім, мені бір сынап көріңізші.
Өйткені, өз күшімді сынайтын адамды жолықтыра алмай жүрмін, – дегені.
– Қалай, күресіп пе? – деп сұрадым.
– Ие.
Аралда екеумізден басқа ешкім жоқ болса да, ағаштардың арасындағы тасалау жердегі алаңқайға ертіп барып:
– Жол сіздікі, жасыңыз үлкен, — деп аяғын алшақтау қойып тұра қалды.
Әлгіні олай-бұлай итерем, тартам.
Тартып тұрып, итеріп қалам.
Итеріп тұрып, тартып қалам.
Тамырын тереңге жіберген емен секілді, былқ етпейді.
Тұрған орнынан қозғалта алмай-ақ қойдым, қақиған мойны да иілмейді.
– Ал енді өзің көр, — деп кезекті бердім.
Сол-ақ екен ол бір қолымен иығымнан қапсыра ұстады да, шыр айналдырып, дедектете жөнелді.
Бір уақытта екінші қолымен қоса ұстады да, жерден көтере айналдырды.
Дүниежүзінің қаншама мықтыларымен күрессем де, еш уақытта мұндай күйге түспеген едім.
Әлгі жігіттің қолында орамалдай желпілдеп, айнала ұшып жүрмін.
Бір уақытта тік көтеріп алды да, жерге екі аяғыммен дік еткізіп қоя қойды.
Сосын басын иіп, тізесін бүгіп, еңкейе тағзым етіп:
– Кешіріңіз, аға, жауырыныңыз жерге тимесін! – деді.
Күші асып тұр, тағы аға деп сыйлап, жықпай тұр.
Ешкімді маңайына жолатпағаны да менің абырой- даңқыма сызат түспесін деген сақтығы екен.
Мен қазақ болып туғаныма, үлкенді сыйлаған әдет-ғұрпыма, оны білетін інілер барына қуанып, жүрегім елжіреп, иілген басын көтеріп, құшақтап алдым.
Көзімнен жас та шығып кетті.
Осындай ініні көтеріп, бағын ашсам, армансыз болатындаймын.
– Жүр, бауырым, менімен бірге.
Дүниежүзінде саған тең келер ешкім жоқ.
Өзім аралатам, үнемі жаныңда болам.
Дүниежүзінің балуандарын енді сен жығасың.
Жүр, менімен бірге! — дедім.
Сөзіме, көңіліме риза болып тұр, бірақ басын шайқайды.
Өмір бойы көре алмай жүрген туысын тапқандай, елжіреп ағалай береді.
– Аға! Жан аға! Дүниежүзінің балуандарын жығып, қазақты әлемге танытып жүрген сіз барсыз ғой! Мен несіне барамын? Менің жолым басқа болып тұр ғой, – дегені.
Байқағаным, аз сөйлейді.
Қанша шақырғаныммен ермеді.
Содан кейін ол жігітті жолықтыра алмадым, – деп балуан Қажымұқан сөзін аяқтап еді.
Қажымұқаннан басқа кісі болса, бұл әңгімені айтар ма еді?! Жасырмай айтқаны Қажекең тек қана балуан емес, жүрегінің де, адамгершілік қасиетінің де зор екенін көрсеткендей..Марлэс Сабырұлы, 
Үржар ауданы.