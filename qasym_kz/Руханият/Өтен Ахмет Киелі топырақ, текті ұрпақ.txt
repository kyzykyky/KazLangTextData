Емберген (Иемберген) Омаров — тегі Орта жүз Арғын, арғы бабасы Қаздауысты Қазыбек би, дәулескер күйші Тәттімбет, беріректегі жақындарының бірі әйгілі арқалы ақын әрі композитор Мәди Бәпиұлы.
Ал Республика Халық комиссарлары Кеңесінің төрағасы, кейіннен прокуроры болған Нығмет Нұрмақұлымен немерелес ағайындар болып келеді.
Ембергеннің атасы Күрдеубай болса, Меккеге барып, қажы атанған.
Ал әкесі Омардан төрт ұл, бір қыз өскен үлкен шаңырақ еді.
Әттең, тағдырлары тар заманның аяусыз жаман қырына тап келгені.
Сол қанқасап жылдарда Қазақстандағы тас надан бәлшебектердің қолдан жасаған жаппай аштығы бұларды да аямай, ажал шалғысымен қынадай қырып шауып өткен; үйдегі бес баладан Емберген ғана жалғыз аман қалады.
Алланың мейірімі шығар көкірегіне көз берген, ол оқу қуады, Алматыға келеді.
Қазақ мемлекеттік унверситетінің физика-математка факультетінде оқып жүргенінде жаһандық соғыс басталады да, ол майдан даласынан, фашистерге қарсы талай ауыр шайқастарға қатысып, елге жараланып оралады.
Содан бастап алпыс жылдық еңбек жолының қырық жылдан астамын көбіне Қарағандының политехникалық институтында (қазір университет) физика-математика саласынан дәріс оқып, шәкірт тәрбиелеуге арнайды.
Бірер жыл Теміртау зауыты жанындағы техникалық институтта қызмет істегенде, тұңғыш президентіміз Н.Ә.
Назарбаевқа да сабақ үйретеді. .Ол берекелі отбасын құрып, төрт ұл, екі қыз бала тәрбиелеп өсіреді.
Ұлдары түгел ғылым саласын таңдап, доцент, профессор атанған.

Оның кенже ұлы тарих ғылымының кандидаты, профессор Мәнен Ембергенұлы Омаров көптен бері Астана қаласындағы Тұран-профи кәсіпкерлік академиясының ректоры болып қызмет атқарады.
Орайы келіп, осынау көзі қарақты білікті азаматпен әке-шешесі және олардың өмір сүрген заманы жайында кең отырып әңгімелескен едім.
Соны «Қасым» сайтының мың-сан оқырманымен бөліскенді жөн көрдім..Киелі топырақ, текті ұрпақ.Күзгі күннің шағырмақ сәулесі қапталдағы кең терезе пердесінен сыздықтай өтіп, айналаны жалқын нұрға бөлеп тұр.
Алдымызда көк шай құйылған ақ шәшкелер.
-Еркін отырып сөйлесуге жағдай жасап, уақыт тапқаныңа рахмет.
Уақытпен бірге жарысқан тарих деген керемет күрделі құбылыс, оның жолы асфальт емес, тура болып та, тегіс болып та түспейді.
Оның жолы бұралаң, бірде өрлейді, бірде ылдилайды, енді бірде шың –құздардан тігінен тартып өте алмай, кейін шегінеді, бір түсіп, бір шығып, шым-шытырық айналмалар жасайды, сосын алдағы биікке қайта өрлейді.
Ию – қию жатқан бір бас қатырғыш дерсің, өрмегін табу да қиын, тарқату да қиын.
Соған қарамастан әр ұрпақтың алдында әкелер мен аталардың өміріне үңіліп, олардан қалған белгі іздерді саралау, тағдыр талайын таразылау, іс-әрекеттерінің ақ-қарасын түсінуге, түсіндіруге тырысу, бағалау міндеті тұрады емес пе.
Байыппен ойлап қарасақ, тарих дегенің ең алдымен өз әулетіңнің, яғни шыққан түп тегіңнің жүріп өткен жолы, ыстық-суық бастан кешкендері ғой, мұны білмеу өзін азамат санайтын адамға, әрине, мәңгүрттік болар еді.
-Иә, аға, несін жасырамыз, жиырмасыншы ғасырдың бірінші жартысында қатыгез тағдыр қазақ халқының басына небір ауыр зұлматтарды бірінен соң бірін үйіп-төгіп тастады,-деп Мәнен Ембергенұлы мен тастаған ойдың ұшығынан ұстап әрі қарай іліп әкетті.
— Солай бола тұрса да совет мектептерінде жастарға мүлде басқа тарихты оқытты.
Сол кітаптардың беттерінен қанша үңілсек те қазақтың тарихы түгіл, өзін де жөнді таппайтын едік.
Ө.А.
Қайта сендер беріректе, мектепке Сталин өлгеннен кейін бардыңдар ғой.
Ал мен оқыған уақыт қоғамдағы бас көтертпес нағыз қара түнек тар кезең болатын.
Естігеніміз ұран болды, жаттағанымыз ұран болды.
Күн кремльден шығып, бүкіл дүниеге шұғылалы сәулесін сол жерден таратады дегенге сенетінбіз.
Гректің тарихын, Римнің тарихын, жалпы Еуропа тарихын азды-көпті болса да оқып өстік.
Адамзат өркениетінің ошағы да, көшбасшысы да солар деді.
Ғылым мен техника жаңалықтарының көбін орыстар ойлап тапқан деп те үйретті.
Тағы білгеніміз, орыстар соғыста ешқашан жеңілуді білмейді екен.
Жаулап алған жерлерінде есеп жоқ.
Және бәрін де әділетті жолмен бағындырған көрінеді.
Қызығы осынау қым-қуыт тарих ішінде қазақ мүлде айтылмаушы еді, қазаққа орын болмайтын.
Ес біліп, сауатымды ашқанда, мені бір сұрақ ылғи да мазалайтын: 1917 жылғы қазан төңкерісіне дейін біз қазақ сонда қайда болғанбыз?
М.О.
-Ендеше тарихшы мамандығын таңдауыма түрткі болған менің де көкейімді тескен осы бір ащы сұрақ еді.
Екеуміз де сәл уақыт ойлана үнсіз отырып қалдық.
Уақыт қоңыр күз.
Терезе бетке көз тастап қоямын.
Ағаш жапырақтарының шет-шеті сарғая бастаған.
Өткен қыс қарлы, көктем жаңбырлы болған еді.
Көк мол шығып, егінге де қолайлы жағдай туған-ды.
Ауа райының білгірлері күз шағырмақты ашық болатын шығар деген болжам айтады.
Ауыздарына май, астарына тай олардың, айтқандары келсін.
Апайтөс Сарыарқаның арқасында, Аллаға шүкір, Қазақстан дүниедегі астықты елдің бірі болып алды.
Ө.А.
-Елбасымыз «Қазақстанды Ұлы дала елі» деп атау керек деді.
Дербес Қазақ хандығының шаңырақ көтергеніне 550 жыл толуын атап өткен қуанышынан кейін, біз Ұлы дала елінің азаматымыз деп ойлаудың өзі қандай ғанибет.
Ал осынау асты-үсті байлығында есеп жоқ ұланғайыр кең аймақ қазақ маңдайына оп-оңай біте салды ма? Әрине, олай емес.
Найзаласқан білектің күшіне, мәмлегерлік ақыл-парасаттың сай келуі арқасында қол жеткізген тозбас асыл қазынамыз ғой ол біздің.
Мәңгілік ел болуға ұмтылуымыздың өзінде осы барымызды ешбір жауға бермеу үшін ұрпақтан ұрпаққа мәңгі мұра етіп қалдырып отыру ниет-арманымыз жатыр емес пе?!.
Қазақ хандығына 550 жыл толды дегеніміз беріден қайырғанымыз.
Ал шындығында тегіміздің тарихы одан әлдеқайда тым әріден екендігі даусыз.
Бір тамырымыз ғұндардан десек, осы орайда ғұндардың ұлы қағаны Мөденің (біздің заманымызға дейінгі 228-174 жылдар) туған жер туралы айтқан сөзі қандай керемет! Дандайсып, мейманасы тасыған көрші мемлекет патшасы бірде Мөдені ықтырып алу үшін елші жіберіп, сүйікті әйелін сұратады.
Мөде ойланбастан жауына әйелін жетектетіп жібереді.
“Мұныңыз не?” – дегендерге: “Менің әйелге бола қан төккім келмейді, осы елден тағы бір сұлу табылар” – дейді.
Екіншіде әлгі әңгүдік патша Мөдеден аузымен құс тістеген жүйрік атын сұрайды.
“Мұныңыз не?” – дегендерге, ғұндардың көсемі: “Сырты түкті, іші боқты бір жылқы үшін қан төгем бе? Осы елден одан да асқан бір сәйгүлік бұйырар”, – дейді жайбарақат.
Үшінші жолы, айтқандарын істетіп әбден есірген көрші патша, Мөдеден елінің жер көлемінен жер бөліп беруін талап етеді, әйтпесе, соғыс ашамын дейді.
Сонда Мөде тұрып: “Әйелім мен атым өзіме тиесілі еді.
Ел тыныштығын сақтайын деп беріп жібердім.
Ол – менікі емес, халықтың меншігі! Соғысамын десе, тұрысатын жеріне келсін.
Біз дайынбыз!” – деген екен.
Иә, біздің арғы-бергі Алаштық арыстарымыз кіндік қаны тамған жерінің бір пұшпағын да жауға бермеуге ат мініп, қару алып, қан-майданға шығатын.
Қазақтың қай ханын алмайық, жерін қасық қаны қалғанша қорғаған.
Олар бізге қазіргі дүниеде көлемі жөнінен әлемде тоғызыншы орын алатын, шапса – тұлпардың тұяғы тозатын, ұшса — құстың қанаты талатын, Алтайдан – Атырауға дейінгі жерімізді тәбәрік қылып кетті.
Қасым, Есім, Тәуке, Салқам Жәңгір, айбынды Абылай, қаһарлы Кенесары Алаш аумағының асағанның аузында, жұтқанның жұмырында кетпеуі үшін майдандасқан.
Сол жолда ұлы құрбандықтарға барудан қаймықпаған.
Әрі ақын, әрі батыр Махамбет Өтемісұлы:
Еділ үшін егестік,
Жайық үшін жандастық,
Қиғаш үшін қырқыстық,
Тептер үшін тебістік, – демеп пе еді?!
М.
-Ардақты асыл бабаларды мақтан үшін емес, ел үшін атқарған елеулі істерін еске алып, аруақтарына құрметпен тағзым ету — кейінгі ұрпаққа арзымайтын мәңгілік парыз.
Мен осыны тарихпен айналыса жүріп түсіндім.
Әлгінде айтқанымыздай, адамзат баласының өркениет жолы евроцентризм, одан қалды, большевиктік империя көзқарасы тұрғысынан қарастырылып келді ғой.
Дегенмен тарихтың аты тарих, зерттеу жұмыстары кезінде әртүрлі құжаттарға көзің түседі.
Сонда байқайсың, өайсыбір деректер ресми насихатта айтылатындармен сәйкес келе бермейді.
Бұл қалай деп біртүрлі ойланып қаласың.
Осындайдан таным кеңістігің де біртіндеп ашылып, кеңейе береді.
Қазақ халқының адамзат көшінен ешуақыт ажырамағанына, өркениет сапында әрқашан өз орны болғанына көзің жете түседі.
Егер патшалық Ресей, одан кейін коммунистік идеология біздің ұлттық ерекшелігімізді құртуды көздемегенде, мен алдымен өз ана тілімнің нәрімен сусындап өсер едім.
Ұлттық тарихымыздың бұралаң жолдарын аршуды өз тегімнің қайнарларын аршып алудан бастар едім ғой…
Ө.А.
-Қаздауысты Қазыбек бабаң еске түсіп отыр ма?
М.О.
Біз кезінде қазақтың Ресей империясынан көрген зорлық-зомбылығы туралы аузымызды аша да алмадық.
Қазақтың жалғыз жауы ретінде құрып кеткен ел — қалмақтарды ғана айтып келдік.
Онымыз онша дұрыс болмаған да сияқты.
Өзіңіз ойлаңызшы, Шыңғысханның артында алып империялар қалды.
Оларда жүздеген әртүрлі ұлттар мен тайпалық одақтар бірге қатар тұрып жатты.
Уақыт ыңғайына ілесе алмаған, бір кездері айдарынан жел ескен Алтын Орда ыдырады.
Оның орнында пайда болған әралуан шағын хандықтар өміршеңдіктерін көрсете алмады.
Олар да әлсіреп тоз-тоз болып тарих сахнасынан ысырылып жатты.
Осындай кім қалып, кім құриды деген қысылтаяң шақта, Қазақ-Қалмақ қақтығысы, кешегі бір империя құрамында отырған күшті деген тайпалық одақтардың Ұлы далаға кім ие болады деген бәсекелестік ерегесінен туған қанды шайқастар еді.
Кеше Советтер Одағы дейтін алып империя құлағанда, оның құрамында болып келген ұлттық республикалар дербестік алып шықты емес пе? Талайлар Қазақстан сияқты ың-шыңсыз бөлініп кете алған жоқ, қантөгіске ұрынды.
Қазақ-Қалмақ қақтығысы да осыған ұқсас қайшылықты қоғам даму заңдылығының нақты көрінісі болатын.
Қазақтың тағдыр таланы таразыға түскен осындай аса ауыр қиын күндерде суырылып алға шығып көш бастаған, қазаққа ғана емес, жоңғар мен қалмаққа да, қытай мен орысқа да аты мәлім, ел мүддесі жолындағы күресте айтулы еңбек сіңірген қайраткер – Қазыбек Келдібекұлы бабамды қалайша еске алмаймын.
Ол Тәуке хан тұсында Орта жүздің биі болды, иісі қазаққа ортақ заң «Жеті жарғыны» жасауға қатысты.
Сәмеке, Әбілмәмбет, Абылай хандар тұсында да әділдікті ту етіп тура жолдан таймаған, жоңғар-қазақ соғысында тұтастай Отан қорғауды ұйымдастырушылардың бірі болды.
Руаралық, жүзаралық хан-сұлтандар тартысы һәм халықаралық маңызды шиеленістер мен келісімдер көп жағдайда Қазыбек бидің кесімімен шешілген.
Сөзіме дәйек болсын, Қазыбек би туралы бір жарқын мысал айтайын.
Қазақ жерін белсенді жаулаушылардың бірі, тегі пруссак-неміс, генерал-майор Карл Фраудендорф 1763 жылдың 11 наурызында Ресей Сыртқы істер алқасына мынадай мәлімхат жолдаған: «… Арғынның ішіндегі ең күштісі – Қаракесек ұлысы.
Оның барлық билігі Қазыбек бидің қолында.
Қазыбек би бүкіл Орта жүзде ең басты би.
Оған Әбілмәмбет ханның өзі, сондай-ақ, Абылай сұлтан, басқа да ұлыстардың сұлтандары мен ел ағалары жыл сайын келіп, әртүрлі кеңестер алады, тіпті Қазыбек бидің келісімінсіз Орта жүзде бірде-бір маңызды мәселе шешілмейді екен».
-Қаз дауысты Қазыбек би туралы айтқанда, өзін қазақпын дейтін есті жанға дәйек пен дәлел келтірудің керегі де жоқ-ау деймін.
Өйткені оның ісі мен сөзі халық жүрегінен мәңгілік орын алған.
Осыған орай Қазыбек би туралы ел аузындағы бір әфсананы еске түсірсем, қалай қарайсың, ғалым інім?
М.О.
-Айтыңыз, осы жазбалармен танысатын жастар үшін ғибрат болсын.
Ө.А.
Қалмақ билеушісі Қоңтажының алды.
Қазақ елшілері ішіндегі жасы үлкені Тайкелтір бидің сөзі өтімді бола қоймайды да, қазақ елшілері бір сәт тығырыққа тірелгендей күй кешіп үнсіз қалады.
Сол кезде кенет есік жақта отырған Қазыбек, айнала бір қарап-ап орнынан атып тұрып: 
-Ерден ердің несі артық? – деп, екпіндете сұрақ қойып алады да, іле ойындағысын нөсер жауындай төкпелетіп, саңқылдай жөнеледі.
Малдан малдың несі артық? Бір-ақ асым еті артық, Жерден жердің несі артық? Бір-ақ уыс шөбі артық.
Міндетіне алған сөзден шегінген жігіттен өлген аюдың өті артық.
Осылай деп алып, Қоңтажының қарсы алдына ентелей жетіп кеп:
-Ел ебелек емес, ер кебенек емес, дат! – дейді қасарысып.
Сонда қалмақ билеушісі сасқалақтап:
-Өй, өзің жөніңді айтшы, атың кім? — депті.
-Атым Қазыбек, әкем Келдібек, халқым қазақ, руым Қаракесек!
-Дауысың қаз дауысындай қаңқылдап тұр екен, ал, датыңды айт! 
-Біз қазақ деген мал баққан елміз, 
Бірақ ешкімге соктықпай жай жатқан елміз.

Елімізден күг-береке қашпасын деп, 
Жеріміздің шетін жау баспасын деп, 
Найзаға үкі таққан елміз.

Ешбір дүшпан басынбаған елміз, 
Басымыздан сөзді асырмаған елміз.

Досымызды сақтай білген елміз, 
Дәмі, тұзын ақтай білген елміз.

Асқақтаған хан болса, 
Хан ордасын таптай білген елміз.

Атадан ұл туса, құл боламын деп тумайды, 
Анадан қыз туса, күң боламын деп тумайды.

Ұл мен қызды қаматып қойып отыра алмайтын елміз,- деп алып, ойындағысын тоқтамастан одан әрі төкпелей түседі: 
-Сен қалмақ та, біз қазақ,
Қарпысқалы келгенбіз.
Сен темір де, біз көмір,
Еріткелі келгенбіз.
Екі еліктің лағын 
Теліткелі келгенбіз.
Танымайтын жат елге
Танысқалы келгенбіз.
Танысуға келмесең,
Шабысқалы келгенбіз.
Сен қабылан да, біз арыстан,
Алысқалы келгенбіз.
Жаңа үйреткен жас тұлпар,
Жарысқалы келгенбіз.
Тұтқыр сары желімбіз,
Жабысқалы келгенбіз.
Берсең жөндеп бітімді айт,
Бермесең дірілдемей жөніңді айт,
Не тұрысатын жеріңді айт! 
 Қоңтажы не дерін білмей сасып қалыпты да:
-Алыстан келген елші ғой, ашулары бойында тұр екен, қонақ үйге апарып, жақсылап күтіңдер, — депті.

Қазақтар шығып кетеді, қалмақтар Қоңтажының қасына келіп:
-Бір жұдырықтай баладан қарасуға түсіп, осынша дірілдеп кеткеніңіз не? — дейді.
Сонда Қоңтажы тұрып:
-Сендер білген жоқсындар.
Сөзді өңменімнен сұғып айтқан кезде, екі иығымнан екі аю аузынан от шашып «тыпыр» етші, «көрейін» деп тұрды.
Мінеки, мен содан қатты сескендім.
Сендерге көрінбегенмен маған көрінді.
Менің енді бұған қайтарып айтар сөзім жоқ, мал мен жанын есептеп алдына салып беріңдер, — дейді.

Мал мен жанды есептеп қайтарып тұрып Қоңтайшы:
-Мен билеуші болғалы, басыма бақыт қонғалы ешбір адамға тізе бүгіп көрген жоқ едім, жығылғанымды білдіріп, сіздерге біраз сый қылайын, — деп, қазақтардың басшы адамының әрқайсысына бір тоғыздан сый беріпті.
Қазыбекке қарап:
-Жаным, Қазыбек, сен жаңа үйреткен жас тұлпар екенсің, сенің айтқан сөзіңнен менің буыным шыдамай, сіресіп тұра алмадым.
Сондыктан саған екі түрлі белгі беремін.
Біреуі — сенің даусың қаздың даусындай қаңкылдап шығады екен, сондықтан сенің атың бүдан былай «Қаз дауысты Қазыбек» болсын.
Екінші – екі тоғыз жүлдені саған арнап байладым, бүдан былай сен екі сыбағалы бол! — депті.
Сүйтіп есеп-кисап бітіп, елшілер қайтпақшы болып жатқанда, қазақтын бір жас жігіті ортаға шығып айқай салыпты:
-Уа, жиылған халайық, менің айтпағым бар.
Жылқы бағып жүріп жылқыммен қоса қалмақтың қолына түстім.
Мұнда келгеннен кейін бір уәзір ұрып тонымды тартып алды, өз ықтиярыммен бермеп едім, сабап, тісімді сындырды.
Атымды алып жаяу қалдым, тісім сынып сөзім бұзылды, осыған жиылған көпшілік не дейсіңдер? 
 Сонда Қоңтажы тұрып:
-Бұл немене өзі, басында бір бітім болған соң, аяғыңда еселеп даулай берудің не жөні бар.
Тон дегені бір тоқтышақтың терісі шығар, ат дегені сырты түкті, іші боқты бір тай шығар; ал тіс сынса ауыз ішінде, қол сынса жең ішінде емес пе? — депті.

Қазақ, қалмақ таразыға түскендей болып қалады.
Ешкім ештеңе дей қоймайды, сонда кейінірек тұрған Қазыбек бала атты борбайға тартып жіберіп, Қоңтажының қасына жетіп келіп, былай депті:
-Тіс сынса — ауыз ішінде, кол сынса — жең ішінде жүре беру керек деген не сөз! Оның үстіндегі жалғыз тоны жанат емей немене? Аузындағы отыз тіс, болат емей немене? Астындағы жалғыз ат қанат емей немене? Билеушінің бізбен қарыспай бітіскендігі рас болса, жанатынан айырмай, болатынан майырмай, қанатынан қайырмай алғанын қайыру керек, қазақ қалмақтың сатып алған құлы емес.
Бұл да біреудің ардақтап асыраған ұлы.
Ерікті ұл елге азат болып қайтуы керек! 
Қоңтажы Қазыбек сөйлесе аруағы асып кетіп, аузына сөз түспейді екен:
-«Мә, жанатыңа жанатым» деп, жанат ішігін шешіп беріпті; «Мә, болатыңа болатым» деп, болат семсерін беріпті; «Мә, қанатыңа қанатым» деп, астындағы қарақасқа тұлпарын түсіп беріпті.

Еркіндікке колы жеткен тұтқындағы жылқышы қазақ жігіті жанат ішікті киіп, болат семсерді асынып, қара қасқа тұлпарға қарғып мініп алыпты да:
-Ал, менің де дауым бітті, енді қош айтысуларыңа болады, — депті.
Мал-жанын түп-түгел қайырып алып, Қазыбек бастаған қазақ елшілері кең даланы көшкен елдей гулетіп жүріп кеткен екен дейді…
М.О.
-Талай естісем де, әр тыңдаған сайын, жаңа бір қырынан танимын.
Иә, Қаз дауысты Қазыбек бабам қазақты қазақ еткен әйгілі ұлт тұлғаларының бірі.
Менің тегім осы әулеттен болғанын, әрине, мақтаныш етемін.
Ө.А.
-Қазақ атамыз тегін білмегенді тексіз деп сөгеді.
Асыл тегің үшін мақтанғанда тұрған еш сөкеттік жоқ.
М.О.
Енді әр тыңдаған сайын жаңа бір қырынан танимын дегенімнің дәлелін айтайын.
Осы мысал әңгімеден байқасаңыз, мұнда қазақ, қалмақ арасындағы ерегіс, бәсеке сөз болғанымен, аса бір өштестіктері онша сезілмейді.
Қалмақ Қоңтайшысы Қазыбекке «Сен жаңа үйреткен жас тұлпар екенсің», «Даусың қаздың даусындай қаңқылдап шығады екен, сенің атың бұдан былай «Қаздауысты Қазыбек болсын» деген сияқты марапаттар айтады.
Тұтқында жүрген жылқышы қазақ жігітіне үстіндегі ішігін, беліндегі қылышын шешіп беріп айыппұл төлейді.
Қазақ елшілерін мол сый-сияпатпен риза етіп қайтарады.
Аңызға құлақ ассақ, «Қаздауысты» деген атақты Қазыбек бабамызға қазақ емес, қалмақ берген болып шығады.
Халықтың аңыз-әңгімелерімен, тарихи құжаттармен танысқанымда менің тағы бір байқағаным майдан даласындағы бетпе-бет шайқастарда болсын, өзара мәмлегерлік істерде болсын, қазақ пен қалмақтың бірін бірі түсінбейтін тілде сөйлесіпті, сондықтан тілмаш керек етіпті дегенді ешқашан ешжерден естіген де, кездестірген де емеспін.
Мәселе мынада: қазақ та, қалмақ та Ресей империясының құрбаны.
Қалмақ тайпалары, көбіне өз тілін ұмытқан кейбір сілемдері болмаса, ұлт ретінде жойылып кетті деуге болады.
Қазақтар мың өлді, мың тірілді, міне бүгін еңсесін қайта тіктеп алды.
Ө.А.
-Сонда да қазақ бойынан мін іздеушілер көбейіп тұр ғой.
М.О.
-Тарихты жөнді білмейтін шала сауатты, санадан адасып жүрген адамдар не демейді.
Айта берсін, бір күні өздері-ақ қояды.
Тарих тек өткеннің шежіресі емес, тарих қашан да бүгінгі күнмен үндеседі.
Өйткені бүгінгі ұлт бойындағы кейбір кемшіліктердің себебін дұрыстап үңілсең, тарихтан табасың.
Қазақтың бодандықта болғанын екі жүз елу жыл десек те, үш жүз жыл десек те әлденеше ғасырға созылып жатыр.
Осы уақыт ішінде қаншама ұрпақ алмасты.
Оның алдыңғылары хандарының, сұлтандарының, билерінің қалай қуғындалып, бастары қалай кесілгенін көрсе, қайғырып аһ ұрса, кейінгілер естісе естіген шығар, бірақ бодандықтың шырмауында шарасыз күй кешті.
Патшалық Ресейдің зорлық-зомбылығынан аман қалған аймақтық, өңірлік, рулық деңгейдегі игі жақсылар большевиктік қан қасапқа тап болды, қынадай қырылды.
Большевиктік билік үстемдік құрып тұрған жылдарда жаппай аштықтан, «халық жауы» деген саяси қуғын-сүргіннен аман қалғандар да, ондайды өз көзімен көріп, куә болғандар да, бастан кешкен сұмдықтары жайында басқа түгіл, тіпті туған баласына сыбырлап айтуға да дәттері жетпей, ауыздары буылып, булығып өмір сүрді емес пе.
Үйдегі үлкен ұл мектеп бітіріп, әскери кемеден ұшып-қонатын ұшқыш боламын деп, Ленинградқа (қазіргі Санкт—Петербург) жүретін болды.
Оның жол қаражатын қамдау керек.
Әкем қасына мені алып, кісіге жалданып кесек құйдық.
Астынан адам сүйегі шыға келеді.
Әкем бәрін жинап, шүберекке түйіп, адам мен мал аяғы баспайды-ау деген жерге апарып, құран оқып, қайта көмеді.
Ақыл кіре бастаған бозбала кезім ғой.
Аштық болыпты, әкемнің туған ағасы Өтемахан «халық жауы» болып сотталып, Қиыр шығыс түрмелерінің бірінде өліпті дегенді естігенім бар.
Әкеме сұрақ қойсам деп оқталамын.
Әкем бірақ аузымды ашқызбайды.
Тоқтап қалған жұмысқа қайта жегеді.
Ойымдағы сұрақтар сыртқа шықпай түйін болып ішімде қалады.
Е, жалғыз мен бе, талай ұрпақ өстіп іштей құса боп өстік қой.
М.О.
-Иә, тектілік дегенді мына сіз айтқандай сүйегі көмусіз қалғандардың, із-түзсіз жоғалып кеткендердің кім екенін білу үшін де керек.
Жаңағы иесіз сүйек, бәлкім, бүгінгі біреудің атасы шығар.
Ұрпағы оны іздемесе, қайтсе де тауып алып, аруағына құрмет көрсетпесе, не болғанымыз.
Жаһандық екінші үлкен соғыста совет жағына тұтқынға түскен немістердің, жапондардың талайының сүйегі әр жерде шашылып қалды.
Совет одағы құлап, арадағы қарым-қатынас жақсарғанда олар алдымен сол сүйектерін іздеді.
Тауып, жатқан жерлерін көрген көз сүйсінетіндей етіп абаттандырып қойды.
Тектілік, байқасаңыз, жалғыз қазаққа ғана емес, өзін сыйлайтын өркениетті ұлттардың қайсысына да тән асыл қасиет екен.
Басқаша айтсақ, тектілік халықтың сапа белгісі.
Бүгінгі күні қоғам мен мемлекеттің басты тірегі кемелді адам, сапалы адам деп жүрген болсақ, оның бабалар қалыптастырған және ұрпағына өсиет еткен шынайы мәні тектілік ұғымымен сәйкес келетінін көреміз.
Ө.А.
-Сонда, інім, халқымыздың бойындағы бүгінгі күні кемшілік міні ретінде айтылып жүрген кейбір белгілер, мысалы, жалқаулығы жаратылыс болмысындағы тектіліктің әлсірегендігінен демексіз бе?
М.О.
Бір астарлы әдемі сөз бар ғой, «Кісінікі дегенде кішкентай ғана күшім бар, өзімдікі дегенде өгіз қара күшім бар» дейтін.
Жоғарыда айтқанымыздай, көпшілік бұқара халық ғасырлар бойы өзі үшін емес, біреу үшін жұмыс істеумен болды.
Ондай адамның өмірге келгендегі арманы орындала ма? Орындалмайды.
Тіпті Абай айтқандай, «ішкенге мәз, жегенге тоқ» боп ешқандай арман-мұратсыз-ақ өмір сүруге дағдыланып алады.
Ө.А.
-Ол бұрын ғой, қазір ше? Егемендігі өзіндегі тәуелсіз мемлекет емеспіз бе?
М.О.
-Елбасымыз не дейді, әуелі экономика, сосын барып саясат дейді.
Ал әзірше ел экономикасындағы шағын және орта бизнестің ара салмағы 15 пайыздан аса қойған жоқ.
Демек, өзі үшін, өз бала-шағасының игілігі үшін «өгіз қара күшімен» жұмыс істейтіндер қатары 60 пайыздан асқанда намысқа тиетін «қазақ жалқау» деген негізсіз қаңқу сөз де жойылатын болады.
Ө.А.
-Ру шежіресін тектілік паспорты десек те болады екен ғой.
Алайда, кейбіреулер шежіреден заманында белгілі тұлға болған аталарын бөліп алады да, мақтанға пайдаланады.
Көріп жүрміз ғой, солай емес пе?
М.О.
-Тегін ұмытып барып қайта табысқанда болатын уақытша құбылыс.
Жақсы атаны білу мақтан үшін емес, соған ұқсау, атына кір келтірмей оған лайық болу үшін керек.
Рулық шежіренің кейінгі ұрпаққа айтар басты ұлағаты міне, осы.
Ө.А.
-Тарихшы інім, мұндай тұжырымды ойға бірден келмеген боларсыз?
М.О.
-Совет мектебінде оқыдым, коммунистік идеологиямен баулындым.
Сондықтан жас кезімде мен де қазақтың рулық шежіресі дегенге пәлендей мән бергем жоқ.
Математик әкем, бүкіл саналы өмірінде осы салада қызмет еткен ғалым әкем, зейнеткерлікке шыға салысымен Арғын руының шежіресін жазуды қолға алғанда, таңырқадым да, күмәндандым да.
Бірақ еңбек аяқталып, баспадан басылып шыққан соң, оған деген елдің өзгеше ыстық ықыласын көріп, қатты ойландым.
Әкем еңбегін мен де қолыма алып тапжылмай оқып шықтым.
Шежіренің өнегесін ұқтым, тектілікті әспеттейтін ұлы қасиетін түсіндім.
Жалпы, менің әкем Емберген Омарұлы діні қатты мықты адам болды.
Оның әкесі, менің атам Омарды да ел-жұрты парасатты көреген кісі еді деп мақтайтын.
Өз уақыты үшін оның жеткілікті білімі болған.
Қарқаралы, Қу өңірінде орыс тілін жақсы білген жалғыз адам еді деп те айтады.
Сарыарқаның түкпір-түкпірінен кен қазбаларын іздеген орыс геологтары атамды өздерімен бірге экспедицияға алып кетіп жүреді екен, жер ыңғайын жақсы білетін адам деп.
Ол қазақ шежіресін, аймақтағы белгілі адамдарды, қазақтың ұлттық салт-дәстүрін, жөн-жоралғысын жетік білген.
Экспедиция басшылары оның осындай біліктілігіне қызықса, атам олардың ақшасына қызыққан болар деймін, өйткені атқарған қызметіне жақсы ақы төлеген.
Осылайша атам геологиялық экспедиция қатарында бес жыл еңбек еткен.
Отбасылық жеке мұрағатымызда сақтаулы оның экспедиция басшыларынан алған алғыс хаттары бар.
Онда Омар Күрдеубайұлы мынадай-мынадай көмір және мыс кеніштерін ашуға қатысты деген сөздер жазылған.
Барлығы сегіз кен орны, соның ішінде Екібастұз көмір кеніші де бар.

Ол өз заманының аса білімдар адамдарымен, ғалымдарымен аралас-құралас болған, әңгімелескен, пікір алысқан.
Әрине, оның осындай мазмұнды да, ұлағатты өмір жолы баласы Ембергенге қатты әсер еткені анық.
Соның ішінде жақсы адамдар ортасында жүріп көргені мен естігендерінен түйген мәңгілік ақиқаты: оқу, оқу және оқу деген әке талабы ұлының жадынан ешқашан шықпаған көрінеді.
Атамның жазуы каллиграфиялық талап тұрғысынан маржандай сұлу болған.
Оның сол қасиет ерекшелігі менің әкеме де көшіпті.
Әкем Емберген араб, латын, кирилица графикасын жетік білді.
Қай әліпбимен жазса да жазғандары қағазға біркелкі сұлу болып түсетін.
Сәл жоғарырақ көтеріліп, атамның әкесі Күрдеубайға барсақ, ол да қара жаяу кісі емес.
Замандастары оны батыр деп бағалаған.
Себебі, Меккеге барып, қажы атанып келген.
Жер дауы, жесір дауы, ұрлық-қарлық дегендей ауыл ішінің дау-дамайын шешкен, төрелік айтқан.
Әділдігімен еліне жаққан би болыс болған.
Күрдеубай атамның Меккеге сапары жайында біздің құлағымызға Зылиха әжеміз арқылы жеткен қызық әңгіме бар.
Өз уақытының салты шығар, Меккеде сырттан келгендерге бедуиндер тиісіп, күш сынасады екен.
Сонда Күрдеубай атамыз бәрін жеңіпті.
Сонда барған азын-аулақ қазақты күзеткен, бұзықтардан қорғаған.
Оның батыр атануы сол оқиғаларға байланысты болар деп ойлаймын.
Әрине, ислам қағидаттарын, құранды жақсы білген.
Онан әрі көтерілсек, Кененбай, ол да өз заманының белгілі адамы.
Одан да әрі көтеріле берсек, Қаз дауысты Қазыбек бабамыз… Бірақ мен осы жерден тоқтайын, өйткені Арғындағы туыстық қарым-қатынасымыздың жай-жапсары әкем Емберген шежіресінде жан-жақты көрсетілген.
Менің ағаларымның математик болуы әкемнен жұққан қасиет деп білем.
Ел жаппай аштыққа ұрынып, алды қырылып, үйде ауызға шайнап салар талшық қалмай, үйдегі ұлдар, екі қыз, атамыз, көздері қарауытып бұратылып қалған кезде әжеміз Зылиха қайрат көрсетіп, балта алып үйден шығып кетеді де, Қояндыдағы колхоз қорасында суықтан қатып, арам өліп жатқан мал өлекселеріне барады.
Күші жеткенше ет шауып алып, біраз кешігіп үйге келеді.
Әкелген еттің біразын дорбаға салып, Ембергеннің қолына ұстатады да, ауданға қарай жолға салып жібереді.
Ембергеннің жасы әлі он екіге толмаған.
Жолда оған қасқыр да жау, адам да жау.
Сонда ол қай жерден қалай өту керегін, қай жерде қалай демалып, қанша тамақ жеу керегін –бәрін іштей есептейді.
Сол есебімен жүрсе ғана аудан басындағы балалар үйіне аман-есен жететінін біледі.
Жас баланың іш есебі дұрыс шығады.
Жасынан алғыр, білікті болғаны тағдырына жол ашты.
Жетім балалар мектебінің директоры сауатсыз адам екен.
Ол айтады, бұл жазады дегендей, кіп-кішкентай басымен әрі хатшы, әрі есепші міндетін атқарып, менің әкем директордың оң қолына айналады.
Екі класты бір жылда бітіріп,үздік оқушы атанып, бедел жинайды.
Бірдеңеден қорқып-жасқануды білмейтін ерік-жігерінің күштілігі арқасында он алтыға қараған жасында, қалтасындағы сегіз кластық біліммен Алматыға барамын деп Қарағандыға қарай жаяу тартып отырған ғой.
Қалауы ғана емес, жан дүниесімен математик болғандықтан өмір құбылыстарына нақтылық тұрғысынан қарайтын.
Көп сөйлемейтін, біз желдеңкіреп бара жатсақ, ақырын жымиып, балам, қысқарт, деп қана қоюшы еді.
Жаны жомарт, барынша әділ еді.
Өз басының бағасын шамалайтын, басқаның да қадір-қасиетін құрметтей білетін.
Достарына сыйлы болды.
Басына іс түскенде, достары араша түсіп, құтқарып қалған оқиғаларын да білеміз.
Сондай адал достарының бірі педагогика институтының ректоры Баймурзин аға еді.
Әкем принципшіл адам болғандықтан, ауық-ауық біреулермен бет жыртысып қалады екен.
Сондайда Баймурзин аға ылғи да әкемді қорғап, әкем жағында болады екен.
Оның да себебі жоқ емес, өйткені әкем математикада өте сирек кездесетін маман болатын.
Ондайды сол кезде бүкіл Қазақстаннан іздесе де табыла қоймас еді.
Ө.А.
-Баймурзин жақсы кісі, парасатты басшы болыпты дегенді мен де талай естігем.
М.О.
Шешем марқұм айтушы еді әкеме, сен Баймурзиннің аяғына жығылуың керек, қаншама рет қанша бәледен аман алып қалды сені, қорқауларға талатпай деп.
Ө.А.
-Әкеңіздің саяси белсенділігі онша мықты болмаған секілді ме, қалай?.
М.О.
-Өйткені саясаттың қақпаны көп болатынын білген.
Рас, коммунистік партияға мүше болды.
Жарнасын дәл уақытында ұқыпты төлейтін.
Бірақ ол идеяға әкем бар жан-тәнімен беріле қоймаған.
Жағдайға бейімделудің, кездейсоқ соққыдан қорғанудың құралы деп қана қабылдаған-ау деймін.
Соғыс ардагері, партия мүшесі, бір басында бұл екеуі қатар тұрғанда анау-мынауға оңай алдырмайтынын қалайша білмесін.
Ө.А.
-Араға көп жыл салып математикадан қиын тақырыпқа кандидаттық диссртация қорғайды.
Сүйткенше домалап үстінен арыз түседі, ол сондай, сенімсіз адам, туысы Нығмет Нұрмақов халық жауы болған дегендей.
Сондағы арызды кім жазғаны белгілі ме?
М.О.
-Әрине, өзін құлатқан арыз иесін әкем жақсы білді.
Егер сол жолы бекіп кеткенде, іле-шала сөзсіз докторлық еңбегін де жазар еді.
Қазақстан үшін қат, қиын салада өз мектебін қалыптастырар ма еді, кім білсін.
Бұл жайдың оған қалай да қатты соққы боп тигені рас.
Шыдай алмай Қарағандыдан Теміртаудың Завод ВТУЗ-ына ауысып кетті.
Дегенмен мұның өзі де біздің отбасымыздың бір қызық кезеңі болды.
Осы оқу орнында әкеміз еліміздің болашақ тұңғыш президенті Нұрсұлтан Әбішұлы Назарбаевқа дәріс үйреткен.
Осы оқу орнында ол жеті жылдай қызмет атқарды.
Кейінірек әкем қолыма конверт ұстатты.
Мынау менің Нұрсұлтан Әбішұлына жазған хатым.
Сен жассың, өрлеу үстіндесің, ел кәдесіне жарарлық ұлымсың, осы жайларды айтып Елбасынан сені командасына алуын өтіндім деді.
Ө.А.
-Әкеңіз жазған хатпен барып жолықтыңыз ба президентпен?
М.О.
Махаббат деген құдірет ақыл-есімді басқа жаққа алып кетті.
-Егер сол бір күндерде политехтың ректоры Әбілқас Сағынов әкеңіздің докторлық қорғасам деген тілегін дұрыс қабылдағанда ше?
 М.О.
-Онда ол ұзағырақ өмір сүретін бе еді, бәлкім… Алайда, жаманшылық көрмей жақсылық та жоқ деген бар.
Жұмыстан шығып қалған әкем қарап отырмады, Арғын руының қысқаша шежіресін зерттеумен айналысты.
Оның білімділігі, мәдениеттілігі тым ерте бала кезден қалыптасқан ғой, өмір бойы білікті таныстарынан, белгілі ғалымдардан шежіре тармақтарын жинастырумен жүреді екен.
Солардың басын құрап, жүйеге келтіріп, бір жыл бойы тапжылмастан өз ата әулетінің шежіресін жазды, кейінгілерге ескерткіш болсын деп.
Жиған-тергендері бір шамадан қағаз еді, соларды сүзіп жүйеге келтірді.
Біткен соң, алдымен жақындарына тарту етті.
Қолыма ұстатып тұрып айтқаны: өмір бойы ойлап, аңғсаған едім, ақыры жүзеге асырдым, байыппен оқып, дұрыс бағалай біл, балам, деді.
Жалпы, еңбектің беташарында «балаларыма арнадым» деп жазылған.
Жалғыз мен үшін емес, барлық балаларына, артында қалар бүкіл үрім бұтағына «шыққан тектеріңді ұмытпаңдар, біле жүріңдер» дегендей әкелік өсиеті де болатын.
Біз оны, әрине, тарихи еңбек деп бағалаймыз.
 Сол тұста әкемнің жаңа еңбегімен танысқан тарихшылар қызығып қана қойған жоқ, шынайы сүйсіністерін де білдірді.
Шежіре үлкен таралыммен жарық көрген еді, өзен жағасында балық үлестірілгендей қолдан қолға әп-сәтте тез тарап кетті.
Туған жерінен де адамдар ағылды, тіпті кейбіреулер ақысына деп қойларын да ала келді.
Бірақ әкем асыл еңбегін ақшаға қызығып кім көрінгеннің қолына ұстата салған жоқ, өзі құрмет тұтатын адамдарына, шежіре сырын, сөз қадірін біледі дейтін кісілерге ғана сыйлады.
«Сен әлі жассың, оқығаның дұрыс, бірақ түсіне қоймассың, сондықтан әкеңе апарып бер, әкеңе сыйлағаным, әкең оқысын, сенің түсінбегеніңді әкең түсіндіріп береді саған» деп, әкемнің кейбір жас жігіттерге айтқан сөздерін де естігенім бар.
Жасырмаймын, әкемнің бұл еңбегін тарихшы ретінде өз басым өте жоғары бағалаймын әрі мақтан тұтамын.
 Сонымен қатар, әкем өзінің үлкен ұлы, менің ағам Төлегеннің ғылыми-әдістемелік еңбектерін қазақ тіліне аударды.
Әкесінің бұл көмегіне ағам әрдайым аузынан тастамай қатты риза болушы еді.
Одақ құлап, еліміз еншісін алып жатқан, ана тілімізге бет бұрған жанталасқан күрделі кезең.
Кешкі мектептерге, жоғарғы оқу орындарының кейбір факультеттеріне сабақ бергенде қазақша әдістемеліктердің пайдасы зор тиді.
Дегенмен, өзінің бар ғұмырын арнаған жоғарғы оқу орнындағы сүйікті қызметінен орынсыз шығып қалуы әкемді моральдік тұрғыдан қатты езіп жіберді-ау деймін.
Қайта-қайта ауру айналдырып, батпандап кіретін сырқат біртіндеп жеңе бастаған еді.
Ө.А.
-Олай болса, інім, әкеңіздің ол ерен еңбегін сол бәз қалпында сайт оқырмандарының назарына ұсынғанымыз жөн-ау деймін.
Қалай ойлайсыз?
-Иә, орайы келіп тұр..