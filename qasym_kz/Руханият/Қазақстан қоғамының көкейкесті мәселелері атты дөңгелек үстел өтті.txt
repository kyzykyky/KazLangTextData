Сонау заманнан бері көк бөріге табынған асыл текті түріктердің ұрпағымыз.
Мінезіміз де көк бөріше, тірескенді тізе бүктіретін, жұлысқанның желкесін үзетін, жауырынымыз жер иіскемеген халықпыз.
Өзімізге тән тіліміз бен дініміз, батыр бабаларымыздың білектің күшімен, найзаның ұшымен жауымыздан аман алып қалған меншікті жеріміз бар. .Тәубе, сол жерде қазір Қазақстан деген үлкен мемлекет жалауын желбіретіп, керегесін кеңге, жемісін жерге, отауын өрге салып отыр.
Енді зер салып қарасаңыз сол тәуелсіз мемлекетте өзіміз өзге тілге тәуелде болып жүрген жағдайымыз бар.
Неге дейсіз ғой? Қазіргі таңда тіліміз бен дініміз шұбарлана бастады.
Бес қазақ елінің азаматы бас қосып тұрып араларында бір өзге ұлт өкілі болса, біз міндетті түрде өзге тілде тілдесуге мәжбүр боламыз.
Сонда біздің қазақтығымыз қайда? Өз ана тілімізде сөйлегенді ар санаймыз ба?
Осы орайда Қарағанды облыстық тілдерді дамыту жөніндегі басқармасының қолдауымен Қазақ әліпбиін латын графикасына көшіру және «Рухани жаңғыру» бағдарламасын талқылауға арналған «Қазақстан қоғамының көкейкесті мәселелері» атты дөңгелек үстел өтті.
Іс-шараға республикалық “Ұлт тағдыры” қозғалының төрағасы, белгілі саясаттанушы Дос Көшім қатысып, өңірдің белсенді жастарымен, тіл мамандарымен және БАҚ өкілдерімен қазақ тілін біртіндеп латын әліпбиіне көшіру жобасы, оның стандарттары жайлы, Елбасының “Рухани жаңғыру” бағдарламасының ерекшеліктері, басымдықтары жайлы пікір алмастырды.
Үш сағаттан аса уақытқа созылған үлкен конференция Арқаның төріндегі Достық үйінде өтті.
Жиналған қауымда өз сауалдарын Дос Көшімов ағамызға жебедей жаудырды.
Қойылған сұрақтар мен сұралған пікірлер жуапсыз қалмады.
Тіл жөнінде қойылған сауалдарға қарап, келеген барша қауымның құрдымға кетіп бара жатқан өз ана тілдеріне қалай жандарының ашитынына Көшімовтың де көзі жетті.
Тәртіп деген сіз бен бізден басталады емес пе? Ең алдымен өзіміз қазақ тілінде сөйлеп, қазақ тілінде сауатты жазсақ басқалары да бізден өнеге алатыны сөзсіз..Бек Ноғайбайұлы
«Қасым-ақпарат».