Ләззат Нәбиқызы, Жезқазған медициналық колледж директоры:.Азаттық – арманыңа жетуіңе жетелейтін күш.
Бой жетіп, бояуға бой ұрған шағымызда «Сағындырған жиырма бес» деп айналамызды түгел әнге қосатын едік.
Жастық шақтың қызығы мен шыжығы осы әннің айналасында өтуші еді.
Өткенге ой жүгіртіп, келешекке көз қадап жүргенімізге бірсыпыра уақыт өтіпті.
Осы уақытта не тындырдық, не түйдік деген сауалдар сананы соққылайды.
Бордай егіліп, болаттай морт сынған кезеңдегі естеліктер ел есінде.
Ел болдық, етек жидық деген сәттегі тербеліс пен толқу ескерусіз қалмасы анық.
Жоғарыда тілге тиек еткен «Сағындырған жиырма бес» қайта айналып келді.
Албырт жас та, арқыраған өзенге қоя кетер арғымақ та бір.
Ел аузында: «Құмға құлап аунағаныңды емес, от болып лаулағаныңды айт» деген бар.
Биыл «Айхай, Егемендік!» деп жар салатын, құшақ жая қарсы алатын Елдіктің 25 жылдығы келді.
Көшбасшының көшті ілгері сүйрей алуы мен қараорман жұрттың көштен қалмауы осыған сеп.
Асылдай тот баспай, жасындай жарқыра, Тәуелсіздік!.Меруерт Айтмағанбетқызы, директордың оқу ісі жөніндегі орынбасары:.Адам баласы өмір бойы бақыт іздеумен күн кешеді.
Бақыт – байлық, бақыт – денсаулық, бақыт – сүйіспеншілік.
Осы аталған үш бақыт бір арнаға тоғысса, адам бүтін бір әлемге айналады.
Әлем жасай алуың, ойып алған орын табумен тең.
Бізде бақыт та бар, бөлек әлем де бар.
Қайталанбайтын құбылыс осыдан жиырма бес жыл бұрын орын алды.
Байлықпен өлшенбес, дүниемен деңгейлесе алмайтын Азаттық бұйырды.
Бастағы бақ баянды болғай!.Қамажай Бектасқызы, қазақ тілі мен әдебиеті пәні оқытушысы:.«Менің елім, менің елім!» деген құдіретке толы теңдесіз сөзді айту қандай арман еді?! Бізге осы сөзді жүрегімізге қолымызды қойып айту бақыты бұйырды.
Жүрекке қол қойып айту деген нені білдіреді? Елдікті құрметтейміз, бағасына жетеміз деп серт ету.
Осы серттен таймас ұрпақ ұнжырғасы түспесін деп тілек қыламыз.
Жан-жағымызға қарап таңданамыз, таңырқаймыз кейбір елге қарап арланамыз, жабырқаймыз.
Әлі де жетпей жатқан тұстарымыз жоқ емес, баршылық.
Қылықты қыз бен жілікті жігіттерді көремін де, жүзіме жылулық үйіріледі.
Осы балаларым аман болса, көштен қалмаймыз деп масаттанымын.
«Көш жүре түзеледі» деген аталы сөзді балаларымның естеріне жиі салғым келеді.Юлдашова Сұлтанбибі, 112 ЕІ студенті:.Тәуелсіздік жасап жатыр елімде,
 Көк байрағым желбірейді көгімде.
 Тәуелсіз ел тұмарымын мен бүгін,
 Қуанышың менің және сенің де..Азаттықты ата-бабам аңсаған,
 Аңсап өтті қанша ұрпақ, қанша адам?
 Жиырма бес жыл толды бүгін, қарашы,
 Бақыт үшін бабам талай шаршаған!.Қабдылдаев Мерей, колледж президенті:.Осы шағын мемлекеттің бір жүйесін жүзеге асыру мақсатында белсенділік танытып жүрмін.
Оған қаламызда апта сайын болатын мерекелік іс-шаралар дәлел болады.
Жастық шақ ұлы істер атқаратын кезең.
Жұдырық боп жұмылғанда төртеудің түгел болатынына сенемін.
Мерейіміз үстем болсын деп, егемендік жылдарының есейген шағында мен өмір есігін аштым.
Ата-бабам аңсаған Азаттық құтты болсын!.Түгелбайтегі Жеңісбек, колледж мақтанышы:.«Жеңіс» деген сөздің мағынасы тереңде жатыр.
Үй ішінің ырымдағаны да осы шығар.
Азаттықты Абылай ханнан бастап аңсап келеміз.
Елге жайлы, қоныс қуаттанған шақта дүние есігін ашуым отбасы, ошақ қасына жеміс әрі жеңіс болды.
Жеңісті күндер, жемісті жылдар көп болсын!.Бибінұр Серікқызы, колледж белсендісі:.Колледжге оқуға түскелі бері біршама қуаттанып қалдым.
Медициналық білімді игеру менің де қолымнан келеді деген сенім пайда болды.
Біз егеменді ел болмасақ, мұндай мамандықта оқымақ түгілі, жанына жақындай алмас едік.
Мәртебеміз асқақ, беделіміз биік болғанның нәтижесінде осындай қуатты елге айналып отырмыз.
Елбасымыз ерен еңбегін осы жолда сарп етті.
Сарабадал саясат та сүбелі үлесін қосты.
Елдің бағы басынан таймасын!.Өмір мектебінің табалдырығын мен де ел қатарлы аттадым.
Өзімше өмір сүруге талпынып жүрмін.
Ата-анамнан алшақтау кетіп, адам өміріне жауапты істі оқытатын оқу орнында оқимын, тәлім аламын.
Тәрбиені қазан-ошақ жанындағы анам берді, тәлімді білікті мамандардан алудамын.
Біз дәл қазір елге бақытпыз.
Тәуелсіз елде өмір сүрген қандай рақат! Мен елімді сүйемін!.Нығмат Жансая, 245 МІ студенті:.Алдаспан қылышқа бас имесек те, аталы сөзге бас иген бідер ел едік.
Балапан басына, тұрымтай тұсына кеткен заманда «байтал емес, бас қайғы» болды ғой.
М.Әуезовтің «Ел боламын десең, бесігіңді түзе» дегені бар емес пе?! Осының бәрін сіңірген ортаның қазанынан қайнап шыққан ұрпақпын.
Есігі айқара ашылып, бесігін айнала анасы тербеген тәрбиемен тұздықталып бой жеттім.
Шашымның қос өрілетіні секілді, қос анадан, қос атадан ақыл сұрадым.
Бірінші ата-анам – Отан! Рухани ауа, ерекше ләззатты Отаннан алатының талассыз.Көзімнің қарашығы мен көңілімнің тұнықтығы, әлбетте, алдымен еркіндіктің еңсесінің тік болғандығында.Камал Зарина, 244 МІ студенті:.Тәуелсіздік туының желбірегеніне де, міне, 25 жыл толды.
Тоғыз жолдың торабындағы алпауыт елдер қатарындағы алып мемлекетімізді әлем жұртшылығы құрметтейді.
Ерен еңбегімен Қазақстанның әр азаматының жүрегінен орын алған осындай көшбасшымыздың болғанына мақтанамын.
Мен тәуелсіз елдің патриотымын! М.Жұмабаев атамның өлеңін мысал еткім келеді: 
Арыстандай айбатты,
Жолбарыстай қайратты.
Қырандай күшті қанатты,
Мен жастарға сенемін!.