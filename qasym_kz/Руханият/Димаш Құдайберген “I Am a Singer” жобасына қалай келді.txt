Бүгінде қазақ елі талантты ұлдары Димаш Құдайбергеннің Қытайдағы танымал телешоуда өнер көрсетіп, аспан асты елі тыңдармандарын тәнті етуде.
Бұл қуаныш тек Димаштың ғана емес, дүйім қазақтың қуанышы, абыройы, жеңісі.
Ал бұл жеңістің ар жағында қаншама еңбек, қажыр-қайрат жатыр.
Осы жобаға өтініш беріп, Димаштың жұлдызды сәтіне жол ашқан Ертай Нүсіпжановпен сұхбатымызды ұсынамыз..— Қытайда білім алғаныңызды, соңғы кездері өнер саласында түрлі жобалар жасап жүргеніңізді білеміз.
Бір кездері facebook-тегі жеке парақшаңызда «шетелдік музыкалық жобаға қатысуға қазақтың қай әншісін лайық деп ойлайсыз?» деп көпшілік арасында сауалнама да жасаған едіңіз.
Одан кейін де біршама жазбаларыңыздан үлкен бір жаңалықтың болатынын көпшілік сезіп жүрді.
Бұл Қытайда өтіп жатқан «I Am a Singer» жобасы туралы ой қайдан, қалай пайда болған еді?.— Қытайда білім алып жүрген жылдары Қытайдың көптеген ірі компанияларында, журналистика саласындағы ССТV сияқты медиа орталықтары мен агенттіктерде тәжірибе жинадым.
Сол жылдары-ақ қазақты танытудың түрлі тетіктерін қарастырып жүретінмін.
Оқуымды аяқтап, «Қазақстан» ҰТА-да қызмет істеп жүрген кезім болатын.
«I Am a Singer» жобасының 2-маусымы жүріп жатқан кез.
Телефонымдағы арнайы бағдарлама арқылы осы жобаны үзбей көріп жүрдім.
Шебер ұйымдастырылған екен.
Шарттарты да өте қызықты, соңына дейін үзбей көрдім.
«Осында қазақтың бір әншісі шықса ғой» деген арман кеудемде «бұрқ» ете қалды.
Ол туралы көптеген достарыма айтып жүрдім.
Көп ұзатпай интернеттен ұйымдастырушыларын тауып, телеарнаға да, жекелеген адамдарға да ой-өтінішімді айтып хат жаздым.
Бірақ Қытайдағы миллиард халықты айтпағанда, мен сияқты әлемнің әр бұрышынан қаншама өтініштер келеді? Жауап болар деген үмітпен ұзақ күттім, бірақ хабар келмеді.
Мейлі ол қандай нәтиже бермесін, бастаған әрбір ісімді соңына дейін жеткізу менде бұрыннан қалыптасқан әдет.
Бірінші талпынысым нәтижесіз болғанымен, әрі қарай жол іздеуімді тоқтатқан жоқпын.
Сәл кейіндеу Қазақстандағы Қытай елшілігіндегі қытайлық қызметкерлермен де кездесіп, бұл идеяның екі ел халықтарының мәдениетін танытуда өте үлкен рөл атқаратынын жеткіздім.
Олар ойымды қолдағанымен, жобаның коммерциялық сипаты болған соң, жекелеген компаниялардың ісіне араласа алмайтындықтарын айтты..Ертай Нүсіпжанов және Димаш Құдайберген.Мен жыл сайын Қытайда «Шанхай кинофестивалі» аясында өтетін «Фильм тілі, аударма, дубляж» тақырыбындағы халықаралық симпозиумның тұрақты мүшесімін.
Оны ҚХР Мәдениет министрлігі ұйымдастырады.
Оған әлемнің 60-қа жуық мемлекеттерінен кино өнеркәсібі саласынан әртүрлі мамандар қатысады.
2015 жылғы Шанхай қаласында өткен қорытынды отырысқа Қытайдың ақпарат және мәдениет вице-министрі Дин Вэй мырзаның өзі қатысты.
Сонда мен төрт адамның бірі болып баяндама жасадым.
Артынан ол кісінің өзі арнайы келіп, «жасаған баяндамаңыз сәтті болды деп» қолымды алып, құттықтады.
Жекелеген кездесулер кезінде ҚХР Ақпарат министрлігі, халықаралық департаменттің бастығы Ма Ли ханыммен жолығып, қазақ-қытай мәдениетін дамытатын жобалар туралы, оның ішінде «I Am a Singer»- тележобасына қазақ әншісін қатыстыру арқылы үлкен нәтижеге қол жеткізе алатындығымызды айтып, өтініш білдірдім.
Сол мезетте-ақ ол кісі мені өзінің орынбасары Жаң Миң деген кісіге табыстады.
Кейін мен Қазақстанға келгеннен соң ол кісімен тұрақты байланыста болдым.
Қытайдағы ең ауқымды, коммерциялық жоба болған соң бірден шешімін табу қиынға соқты.
Ол кісі арқылы, тағы бірнеше адамдармен байланыс жасап жүрдім.
Сөйтіп жүргенде тағы бір жыл аяқталды.
Соңында ұйымдастырушы тараптан маған қоңырау келді.
«Біздің жобаға қызығушылық тантытқаныңызға алғыс білдіреміз.
Халқымыздың талғамы биік» деп, телефондағы адам әңгімесін жылы-жұмсақтай бастады.
«Жауапсыз қалды демесін» деген оймен ғана хабарласып «құтылғылары» келгенін бірден түсіндім.
Мұндай мүмкіндіктің енді қайтып болмайтынын білген соң мен де ойымды бүкпесіз айтым: «Мен сіздердің шешімдеріңізді менің Отаным – Қазақстан деген бүкіл бір мемлекетті менсінбеушілік деп есептеймін.
Бізге еш мүмкіндік берместен жобаға қатыстырғыларыңыз келмейді.
Демек, жобаның басқа да идеологиясы бар.
Сәлемдемемді басшыларыңызға жеткізерсіз деп үміттенемін» деп сөзімді аяқтадым.
2016 жылдың көктемі басталды.
Ұйымдастырушыларға жақын жүрген адамдарға тағы да хат жаза бастадым.
Менің табандылығыма риза болды ма, әлде ұялды ма екен, әйтеуір кастингке жолдама берді.
Қазақ мәдениетінде үлкен бір сенсациялық серпілістің болатынын сол кезде-ақ сезіндім.
Кімді қатыстырамын деген сұраққа жауап іздеуге кірісіп кеттім.
Көптеген достарыммен, музыканттармен ақылдастым.
Мақпал Исабекова, Гауһар Қаспақова, Маржан Арапбаеваларға жоба туралы айтып, қызығушылықтарын байқадым.
Айқын, Мәдина Садуақасова, Жанар Дұғалова сияқты бірқатар әншілерге бұдан әлдқайда бұрынырақ хабардар еттім.
Бұл туралы ұсынысты Димашқа алғаш әкесі Қанат арқылы жасадым.
Бірақ көпшілігі бұл конкурстың маңыздылығын аса түсінбеді, белгісіз себептермен біразы бас тартты.
Бірақ Құдай тағала бұл жобаға қатысуды Димашқа бұйырып тұрыпты.
Жобаның бас продюсері, әрі бас режиссері Хоң Тао мырза Димаштың өнеріне деген таңданысын жасырмады: «Сіздің екі жылдан бергі жасаған зор еңбегіңізге ризамыз, бізге осындай талантты таныстырғаныңызға қуаныштымыз» деп алғысын білдіріп, кастинг уақытының әлі аяқталмағанын, нақты шешімді кейіндеу хабарлайтынын айтып шығарып салды.
Көп ұзамай қуанышты хабар алдық..— Қазақстанда да, алыс-жақын шетелде түрлі байқаулар, ток-шоулар аз емес.
Осы конкурс туралы аз-кем айтып берсеңіз, ерекшелігі неде?.— Бұл конкурстың мақсаты таланттарды таныту емес, керісінше, халық алдында талай жылдан бері өнерін көрсетіп жүрген ең танымал жұлдыздар арасындағы бәсеке.
Қатысушыларға ұйымдастырушы тарап өздері шақырту жібереді.
Жоба шарттары жылда өзгеріп отырады.
Оны әр айналым басталарда немесе аяқталғанда ғана ресми хабарлайды.
Әр айналымның жеңімпазын залға жиналған 20-60 жас аралығындағы 500 көрермен анықтайды.
Олар келесі айналымға қатыспайды.
Әр көрерменнің үш әншіге дауыс беруге құқы бар.
Әр айналымдағы ұпай саны ең аз қатысушы жобамен қоштасып, орнын жаңа бір әнші толықтырып отырады.
Оған алдыңғы үштіктен көріну сияқты үлкен талаптар қойылады.
Ол үдеден шықпаса, оның орнын тағы бір әнші толықтырады.
Осы маусымның ендігі шарттары қандай болатынын ұйымдастырушы тарап құпия ұстайды.
Басты талап – әнші көрерменнің жүрегін жаулауы, әр жолы әр қырынан, жаңа стильде, басқа жанрда көрінуі керек.
Сол себепі басы-аяғы 14 айналымнан тұратын жоба соңында мүлдем басқа әншілермен жаңарып, жеңімпаз атануы әбден мүмкін..— Біздің білуімізше Димаш қытай тілін білмейді.
Конкурс талаптарына сай келді ме? Қандай талаптар қойылды?.— Жобаға дейінгі барлық ұйымдастыру жұмыстары мен аударманы өзім жасадым.
Димаштың қытайша сөйлеуі міндет емес, бірақ қытайша ән айтуы керек болады.
Әрбір әншінің ұйымдастырушы «Хунан» телеарнасы тағайындаған жеке-жеке агенттері болады.
Қытайда танылған әнші Арай екі тілде еркін сөйлегендіктен оны Димашқа агент ретінде шақыртты.
Мұнда айта кететін бір жайт бар.
Димаш кокурс басталғанға дейін қытайдың мықты музыканттарының бірі (1997 жылы Қазақстанда өткен «Азия дауысы» фестиваліне қатысқан) – Лан Тиен Янь мұғалімнен қытайша әндерді дұрыс орындау, эстрада жанрының талаптарын меңгеру бағыттарында арнайы сабақтар алды.
Бұл конкурс дауыс мүмкіндігін көрсететін емес, әншінің жан-жақтылығын, тіпті түрлі сұхбаттар арқылы әншінің білімділігін сынайтын алаң екенін ол кісі өз тәжірибесі ретінде бөлісті.
Әлбетте, бақ сынаушы Димаш болғандықтан, соңғы шешімді өзі қабылдап, қандай ән орындайтынын өзі біледі..— Байқауға қатыстыру барысында ұйымдастырушылық жұмыстардың ішінде ең қиыны не болды?.— Конкурсқа жол іздеген екі жыл ішінде оңай жұмыс атқарылған жоқ.
Талай табалдырықтар тоздырып, есіктерді қағып жүріп, бірқатар келіссөздер жүргізіп жүріп, Құдайдың қалауымен жеттім.
Бейжің мен Шанхайға осы жұмыстар үшін қаншама рет бардым? Кездесу нәтижесіз болып талай рет бос қайтқан кездерім болды.
Жоба барысында, Димаштың қатысатыны шешілгенге дейінгі қаржылай шығындардың барлығын өзім көтердім.
Демеуші іздеп сабылғам жоқ.
Өйткені, жобаның қаншалықты маңызды екенін Димаш эфирге шығып екі ел халқын дүр сілкінткенге дейін ешкім түсінген жоқ.
Басқа емес, айналамдағы адамдардың өзі қатардағы бір конкурс деп қабылдады.
Сондықтан да бұл расымен де Димаштың бағы деп ойлаймын.
«Тәлейің бар екен» дегенді Димаштың өзі де көптеген қытайлық әріптестерінен, ұйымдастырушылардар естіді.
Димаш арқылы өнерде де осал емес екенімізді Қытайға дәлелдедік.
Себебі, өзін Қытай нарығында мойындатқысы келіп жүрген қаншама ел бар?! Бұл конкурсқа әлемдік деңгейде үлкен сұрыптаулар жүреді.
Жеті қатысушының қатарына бір ғана шетелдік әншіні таңдалатын болса, ол мүмкіндік қазаққа бұйырды! Қытайда алған білімімді ұлттық мүдде жолында игілікті істермен ұштастыру бұрыннан келе жатқан азаматтық арманым еді.
Тарихи жағдайдың себепкері болғаныма өте қуаныштымын.
Сол арманға қол жеткізіп, қазақтың атын жарты әлемге таныту бақытына ие болдық..— Биылғы жылғы байқау қатысушылары осал емес.
Димаштың мүмкіндіктерін қалай бағалайсыз?.— Иә, қытай әншілері бізге беймәлім болғанымен, олар хытай халқының алдында өте беделді, миллиондаған жанкүйерлері бар әншілер.
Мысалы, осы жолы жасы 60-тан асқан Гонконг тумасы, Канадалық әнші Дулиша (Teresa Carpio) қатысып жатыр.
Қытайлар көп үміт күтіп отырған әншінің бірі.
Қазір Димаштың талантына тәнті болып жатқан халықтың қарасы өте көп.
Димаш Құдайбергеннің аты «weibo» іздеу жүйесі бойынша бірінші орында келеді.
Сайыстың алғашқы күні-ақ 400 мыңнан артық адам іздеу салған.
Фоллоуер саны да әнді орындап біткенше 60 мыңнан 120 мыңға жекен.
Алайда Қытайдың бірқатар эксперттері егер Димаш опералық ән айту стилін өзгертпесе, көп ұзаққа бармайды деген ойларын айтып жатты.
Әрине, біреудің алдына біреу шығып көрген жоқ.
Бәрін бақ пен бап шешеді, бір Құдайдың қалауы біледі.
Ең бастысы – Димаштың өз-өзіне сенімі мықты.
Осы бетіңнен тайма деп өзім де кеңес бердім.
Қалай болғанда да, «қазақтың ұлы бәйгеге түсіп жатқанда, кез келген қазақ үйде тақымын қысып», тілеуін тілеп отырғаны анық! Алла жар болсын деймін!.— Бұл байқауға Қазақстан атынан тағы кімнің қатысып, жүлде алу мүмкіндігі бар деп ойлайсыз?.— Кейбір дереккөздерге сүйенсек, бұл 5-маусым «I Am a Singer» жобасының соңғы маусымы.
Димашты қатыстыру туралы бір шешімге келмес бұрын, көп ойландым.
Бір рет берілетін мүмкіндікте қате таңдау жасап алмау керек болды.
«I Am a Singer» жобасына жасы 30-40-тан асқандар қатысып жатқандықтан, маған Димаш бұл сахнаға тым жастау болып көрінді, бір кездері.
Егер Гауһар Қаспақова көптеген талаптарды орындаса, осы жобада топ жарады деген де үміт болды.
Өкінішке орай, басқа көп ешкімді елестете алмадым.
Өйткені, біздің эстрада той-томалақ деңгейіне түсіп кеткенін мойындауымыз керек…..Сұхбаттасқан Бэлла Орынбетова.