Мен Қасым ақынның несімен Қасым екенін айтқым келеді.
Ақынның шығармашылық кештері қала деңгейінде аталып өтіліп жатса да, облыс, қалаберді республика көлеміне есімі әлі де кеңінен танымал бола қоймағанына қапалымын.
Көзі тірі кезінде айтып қалғанға не жетсін.
«Ақындар провинцияда туып, Парижде өледі» деген қанатты сөз бар.
Бірақ жырының қуаты, поэтикалық арсеналының байлығы провинциал ақын қатарына жатқызбайды оны..Кешегі ақпа-төкпе Өмірзақ Қожамұратов, нәзік-сырлы Тұрсын Жұмашевтар фәни жалғаннан біржола көшсе де, иланымды, отты өлеңдері көптеген оқырманның көңіл түкпірінде шоқ боп жатқаны жасырын емес.
Оларды провинциал ақын деп қалай айтарсыз?! Әйтсе де, шығармасы жүрегіңнің төрінде көптен күткен сыйлы қонақтай жайғасып орын таппаса, ол жөнінде пікір айтудың қажеті шамалы деп білемін.
Дәл осындай күйді бұрын да айтқан болатынмын, бір достың шығармашылығы жайында: «өз басым қызуы кем, бірақ мақтауға тура келген соң қолданатын әбден таптаурын, жауыр болған қадірі аз сөздерге жатырқай қараймын; шынайы көңілден, ақадал жүректен шықпаған соң, олардан міндетсудің қолқаңды алар қоламта иісі аңқып тұратын секілді» деп.
Ал Қасым ағаға келгенде әңгіменің жөні тым басқа…
Оның есімі естілгеннен-ақ, жаныма шуақ, жүрегіме қуат құйылғандай болады.
Мұның сыры алдымен адамдықтан бастау алатын адами келбетінде, кесек кісілік мінезінде жатыр.
Қасекеңнің кімнің де болмасын меселін қайтармайтын, сүрінгенді демеп, жығылғанды тіреп жүретін, ұдайы қол ұшын беруге дайын тұратын өзіне ғана тән аялы мінезі бар.
Жуанмәртік осы қалпынан ол ешуақытта тайған емес, іс түссе, бұра тартатын табанының бүрі жоқ кейбір жандардың санатында емес ол.
Облыстың көптеген азаматы оның атымтай-жомарттығын көрген, дәмін татқан.
«Жақсының жақсылығын айт, нұры тасысын» — демей, ме халқымыз?! Әйтпесе мына сияқты қалт-құлт еткен, аумалы-төкпелі, есігінен мереке, бесігінен береке кеткен, рухани игіліктердің бәсі кем түскен заманда кереметті көктен күтіп, игілік пен ізглікті айтпай, құрдымға жіберіп, қимылсыз қол қусырып, қарап отырудың өзі күнәдай.
Бұл кезең — адамдық пен надандықтың, тектілік пен мәңгүрттіктің сыналар шағы десек болмай ма! Осындай орайдан алғанда сонау 90-жылдары ат төбеліндей Теміртау қазақтары төл газетін шығармақ болғанда, Қасекең сөзге келмей, өз қызметінің жанынан ойып тұрып екі бөлмелі баспана бергенін әлі ұмыта қойған жоқпыз.
Бір анығы қазақтың рухын көтеретін, өрелі де келелі ісін ұдайы қолдайтын шын мәніндегі меценат Қасым Ботановтың сегіз қырлы, бір сырлы кісілік келбеті осылай ажарланады…
Өмір-дерекке жүгінсек, өткен ғасырдың ортан белінде оқуын бітірісімен жолдамамен шалғай шеттегі Татарстанға кеткен Қасым аға қазақ үшін басты өнері – өлеңнен бір сәтке де іргесін аулақтатпады.
«Ат айналып қазығын табар» дегендей, араға он шақты жыл салып, сары дала Сарыарқаның кіндік тұсы – Теміртауға келіп орын тепкенде, негізгі қызметін атқара жүріп (тіс дәрігері), өлең-жырды бір сәтке де назардан тыс қалдырмады.
Ойы дестеленіп, кемелденген сайын, сөзі кестеленіп, көркемделе түсті.
Қаламынан туған сұлу, сырлы өлеңдері жарқыл ата бастады.
Ай сәулелі, күн шуақты өлеңдері бірте-бірте нұрға айналып, қаламының желісі бар Қасекең «Нұр жаусын!» атты өлеңдер жинағын қалың оқырманға ұсынып үлгерді.
Одан кейін талай жыр топтамаларын шығарды.
Қасымның өмірі мен өлеңінде алшақтық жоқ.
Мейрімді, адал, аузын ашса жүрегі көрінетін аңғал, ақпейіл, бала мінезді Қасым ағамыздың өлеңі де өзі сияқты қарапайым, адалдықтың алтын жібімен өріліп, өрнегін табады.
«Дауласудан, жауласудан дін аман,
Кәдімгі бір қорқатындай кінәдан.
Ережесіз, қағидасыз өмірде,
Қара адым жер аттамайды бұл адам…
Көңіл шіркін сабасына келе алмай,
Күн кешесің ережені жеңе алмай.
Белгілі жай еш күнәсіз жүріп-ақ,
Пейішке де қаламыз ғой ене алмай», — ақын да сәби мінезді, белгілі бір қалыппен, сызып қойған ережемен жүрмейтіні кәдік.
Біреудің ала жібін аттамаған ақын көңілінің кейде еркіндікке, асаулыққа ұмтылуы заңды-ақ.
Ақынның қалыптасып қалған ақындық кредосы оқушысын иландыра алумен өлшенуі тиіс.
Шын ақын мен құр ақынды ажырата білетін «тура би» сыншы – жыр түсінер оқырман қауымы.
Өлеңсүйер қауым ғана «жүрек көзімен» оқып көріп, асыл мен жасықты айыра алады.
Өлең мехнаты өмірдегі бақытқа әкеледі.
Қасым Ботановтың бақыты — өлеңінде.
Табиғаттың ілезде өзгеретін аумалы-төкпелі мінезін ақын былайша өрнектейді:
«…Таң шапағын төгіп тұр аямай-ақ,
Шалшық кешіп самал жүр жалаңаяқ.
Жылап алып жүгіріп кететұғын,
Табиғаттың мінезі баладай-ақ… («Мінез»).
Әдебиетте өліге жан бітіретін кейіптеу тәсілі бар.
Осыны Қасекең әдемі қолданады.
«Шалшық кешіп самал жүр жалаңаяқ» — осының куәсі.
«Туғанда дүние есігін ашады өлең, өлеңмен жер қойнына кірер денең»- деп, абыз Абай айтпақшы, тал бесіктен жер бесікке дейінгі аралықта адам ғұмырының басты кезеңдері әрдайым өлең-жырмен әспеттелген.
Сондықтан қазақ атамыз ақынын Алладан кем қадірлемегені аян.
Аңыз айтады: «Бақыт — өте үркек құс.
Ол алдымен аяғының ұшына келіп қонады екен.
Баппен аялай ұстаса, асықпай, аяңдап тізесіне жететін көрінеді.
Қадіріне жетіп әлпештей білсе, сақтана жылжып иығына шығады дейді.
Өзінде ұзағырақ аялдағанына есіріп кетпей ақылмен аялай білер кісі болса, батыл ұшып, басқа қонады екен.
Басқа қонған бақыт адамға мәңгілік болса керек.
Ал парықсыз ақымақ адамдар аяғының ұшына қонғанда-ақ ұшырып алатын көрінеді».
Теміртаулық Қасым ағамыз аяғының ұшына қонған ақындықтың бақыт құсын аялай біліп, басына қондыра білген ақын.
Санаңа шырақ жағып, жүрегіңе нұр құятын, қиялыңа шабыт бітіріп, жігеріңізді шыңдайтын, өмірдің өзіндей өрлікпен жыр туғызатын ақын болмысы жайында кезінде Қадыр ақын да: «Айтамыз біздер ақын деп, Адамды шоқ боп маздаған, Ақынға керек ақыл көп, Асаулық керек аздаған», — деп, әдемі де нақты бағасын берген ғой.
Жалпы ақындық сияқты қасиетті, құдыретті өнердің жолына түсу, соның «ауруымен ауыру» — екінің бірінің басына қона бермейтін бақ.
Мұны ақындық ауруымен ауырғандар ғана түсінеді.
Қасымның ақындық тұлғасын оның өлеңдерінен іздеген ләзім.
Оның өлең-жырлары «Қасым Ботановтың авторлық сайтында» тұр.
Мен сол сайттан көптен бері іздеген сонеттер шоғырын таптым..