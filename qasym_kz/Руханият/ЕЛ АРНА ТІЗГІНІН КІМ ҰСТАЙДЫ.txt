Бүгін Үкіметтің селекторлық отырысында Ақпарат және коммуникациялар министрі Дәурен Абаев ағымдағы жылдың наурыз айында «Ел арна» телеарнасы жаңа форматта қайта ашылатындығын хабарлады.
Киносүйер қауымды қуанышқа бөлеген бұл мәлімдеменің халыққа берері мол, әрине.
Ең әуелі отандық киноиндустрияның дамуына өзіндік серпін берілмек.
Қаншама жас режисерлердің шабытына дем беріп, отандық кинотуындылардың халыққа кеңінен тарауына жол ашылады.
Әйтсек те халықтың көкейінде көптеген сауалдың қылаң беріп қалғаны анық.
Тоқталып өтсек.
Ең басты сұрақ, жаңа телеарнаның басқаруға кім келеді? Халық көптен күткен ірі жобаның соңы сұйылып, отандық киноның орнына шетелдің сарқыншағы басып кетпей ме? Осыған дейінгі «Ел арна» 10 миллионға жуық аудиторияның басын біріктірсе де, өнімдерінің дені үнді мен кәріс, одан қалса түрік сериалдары болды.
Ал жаңадан ашылатын арнаның контенті қандай болады? Отандық киностудиялар халық қажеттілігін толық өтей ала ма?
Министрдің айтуынша, телеарна «Хабар» агенттігінің құрамында болады.
Тәулігіне 6 сағат жұмыс жасайды.
Әрі қарай барабанды принцип іске қосылып, сол алты сағатта көрсетілген өнімдер қайталанады.
Осылайша халықтың сұранысы орындалады.
Мықты-ақ!
Ал, арнаның негізгі контентін отандық кинотуындылар құрайды.
Соңғы уақытта қазақ киносының сапасы түзеліп, көптеген тың туындылардың көгілдік экранға жол тартқаны белгілі.
Бірақ оларды қалада тұратындар болмаса, ауылдағы ағайын әлі көріп үлгерген жоқ.
Тіпті ол жаққа жетпей де қалып жатады.
Сондықтан бұл жоба осы кемшіліктің орнын толтыратын болады.
Контент жетпей қалады деп үрейленуге негіз жоқ, демек.
Арна тізгінін кім ұстайтындығы әзірге белгісіз.
Алайда әлеумет бірнеше кандидатты «ұсынып та» үлгерді.№ 1 кандидат — Серік Аббас-шах.
Серік мырза осыған дейін де бұл телеарнаны басқарған.
Көпшілікке жақсы танылған журналист әрі бұл саладағы тәжірибесі де жеткілікті.
Дегенмен де, су жаңа арнаны басқаруға һәм халық сұранысын қанағаттандыруға лайық деп ойлайсыз ба? Бәлкім, лайық та шығар.
Бірақ 20 мың подписчик (жазылушы) бір мезетте ауыл шопырын жоғалтып алып, сол шопырдың «сандырағын» іздесе қайтеміз? Саха Республикасында жайбырақат жатқан Серік ағаны мазалап қайтеміз? Якутскіден мамандармен де мардымды «жұмыс жасап жатыр».
Қалжың делік, зіл жатыр алайда.
Осыған дейінгі «Ел арнаның» қандай болғанын көрдік.
Ал бұл арна бұрынғыдан өзгерек.
Аты — бұрынғы болса да, форматы мүлде бөлек.
Серік Аббас-шахтың өзі болса, үш жыл бұрын жабылып қалған арнаға не үшін және не мақсатпен «Ел арнаның» аты берілгенін түсінбей, дал болып отыр:
— Екі арнаның концепциясы екі түрлі емес пе? «Хабар» басшылығы жаңа арнаға ат қоюға ерінетін болған ба деген сұрақ туындайды.
Жоқ, әлде ат таңдауға ой-қиял жетпей жатыр ма? Түсініксіз,-дейді С.Аббас-шах мырза.
Ал енді №2 кандидат — Өркен Кенжебек.
Өзі журналист, өзі блоггер, өзі медиалектор.
«Хабар» арнасындағы арнайы жобалар қызметінде жүріп ақ, бірнеше жобаларын ұсынып та үлгерді.
Документалистика жанрындағы бастамалары жаман емес.
Ұтқыр да, ұшқыр журналистің кандидатурасы лайық па? Белгісіз.
Сіз қалай ойлайсыз?
Мінекейіңіз, № 3 кандидат — Құрманбек Жұмағали.
Ол бүгін Қазақстан Халықтар Ассамблеясы қорының директоры қызметін атқарып жүр.
Қазақ медиа нарығында есімі қалыптасқан жігіт.
Мәселен, бұдан бұрын «Қазақстан» Ұлттық арнасының ақпараттық-сараптамалық бағдарламалар дирекциясының директоры және аймақтарды дамыту департаментінің басшысы қызметтерін атқарған.
Халық ықыласына бөленген «Сенбілік кездесу» ток-шоуын жүргізген.
Бірқатар мемлекеттік органдардың баспасөз қызметін басқарған.
Жаңа телеарнаға әбден лайық кандидат болып көрінеді.
Алайда, расымен жаңа «Ел арнаны» алып кете ала ма? Сіз қалай ойлайсыз?
Ендігі № 4 кандидатпен танысайық — Берік Сұлтан.
Қазақ блогсферасында белгілі азамат.
«Youtube-тегі» видеолары да қаралымы жөнінен көш ілгері тұр.
Бірнеше қызықты жобалары да жоқ емес.
Сеніп тапсырылса, алып кететіні анық тәрізді.
Бірақ кім білген?! Қалыптасқан дәстүрді бұзып, тыңнан түрен салуға қарым-қабілеті жете ме? Сіз қалай ойлайсыз?
«Кино – ең үлкен идеологиялық қару» деген жақсы сөз бар.
Қазіргі ақпарат соғысы үдеген уақытта, өскелең ұрпақ пен халықты ұлттық идея төңірегіне топтастырудың ауыр жүгі арна басшылығы мен оның ұжымының мойынына жүктеледі.
Ал оны нардың нары, ердің ері ғана көтере алады.
Сіз арна басшылығында кімді көргіңіз келеді? Өйткені ол – сіздің арнаңыз.