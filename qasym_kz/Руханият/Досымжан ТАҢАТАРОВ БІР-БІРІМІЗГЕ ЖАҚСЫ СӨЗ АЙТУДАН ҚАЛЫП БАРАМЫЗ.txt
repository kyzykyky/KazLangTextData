Бүгін елорда төрінде белгілі әнші Досымжан Таңатаровтың «Отаным десем…» атты ән кеші өтеді.
«Құралайымен» танылып, «Аққуым» деп шырқаған әнші араға бес жыл салып, есеп беру кешін өткізбек.
Әншіні танымал еткен әндермен де тыңдарман қайта қауышатын болады.
Өнердегі әріптес достары Саят Медеуов пен Тоқтар Серік те ән кешінің негізгі қонақтары.
Президент оркестрімен ән салатын Досымжан Таңатаровпен ән кешінің алдында тілдесудің сәті түсті.


– Досымжан, араға бес жыл салып, елорда төрінде кеш өткізгелі отырсыз.
Бес жылғы үзіліс тым ұзақ емес пе?.– Менің ең бірінші концертім 2004 жылы «Құралай» деген атпен Алматыда өткен еді.
Одан кейін сол концертпен бүкіл облысты аралап шықтым.
Одан кейінгі концертім Астананың 10 жылды­ғы кезінде «Сарыарқа» деген ат­пен қойылды.
Міне, араға бес жыл салып, Астанада кешім өт­келі отыр.
Биыл кеш өткізудің сәті түсіп тұр екен.
Бұл кешімнің өтуіне Астана қаласының мәде­ниет басқармасы қолдау біл­дірді.
Мәдениет басқармасы ән­ші­лерге, өнер адамдарына қолдау жасап, ән-кештерінің өтуіне жиі мұрын­дық болып жүр.
Қалалық әкім­шіліктің өнер адамдарын қолдауы әншілерге үлкен қанат бітіреді.
Соңғы кездері үлкен іс-шара­лардың көбі елорда төрінде өтіп жатыр.
Екіншіден, мұның бәрі астаналықтардың өз мәдени ор­та­сын қалыптастыру үшін жа­сап жатқан игілікті шарасы болса керек.
Елдің аузында жүрген ән­ші­лер болсын, дәстүрлі әншілер болсын, көпшілігі әкімшілік та­ра­пынан үлкен қолдау табуда.
Бай­қасаңыз, бұрын негізгі шы­ғар­машылық кештері бірінші Ал­матыда өтуші еді.
Қазір алдымен астаналықтарға арнап шығарма­шы­лық кеші өтеді де, одан кейін ғана Алматыға есеп береді.– Кешіңіздің аты «Отаным десем…» деп аталады екен.
Бұл атты таңдауыңыздың өзіндік себебі бар ма?.– Өзімді жас әншімін деп санамаймын.
Үлкен әншілердің де қатарында емеспін.
Менің ре­пертуарымдағы әндерімнің көбі дерлік Отан, ел, туған жер, ағай­ын-туыс, бауыр туралы екен.
Мұ­ның бәрі менің табиғатыма, бол­мысыма сай болғандығы шығар.
Сондай әндердің бірі – «Отаным десем…» деп аталады.
Жамбыл Жабаевтың «Одағым» деген әні бар екен.
Осы әнді тыңдаған Бекболат Тілеухан «Одағым» де­ген сөзді «Отаным» деп жазайық» деп ой салды.
Қазақстан туралы, ел мен жер туралы айтып отырып, арасында «Одағым» дейді.
Өлеңді өткізу үшін Жамбыл атамыздың «Одағым» деп алғанын жақсы түсіндік.
Өйткені кеңестік цен­зура олай айтпаса, қабылдамай­тын да еді.Шалқыған шалқар көл түсер..Көкорай, шалғын жер түсер, – дейді.Репертуарымды қарап отыр­сам, патриоттық әндер өте көп екен.
Халық әндері де көбірек орындалатындықтан, ақырында «Отаныма» тоқталдым.
Мені та­нытқан әннің бірі – «Құралай» екені рас.
Бірақ «Құралай» атты ән кешім өтіп қойған.
Одан кейін «Аққуым», «Сарыарқа» атты ән кештерім де өтті.
Яғни мені та­нытқан бұрынғы әндерімнің бәрі елдің арасында танымал.
Сон­дықтан Отаным десем – үнемі менің есіме ел-жұртым, халқым түседі.
Отаным десем – ағайын-бауыр еске оралады.
Отаным де­сем – қазағымды ойлаймын.
Отаным десем – ауызбіршілікте тұрған ағайын оралады көз ал­дыма.
Коммерцияны ойласам, мұндай атаумен өтпей қалуым да мүмкін.
Бұлай қауіптенуге де бо­лады.
Арзан дүниемен елді алдап, тауарыңды сатуға болар, бірақ шынайы өнерді сата алмайсың.
Дегенмен елдің арасында ұмыты­лып бара жатқан мұндай әндерді жаңғыртудың да кезі жеткен се­кіл­ді.
Осындай тақырыптағы өлең­деріміздің көбі ұмыт қалып қойды.
Кейбір үлкен мерекелерде ғана айтылады да, қалған уақыт­тарда ән санаттан шығып жатады.
Тіпті осы әннің өзін кәсіби ме­рекелерде айтқаным болмаса, қалған уақытта шырқалған емес.
Кейінгі жазған әнімнің біреуі осы болса, екіншісі – «Шұбар ат».

– «Шұбар ат» әнін орындап жүргеніңізді композитор біле ме?.– Бұл әннің менің репертуа­рыма енуіне бірден-бір себепкер – «Айқын» газеті.
Бұл әнді таң­дауым­ның өзі қызық.
Кейбіреулер «Шұбар атты» Елбасының сөзі болғаннан кейін, әрі Президент оркестрінің әншісі болғаннан кейін орындап жүр деп ойлауы мүмкін.
Бағлан Омаров деген жақсы композитор ағам бар.
Сол кісінің студиясына келіп, репер­туарымды қарап отырғанбыз.
Бағ­лан ағаның алдында «Айқын» газеті жатыр екен.
«Айқын» газе­тінің бетінде «Шұбар ат» өлеңінің нотасы жарияланыпты.
Махмұд Қасымбековтің «Елі сүйген, елін сүйген Елбасы» деген кітабы бар.
Сол кітаптың ішінде «Шұбар ат» өлеңі берілген екен.
Сол өлеңді оқып отырып, Шәміл Әбілтай ән жазады.
Сөйтіп, күйші өзінің әнін нотасымен «Айқын» газетіне жариялап жібереді.
Шығып кет­кен­нен кейін, Бағлан аға ұялы байланысыма қайта қоңырау шалып «Досымжан, маған қайта келші.
Менің алдымда бір жақсы ән жатыр.
Бұл ән сенің дауысыңа жақсы келеді» деді.
Мен келгенімше, әнді нотасымен түсіріп қойыпты.
Осылайша, «Шұбар ат» менің репертуарыма еніп кетті.
Шәміл ағаға хабарласып, «осы әнді орын­дасам қайтеді» деп сұрадым.
Ол кісі риза болып, әнді тыңдап, рұқсатын берді.
Алғаш рет Елба­сының алдында Президент ор­кестрімен шырқадым..– Қазіргі әншілер әнді көбіне тауар деп қарайды.
Тауарыңыз өт­песе, саудаңыз жүрмейтіні анық.
Әнді тауар тұрғысынан қарасақ, өзі­ңізді өтімді әншімін деп ойлай­сыз ба?.– Репертуарымда «Арба келе­ді» деген әнім бар.
Сол әнімде айтылғандай, кейде өзіме «Алла, мені осы арба жүрісімнен ажырат­пасыншы» деп тілеймін.
Маған қатты аспанға ұшып кетудің қа­жеті жоқ.
Жүйткіп ала жөнелетін жүрістің де қажеті шамалы.
Ең қиыны – тым биікке шығып алсаң, сол биікті ұстап тұруың.
Ең жаманы – төмен түсіп кетсең, одан шығу да қиындық тудырады.
Бірқалыпты жүріспен жүрер бол­саң, онда ұзаққа шабасың.
Бір тың­дағанда «селт» еткізетін кей­бір әндер болады.
Бірақ оны үш-төрт рет тыңдаған соң, маңызы­нан айырылып қалады.
Өмір бо­йы сенің серігіңе айналатын әндер бар.
Мұндай әндерді да­рын­ды әншілердің көбі жақсы біледі.
Оны әрі жастар да, үлкен­дер де тыңдай алады.
Кейбір орыс­шыл жастар бар.
Сол ортаға барып, жалт-жұлт еткен әнді айт­саңыз, өтпей қалуы мүмкін.
Бірақ олар халықтық қазынаға айналған әндерді қабылдай алады.
Өйткені олардың қанында, тамырында, жанында бар нәрсе.
Оларға зама­науи әнді жасап апарсаңыз, олар­дың бірі ұнатқанымен, екіншісі ұнатпауы мүмкін.
Сол сияқты қат­ты шарықтау менде жоқ шы­ғар, тым төмен түсіп кеттім деп те айта алмаймын.
Кез келген орта­да мені тыңдайтын тыңдарманым бар еке­нін білемін.
Әнді талғап тыңдай­тын орта бар.
Оларға «сел­кілдеген» әндер өтпейді.
Жалт етпе әндерден өзімді саяқ ұстай­тыным рас.
Кейде маған әріп­тестерім, тілшілер қауы­мы «Сіз неге өзіңізге қара пиар жасамай­сыз?» деп айтып жатады.
Арзан пиар маған ұнамай­ды.
Дақпыртқа да көп құмар емес­пін.
Өтірік бет­перде киіп жүре алмайтын сияқ­тымын.
Өйткені менің болмысы­ма, табиғатыма мүлдем келмейді екен.– Жалпы, өнер адамдарында бақталастық, күндестік деген нәр­се бар ма?.– Ең өкініштісі, жақсы дүние­ге қызығудан қалып барамыз.
Тіпті жанымызда жүрген жандар­ға жақсы сөз айтудан да қалдық.
«Мына әнің жақсы екен», не болмаса, «мына ән сенің бағыңа жаралған екен» деген сөзді айта алмаймыз.
Менің әнімді қабыл­дай алмайтын жандар болуы мүмкін.
Өмір болғаннан кейін бәрі болады.
Оның ешқайсысына таңғалуға болмас.
Сондықтан мүмкіндігінше өнерде жүрген адамдар бірін-бірі жақсы көріп, бірін-бірі қолдап, біріне-бірі жа­на­шырлық көрсетуі тиіс.
Сонда ғана біз өнердегі, өмірдегі бақта­ластықты жоя аламыз..– Бір-біріне сын айтпау, бір-бірінің кемшілігін көрмеу дұрыс деп ойлайсыз ба?.– Өнерде жүргендердің бірін-бірі мақтай бергені де дұрыс емес, әрине.
Бірақ ол сынды жеткізудің де өз мәдениеті болады.
Кез кел­ген әншіге барып, «Мына әнді сенің орындауың дұрыс емес» деп айта алмайсыз ғой.
Өзіңнің айта­тын, өзіңнің сыныңды қабылдай алатын адамдар болады.
«Дос жылатып, дұшпан күлдіріп айта­ды» демей ме? Досыңның жыла­тып айтқан сынын әрдайым қа­был­дауға тырысасың.
Ол сынды қабылдағаннан ұтпасаң, ұтылма­сың анық.– Осы тұрғыдан келгенде, сіз кімнің сөзіне тоқтайсыз?.– Менің қасымда жүрген жан­ның бірі – Саят Медеуов.
Қуа­ны­шымды да, қайғымды да көтеретін жанның бірі, сырласым, досым – Бауыржан Есебаев.
Жақсы ән тапсам, Саят пен Бауыржанға айтамын.
Дұрыс дейтін де, бұрыс дейтін де осы екеуі.
Одан кейін үнемі ақылын айтып, қамқорлығын ая­майтын бір жан бар.– «Халық әндерін орындау­шы­лар, ұлттық әндерді тыңдайтын әншілер көбіне есту арқылы қа­был­дайды» деп айтасыз.
Оларға арнайы білім қажет емес пе?.– Қазақы әндерді айтатын әншілердің көбі – тыңдау арқылы жүрегіне сіңіреді.
Менің де ба­сымдағы хал осы.
Өзім ұнатқан әндерді ең алдымен біреудің ай­туында естуім мүмкін.
Содан кей­ін ол әнді өз репертуарыма қоса­мын.
Нотасымен оқып алғаннан кейін де, ол әнді жүрегіңмен, көңі­ліңмен бойға сіңіресің.
Ән­ші­лер үшін арнайы білім болғаны да дұрыс шығар.
Дегенмен ән жүректен шықпаса, жүрекке жет­пейді.
Жалпы, әнші үнемі ізде­ністе жүргені абзал.
«Тоқсан то­ғыз пайыз еңбекпен, бір пайыз талантпен келеді» дейді.
Ізденісте жүрген әншінің дамуына да, өсуіне де мүмкіндігі мол.
Нотаны тану, білімді болу – оның бір саласы.– Халық әнін жиі орындайсыз.
Соңғы кездері халық әндерін өткізу үшін «форматтау» сәнге айналып барады.
Халықтың әндерінің фор­матталуын қалай қабылдайсыз?.– Халық әндерінің жаппай эстрадаға келуінің себебі осында.
Халық әндерін неге бұзбай-ақ, бүлдірмей-ақ, форматтамай-ақ жүре бермейміз деп айту оңай.
Біз оны қаласақ та, қаламасақ та, бұл үрдіске айналып кетті.
Қазір кез келген баланың құлағы тығындау­лы.
Сол баланың құлағындағы тығынды алып, «осы бала не тыңдайды екен?» деп, біліп жатқан ата-ана бар ма? Жоқ.
Ол екі құлағын бекі­тіп алады да, күндіз де, түнде де, музыка тыңдайды.
Ол қандай му­зыка тыңдап жүр? Қандай әндерге әуес? Соны бағамдап жүрген еш­қайсымыз жоқ.
Өйткені оның ортасы сондай.
Бір кездері әлемде тар­сыл-гүрсіл әндерді жаппай тың­дау белең алған екен.
Қазір ол әдеттен арыла бастады.
Бізде де осыны қалыптастыруымыз керек.
Әннің ырғағын бұзбай, өзінің табиғи қалпын сақтап, өңдеуге болады.
Қазіргі «хит» болып жүр­ген әндердің дыбыстарын халық әніне пайдаланса жеткілікті.
Бұл халық әнін өткізудің жаңа фор­масы болар еді.
Ән табиғи қалпын жоғалтпайды, әрі тыңдарманға жетеді.
Біз әнге қызмет етпейміз, көбіне дыбыстарға көбірек мән береміз.
Әннің бояуы өзгеріп кетіп жатқаны сондықтан.– Әннің ұлттық бояуын ғана емес, қазақша дыбысталуын да көп өзгеріске ұшыраттық.
Қазіргі әнші­лердің дені әннің салмағын жеңіл­детіп жіберді.
Тілдік дыбысталуы да өзгеріске ұшырап барады.
Тілдік нормаларды сақтай отырып, ән ай­ту әншілерге қиындық туғыза ма?.Бір күні қызым: «Әке, сіз­дің өнердегі іні-қарындас­тар­ыңыз дауысты, дауыссыз дыбыс, бөлінетін буын, бөлінбейтін буын деген заңдылықтарды неге сақтай бермейді?» дейді маған.
Мұның бәрін арнайы оқу орны үйрет­пейді.
Оның бәрі отбасындағы ұлттық тәрбиемен келеді.
Яғни тілдік нормалар оның бойына сіңбеген.
Қазір ҰБТ тапсырып жүрміз ғой.
ҰБТ-ға дайындалу кезінде балалар не істейді? Жап­пай тесті жаттап алады.
Құр жат­тағанмен ештеңе бойға сіңбейді.
Біз оқыған мектептерде сабақ біткенше, емтихан кезінде оның бәрі алдымыздан кездесті.
Оның бәріне ауызша дайындалдық.
Яғни тілдік нормалардың бұзылуы – біздің білімсіздігімізді, сауатсызды­ғы­мыз­ды көрсетеді.
Алысқа бармай-ақ, Ташкентті алайық.
Ташкентте не істейді? Екі адам бірігіп, топ құрады делік.
Ол продюсер сіздің мақсат­тарыңызды, киім-киісіңіздің бә­рін айқындап береді.
Тіпті сөй­леген сөзіне дейін жазылып дай­ын тұрады.
Алдын ала бір жылдық жоспар бекітіледі.
Сосын ол жоспарын алып, көркемдік кеңестің алдынан өтеді.
Көркем­дік кеңес бірінші жылы осы жос­пармен сахнаға жібереді.
Бір жыл бойы оларды сыртынан бақылай­ды.
Екінші жылы көркемдік кең­ес­ке келгенде, ол сіздің дең­гей­іңізге баға береді.
Басында көр­­­­­­­­сетілген мақсат-мүддеден ау­ыт­­­қып кетсеңіз, көркемдік кеңес сізге лицензия бермей қоя­ды.
Сонымен, сіздің өнердегі манса­быңызға нүкте қойылады.
Бізде бақылап отырған біреу бар ма? Еш­кім жоқ.
Әркім өз күнін өзі көріп жүр.
Телеарналарға шығуға мүмкіндігі бар ма? Ақшасын төле­сеңіз болды, бетіңізден қақпайды.
Жақында «Ініме» деген әніме бейнеклип түсірдім.
Ол «Хит-тв» арнасына өтпейді.
Ол «Муззон­ның» форматына келмейді.
Өйт­кені оның ішінде өнеге, тәлім-тәрбие, ініге ағалық ақыл-айту бар.
Ондай дүние ол арналарға қажет емес.
Олардың мақсатында жалт-жұлт еткен, ой салмайтын, ойға қалдырмайтын дүние болуы керек.– Таңатаров деген фами­лия­ны танытып жүрген тағы бір жан бар.
Ақжүрек сізге қан­ша­лықты жанкүйер?.– Ақжүректі өнерге жан­күйер емес деп айта алмаймын.
Әрине, концерттерден қалмай, үнемі менің жанымда жүруге мүмкіндігі де жоқ.
Бірде Ақжүректі достары­мен бірге бір кешке шақырғаным бар.
Сол концерттен кейін Ақ­жүректің достарының: «Аға, рақ­мет! Күшті демалып қалдық» деп айтқаны бар.
Сөйтсек, спорт­тың ішінде жүргеннен кейін олар­дың концерттерге қатыса беруге мүм­кін­діктері болмайды екен.
Таңа­тар­дан екі бала өрбіген.
Айнабектен біз та­раймыз да, Ақырапай – Ақ­жүректің атасы.
Ақжүректің атасы тұйықтау, қарулы кісі бол­ған.
Біздің атамыз өнерге жақын, әншілігі бар, жиын-тойдың орта­сында көп жүретін кісі болыпты.
Кейде біреулер атамызға тиісіп, қақпайлап жатса, Ақырапай ата­мыз көмекке келеді екен.
Ауыл­дағы ақсақалдар әкеме «Біреуің аталарыңа тартып тумадыңдар» деп айтады екен.
Қан тартпай тұр­майды екен.
Қазір Ақжүрек ата­сы­на тартып, спортта өзінің атын шығара білді.
Бейжіңге бара ал­май қалғанында, маған хабарла­сып, телефонның ар жағында сол­қылдап жылап тұрды.
«Осы кезге дейін дайындалып, бір адам­нан жеңілмей, Олимпиадаға бара алмағаным сұмдық қой» дей­ді жылап.
Ақжүректің бұл сезімін жақсы түсінемін.
Өйткені спортта жеңіске жету екінің біріне оңай емес.
Олар күндіз-түні спорт­пен шұғылданады.
Мұның бәріне Ақжүрек өз еркімен, өз күшімен жетті.
Ел­дің ықыласы, елдің батасы үлкен көмек болды Ақжүрекке.
Бұрын Ақжүректі Досымжанның інісі деп білсе, қазір мені Ақжүректің ағасы деп танитын болды.
Мұның өзі бізге үлкен қуаныш.


– Бір сөзіңізде «Бір-бірімізге жақсы сөз айтудан қалып барамыз» деген едіңіз.
Соңғы рет кімге жақсы сөз арнадыңыз?

– Жақында Гүлмира Сари­на­ның концертін көрдім.
Сырттай қатты сүйсініп қайттым.
Дәстүрлі өнерді арқалап жүрген талантты қыздарымыздың бірі.
«Менің әндерім хит болмай жүр» деп жанталасып жүрген жоқ.
Әрбір адам Гүлмира сияқты жұмыс істеуі керек деп ойлаймын..Әңгімелескен Гүлзина БЕКТАС.