Қарағанды өңірі қашан да мәдениетімен ерек тұрады.
«Қарағанды – қазақтың Санкт- Петербургі» деген ел арасындағы пікір тегіннен шықпаса керек.
Бізді өзгелер осылай қабылдайды.
Бірақ қасықтап жинаған мәдени мұратымыздың бүгінгі көрінісі көңілден шығады деу асылық болар.
Айтпаса, сөздің атасы өледі.
Ендеше Қарағанды өңірінің мәдениеті хақында тақырыбымызды тарқатсақ.
Шымболатша айтқанда, ащы да болса шындығымыз мына бір көріністермен үйлеседі.
Сахнасы жоқ театрымыз бар, Мәдениет үйінің ішінде мәдениетке түк қатысы жоқ ұйымдар отыр.
Әртістер келсе, циркте ән айтады.
Мұзайдын сарайында киім-кешек сатылады, жас жұбайлар неке залының баспалдағында аяқтарын сындырады.
Бір естігенге күлкілі жайттар.
Өзімізге азап, өзгеге мазақ – бұл оқиғалар.
Көз үйренген бұл жайттарға ет үйренбей жатыр.
Отандық БАҚ өкілдері жазудайын жазып-ақ жатыр осы мәселелерді.
Нәтиже? Әдеттегідей уақыттың еншісінде ол.
Жік-жігіне бөліп, тарқата отырып тоқталсақ әр мәселеге.«Театр, театр, театр…»
Жас азаматтар білмейді де, ал кей тұрғындардың еміс қана есінде болар, Қарағанды өңірінде Жазғы театр болғаны.
Жаңа ғасырдың қарсаңында Жазғы театр ғана емес, тарихи ескерткіш жермен-жексен болған-тын.
Деректерге сүйенетін болсақ, 1993 жылдың 8 қарашасында облыс әкімшілігі басшысының №198 бұйрығымен жапондық әскери тұтқындар салған бұл бірегей ғимарат архитектура ескерткіші болып табылып, мемлекет қорғауына алынған.
Бірақ араға он жыл салып, 2003 жылы сол кезгі қала әкімі Юрий Литвинов Жазғы театрды бұзу туралы бұйрыққа қол қойған-ды.
Орнына сауда үйін саламыз дегенде, халық қарсылық көрсетіп барып тоқтатқан.
Жергілікті билік сол кезде Жазғы театрды басқа жерге көшіріп, бұл жерге жаңа театр саламыз деп сөз берген.
Аталған театр орнына С.Сейфуллин атындаға қазақ драма театры бой көтерді.
Ал Жазғы театр қайда? Бұл – бірінші мәселе.
Екінші мәселе.
Күллі Қазақстан аумағында жалғыз ғана музыкалық комедия театры бар.
Асқақ мәдениетіміздің мәртебесін көтеретін мақтанышымыз.
Бірақ бұл театр бар да, оның сахнасы жоқ.
Олардық барлық дерлік қойылымдары Кеншілер мәдениет сарайының сахнасында өтеді.
Бұл мәселеге қатысты даудың түйіні табылмағалы біраз уақыт өтті.
Ал Мәдениет сарайының залы әртістер үшін қолайсыз.
Себебі қойылым өткізуге жағдай жасалмаған.
Гастрольдік сапармен келген қонақтар да жергілікті БАҚ өкілдеріне назын жеткізіп отыр.
Олар: «Театрдың жағдайы 50-інші жылдармен бірдей, еліміздегі жалғыз музыкалық-комедиялық театрдың сахнасының жоқтығы масқара ғой», – деп пікірлерін айтып отыр.
Арада қанша уақыт өтсе де бұл мәселе түйінін табар емес..Мәдениет мәселесінің төңірегінде мақаламызды тарқатқан екенбіз.
Мына бір мәселені айналып өте алмаспыз ендеше.
«Балық басынан шіриді» деген бар.
Кеншілер мәдениет сарайы да қылдың қылтанағын жұқтырмай кіршіксіз тұр деуге келмес.
Естеріңізде болса, Кеншілер мәдениет сарайы 1997 жыл мен 2007 жылдар аралығында «Валют-Транзит» компаниясының жекеменшігі болып саналған-ды.
Тек 2007 жылы ғана аталған компаниямен болған келісімшарт заңсыз деп табылып, мекеме мемлекет меншігіне қайтарылған.
Бірақ осы аралықта Мәдениет сарайын өз үйіндей көрген бірнеше шығармашылық топ өз жұмыстарын аяқтаған.
Бүгінге дейін бұл топтар өз жұмысын жандандырған жоқ.
Қазіргі таңда аядай ғана ғимараттың ішінде ескерткіштер инспекциясы, кинотеатр, ғылыми орталықтар да орналасқан.
Мәдениетке пәлендей қатысы жоқ ұйымдар, қарап тұрсаңыз.
Осыдан соң Мәдениет үйінің өз кадрларын түгендеуі неғайбыл.
Ал ғимараттың басшылары облыс, қала әкімдерінен мәдениетке түк қатысы жоқ ұйымдардан тазартуын сұрап еді.Біздің өңірге шалғайдан, алыс-жақын шетелден әртістер келсе, олар циркте өнер көрсетеді.
Білесіз бе, неге? Себебі біздің қалада дұрыс концерттік зал бой көтермеген.
Өңірлік тілші-журналистер тарапынан да жүз көтерілген бұл мәселе.
Нәтиже тағы да сұрақ белгісін сұрап тұр.
Концерттік зал салудан да маңызды істер бар екен.
Сондықтан жан-жануар бір сағат бұрын сахнасында алысқан циркте келген қонақтар өз өнерін көрсете берсін.
Ендеше біз өркениеттілігі төмен өңір екенімізді ашық айта берейік.
Айтпаса, сөздің атасы өледі.
Ең бастысы, өңір мәдениетінің тамыры тереңде, тұғыры берік.
Тәттімбеттің күйі болған, Әлиханның үйі болған сары дала – бұл.
Арқа – ақсүйек, өжет, өр мәдениеттің отаны.
Екінші дүниежүзілік соғыс жылдарында дүркіретіп отырып айтыс өткізген-ді.
Біз осымызбен ерекпіз, осымызбен мықтымыз.
Тек мына бір көріністерді қалыпқа келтірсе деген ниет.
Тырнақ астынан кір іздегеннен аулақпыз әйтпесе.
Сарыарқа – біздің ортақ мәдени мұрамыз.
Түйгеніміз — осы, ілеріміз әлі алда….