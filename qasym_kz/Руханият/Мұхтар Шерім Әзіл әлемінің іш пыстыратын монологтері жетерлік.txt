Сұхбатымыздың кезекті қонағы – қазақтың белгілі сатиригі Мұхтар Шерім..– Сатира мен балалар әдебиетіне немқұрайды қарайтындар көп.
Алайда кез келгеннің ырқына көне бермейтін жанр емес пе?
– «Сатира – күштілердің қаруы» деп белгілі ғалым, профессор Темірбек Қожакеев айтып кеткендей, шынында, сатираға анау мен мынаулардың жүрегі дауалай қоймайды.
Өйткені жауынгер жанрда қалам тербеуге жүрексінеді немесе әлсіздігін байқатады.
Сонау Ювеналь заманынан сатира әдебиеттің бір пұшпағы болып, сайыпқырандық танытып келеді, өз пайымын «пешкі», айтар ойын бақырауық «ешкі» етіп көрген емес.
Қайта өзге жанрлардан артықтау ма деп қалдым… Айтқысы келсе айтып, сойғысы келсе сойып, ірегісі келсе іреп, іркілмей ірей салады.
Сөзінде сәні, ойында мәні жоқ сатирашылар ғой оның құнын құдыққа түсіретін.
Егер талантың тау қопарып, оттай жанып тұрсаң, сатира сағыңды сындырмайды, қайта қаламыңды қағындырып, биіктерге жетелейді.
Тек сатираның сарбазы боласың ба, салпаңдап жүрген жай жауынгерісің бе, ол өз қолыңда…
Шынында, сатираға немқұрайды қарайтынымыз да рас.
Әдеби жанр екенін біле тұрып, бәйгелерге қоспаймыз, авторларды марапаттамаймыз, сұхбатттарға тек ресмиленбеген 1 сәуірде ғана шақырамыз дегендей.
Сосын ғой «не дейсің, сатира қайтыс болып кетіпті, кеше жерлеп келдік, қайғырып көңіл айтып, терлеп келдік!» дейтіндердің табылатыны.
Ал сатира тірі! Тірі болғанда да ірі!.МИНИСТРГЕ ДЕЙІН САТИРА УЫНА МАЛТЫП АЛ.– Дегенмен сатира әлеуметтеніп һәм саясиланып кеткен жоқ па? Әлде қоғамның сұранысы ма?
– Кеңес дәуірінде дәл қазіргідей мүмкіндік болған жоқ.
Ошақ басы, қатын-қалаштың төңірегінде жазып, сонысын мансұқ еткен сатириктер болды.
Көсіле жазайын десе, кеңестік цензура көлденең тұрып алды.
Ал қазір ше? Қазір тақырып көп.
Қайда қарасаң да, өмірдің өзі күлкі шақырып тұрады.
Тек ұлтараздықты, рушылдықты дәріптемесең, министрге дейін сатира уына малтып ала ғой.
Бірақ қалай жазасың? Мәселе осында.
Сатира сарказмін пайдаланып түйрейсің бе, әлде достық рәуіштегі юмормен әзілдейсің бе? Екеуі де керек.
Дегенмен әлеуметтік желілерді ашып оқи бастасаң немесе апталық басылымдарды парақтай бастасаң, сатираға деген сағыныш басымдау сияқты.
Себебі қоғамдағы жемқорлық, қымбатшылық, алаяқтық сияқты толып жатқан жүйке жұқартқыштардан оқырман зәрезап болды.
Өз басым да әлеуметтік мәселелерді мүйіздегенді қалап тұрамын.
Министрден бастап, әкімдерге дейін түйреймін, олай да, былай да сүйреймін….– Лирикалық шегініс жасайық.
Сіздің «Күлейікші, Мұхтар!» сатира театрын ұйымдастырғаныңызға, «Ара-Шмельдің» дәуреніне оралсақ.
– Ой, мен нені ұйымдастырмадым десеңізші? ҚазМУ-дың қабырғасында жүріп-ақ «Жас толқын» атты қабырға газетін шығарып тұрғанбыз.
Курстасым, белгілі ақын Мәди Қайыңбаевтың төгілтіп бас мақала жазғаны, өзімнің сатира бұрышын ұйымдастырғаным әлі есімде.
Қарап жүрмей, облыстық «Оңтүстік Қазақстан» газетіндегі «Қақпан» сын-сықақ бөлімінде сатираның қамшысын сілтедім-ай! Түркістаннан бір балабақша меңгерушісінің жемқорлығын жазамын деп пәлеге қалғаным да бар.
Судья Бекет Тұрғараев: «Алақаны қыши береді», – деп жазыпты.
Дәлелдеп берсін!» – деп қоймайды ғой меңгеруші келіншек.
Судья да соның сөзін сөйлеп тұр.
Кейін «Мен Долбаевпын!» деген фельетоным үшін де сотқа сүйреліп, ақырында газеттен кетіп, «Ара-ШМЕЛЬ» журналының облыстағы тілшісі болып шыға келдім.
«Араның» аты «Ара» еді ғой, шіркін! Бірде жаман «жигулиіммен» келе жатып, қызылға өтіп кетіппін.
МАИ инспекторлары қуалап кеп берсін.
Қашып бара жатқан мен де жоқ.
Бір жерге келгенде, алдыма машиналарын көлденең қойып барып тоқтатты.
Сөйтсем, машинамның нөмірін де білмейді екенмін.
«Басқа біреуді тоқтатпақ болған ғой…» деп жүре беріппін.
Содан, амал жоқ, «Араның» куәлігін көрсетіп, кешірім сұрадым.
Кешірім сұрасам, олар менен кешірім сұрай береді.
Онымен қоймай, «ыңғайсыз болады» десем де, үйіме дейін сиреналарын жағып шығарып салғаны! Әне, «Араның» құдіреті! Тағы бірде МАИ инспекторы тоқтатты.
Ескі «жигулиімнің» аккумуляторы нашар еді: тоқтаса – от алмайды, от алса – тоқтамайды.
Тоқтадым, «Араның» куәлігін көрсеттім.
Тағы да кешірім сұрап қоймайды.
Қырсыққанда, машинам от алсашы! Бір қарасам, МАИ инспекторлары машинамды итеріп жатыр! Гүр ете қалғаны! Әне, «Араның» құдіреті!
Ал «Күлейікші, Мұхтарға» келсем, оған дейін республикада тұңғыш рет (1986 жылы) «Күлкі жәрмеңкесі» әзіл-оспақ отауын ұйымдастырған едім.
Облыстық мәдениет басқармасының қолдауымен халықаралық фестивальдерді де өткізіп тастадық.
«Шаншардың» бүгінгі жұлдыздары Уәли Әбдірайымов пен Жүсіп Ақшораевты шақырып, «Күлкі лауреаты» атандырдым.
Онымен қоймай, Алматыға апарып, «Тамаша» телетеатрына қатыстырып, кейін «Шаншар» театрының ұйымдастырылуына мұрындық болғанымды біреу біліп, біреу білмейді.
Мұны неге айтып отырмын? Жас кезімде сатира дегенде қалғып отырмай, қарғып тұратынымды, қандай шара болсын белсене, бел шешіп кірісіп кете беретінімді еске алып отырмын..– Гюгоның «Человек, который смеется» романындағыдай адамның көбі сырты күліп тұрғанмен, іші толған – мұң-зар.
Сатира тек күлкі мен әзіл, мысқыл ғана емес қой.
Көбісі көре бермейтін зар да бар.
Сізді не уайымдатады?
– Жуырда Атыраудан «Ара» театрының жетекшісі Айбол Жамешов хабарласып, әрі күлкілі, әрі мұңды сатиралық монолог жазып беріңізші деген өтініш айтты.
«Бесеудің хаты» атты интермедия жазып жіберіп едім, екі езуі құлағына жетіпті.
Бір перзентке зар болып жүрген ерлі-зайыптылардың диалогін әзілге айналдырдым да, орта тұсында орын алатын монологте мұң-шерімді төктім-ай келіп! Дәретханаға тасталып, кейін аман қалған тараздық нәресте туралы ой толғадым.
Сатираның ащы келемежден тұратынын ескерсек, арасында ішкі толғанысыңды, мұң-шеріңді айта алсаң, одан келіп кетер зиян жоқ деп білемін.
Менің сатиралық шығармаларымның бәрінде дерлік халықтың мұңы мен шері астарланып жатады….– Елге белгілі сатиралық қойылымдардың авторысыз.
Автор ретінде театр сомдаған қойылымдар көңіліңізден шықпаған кездер болды ма?
– Менің сатиралық интермедияларым «Тамашадан» бастау алады.
Құдайберген Сұлтанбаев, Мейірман Нұрекеев, Тоқсын Құлиев, Уайс Сұлтанғазиндердің дәуірлеп тұрған тұсында «Тамашаның» белсенді авторы едім.
«Тамашаның» тарландары еді ғой! «Бақсы», «Қиқарлар», «Массаж» сияқты интермедияларым сол жазған қалпымда, ішінара сәл ғана өзгеріске ұшырап барып сахналық көрініс табатын.
Белгілі режиссер Лұқпан Есенов ағамыз авторларды ерекше бағалайтын.
Қазіргі театрлардың дені автор десе, айқайлап қашады.
«Шаншардағы» «Үбән», «Жер басып жүрсіз», «Алдараспандағы» «Евромола» дүниелерім сәтті қойылым болды.
Ал «Нысанадағы» інілерім «Иеговада жүр» интермедиямды сәтсіз сахналады.
Өйткені идеямды алды да, өздерінше жасап шықты.
Бұл авторды сыйламау, оның құқығын шектеу болып табылатынын айтқым келеді.
Сосын олардың айтатын (жалпы әзіл-сықақ театрлары басшыларының айтатыны…) уәждері «сатириктер сахна тілін білмейді, күлдіргі етіп жаза алмайды…» дегенге саяды.
Солай-ақ болсын, сонда дейміз-ау, олардың сахнада тұрып алып дөрекі сөйлегендері, анайы да жабайы қимылдары, ауыздарына не келсе, соны айта салатындары «өте күлкілі», сахна тілін керемет білгендері екен ғой? Қалай десек те, әзіл-сықақ театрлары енді авторларға «ағайын» бола алмайды.
Анекдоттар мен өзге ел сатириктерінің туындыларын ұрлап, қазақшалап, плагиаттық «өнерде» жүре беретіндері анық.
Қазіргі кезде сайқымазақ әртістер мына мәселені шатастырып алып жүр: сахналық сатира мен әдебиеттік сатираның ара-жігін ажырата алмайды.
Сахнада ойнап, елді күлдірген әртістерді сатирик деп атауға бола ма? Мәселен, Құдайберген Сұлтанбаев сатирик емес қой? Оларды сахна әзілкештері немесе сайқымазақтар, әртістер деп атауымыз керек.
Тілшілер сұрақ қойғанда да, осы жағына назар аударғандары жөн..САТИРАДА ЖҮРГЕН ЖАСТАР ЖОҚ.– Сатираға кез келген жазушы қалам тербей бермейтінін айттық.
Дегенмен соңыңыздан еріп келе жатқан жас өрендер бар шығар? Кімдерді атап өте аласыз?
– Сатираның есігін тоқпақтап, «ойбай, мен келдім ғой, мен келдім!» дейтіндей жастарды көріп тұрғаным жоқ.
Арагідік сатира жазып, басқа жанрға ауысып кеткен жастар да жетерлік.
Мұның өзі сатираны насихаттаудың аздығынан, аздығы несі, жоқ екенінен хабар береді..«ӘЗІЛ ӘЛЕМІНІҢ» ІШ ПЫСТЫРАТЫН МОНОЛОГТЕРІ ЖЕТЕРЛІК.– Әзіл-оспақ театрын ашып, өнер көрсетіп жүрген жас өнерпаздар бар.
Сатираға қадам басқан талапкерлердің қойылымына қандай баға бересіз? Дарақы күлкі ме, әлде… Түрін түстеп, атын атай аласыз ба? Бізде өзі жаман әдет бар: сынды жалпылама айтып, нақтылықтан қашамыз…
– Әзілкештікке қадам басқан жастардың көп екені рас.
Мұның да өзіндік себебі бар.
Жұмыссыздық желкелеп алған соң, театр ашуды оңай көреді.
«Ел аралап ақша тапсам, соның өзі жетіп жатыр» деген пиғылы сатираны сыйламауға әкеліп соғады.
Соның салдарынан өздері бықсыған бірдеңе жазып, онысы жұртты не күлдірмейді, не жылатпайды, не сәтті шықпайды.
Мәселен, Шымкентте жаңа ашылған «Бақытжан шоудың» қойылымын тамашалауға бардым.
Ұялғанымнан жерге кіретін тесік іздеп кеттім… Атағы алысқа кеткен «Нысана» театрының да кейбір қойылымдары – сәтсіз дүниелер.
Мұғалім апайдың рөлін сомдаған Дәнекеріміз «шпагат» жасағанда, қандай мақсатты ойлады екен? Осы да күлкі ме? Дарақы күлкі.
Көрерменнің көзайымы болып үлгерген «Әзіл әлемінің» де іш пыстыратын монологтері жетерлік.
«Тамаша» талып қалды, ал «Алдараспан» алқынған жоқ… «Тамаша» демекші, Асылбек Боранбай інім олай да, былай да сүйреді, шамасы келмеді.
Негізі, Асылбек інім сахнадағы сатираның адамы емес қой….МАРТБЕК ТАЛАНТТЫ САТИРИК ЕДІ.– Мартбек Тоқмырзаны тілге тиек еткіміз келіп отыр.
Есіңізде қандай естеліктер қалды? Сатирик ретінде шығармашылығына қандай баға бересіз?
– Мартбектің шығармаларын ғаламтор арқылы оқып тұрамын.
Оның «Кешіріңіз» атты әзілі әлі есімде.
«Кешіріңіз, Ержанов көшесі қайда екен?» деп басталатын әзілдің сыпайыгершіліктен жұрдай, абыройдан тырдай, дөрекі сөйлейтіндерді түйреп өтетіні бар.
Ал «Махаббат машақаты» тіптен қызық.
Бір қызға өлердей ғашық болған кейіпкері «өлдім-талдым» деп досының ақылымен хат жазбайды ма? Сөйтсе, ғашық болған қызы хатының қателерін түзеп, астына «3» деген бағаны қонжитыпты! «Марғасқа Мартбек» естеліктер кітабы қолыма тимей жүр… Мүмкіндік болса, маған салып жіберсеңдер жарар еді..– Өзіңізге көңіл толмайтын кездер көп бола ма? Не үшін көңіліңіз толмайды?
– Шынында, өзіме кейде көңілім толмайды.
Сатиралық романымды осыдан он жыл бұрын бастаған едім.
Аяқтағаны несі, бірінші тарауын да бітірмедім.
Өзімді еңбекқор, жылдам жазатындардың қатарына қосамын.
Романымды аяқтай алмаған себебім – мынау: қазір ұзақ-сонар хикаяларды кім оқиды? Жастар қысқалықты жақсы көреді.
Ғаламтор иірімдеріне кіріп кетеді де, желілерде желігіп, шыға алмай жүргендері.
Менің романымды қайтсін? Кітап оқу дегенді жастарға айтпай-ақ қой….САТИРАНЫҢ КЕЙІПКЕРЛЕРІ – ӘНШІЛЕР.– Жалаңаштанып жатып, ыңырсып дегендей, бейнебаянға түсетін әншілер көбейді… Сіздің көзқарасыңыз?
– Нағыз сатираның кейіпкерлері – осы әншілер! «Бейнебаян түсіріліпті» дегенді естісек, «тағы кім шешініпті?» деген сұрақ сырғанап алдыңа келеді.
Әншілердің дені жалаңаштануға құмар.
Кеше әнші Жанар Дұғалова сүйісті.
Осы керек пе біздің қоғамға? Қандай тәрбиелік маңызы бар еді? Бұл сұрақтарды жастар қоймайды.
Оларға оның сүйіскені, өбіскені қызық.
Өйткені, «тәрбие – тал бесіктен» деп жатамыз ғой, отбасында көргені мен түйгені аз жастар осындай оспадар бейнебаяндарға қызығып тұрады.
Жарайды, өздеріне жақсы болса, шешіне берсін, ыңырси берсін, сүйісе де берсін.
Күні ертең қартайғанда, немерелерінің алдында не деп жауап беретіндерін ойлап жүрсе болды… Тағы бір айтарым – жер-дүниенің бәрі әншілердің жағымды, жағымсыз жаңалықтарына толып кетті.
Әнші толғатса да, әнші біреуге ғашық болса да, кешіріңіз, ойнас тапса да, әнші екі қабатты коттедж салса да, қысқасы, әнші қар күреп жүрсе де, жапырыла жазатын болдық.
Таңданамын кейде, сонда әнші қар күресе, не болыпты? Ол адам емес пе еді? Оның ойнас тапқаны да жаңалық болып па? Кезінде қазақ жазушыларының беделі күшті еді! Мына әншілер дәурені де бір кезде жоғалады.
Бәрі уақытша құбылыстар деп ойлаймын..– Биыл алпыс жасқа толады екенсіз.
Алдын ала құттықтап, қолыңызды қыстық.
Марапаттарыңыз бен атақтарыңыз аз көрінеді?..
– Сол атақтың аз болғаны жақсы.
Көп болса, оның бәрін айтып шыққанша, оқырманым жалығып кетер.
Шынымды айтайын, мен өзі атаққа қызығып көрмеппін.
Әлдекімдер сияқты жағымпазданып, атақ сұрамаппын.
Алматыда Сәбит Дүйсенбиев інімнің: «Мұха, кім көрінген «Алаш» сыйлығын алып жатыр, сіз де соған лайықсыз, әрекеттенбейсіз бе?» – деп айтқаны бар.
«Мен кім көрінген емеспін ғой…» – деп әзілдеген едім сонда.
Өзімді асқақтатып жатқаным жоқ, ғафу өтінемін, менің атақтарым да, марапаттарым да қалың оқырман екенін айтқым келіп отыр.
«Сіздің мына бір әзіліңіз ұнады!» деген жылы сөз естісем, соның өзі – мен үшін медаль! Соның өзі – мен үшін атақ! Рас, екі жыл бұрын Шона Смаханұлы атындағы әдеби сыйлықтың бас жүлдегері атандым.
Айтпақшы, кеңес дәуірінде «Қазақ әдебиеті» газетінің лауреаты» атанған екенмін ғой.
Осы екеуі жетеді ғой деймін, қалғаны артық… Ал алпыс жылдық мерейтой мәселесіне келсем, биыл 12 желтоқсанда алпыстың ауылына қонаққа барамын.
Дүркіретіп тойлаймын деп айта алмаймын… Уақыт көрсетеді..– Сатираны қалай жазасыз?
– Көңіл-күй талғамаймын.
Көрген-білгенімді оп-оңай әзілге айналдыра саламын.
Былтыр қабырғада өрмелеп бара жатқан шыбынды көрдім де, «Шыбынның махаббаты» деген әзіл жаза қойдым.
«Сол шыбын сияқты болсам ғой… әне сұлу қыздың жалаңаш иығына қонды…» деген ойды ұшқалақ махаббатқа ұластырдым.
Кеше ғана «Облыстық туалет» деген сатира жазып, әлеуметтік желіге салдым.
Ауылдан қалаға келген кейіпкерім «Қалалық туалетхана» деген жазуы бар дәретхананы көріп, шошып кетеді.
Қарулы күзетші кіргізбейді.
«Облыстық туалетке барыңыз!» – дейді.
Онда барса: «Қалалық туалеттен жолдама әкеліңіз, резюмеңіз бар ма еді? Қалада тіркелгенсіз бе өзі?» – деп қинайды.
Менің айтпағым қағазбастылық, немқұрайдылық, әкімдердің кішкентай ғана дәретханаға қыруар қаржы шашатынын түйреу еді.
Қысқасы, сатирамды әлеуметтік желілерге бірден саламын, сол жерден бәрі көшіріп, сайттарына жариялап жатады.
Ғаламторды толық меңгердім.
– Қалай күн көріп жүрсіз? Қайда қызмет етесіз деп әзілдеп жатқаным…
– Күнде далаға шығып көремін.
Осылай мен де әзілдеп қояйын.
«Айқын» газетінің қосымшасы «Араның» арнаулы тілшісімін.
Сатирик болған соң, қосымша «левыйларым» да бар, «Алматы Ақшамы» газетінің «Біртүрлі бетін» жүргіземін.
Ақтөбедегі «Екі езу» театрының жүгірмегі Нұрлыбек Жұбатқан інім интермедияларыма тапсырыс беріп тұрады.
Бетінен май аққан аса бай да, ышқырын көтере алмай, ышқынып жүрген кедей де емеспін.
Достарға, оқырмандарыма баймын.
Көңілім – демеуші миллионер, ниетім – мәрт миллиардер.
– Біреу айтыпты ғой: «Құдайды күлдіргің келсе, жоспарыңды айт», – деп.
Сізден жоспарды емес, арман-мақсатыңызды сұрайық…
– Арман-мақсатым: ел іші тыныш болса екен, қазағымның қайғысы жоқ болып, әр отбасы таңмен таласа шынайы күлкімен оянса екен.
Өтірік күлгенді суқаным сүймейді.
Күлкі қуаныш әкеле берсін, ағайын!.Ерболат ЕРБОЛҰЛЫ
«Арқа ақшамы» газетінен.