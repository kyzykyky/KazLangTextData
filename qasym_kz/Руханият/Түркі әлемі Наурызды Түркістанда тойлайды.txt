Оңтүстік Қазақстан облысының әкімі Жансейіт Түймебаев Түркістан қаласына арнайы іс-сапармен барып, «Түркістан — Түркі әлемінің мәдени астанасы» іс-шарасына дайындық жұмыстарымен танысты, деп хабарлайды «oko-13.kz» сайты..Түрік халықтарының басын қосатын, халықаралық деңгейдегі Наурыз мерекесін жоғары деңгейде атқарып шығу басты парыз.
Сондықтан да өңір басшысы мерекелік іс-шаралар өтетін алаңды, қонақтарға қазақтың салт-дәстүрін паш ететін этноауыл мен қолөнер қалашығын аралап көрді.
Мұнан шараға жауапты жұмысшы тобының есебін тыңдады.
Облыс әкімінің орынбасары Ұласбек Сәдібековтің хабарлауынша, «Түркістан — Түркі әлемінің мәдени астанасы» жобасына сырттан 800-ге тарта адам келеді.
Ал жалпы қатысушылар саны 4-5 мың шамасында болмақ.

Оңтүстік жұртын ауқымды іс-шараға атсалысуға шақырған өңір басшысы атқарылуға тиіс бірқатар мәселелерге назар аудару қажеттігін ескертті.
Сондай-ақ, ол қала көшелері мен іс-шара өтетін аумақты безендіру, қонақтарды облыстағы тарихи-мәдени орындармен таныстыру, тіл білетін мамандармен қамтамасыз етуді жүктеді.
«Елімізде алдымен Астана қаласының, енді ер түріктің бесігі болған Түркістанның осындай марапатқа ие болуы еліміз үшін оның ішінде Оңтүстік өңірі үшін зор мақтаныш.
Сондықтанда жалпы жоспарланған жұмыстарды жоғары деңгейде өткізу баршамыздың ортақ міндетіміз.
Жауапты сәтте жұмыла жұмыс істеп, қазақ халқының қонақжай пейілін түркі жұртына паш етуге тиістіміз»,- деді Жансейіт Қансейітұлы.
Айта кетейік, бұдан бөлек, Түркістан қаласында түбі түркі тілдес халықтар театры, опера, цирк, би, сатира, дәстүрлі өнер және анимациялық фильмдердің фестивалі өткізіледі.
Сонымен қатар ақындар айтысы, түркі мемлекеттері әйелдерінің форумы, түркі əлемі журналистерінің форумы суретшілердің кездесуі, қолөнер шеберлерінің фестивалі, әдеби журналдар редакторларының конгресі, ақын, жазушылармен кездесулер өткізу жоспарланып отыр..