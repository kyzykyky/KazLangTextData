Кеңес өкіметінің соңғы жылы.
Кеңес әскері қатарында жүргенімізде іссапар барысымен Новгород облысы, Хвойный ауданының Кушавера деген станциясына біршама уақыт аялдайтын болдық.
Елдегі темекі фабрикалардың тұрып қалуынан солдаттарға аптасына екі қораптан тиесілі темекі берілмейтін болды.
Магазиндерде де шылым онша бола бермейтін кез.
Қалаларда, кемпірлер темекі қалдықтарын (бычок) теріп, шайтан базарларда сататын.
Офицерлеріміз алыпсатарлардан анау-мынауға махоркаға айырбастап, онысын трубкамен шегіп жүрді, бірақ солдаттармен бөліспейді әрине.
Біздің тұрған станциямызда жалғыз магазин бар екен, онда шылым түгілі махоркада жоқ болып шықты.
Бір қорап темекісі бар адам бай болып есептелетін заман туды.
Бірде, таң ата Семейдің Елтай ауылының Ербол деген досым, тұтас, еш шегілмеген бір дана шылым берді.
Рахаттанып тұрып тартып болған соң Мача деген грузин досыма қалдырдым.
Түске таман Ерекең тағы да бір данасын берді.
Өйстіп, Ербол досым он күн бойы «Қазақстан», «Медеу», т.б.
Ертесіне тұтас бір қазы әкеп тұр.
Он күннің ішінде үш-төрт қазақ, өзімізді елде жүргендей сезініп қалдық.
Сыйлы қызметтестермен бөлісіп тұрамыз.
Ірімшік, құрт, талқан, қауын, қарбыз, апорт алмасы, тағы да басқа өзіміздің тәтті тағамдар жейтін болдық.
Осы жерден жылжыған соң Ерболдың тыққан-пыққан темекісін оншақты күндей үнемдедік.
Одан соң қайтадан темекіден тарыға бастадық.
Сөйтсек, түн ортасында Кушавера станциясы үстімен Алматы-Мурманск атты «Семиречье» деген поез өтеді екен.
Түн ортасында пассажир поезы келгенін көрген Ербол ертесіне станция жұмысшысынан мән-жайды сұрастырып алады.
Ертеңіне сол поез, түнгі екі жарымдар шамасында келгенше дейін көз ілмей шығады.
«Жетісу» поезы келген бойда, көзіне Алма-Ата деген жазу оттай басылады.
Ерекең, дереу алдына тоқтай қалған поез есігін тарсылдатып жұдырықтай жөнеледі.
Есікті жолсерік қазақ жігіті ашыпты.
Қысқаша аман-саулықтан соң Ерекең шылым сұрайды, қандасымыз қалтасындағы жарты қорап «Қазақстан» фильтрлі сигаретін беріп үлгірген бойда поез жүріп кетеді.
Бұл тірлік осы станциядан кеткенімізше қайталанды.
Екі жыл бойы дос болған, қайран Ерекең, «-Аузың ашылып, қатты ұйықтап жатқан сені, оятуға қимаймын»- деп, ылғи өзі шығатын.
Түн ортасында, айдаладағы орыстың қалың орманының арасында, 2 минут қана тоқтайтын кішкене станцияда, еңгезердей қазақтың қарадомалақ солдат баласы, гүрзідей жұдырығымен вагон есігін тарсылдатын тұрып ұрып, ұйқыңды бөліп, «-Бауырым, бір тал темекің бар ма?» дегенде, ұйқылы-ояу қазекем, қалтасындағы қорапты тұтасымен бере сала, жөнді, жөн де сұраса алмай, аң-таң боп кете баратын.
Бұл болса осы станцияда көзі жәутеңдеп қала беретін.
Поез болса қара-ала түтінін будақтатып, дауысы құлақ жара, ел иісі аңқып кете барады.
Қазақтың аяғы баспаған мына қалың орманда қазақ бауырын көрген жолсеріктер, купесінде жатқан басқа да қорап-қорап темекілермен қоса өздерінің су-азықтарын, бума-бума ақша да беріп кететін.
Кейбіреулері секіріп түсіп, бұны бауырына басып, құшақтай кетеді екен.
Сонда барлығы да, «-Әй, сен мұнда нағып жүрсің? Бұл жерде әскери бөлім жоқ еді ғой?!», «Ой, бауырым! Солдатта жүрмісің! Тұра тұр қарның аш шығар?!», -деп, ішке жүгіре кіріп, поез жүріп кеткенде вагон есігінен бауырына керекті нәрселерді лақтырып-лақтырып жіберіп, «-Қош аман бол! Қазақ жігіттеріне сәлем айт!» -деген дауысы ұзай беретін.
Бір күні есікті орыс жолсерігі ашыпты.
Ерекең сасқанынан, «-Брат, дай закурить?» десе, әлгі орыс таза қазақшалап, «-Әй, сен қазақсың ба?» -дейді аузы ашылып тұрып, «Иә» -дейді Ербол.
Шынымен қазақсың ба, ей?!», «-Иә деймін.
Темекің болса берші?»-дейді ғой Ерекең баяғы, поез жүріп кететініне қам жеп.
«-Тұра тұр» -деп, ішке жүгіре кетіп, қасына у-шу етіп, қазақтың қыз-жігіттерін ерте келеді де, «-Міне, сендер сенбейсіңдер.
Айтшы, сен қазақсың ғой иә?!» -дейді Ерболға күле қарап.
Поез жүре бастағаннан жігіттердің барлығы қалталарындағы темекі мен ақшасын береді, еңкейе қолдарын созып.
Жүріп бара жатып қолдарындағы домбыраны да, «-Мынаны тартқан сайын ауылды еске алып отырарсыңдар» -деп, тастап кетті.
Сол, қара домбыраның үнін естіген сайын ауылды еске алатын ек..