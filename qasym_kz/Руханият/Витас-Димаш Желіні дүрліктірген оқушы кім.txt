Жезқазған қаласының 11 жастағы тұрғыны әп-сәтте желі жұлдызына айналып, интернет кеңістігін «жарып жібергенін» жазған болатын «Қасым-ақпарат» тілшісі кеше. .Ол ресейлік әнші Витастың «Опера №2» әнін нақышына келтіре шырқаған еді.
Бұл бейнеролик әлеуметтік желіге жүктелген сәтте-ақ ғаламтор кеңістігінде кең таралып кетті.
Жас баланың талантына тамсанған жұрт оның кім екенін білуге асықты.
Көп кешікпей жауабы да табылды..«Опера №2» әнін шырқаған Жезқазған қаласындағы №1 мектептің бесінші сынып оқушысы Мәди Аманбаев.
Әкесі шахтер, анасы үй шаруасында,-деп жазады Tengrinews.kz тілшісі.

Мәдиді жезқазғандықтар жақсы таниды екен.
Ол тоғыз жасынан бастап сахнада өнер көрсетіп жүр.
Оқушының бойындағы ерекше қабілетті ашу әрі кеңейту үшін музыка мұғалімі көп тер төккен.

Мәди көптеген байқауларға қатысып, жеңімпаз атанған.
Олардың ішіндегі ең ірісі жергілікті деңгейде өткен «Әнші балапан» ән байқауы.
Мәди бұл бәсекеде бас жүлдені иеленіпті..«Мәдидің даусы ерекше екенін кішкентайынан байқаған болатынбыз.
Мәди сегіз жасынан ән айта бастады.
Көптеген байқаулардан жүлделі орындар алды.
Біз онымен мақтанамыз және келешегі жарқын болуын тілейміз», — дейді оқушының әпкесі Мөлдір Tengrinews.kz тілшісіне.Кішкентай «Витас» осыдан екі жыл бұрын музыка мектебінің вокал сыныбына оқуға түскен.
Соңғы үш жылда «Ғұмырдария» ән байқауының гран-приін қолдан шығармай келеді екен.
Бұдан бөлек Түркияда өткен халықаралық деңгейдегі «АRT-BAYTEREK» байқауынан да бас жүлдені иеленген.

Мәди ән айтудан бөлек дзюдомен де айналысады.
Оның ән айтудағы ерекше қабілетінен жаттықтырушысының да хабары бар.
Бірде ол Мәдиден Витастың әнін орындап беруді сұрайды.
Артынша бейне камераға түсіріп, достарына жібереді.
Осылайша Мәди интернет жұлдызына айналып шыға келді.
Қазіргі таңда Мәди Аманбаев «Аялаған Астана – 2017» ән байқауының финалдық бәсекесіне жолдама алыпты.
Егер жеңсе, халықаралық «Новая волна» жас орындаушылар байқауына жолдама алады.

Мәдидің арманы Димаш Құдайбергенов ағасының жолын қуып, ірі сахналарда өнер көрсету.

«Қасым-ақпарат» ұжымы Мәдиге сәттілік тілей отырып, жолың ақ болсын дегіміз келеді!.