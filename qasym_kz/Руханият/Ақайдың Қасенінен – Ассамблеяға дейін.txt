Айшылық алыс Қазан қаласынан Қу болысына келе жатқан арба сықыр-сықыр етеді.
Арыстың үстінде үпір-шүпір жеті-сегіз жас шамасындағы жас қыздар отыр.
Қабақтарына қайғы-мұңның енді жібіместей тоңы қатқан.
Сүйкімді жанарлардың сұрқын алған не қасірет? Бас-көз боп келе жатқан текті қазақ кім? Ендеше, бәрін басынан бастайық… .Бұл оқиға – бірінші дүниежүзілік соғыстың татар даласын енді шарпыған шағы екен.
Нәубет Ресейге жақын жұрт – татарларға бірінші келсе керек.
Еркек кіндік түгел майдан даласынан хабарсыз кеткен.
Әлгі арбада келе жатқан он қыз – сол татарлардың тірі жетімдері еді… Пәуескедегі текті – алдына 17 мың жылқы біткен, еуропалық үлгідегі қазақ-орыс мектебін ашып, 16 жыл Қу елінің болысы болған Ақайдың Қасені еді! Ақайдың Қасен байы барып үйін тікпей Қоянды жәрмеңкесі ашылмаған.
Атымтай жомарт әлгі қыздарды өз балаларымен тең өсірсе керек.
Кейін бойжеткендерін жасауымен, дүние-мүлкімен, көрпе-жастығымен, алдына мал салып, қалың малы жоқ, қолы қысқа қазақ жігіттеріне ұзатыпты.
«Жетім көрсең – жебей жүр».
Ел «Қасеннің қыздары» деп кетіпті.
Он қыздың бірі кейін өлерінде «көктасқа «Әсима Қасенқызы» деп жазыңдар деп өсиеттепті… 
Қазақстан халқы Ассамблеясына – 20 жыл! Маған сол Ақайдың Қасені қазіргі Қазақстанды елестетеді.
Қарап отырсам, татарлармен біздің іргеміз бұрыннан сөгілмепті.
Қоянды жәрмеңкелік комитетіне мүшелік еткен, 1830 жылы «көк үйді» салған әйгілі көпес Хамит Бекметовті алыңыз.
Құнанбай барып түскен «көк үйді» айтып отырмын.
Заманында «Көк үйге» Ә.Бөкейхан, А.Байтұрсынұлы, М.Дулатовтар да сан рет ат басын тірепті.
Алаш қайраткері – Жақып Ақбаев осы үйдің қызына үйленген.
Татар жазушысы Ғ.Ибрагимовтың көмегімен 1912 жылы Қазан қаласындағы Кәрімовтер баспасында Мағжанның «Шолпан» атты тұңғыш өлеңдер жинағы басылып шығады.
Қазір де татар бауырларымызбен әлі қазан-ошағымыз бөлінбеген.

1992 жылы Алматы қаласында Қазақстан халықтарының алғашқы форумы өтіп, аталмыш форумда Елбасымыз Н.Назарбаев: «Осы форумды Қазақстан халықтарының Ассамблеясы деп атап, оны тұрақты түрде өткізіп тұрсақ қайтеді?» деген өз пікірін ортаға тастады.
Осылайша, 1995 жылы 3 наурызда ҚР Президенті Н.Назарбаевтың «Қазақстан халықтарының Ассамблеясын құру туралы» жарлығы шықты..Қарағанды облыстық «Ихлас» татар-башқұрт қоғамдық бірлестігінің жетекшісі Анвар Керейбаев: 
– Қарағанды қаласындағы «Ихлас» татарлар мен башқұрттар бірлестігі 1994 жылы құрылған болатын.
1995 жылы мен Қарағанды делегациясының құрамында Алматы қаласында өткен бірінші Қазақстан халықтары Ассамблеясына қатыстым.
Әрине, осы іс-шаралар мен оқиғалардан алған ұмытылмас әсерлер менің жадымда әлі күнге сақтаулы.
Өз елімнің осы тарихи оқиғасына куәгер болып, оның бір бөлшегіне айналғанымды мақтан тұтып, кеудемді мақтаныш кернейді! Қарағанды облысындағы біздің татарлар мен башқұрттардың этномәдени бірлестігі өз қызметін бірлік, келісім мен тұрақтылық негізінде атқарып келеді.
Ассамблея десең – «қырғыз бен қазақты тұтас ел қыламын» деп өткен Абылайды айт! Менің жоғарыдағы әңгімеме арқау болған, Қоянды жәрмеңкесінің өркендеуіне, орыс, татар, өзбек көпестерімен сауда-саттықтың дамуына көп күш салған, Алашорданың елдегі сүйеніштерінің бірі – Жарылғап Ақайдың Қасенін айт! Жүздеген ұлттың баласын бауырына салған, мақсат-мүддесі ортақ Мәңгілік Елдің бүгінгі сарабдал саясатын айт! .Дереккөздерге сүйенер болсақ, 2009 жылғы санақ бойынша Қазақстандағы татарлардың саны – 226803..Қазақ боп кеткендері қаншама?!.Мирас АСАН, 
«Орталық Қазақстан».