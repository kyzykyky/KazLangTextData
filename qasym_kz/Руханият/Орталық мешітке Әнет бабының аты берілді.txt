Қарағанды облыстық мешітіне тобықты руынан шыққан белгілі би, көрнекі мемлекет қайраткері, қазақтың тарихынан ойып орын алған «Жеті жарғы» заңдар жинағын құрастыруға ат салысқан Әнет бабаның есімі берілді, — деп хабарлайды Qasym.kz..Орталық мешітке көрнекті қайраткерлердің бірінің есімін беру мәселесінің көтерілгеніне біршама уақыт болған еді.
Аймақтағы ақсақалдар кеңесі бұл мәселені ортаға алып, ұзақ талқылады.
Соңында орталық мешітке Әнет бабаның есімін беру туралы ортақ мәмілеге келді.
Өйткені бабаның ел тарихында айрықша орын алған тұлға болғаны көпке белгілі дүние.
Ол тек тобықты руын ғана емес исі қазақ жұрты үшін аянбай тер төгіп, халық бірлігін сақтау жолында еңбек еткен.— Бұл қадам мәні мен мағынасы бөлек жаңалық.
Қазақтың қатпарлы тарихы мен мәдениеті және этнографиясына айтарлықтай үлесін қосқан жан.
Облыстың ақсақалдары мен белсенді зиялы қауымы ақылдаса келе, бір ауыздан Әнет Бабаның есімін таңдады деп атап өтті ,- облыстық мешіттің бас иамамы Өмірзақ Бекқожа.Мешітке бабаның есімін беру туралы шешім қабылданған соң қаламызға Әнет бабаның бүгінгі ұрпақтары жиналып, орталық мешітте ас берді, бабалар рухына арнап құран бағыштады.

Облыстық мешітке Әнет Баба есімін беру тікелей ұлттық қодтың сақталуы, рухани жаңғырумен үндестіреді.
Әнет баба Кішікұлы (1628-1723) – қазіргі Шығыс Қазақстан облысындағы Шыңғыстау өңірінде дүниеге келген.
Ол заманында әр руға бөлініп, бірлігін жоғалтқан қазақ елін бір тудың астына біріктіру жолында аянбай еңбек еткен.
Тарихи деректерде, бабаның әз-Тәуке ханның сенімді кеңесшілерінің бірі болғаны айтылады.
Ол әйгілі «Жеті жарғы» дала заңдарының жинағын құрастыруға қатысқан жеті бидің бірі болған.
Ел аузында Әнет бабаның қазақтың әйгілі төбе билері Төле, Қазыбек, Әйтекелерге, «көмекей әулие» атанған Бұқар жырауға батасын бергені туралы аңыздар сақталған.
Сондай аңыздардың бірінде Төле бидің бала күнінде Әнет бабаға сәлем бере барғаны сәреттелген.

Төле би келгенде жасы жүзге келіп отырған Әнет баба ынтымақ, ел бірлігі жөнінде әңгіме айтып отырады.

Төбе би абыздан: «Қалай еткенде бірлік болады, оның күші қандай болмақ?» дегенді сұрайды.
Сонда Әнет баба әуелі жауап айтпас бұрын бір бума солқылдақ шыбық алдырады.

— Балам, мынаны сындырып көрші?, — дейді.
 Төле буылған шыбықты олай-бұлай иіп сындыра алмайды.
 — Енді сол шыбықты біртіндеп сындыршы?, — дейді би.
 Төле ортасынан буылған шыбықты шешіп, біртіндеп пырт-пырт еткізіп, оп-оңай сындырып береді.
Әнет баба: — Бұдан не түсіндің, балам? — дейді.— Түсіндім, баба, бұл мысалыңыздың мәнісі: ынтымағы, бірлігі мықты елді жау да, дау да ала алмайды.
«Саяқ жүрген таяқ жейді» демекші, бірлігі, ынтымағы жоқты жау да, дау да оп-оңай алады дегеніңіз ғой.
 — Бәрекелді, балам, дұрыс таптың.
Ел билеу үшін алдымен елді ауыз бірлікке, ынтымаққа шақыра біл.
«Бақ қайда барасың, ынтымаққа барамын» дегеннің мәнісі осы, — депті Әнет баба.
 Қалқаман-Мамыр дауы кезінде бірін-бірі сүйген екі жас жазадан босатылсын деген билік айтады, бірақ оған Мәмбетбай руының басшысы Көкенай батыр көнбейді.
Ол Мамырды атып өлтіріп, «енді тентегіңді сен өлтір» деген ауыр шарт қояды.
Көкенай батырдың шартына амалсыз көнген Әнет баба «Қалқаман жүйрік атпен шауып өтсін, Көкенай сонда атсын» деген тоқтамға келеді.
Бұл жазадан Қалқаман аман құтылады.
Шәкәрім Құдайбердіұлының «Қалқаман-Мамыр» поэмасында: 
«Әнет бабаң — Арғынның ел ағасы,.Әрі би, әрі молда ғұламасы.Орта жүзге үлгі айтқан ғаділ екен, .Сол кезде тоқсан беске келген жасы», — деп суреттеледі..1723 жылы көктемде жоңғарлар шабуылы басталып, ел «Ақтабан шұбырындыға» ұшыраған кезде Әнет баба жұртта қалады.
Кейін Көкенай бастаған батырлар ұлы бидің сүйегін тауып, Түркістандағы Қожа Ахмет Яссауи мазарына жерлеген (Қазақстан ұлттық энциклопедиясы, 1 том).