Қазақ халқының көне заманнан бастау алған ұлттық қолөнері сан ғасырды көктей өтсе де халық өмірімен, тарихымен, шаруашылығымен тығыз байланыста дамып келді.
Соның ішінде адам баласын сұлулық пен әсемдікке, жоғары талғампаздыққа тәрбиелейтін зергерлік өнер атадан балаға берілген кәсіптің бір түрі іспетті.
Қазақ халқы үшін әшекей бұйымдар киімнің ажырамас бір  бөлігі ретінде саналды.  Кез келген қыз-келіншектің зергерлік бұйымдары асыл тастармен безендіріліп, ою-өрнекпен көмкеріліп, сымбатын одан әрі ажарландыра түсті.
Қазақ қолөнер шеберлері зергерлік бұйымдарды жасауда көбіне күміс металын қолданды.
Оның өзіндік себебі де бар.
Күміс ұсталардың жұмысына ыңғайлы, иілгіш, жұмсақ әрі түсі әдемі.
Екіншіден, күміс тек ауру тудыратын элементтерді жойып қоймай, ағзадан зиянды токсиндер мен микробтарды шығарады.
 Қазақ халқы үшін күміс тазалық пен байлықтың ажырамас бір бөлігі саналады.
Қазақ халқы ешнәрсені бекер жасамаған.
Қазақ халқының әрбір әшекей бұйымдарының өзіндік символы  мен қызметі бар.Сонымен қатар халық арасында қара күш пен тіл-көзден аластап, байлық пен бақыт шақырады деген сенім қалыптасқан.
 Нәрестені қырқынан шығарғанда суға күміс теңге мен күміс сақина тастап, «Баланың күні күмістей жарық болсын» деуі тегіннен-тегін емес.
Суға күміс салуының тағы бір себебі, ол суды тазартады.
Осы қырқынан шығару дәстүрінен бастап, ұзату, неке қию, тіпті ақтық сапарға шығарып салу кезінде орындалатын салт-жоралғылардың бәрінде күмісті қолданады.
Осыдан-ақ күмістің қазақ халқының өмір сүру салтының ажырамас бір бөлігі екендігін аңғаруға болады..Бүгінгі күнге дейін ата-бабадан қалған асыл мұра – ұлттық қолөнеріне деген қызығушылық пен ықылас сонау ғасырлардан бері өзектілігін жоймады.
  Ұлттық болмысымыз бен ерекшелігімізді айқындап, қазақ даласын әлем жұртына таныстыруда атадан балаға мирас болып келе жатқан қолөнер туындыларының да үлесі бар десек қателеспейміз.Қазіргі таңда қазақтың дәстүрлі өнеріне ден қойып, зергерлік бұйымдарды заман талабына сай жаңаша форма мен рең беріп қайта жаңғыртуды қолөнер шеберлері өздеріне міндет етіп отыр.
Көп ішінен ұлттық дәстүріміздің, ұлттық бірегейлігіміздің маңыздылығын айқындайтын зергерлік өнерді дамыту бастамасын көтеріп, қолдан келгенше әрекет жасап жүрген жандар да  бар..Алайда, зергерлік өнерді дамытуда кездесетін проблема да жоқ емес.
Ең бірінші мәселе Республика аумағында кәсіби шеберлер мен шеберханалар кем де кем.
Екіншіден, біз шикізаттың отанында тұра сырттан келген тауарға тәуелдіміз.
Біз алдымен шикізатты экспортқа жіберіп одан дайын өнімді қайта аламыз.
Жолда оған қосылатын кеден, баж салығы мен тағы да басқа қызметтер құныны қосыңыз.
Өз бидайымызды өзімізге екі-үш есе қымбат бағаға қуырып қайтарып берді.
Хош делік, тағы бір мәселе отандық саудагерлердің әрекетімен байланысты.
Үйдегі бағаны базардағы нарық бұзады.
Күнкөріс қамымен отырған саудагерлер Ресей мен Түркияға, Қытайға арзан бағадағы әшекей бұйымдарға тапсырыс береді.
Ал арзан бағаның тұтынушыларды қызықтыратындығы айтпаса да түсінікті.
Нәтижесінде Отандық өнім тағы да көлеңкеде қалып қояды.
Десе де, сұлулық пен жоғарғы талғамға, сонымен қатар адамды төзіміділікке тәрбиелейтін қолөнермен айналысып, оны заман талабына сай түрлеріп, дамытуға атсалысып жүрген жандар да жоқ емес.
Жыл сайын наурыз мерекесі мен үлкенді-кішілі көрмелерде тұрғындар мен шетелдік қонақтарға «Мынау біздің қолөнеріміз» деп көрсетіп, көрме аяқталған соң қайта ұмытып кетеміз.
Қыз ұзатып, келін түсіріп, құдалық шақырғанда тағы да арзан бағадағы әшекейлерді іздейміз.
Бір сөзбен айтқанда әшекей бұйымдар бізге салт-дәстүр жоралғыларын өткізіп болғанша ғана керек.
Егер, қандай да бір шетелдік брендпен дүкендерде жаппай сатылым, я болмаса жеңілдік болып жатқанын естісек тұра сонда жол тартамыз.
Неге қолжетімді бағадағы, сапалы отандық өнімді таңдамасқа.
Неге шетелдік брендке сонша құмартамыз.
Сапасы олардыкынен әлдеқайда жоғары дүниелер өз елімізде де жасалып жатыр емес пе? Тапсырыс берушілердің сұранысын қанағаттандырып, нарықтық заман талаптарына сай жаңа бағытта, тың серпінмен  жұмыс жасап отырған компанияның бірі — Qazaq International Holding  компаниясы.
Компания құрылтайшысы Марат Айдарханұлы  «Әшекей бұйымдар —ұлттық мәдениетіміздің асыл қазынасы,  алайда, жастардың ұсталық пен зергерлікті ортақол жұмыс көретіні көңілге кірбің ұялатады» деп қынжылады.
«Қазақ халқын әлемге танытып, ұлтымызды ұлықтауда таптырмас құралдардың бірі – дәл осы зергерлік бұйымдар.
Елбасының латын әліпбиіне көшу идеясын қолдап әшекей бұйымдардың ортасына ұлтымыздың символы ретінде Q әрпін жазып, шеңбер сыртын қошқар мүйізбен көмкердік.
Ерлер сағаты мен білезігіне Qazaq деген жазу жаздық.
Мұндағы шеңбер шаңырақ пен аспанды бейнелесе, ал қошқар мүйіз молшылықты бейнелейді» дейді.  Расында да елдігімізді танытып, рухымызды асқақтату үшін   бізге жаңадан бір нәрсені ойлап табудың қажеті шамалы.
Тек тарихқа көз жүгіртіп, ата жолымен жүріп, еңбектену қажет.
Қолөнерді насихаттау мақсатында түрлі шаралар ұйымдастырып, халықтың ұлттық өнерге деген қызығушылығын ояту қажет.
Ұрпақтан ұрпаққа жалғасып келе жатқан – қолөнерді одан әрі дамытып, тұрмыстың ажырамас бір бөлігіне айналдыру да өз қолымызда.
Отандық өнімді қолдап, өндірістің кең қанат жаюына өз үлесімізді қосайық..Гүлзира Нұрхадірқызы.