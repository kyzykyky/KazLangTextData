Шәмші Қалдаяқовты Алматыда бұрын да көріп жүргенмін.
Алайда 1990 жылы бұрынғы Жамбыл, қазіргі Тараз қаласында жылға жуық  Шәмші ағамызбен кездесіп, дәмдес болып жүрдік.
Оның себебі, сол жылы әкемнің өмірден озуына байланысты басына ескерткіш орнату үшін сұрануым бойынша Қазақстан Жазушылар одағы мені Жамбыл облыстық  одақтың бөлімшесіне хатшы етіп жіберген болатын.
Шәмші Қалдаяқов Жамбыл қаласында жүр, сонда үй салып жатыр деген сөзді елден естіген едім.
Содан көп кешікпей композитор ағамды іздеп, тауып алдым.
Қаланың оңтүстік-шығыс бөлігіндегі «Дунгановка» немесе Жалпақтөбе деген жерде шынында да үй салып жатыр екен.
Жақын маңайда үлкен диірмен болғандықтан, ол жерді «Ақ диірмен» деп те, «Дөңгелек саз» деп те айтатын.
Сол жерлерде Біраз Ошақтылар да қоныстанған еді.
Ал, «Дунгановка» аталу себебі, ол жерде бір ауыл түгелдей дұнғандар тұратын.
Дұнғандар дегені болмаса, барлығы да қазақша сөйлейді, балалары стансадағы мен оқыған Каганович деп аталатын № 38 қазақ орта мектебінде оқитын.
Шәмші ағамыздың салып жатқан үйі Дунгановкаға кіреберіс көшеде екен.
Соғып жатыр дегені болмаса, әлі соғылып бітпеген үйді сатып алыпты.
Үйдің қабырғасы көтерілгенімен, төбесі де жабылмаған.
Бірақ үйдің астында екі-үш мәшине сиятын орын әрі оны-мұны қоятын және адам жататын екі бөлмесі бар.
Шәкең сонда жатып жүр екен.
Текшеде үлкен шыны ыдыс толы спирт тұр.
Маған: 
– Спирт ішесің бе? – деп стаканмен спирт ұсынды.
– Сыра болмаса, арақ ішпеймін.
Оның өзінде машинамен жүрмін ғой.
Соны үйге жеткізіп, орнына қойған соң болмаса, – дедім.
– Оның дұрыс екен.
Мен ішкенде ішкіліктің неше түрін араластырып, көкесін танытып іштім ғой.
Ол жағын көрмесең де, естіп жүрген боларсың.
3-4 жылдан бері ішкілікті мүлдем қойдым, тіпті сыраңды да татпаймын, – деді бір ауыр жүктен құтылғандай екі қолын екі жаққа кере созып.
– Қалайша? –дедім қайран қалып, сенерімді де, сенбесімді де білмей.
– Ол былай болды.
3-4  жыл бұрын Қостанайға қонаққа барып, ішкіліктен уланып, ауруханаға түстім.
Келер күні есімді жисам, қасымда үстіне ақ желең киген түсі игі, сүйкімді бір жігіт тұр.
«Аға, кешіріңіз, сізді о дүниеге кетіп бара жатқан жеріңізден әрең алып қалдық.
Көп қазақтың бірі болсаңыз, онша қиналмас едік.
Ал сіз Құдай бере салған тума талантсыз ғой.
Сіз өліп қалсаңыз, елдің көңілін көтеретін тамаша әндерді кім шығарады? Мен ешкімге арақты қой деп жалынып көрмеп едім.
Бұл менің алғашқы да, соңғы тілегім болсын.
Ішкілікті қойып, халқыңызға қызмет етіңіз», – дегені.
Мен, тіпті үкімет басшысы Дінмұхамед Қонаев арнайы шақыртып алып: «Қарағым, анауыңды қойсаңшы», – дегенде де, «жарайды» деп жай айта салған едім.
Ал мына жігіттің мысы басып кеткендей, түк үндей алмай қалдым.
Іштей мойын ұсынғандай болдым.
Сол жерде жақсылап таныстық.
Ол сол аурухананың бас дәрігері Амангелді Сұрағанов деген жігіт екен.
Ертеңіне үйіне шақырып, қонақ етіп, жақсылап сыйлап шығарып салды.
Мен сол күннен бастап арақпен біржолата қоштастым.
Сол Амангелді жақында  Жамбыл қаласының жүйке аурулары ауруханасының бас дәрігері болып келді.
Анда-санда кездесіп тұрамыз, – деп ағамыз өміріндегі үлкен өзгерісті айтты.
Бұл жайға мен де қатты қуандым.
Сол күні Шәкең маған бір қолқа салды:
– Салауатты өмір жайында бір ән шығарсам ба деймін, бірақ соңғы ­кездері ойыма жөнді әуен оралмай жүр.
Сонда да болса, сен салауатты өмір жайында бір өлең жаз, мүмкіндігі болып жатса, ән шығарайық.
Көп ұзамай өлең дайын болды.
Шәкең өлеңді оқып көрді де:
– Сен уәдеңде тұрдың, бұл өлеңге жеңіл-желпі қарауға болмас, біраз ойланып көрейін, – деп өлеңді суырмасына салып қойды.
Әттең, ән шықты ма, шықпады ма, білмеймін, көп ұзамай өмірден өтіп кетті ғой.Шәрбатты шырынына
таңдай қызып,
Шалқып бір шарап ішкен
қандай қызық.
Айырылып ақыл-естен ақырында,
Құлайсың қара жерді маңдай сүзіп..Қайырмасы:
Шарапты жырлағанмен
Омар Һаям,
Қайғы мен қасіреті оған да аян.
Төгіліп жылдап жиған абыройың,
Табанда торайлығың болар баян.
Шалқып бір ішейін деп
бастаған соң,
Өлгенше уытына тояр ма адам?.Ішкенде өзіңді зор сезінесің,
Кешікпей көп кесірге кезігесің.
Ей, достым, ертерек сен есіңді жи,
Болмаса, бордай тозып езілесің..Қайырмасы
Сіңіріп санаңа мол күн қызуын,
Отыршы ортасында ұл-қызыңның.
Өмірге сергек қарап сонда ғана,
Тірліктің түсінерсің шын қызығын..Келесі бір барғанымда жайланып отырып, біраз әңгімелестік.
Сөз арасында:
– Шәке, қандай жаңа әндеріңіз бар? Бір-екеуін орындап берсеңіз қалай болар екен? – дедім өтініп.
Шәмші ағамыз сәл үнсіз отырды да:
– Әбдірахман, сен ақынсың, білетін шығарсың, Сұлтанмахмұт Торайғыров та, Александр Сергеевич Пушкин де аз жасаса да, барынша кемелдеріне келіп, шыңдарына шыққан ақындарша, арттарына өлмес мол мұра қалдырып кетті.
Мен ойлаймын, сол ақындар одан әрі жасай бергендерімен, сол жазғандарынан артық ешнәрсе жаза алмас еді деп.
Өйткені, Жаратушы адамға не нәрсе берсе де, бәрін өлшеп береді.
Қанша талант иесі болғанымен, адам ол мөлшерден асып-тасып кете алмайды.
Өйткені, ол жағдайды өз басымнан байқап жүрмін.
Соңғы екі-үш жылдан бері ешқандай татымды ән шығара алмай қалдым.
Біреулер айтар: «Шәмші ішіп жүргенде әнді бұрқыратушы еді.
Ішкілікті тастаған соң, ешқандай ән шығара алмай қалды» – деп.
Жоқ, олай емес, мен бұрын да ешбір әнімді ішіп отырып жазған емеспін.
Ішкенім рас, бірақ ол тұста ән жазбақ түгіл, не істеп, не қойғанымды білмей қалатынмын.
Бұл жайында Қасым Аманжолов ептеп өлең жазатын жиені Баймағанбетке жазған сатиралық бір өлеңінде:.Алматыда жортып жүр,
Бота тірсек бозбала.
Өзін мақтап әр жерде,
Аңдығыны сөз ғана..«Белинский не Пушкин
Қайтсем-дағы боламын», –
Деп жағалап жүр көптен
Жазушылар Одағын….Шарап ішіп, шабытын
Шақырса да шықпады.
Шықты ұйпа-тұйпасы,
Мас боп барып ұйықтады..Сабыр ойла, саспашы,
Тым ертерек таспашы.
Бірден Пушкин болмай-ақ,
Баймұханша басташы, –.демей ме? Басқалар ішіп алып жазса, жазатын шығар.
Ал, мен арақ ішіп ешқашан ән шығарған емеспін.
Шәмші әнді ішіп алып жазады екен деген бекер сөз.
Олай емес, Құдайға шүкір, берерімді бердім, жазарымды жаздым.
Бұл – менің сарқылдым, біттім дегенім емес, Құдай берген бар мүмкіндігім, жеткен жерім осы шығар.
Енді менен жақсы дүние күтпесеңдар де болады, – деді таусылғандай сөйлеп.
Мен сұрақты берерімді берсем де, ағамыздың жанды жеріне тиіп кеттім бе деп, қатты қысылып қалдым.
Ол осы ойымды оқып отырғандай сөзін жалғастырды:
– Әбдірахман, сен қысылма.
Мен жан баласына айтпаған сырымды, сырым емес, шындығымды айтып отырмын.
Бірақ құралақан емес, осы дүнгендер ауылына келген кезде олардың жүріс-тұрыстарына, іс-қимылдарына, жандарының тазалығына, адал адамгершілігіне шын тәнті болдым.
Сол сезімімді жеткізу үшін, тіпті бір әдемі қызына арнап ән де шығардым.
Соған қарап жұрт дүнген қызына шындап ғашық болып қалыпты деп ойлаулары мүмкін.
Ондай жағдай ақындардың басында да жиі кездеседі.
Жұрт қалай қабылдаса, олай қабылдасын, бұл –  менің  дүнген ұлтына деген таза жан сезімімнен туған дүние.
Мүмкін, бұл менің соңғы әнім болар.
«Неге олай дейсіз? Амандық болса, әлі талай тамаша әндер тудырасыз» деген сөзді көмейімде қысып қалып:
– Онда, сол әніңізді орындап беріңізші, – дедім қиылып.
Шәкең сөредегі мандолинасын қолына алып, баяулатып әндете жөнелді:.Түндей  тұнық көздеріңнің қарасы,
Қосылардай қастарыңның арасы.
Жалт қарасам, жалын атқан
ақ жүзің,
Алаулайды атқан таңмен
таласып….* * *
Шәмшімен келесі бір кездескенде:
– Шәке, менің туған елім Үшарал деген жер болады, қаладан 140 шақырымдай ғана.
Мақұл десеңіз, елімді, жерімді көріп қайтасыз.
Қыдырып барайық, – деп қолқа салып, келісімін алып, айтқан күні Шәкеңдікіне бардым.
Шәкең мәшинесін сыртқа шығарып, сүртіп жатыр екен:
– Шәке, кеттік, менің мәшинеме отырыңыз, – деп едім:
– Жоқ, болмайды, – деді.
– Онда мен мәшинемді осында қалдырып, сіздің мәшинеге отырайын.
– Ол да болмайды.
– Неге? – дедім түкке түсінбей, –  Екі-ақ адам емеспіз бе, бір мәшинеге де сиямыз ғой.
– Олай етуге болмайды.
Менің композитор деген атым бар, ал сен –  ақынсың.
Бірімізге біріміз мінгесіп жүрсек, жараса ма? Екеуіміз екі көлікпен барамыз, – деді кесімді түрде.
Солай жолға шықтық.
Жол-жөнекей ауыл-қыстақ, жер аттарымен таныстырып келемін.
Талас ауданының сол кездегі  орталығы Ақкөлден де өтіп барамыз.
– Шәке, мына көлді Ақкөл дейді.
Бір кезде аумағы кең, түбі терең, толқындары мына біз жағалай өтіп бара жатқан қырды соққылап жататын.
Не себеп болғаны белгісіз, соңғы жылдары көлдің суы тартылып, арнасы біраз шегініп кетті.
Осы Ақкөл толқып-шалқып жатқан шақта Сәрсенбек Бәкір деген жергілікті әуесқой сазгер менің өлеңіме «Ақкөл – Талас» деген ән де шығарған болатын, – дедім туған жер мақтаныш сезімі билеп.
– Онда сол әнді айтып жіберші, – деді Шәкең қолқалап.
– Мен әнге өлең жазғаным болмаса, ән сала алмаймын, оның үстіне қолымда домбырам да жоқ.
Одан да мәтінін оқып берейін:
Аса – Талас ғажайып
жерім қандай?
Төрт арысты туысқан
елім қандай?
Бір ауданнан бірегей
жарып шыққан
Елу тоғыз ерекше Ерім қандай? –
деп басталатын өлеңімді оқып шықтым.
– Жарайсың, ақыным, әркім туған жерін осылай-ақ жырласын, – деп, қолпаштап қойды.
– Енді шамалыдан соң Ақтөбе – Қызыләуіт деген ауылға да жетеміз.
Ол жерде де менің туыстарым кіл ошақтылар тұрады.
Онда менің әрі туысым, әрі құдам, әрі досым Орынбасар Әбжаппаров деген әуесқой композитордың үйіне түсеміз.
Орынбасар деген жақсы жігіт.  Сіз оған ағалық ақыл-кеңесіңізді берерсіз.
Сізді сырттай жақсы білгенімен, өзіңізді жүзбе-жүз көрген жоқ қой.
Сізді көрсе, төбесі көкке жеткендей қатты қуанып қалады, – деймін, өзім де үлкен бір істі тындырғалы келе жатқанымды еске алып.
– Орынбасардың мамандығы мал дәрігері.
Ән шығару өнерін қырықтан кейін бастап, аудан көлемінде әуесқой композитор ретінде жақсы танылып, жиын-тойларда әндері жиі орындалып жүр..* * *
Орынбасар үй ішімен құрақ ұшып, композиторды барынша жақсы күтіп бақты.
Шәмші келді дегенді естіп, көрші-қолаңдар да жинала бастады.
Орынбасар ауданның белгілі әншісі Жасан деген жігітті шақыртып, біраз әндерін орындатты.
Одан кейін Жасан Шәмшінің әндерін бірінен соң бірін тамылжыта шырқады.
Сөз арасында:
– Ореке, талабың жақсы екен.
Мен ән тыңдағанда құлақпен ғана тыңдап қоймай, оның ішек-қарнына дейін көзбен көріп отырамын.
Ән шығарғанда оны табиғаттың өзінен, тербетілген көлінен, ызыңдаған желінен, жайқатылған гүлінен, құстардың үнінен үйрену керек, – деп бір тоқтады.
Орынбасардың үйіңдегі сол күнгі кездесу түннің жарымына дейін созылып, қызықты концерт түрінде өтті..* * *
Біз Орынбасардың үйінен келесі күні сәске түсте аттанып, Үшаралға бет алдық.
Үшаралдан батысқа қарай шамалы ұзап шыға бере Бозарыққа бет бұрдық.
Қасиетті туған жер, топырағыңнан айналдым.
Шоқым-шоқым төбешік болып үйіндіге айналған үй орындары, қолдан қазылған көне  канал арналары ғана қалған.
Анадай жерде ескі қорым басында тоғайшық талдар жайқалып тұр.
Мен қорымның жиегіне отыра қалып құран оқуға кірістім.
Үнсіз ғана қасымда Шәмші де құранға ұйып отыр.
«Құлқу Аллоһу ахадты» қайыра келе: «Осы оқылған құран Жаратушыға, пайғамбарларға, бабаларым Ақтамберді, Дәнен, Саңырық, Итемген, Наурызбай, Сапақ, Құлажан, Ұлбике рухтарына бағышталсын», – деп бетімді сипадым.  Шәмші қайран қалып отыр:
–  Осы жерде бұрын  шынымен ауыл болған ба?
– Иә, Бозарық  деген ауылдың орны осы.
Жаңағы құран бағыштаған Ошақты бабаларым осыдан 300 жыл бұрын осы жердің топырағынан жаратылып, осы жердің ойы мен қырында қасиетті іздері қалған.
– Әбдірахман інім, қалайша ақын болып жүр десем, тегін жерден шықпаған екенсің.
Ақтамберді, Сапақ, Ұлбике есімдері ақындығы жөнінен де, шешендігі жөнінен де аттары алты Алашқа белгілі.
Білуімше, айтыскер ретінде қыз баласында Ұлбикеден алғыр ақын болмаған.
Ол бүкіл қожа ақындарын бет қаратпай түгел жеңген.
Сені сол аруақты бабаларыңның рухы қолдай берсін, – деп Шәмші ағамыз сол жерде шын ризашылығын білдіріп, ақ батасын бергендей болды..