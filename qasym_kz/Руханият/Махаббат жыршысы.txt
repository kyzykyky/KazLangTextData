Екі апта еңбек демалысымда біраздан бері ойымда жүрген Шығыстың ұлы шайыры Руми жайлы бір үлкен дүниемді аяқтадым.
Шығармашылық адамы үшін шығармашылықпен айналысқаннан артық ләззат пен бақыт жоқ екен, мына жалғанда.
Ұзақ уақыттан бері көңілімде жүрген дүние болғандықтан ба, қаламым тоқтамай, тез жазып тастадым.
Көлемі шамамен 50 беттей болды, Енді сол эссемнің бір үзіндісін сіздер де оқып, ой бөлісе отырыңыздар, қымбатты достарым..Дүние жаратылғаннан бері адам баласы Мәңгіліктің сырын зерттеп — Құдай мен Ақиқатты іздеумен келеді.
Ақиқат пен Құдай пенде түгіл, пайғамбарлық зерденің де түсіндіріп бере алмайтын құдіреті екенін біле тұрсақ та, сол бір тылсым құбылыстың құпиясын танығымыз келген ынтызарлығымыз, адамдық санамыз оянған күннен бері толастаған емес.

Бір ғажабы, Құдайды іздеген сайын адам баласы өз болмысын тереңірек танып, Алланың жұмбағы бұрынғыдан да бетер күрделене түсті.

Бір ғажабы, Ақиқатты іздеген сайын адам баласының ашқан шындығы көбейіп, Ақиқаттың ауылы күннен-күнге бізден алыстап барады.

Екі ұлы жұмбақтың сырын іздеп, ашқарақ сезімін қанағаттандыра алмаған екі аяқты тіршілік иесінің ақиқат пен құдайлық сәулені сағынып, ақын жырларына үңілетін себебі де сондықтан болса керек.
Өйткені, жазған жырлары Алланың қазынасы болып табылатын ақындар бізден гөрі Ақиқат пен Құдайға бір табан жақын тұр.

Мүмкін содан ба екен, Руми жырларын оқығанымда ақылым жетпей жүрген Ақиқаттың елесін көріп, Құдайдың рухани дидарын сезгендей ерекше бір көңіл-күйдің құшағында балқығаным, адамзат баласының бәрін де сүюге құдіреті жететін Алланың махаббатына бөленгендей болғаным да, сондықтан ба екен.

«Махаббат үшін бәріне де тәуекел ет» — дейді шайыр.
Өйткені, өмірдің мәні – махаббатта.
Ұлы ақын Аллаға берілген шынайы махаббаты арқылы өмір бойы Құдайлық мәнді іздеді.

Руми өз ұлтының әдебиетіне шеберлік пен сұлулықтың үлгісі болып қалған, сымбаты бөлек поэтикалық стиль қалыптастырып кеткен – парсы поэзиясының пайғамбары.
Әрине, шайыр тақыр жерге өсіп шыққан бәйтерек емес.
Поэзия әлемінің алып шыңына көтеріле отырып, ол Санаи мен Аттардың жырларынан тағылым алғанын жасырмайды.
«Аттар – бұл менің жаным, ал, Санаи болса — менің рухани жанарым» -дейді ол бір жырында, ұстаздарына деген шексіз сүйіспеншілігін жасыра алмай.

Бір қызығы жұрттың бәрі де мойындаған кемеңгер бола тұра Руми өзін ақындардың да, философтардың да, даналардың да қатарына жатқызған жоқ.
Жүрегінен туған жырлары арқылы ол өмір бойы Құдайға берілген махаббатын дәлелдеуді өмірлік мұратына айналдырды.

Румидің түсінігінде адам баласы Жаратушысын тану үшін үнемі өзінің материалдық бағыныштылығынан биік болуға ұмтылып келеді.
Адам тек тән мен жанның ғана құйындысы емес.
Тәннің, жанның, сана-сезімнің және жиі-жиі оған Құдайдың сәулесі түсіп тұратын «нәзік рухтан» жаратылған құбылыс.
Бастапқы үшеуі адам баласының бәрінің де бойында бар қасиет болғанымен, соңғысы тек пайғамбарлар мен «Құдайдың назары түскендердің» ғана еншісіне бұйырған құзірет.

Руми Алланың қалаулыларын «Құдайдың қырандарына» теңейді.
Ұлы Жаратушы адамдардың есіне Құдайдың заңдарын салып тұру үшін оқтын-оқтын оларды Жерге жіберіп тұрады.
Олардың әр қайсысы елі мен жеріне адал қызмет ете жүріп, адам баласына оның рухани тереңдігін қайтарып беріп отырады.
Діни міндеттерді ықыласпен орындау адамның Жаратушыға деген — адалдығының көрінісі.
Тақуалық іс пен Аллаға құлшылықты Руми ерекше бағалайды.

Румидің пікірінше, адамның Құдайлық мәнге мистикалық жолмен құйылып кетуі (Фана) шексіз.
Күннің көз шағылыстыратын нұрына қарамастан, шырақтың жалыны өзінің маздауын тоқтатпайтынындай мистик те Құдай бар кезде өзінің даралық қасиетін жоғалтпайды.
Жан түсінігі Румидің ұғымында — Құдай патшалығындағы адамның ой санасы.

«Сенің бейнеңнің сәулесі, басқалар көрмейтін жүрек соғысындай – менің жанымның жарқылы.
Сенің сұлулығың арқылы – махабаттан тағылым алдым.
Сенің аузың менің жырымды туғызып жатқан».
(Аудармамның нашарлығы үшін оқушымнан кешірім сұраймын).

Адамға қажетті рухани байлықтың бәрі де жүрегіміз сезгенмен, мағынасын аша алмай жатқан күрделі ұғымдардың астарында жасырынған.
Осыны терең түсінген Румидің нәзік жанынан Алланың нұрындай шалқыған таңғажайып жырлардың тасқыны төгілді.

Румидің Тәңірлік сұлулықты тануға ұмтылған құлшынысы шайырдың Шәмсаддін Тәбрізіге берілген шексіз махаббатында айрықша көрініс тапты.
Дж.Ходжсонның атап өткеніндей, «Шәмсаддин Тәбрізіге табынуы арқылы Руми өзінің Құдайға деген шынайы махаббатын тапты».
Ал, Шәмсаддин шексіз махабаттың Ұлы Жаратушыға апаратын дұрыс жол және ол туралы нағыз ілім болып табылатынын өсиет етіп кеткен болатын.
Сондықтан да оны жұрт «Махабаттың әміршісі» деп атаған.

Ақиқат дегеніміз адам табиғатында жасырынған — Алланың жұмбағы.
Ол жұмбақтың сырын тек махаббат арқылы ғана түсіне аламыз.
Басқа ешкім де дәл Руми сияқты мистикалық ғибадаттың тереңде жасырынған жұмбағын аша алған жоқ.

Адам баласының Жаратушыға құлшылық еткен әр ғибадаты – жұмақ бағына апаратын — Алланың игілігі.
Жан әлеміндегі рухани көзі ашылған күні адам бүкіл әлемнің Алланың сыйы екенін түсінеді.
Дүние жалғанның қызығын қуып ұзақ жылдар бойы сенің адасуың мүмкін, бірақ, Құдайдың назары түскен күні сен жүректің қазынасы болып табылатын нағыз махабаттың мекенін табасың.
Ошо айтпақшы, махаббат сенің адамдық табиғатыңды өзіңе қайтарып береді.
Ол саған ұлы қуаныш және оны мәңгілік ету бақытын сыйлайды.

Руми поэзиясын оқығанда теңіздің тұзындай сол махабаттың дәмін қатты сезесің.
Ақын сөздің сыртқы әсемдігіне аса қызықпайды, ол үшін сөз құдайлық мәнге ие болған махаббатын жеткізудің құралы ғана.
Ақын қурайдан жасалған сыбызғының әуенімен үйлесім тапқан тілдің тұтас бір теориясын да ойлап шығарды.
Өлең ол тек қана сөздік және мағыналық жарасым ғана емес.
Нағыз поэзияны адамның жанында ойнаған әуен туғызады.

Руми шығармаларының стильі де ерекше болып келеді.
Ақын шығармашылық процесі барысында өлеңдерін әндетіп де оқып, ізбасарлары да оның шығарған жырларын музыкалық аспапатардың сүймеледеуімен әндетіп айтуға тиіс болыпты.
Ел арасында кеңінен тараған бір аңызда Румидің өз одаларын билеп жүріп шығарғаны айтылады.
Осыған орай Румидің сүйікті шәкірті Салахаддин Заркубамен тұңғыш рет кездескендегі болған оқиға есімізге түсіп отырғаны.

Бір күні Руми көшеде келе жатып Салахаддиннің үйінің қасынан өте беріп, бойындағы сезімін тежей алмай, оның балғасының тықылына қарап қимыл жасай бастайды.
Сол күннен бастап өлең шығарарда оған қандай да бір әуен іздеуді ол дағды қылады.
Ақын жырларының сезім ырғағы көп жағдайда дәстүрлік классикалық парсылық өлшемге сәйкес келе бермейді.

Руми махаббат тақырыбын жеріне жеткізіп жырлаған ақын.
Ақынның махаббат құдіретімен нұрланған жырларын оқығанда жаның тазарып, рухың биіктей түседі, Алланың мейірімін сезгендей боласың.
Біз оны адамдарға адал қызмет етіп, Аллаға жан-тәнімен берілген ақын болғаны үшін ерекше құрметтейміз..Амангелді Кеңшілікұлының 
Фейсбук парақшасынан алынды.