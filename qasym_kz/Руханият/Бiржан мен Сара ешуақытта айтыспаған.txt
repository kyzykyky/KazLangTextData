“Ертiс өңiрiнен” (13 шiлде, 2016жыл.) “Бiржан және Абай” деген мақаланы оқыдым.
Мақала авторы Асан Омаров Бiржан мен Абай арасындағы қарым-қатынасты айта келiп, “Бiржан – Сара” айтысына да тоқталыпты.
Бұл тақырыпқа дау аяқталып, ел жадынан өше бастағанда Омаровтың қайта қоздатқанына таңғалып отырмын.
Сонау кеңес дәуiрiнде көптеген ғалымдар, әдебиет зерттеушiлерi Бiржан мен Сараның айтыспағанын дәлелдеп, жазып кеткен.
Алайда кезiнде мұны елеп, ескерiп ешкiм де мән бермедi.
Асан Омаров: “Бiржан мен Сара айтысы болған ба, жоқ әлде оны өз жанынан шығарып жазған Әрiп Тәңiрбергенов пе? Мiне, осыны мәселе етiп көтерген әдебиетшi ғалымдар    Б.Кенжебаев, Қ.
Мұхаметханов, М.Ғабдуллин, Е.Ысмайылов, М.Имашев т.б.
Бұл ғалымдардың барлығы да өткен ғасыр өкiлдерi және солардың Қайым Мұхаметхановтан басқа бiрде-бiрi айтыс болғанын дәлелдеп айтпаған.
Қайымның “Абайдың ақын шәкiрттерi” деген үш кiтаптан тұратын зерттеу еңбегiнде “Бiржан – Сара” айтысын шығарған Абайдың белдi шәкiртi болған Әрiп Тәңiрбергенов екенiн баса айтқан.
Жалғыз бұл ғалымдар ғана емес, “Бiржан – Сара” айтысына қалам тартпаған жазушы, ғалымдар аз болмаған.       
С.
Жұмалиевтер де айтыстың болмағанын дәлелдей алмағанымен, Бiр­жанның 1834 жылы туып 1897 жылы 63 жасында қайтыс болғанын нақтылап айтып кеткен.
Ал Сара Тастанбекқызы 1878 жылы туып, 1916 жылы 38 жасында қайтыс болған.
Асанның айтуы бойынша, Бiржан мен Сараның айтысқанына шәк келтiрмейдi.
Бұл айтыс болған дейдi де, тек осы айтыстың қай жылы болғанына ғана бас қатырады.
Сөйтедi де айтыс 1886 жылы болды деп түйiндейдi.
Асан айтқандай айтыс 1886 жылы болды десек, бұл кезде Сара 8 жасар тұлымы желбiреп жүрген қыз, ойын баласы.
Бесiктен белi шықпаған қаршадай қыз елу екi жастағы Бiржанмен қалай айтысады?!
Асан Омаров айтыс туралы айтқан Мұхтар Әуезовтiң: “Анығында, Бiржан мен Сараның айтысы болған, бiрақ толық күйiнде, алғашқы айтысқан жердегi түпнұсқасы толық сақталған жоқ…” – деген сөзiн келтiрген.
Бұл пiкiрдi Мұқаң кейiннен айтқан.
Алғаш 1933 жылы Абайдың толық жинағының алғысөзiнде: “Бiржан – Сара” айтысын Әрiп шығар­ған” – деп өз қолымен жазып кеткен.
Бастапқы ойынан ұлы жазушы неге қайтты? Себебi Мұхтар Әуезов теперiштi аз көрмеген.
37-жылы атылып кете жаздап, “Правдаға” ашық хат жазып әрең аман қалған.
Одан бұрын “Алаш” партиясының белдi мүшесi болған, Ахмет Байтұрсынұлының өкшесiн басқан шәкiртi.
Екеуi түрмеде бiр камерада отырған.
Сонда Ақаң Мұхтар­ға: “Сен аман шығуың керек, қазаққа сен керексiң.
Пәле-жаланың бәрiн маған жап та, бостандыққа шық” – деп ақыл-кеңес бередi.
Сөйтiп, ұлы ғұлама Мұхтарды құтқару үшiн өзiн құрбандыққа шалып жiбередi.
“Мұхтарды аман сақтаңдар” – деп кейiнгi iнiлерiне аманат қып кетедi.
Ал “Бiржан-Сара” айтысына қатыс­ты Асан айтқан пiкiрге келсек, Мұхтар оған саналы түрде барған.
Өйткенi бұл кезде әдебиетке және халықтың санасына Бiржан мен Сара айтысты деген пiкiр сiңiп, қалыптасып қалған.
Оған қоса Мұқан Төлебаевтың “Бiржан–Сара” операсы жазылып, оның сахналанған түрi бүкiл одаққа тарап кеткен.
Егер Мұқаң бастапқы пiкiрiнде қалса, қазақ әдебиетiне де, Мұқан Төлебаевқа да қиянат жасап, зияны тиетiн болды.
Қазiр заман түзелдi, әдебиеттегi, тарихтағы “ақтаңдақтар” айтылып, жазылып шындықтың бетi ашыла бастады.
Кезек “Бiржан–Сара” айтысына да келдi, шынайы зерттелiп, бүркемеленiп келген күмәндi жайлардың бет-пердесi сыпырылды.
Қазiргi көзi тiрi классик жазушымыз Кабдеш Жұмадiлов те “Бiржан – Сара” айтысын ұзақ, табанды түрде зерттедi.
Ал­ғаш “Тағдыр” романында Қабдеш аға “Бiржан – Сараны” жанынан шығарған ақын Әрiп Тәңiрбергенов екенiн ашық жазған.
Ол кезде жазба ақындарының iшiнде екi ақынды айтыстырып, жандарынан шығаратын үрдiс болған екен.
Онан соң “Әрiп пен Сара” кiтабында (Алматы, 2013жыл) осы айтысқа қайта оралады.
Кезiнде Әрiп Тәңiрбергенов Қапал уезiнде (Сара сонда туып- өскен) тiлмәштық қызметте болған.
Сараны кез­дестiрiп, екеуi бiрiне-бiрi ғашық болып қалған.
Қабдеш аға осы хикаятында Әрiп пен Сара арасындағы сүйiспеншiлiктi, олардың адал махаббаттарын суреттей келе Әрiптiң бұл “айтысты” неге шығарғанын, қандай мақсат көздегенiн егжей-тегжейлi баяндайды.
Сараны Бiржанмен “айтыстырудың” түпкi мақсаты – Сараның басына бостандық алып беру едi.
Ал “айтыста” өз атын автор ретiнде жасырып қалуы Сара екеуiнiң арасындағы сүйiспеншiлiк кедергi болған   сияқты.
Сараның абыройын сақтау үшiн ел арасында өсектiң тарап кетуiне жол бермеу амалы болса керек.
Бiржан мен Сара айтысына Қабдеш аға үшiншi рет қайта оралады.
“Бiржан – Сара” айтысын шығарған кiм?” – деген жазбасы “Академиктiң көз жасы” кiтабына (“Мерей” баспасы, Алматы, 2015жыл, 381-бет) кiргiзiлген.
Осы жазбасында Қабдеш аға “Бiржан – Сара” айтысына бұдан былай дау тудыр­мас­тай етiп дәлелдеп, нүкте қойған десек, артық айт­қандық болмас.
Осында Қабдеш Жұмадiлов: “Бiздiң мақсат бiреудi мұқату, немесе сөз таластыру емес.
Ендi “Бiржан – Сара” айтысын әдебиеттен де алып тастай алмайсың, оны мүлде жоққа да шығара алмайсың.
“Бiржан – Сара” қазақ әдебиетiнiң қатарына қосылған баға жетпес туынды, ол қазақ әде­биетiнде алтын әрiппен жазылып қалатын шоқтығы аса биiк эпикалық шығарма.
Бiздiң мақсат – осы туындыны нақты иесi, авторы Әрiп Тәңiрбергеновке қайтару.
Болашақта кейiнгi ұрпақтар осы арқылы Әрiптi танып-бiлсiн.
Қазақ әдебиетiнде “Бiржан – Сараның” авторы Әрiп Тәңiрбергенов деп жазылсын!” дейдi.
Бiздiң бәрiмiздiң де осы сөзге тоқтағанымыз жөн-ау..Ратбек Арынұлы,
зейнеткер,
Көкпектi ауданы,
Шығыс Қазақстан облысы.
zhasalash.kz.