Қазақ интернеті бірнеше сайттармен толықты.
«Егемен Қазақстан» газетінің хабарлауынша, Мәдениет және спорт министрлігі Тілдерді дамыту және қоғамдық-саяси жұмыс комитеттерінің тапсырмасымен «Тіл әлемі» атты жаңа портал және ономастика саласына арналған – «аtau.kz», орфографияға арналған – «еmle.kz», сондай-ақ терминология бойынша «termincom.kz» сайттары іске қосылған.
Жаңа порталдың көмегіне тек қазақстандықтар ғана емес Қытай, Моңғолия, Өзбекстан, Түркия және Еуропа елдерінде тұратын ұлт өкілдері жүгіне алады.
Порталдың басты мақсаты — мемлекеттік тілдің ауқымды кеңістікте еркін самғауына, мәртебесінің көтерілуіне, тіл үйретудегі тиімді әдістердің бірігіп, игілікті жұмсалуына, әрбір оқырманның, қолданушының жеке парақшасы арқылы оңтайлы жұмыс жасауына жол ашу.
Тілдерді дамыту және қоғамдық-саяси жұмыс комитетінің төрағасы Қуаныш Асыловтың айтуынша, тілді насихаттау ешқашан маңызын жоймайтын тақырып.  «Бұл жоба аясында сіздер мемлекеттік тіл, сондай-ақ елімізде тұратын этнос тілдері туралы жаңалықтармен, тіл үйренуге арналған еңбектермен, еліміздегі тілдік ахуалмен, тілге қатысты ой-пікірлермен, аудио және бейне материалдармен, жалпы алғанда, еліміздегі тілдердің тыныс-тіршілігімен барынша толығырақ таныса аласыздар» дейді ол..