Бұл қойылымнан хронологиялық дәлдік іздеудің керегі жоқ.
Бұл – тарихи шындыққа құрылған көркем туынды.
Мұнда басты кейіпкер жапон баласы болса да, нақты бір ұлттың сипаты жоқ.
Қарлаг қасіретін барлық ұлттың өкілдері тартты.
Пьесада адам және адам тағдыры ғана бар..Жапон мен қазақ ежелден бері бір-біріне ұқсайтын ұлт.
Бізді шекара байланыстырып жатқан жоқ.
Қалай дейсіз ғой? Кешегі Алаш арыстарының өмір жолын алып қараңыз.
Әлихан Бөкейхан бастаған қазақ зиялылары ел басына қиын-қыстау заман орнаған шақта «Мэйдзи төңкерісін» негізге ала отырып, жапон үлгісіндегі ұлттық мемлекет орнатуға тырысты.
Себебі ХХ ғасырда көшпелі өмір салтын сақтап, отарлық езгі салдарынан әлемдік көштен қалып қойған қазақ халқы үшін болмысын жоғалтпай, өзгелермен терезесі тең ел болудың жалғыс жолы осы еді.
Бірақ Алаш ардақтылардың ойлағаны болмады.
Қызыл империяның тегеурінді қарсылығына тап келіп, соңында өздері оққа ұшты.
Сталиндік репрессияға ұшарағандарға «Жапон тыңшысы» деген жала жабылды.
Кейбір азаматтар азаптаулардан кейін мойындау парағына қол қойса да, жапон дегеннің кім екенін білмей кетті.
Драма авторлары (авторы: Мәдина Омарова, идея авторы: Нұрлан Орынбасарұлы Дулатбеков) қаршадай ғана жапон баласының өмірі арқылы ХХ ғасырдағы қазақ қасіретін көрсетуе білді.
Көрермен қауым Ахико Тецуроның тағдыры арқылы Қарлаг лагеріндегі қасіретті, қазақ зиялыларының өміріндегі қилы кезеңдерді көрді.
Олардың арасындағы басты көрермен — көзі тірі Ахико Тецуроның өзі еді..Ахико Тецуро 1930 жылы Хонто портында дүниеге келді.
Әкесі жергілікті балық зауытының директоры.
Он төрт жасында Хонтодағы Императорлық әскери училищеге оқуға түседі.
Бірақ сабақ алып үлгермейді.
Жер жүзіне үстемдік орнатуды көздеген ашкөздердің ықпалымен жаһандық соғыс оты тұтанды.
Императорлық әскери училише жабылып, курсанттары таратылды.
Кеңес үкіметінің шешімі бойынша Сахалин аралдары КСРО меншігі болып жарияланды.
Жергілікті тұрғындар жедел түрде Жапонияға көшіріледі.
Туған жерден, бейбіт өмірден көз жазып қалған қалған қара халық ұлардай шулап, жендеттердің айғайы, атылған оқ есті алады.
Осы бір аласапыран уақытта 15 жастағы Ахико Тецуро туыс-туғандарынан көз жазып қалды.
Тұрғындарды Жапон жеріне жөнелткен соңғы кемеден қалып қойып, кеңес әскерінің қолына түседі.Әскерилерден қалған күртешені тауып киіп, жағалауда тентіреп жүргенімде совет әскерлері ұстап алып, абақтыға қамады.
Бірден «жапон тыңшысысысың» деді.
Мен олай емес екенін түсіндіруге тырыстым.
Бірақ көп ұзамай шындықты айтқаннан гөрі жапон тыңшысы болғанның анағұрлым қауіпсіз екенін ұқтым.
Осылай тергеушілерге қарсыласқанды тоқтаттым.
Олар маған қалың папка ашып, бума-бума қағаз арнады.
Мен бәрімен келістім… Карлагқа түскенде он бес жаста едім.
Тажал машина жаңа туған сәбиден бастап, еңкейген, мүгедек кемпір-шалға дейін шімірікпей жұтатын.
Қарлагтың қапасында 22 мың жапон отырды, еңбек етті, өмір үшін күресті.
Солардың бірі мен едім» — дейді Ахико Тецуро..Тергеушілер Ахиконы «жапон тыңшысы» екенін мойындайтын қағазға қол қойдыру үшін азаптайды.
Дәл осы кезеңде сахнаның екінші бетінде жендеттердің қазақ баласын азаптауы көрсетіледі.
Олар Ақын Ахметті қылбұраумен қинап, тырнағының астына ине жүгіртіп, «жапон тыңшысы» екенін мойындауды талап етеді.
Жапония үлгісіндегі мемлекет құруды ойлаған Әлиханның асыранды күшігіне балайды.
Алайда қайсарлықтың үлгісін көрсеткен ақын айбынды өлеңін оқып, өлермендене қарсы шығады.
Қазақ ұлтының маңдайына біткен жарқын тұлға Әлиханның күшігі болып өлсе арманы жоғын айтады.
Бұл жердегі Ақын Ахмет нақты тарихи тұлға емес.
Ол Алаш арыстарының жиынтық образы.
Авторлар осы арқылы Алаш қайраткерлерінің басындағы қасіретті көрсеткілері келген.
Тағы бір көріністе өзіне тағылған айыпты мойындап, атылып кеткен әнші жігіт көрсетіледі.
Жендет: Айыбыңды мойындайсың ба? Жапонның тыңшысы екенің рас па?
Әнші: Иә, мойындаймын.
Қол дегендеріңнің бәрін қолымды қоямын.
Тек айтыңдаршы «Жапон дегендерің кім? Қандай ұлт? Қайда тұрады?».
Міне, осы көріністе «жапон тыңшысы» деген айыппен атылғандардың кейбірі тіпті ол ұлт туралы мүлдем естіп-білмегенін аңғаруға болады.
Бірақ оған бас қатырған жан болмаған..Қанішерлер мен ақыл-есінен адасқандар үшін жұмақ.
Олар осында салтанат құрды.
Ал жанарлары жалт-жұлт еткен, жандары шығар-шықпас, ілбіген адамдар болса, ешнәрсеге қарамастан Құдай аманаты – Рухтарын дін аман сақтап қала алды.
Осылайша көзге көрінбейтін майдан жүріп жатты.
Ақ пенен Қараның, Қараңғылық пенен Жарықтың арасындағы майдан.
Бірақ бұл бөлек әңгіме… Әзірше мәйіттер тау болып үйіледі, оларды иен далаға апарып, таяздау қазылған шұңғырларға тастап жатады, денелерін де шала-шарпы жасырады.
Түз тағыларының несібесі.».Ортада дүңкүйіп отырған суретші Степан.
Айналасында аш-арық тұтқындар.
Степан есі ауысқан суретші.
Ол күндізгі ауыр жұмыстан шаршап келген тұтқындарға ойына келгенді жасайды.
Кей уақытта өзіне ұнамағандарын өлтіріп, қандарымен сурет салады.
Мәйіттерін бөлшектеп түрлі мүсін жасайды.
Оның туындысын бұзуға ешкімнің де құқы жоқ.
Себебі Степанның өнеріне түрме басшысының өзі тәнті болған.
Оны бәрі құрмет тұтып, айтқанын орындауға міндетті.
Бұл эпизодта сахнада Сәкен мен Жанайдардың әкелері Сәдуақас пен Сейфолланың бейнесі көрініс табады.
Ұлт үшін туған ерлер айыпты болған шақта олардың әкелері де абақтыға қамалған болатын.
Сонымен қатар, 17 мың бас жылқы біткен, заманында болыс болып ел билеген, орыс – қазақ мектебін ашқан, Алаш қайраткерлері қаржылай қолдау көрсетіп, ұлт азаттығы үшін қызмет еткен Ақайдың Хасені де көрсетіледі.
 Абыз ақсақал өткен ғасырдың отызыншы жылы атылып кеткен болатын.
Ал қойылымда көрсетілетін уақыт кеңістігі соғыстан кейінгі кезең.
Пьеса авторлары уақыт айырмасына қарамай, оны дарамаға енгізген.
Мұны ақсақал мен Сәкеннің әкесі Сейфолланың мына бір диалогы арқылы көрсетеді:
Сейфолла: Япырым-ай.
Алдына 17 мың жылқы біткен, қазақ-орыс мектебін ашып, болыс болған Ақайдың Қасені ме? Ол кісіні отызыншы жылдары-ақ қызылдар атып тастады дегені қайда? Жаңсақ сөз болғаны ма?
Ақайдың Хасені: Еее, балаларым-ай.
Мына тура біз отырған жерде 4 мың киіз үй тұрды, жалпақ жұрт жатты.
Сексен мың адам мекен еткен шалғыны шұрайлы, берекелі ел еді.
Халықты қынадай қырып, тірі қалғанын атамекенінен түре қуғанда көрде жата алмай тұрып келетін едім.
Ұлардай шулаған елімді көргенде бұғып қала алмадым, қарақтарым..«Қарлагтан шыққанда жасым 25-те, ал салмағым 24 келі болды.
Тірімін деп те, өлімін деп те айта алмайтын бір өліара әлемде едім.
Арғы дүние мен бергі дүние тұтасып, шекара сызығынан ажырайтын бір күй бар.
Қалтамда – «Ахико Тецуро — Қарағанды еңбекпен түзеу лагерінде 58-бап бойынша «халық жауы» деген айыппен 10 жыл отырып шықты» деген қағаз ғана бар.
Қай халыққа жау болдым, қалай жау болдым — беймәлім күйінде қалды.
Ұсталғанда өзім мойындаған «жапон тыңшысы» деген жала ше? Он жылға созылған қапастың қай тұсында сусып түсіп, қалай «халық жауы» деген мүлде басқа бапқа өзгеріп шықты? Білмеймін».Он жыл мерзімі бітіп, азаттыққа шыққан Ахико Тецуроның барар жер, басар тауы жоқ еді.
Ол жергілікті халықтың тілін, ділін білмейді.
Өзімен бірге абақтыда отырған тұтқындар Жапонияға қайтарлыған.
Ал Ахико әскери адам болмағандықтан қазақ жерінде қалып қояды.
Аштан бұратылып, өлгелі жатқан жапон жігітін неміс қызы мен ақ жаулықты ана құтқарып қалды.
Солардың арқасында ес жиып, адам қатарына қосылады.

Жалғыз ұлы ұсталып кеткен, артынша арқа сүйер азаматы, ұлының әкесі де абақтыға қамалған.
Иен далада соқа басы ғана қалған ана.
Ол туған баласынан айырылса да аналық мейірімін жоғалтпайды.
Қарлагқа жер ауып келген өзге ұлт өкілдерінің жетім қалған балаларын бауырына басып, аналық мейірімге бөлейді.
Неміс қызы Катя, Алберть, Бронислав.
Ақтамақ образы арқылы қазақ халқының дархандығы көрсетілген.
Қазақ жерінде сантүрлі ұлттың өкілдері емін-еркін өмір сүріп жатыр.
Олардың бәрі бір кездері тағдырдың қилы сынына ұшырап, жер ауып келген болатын.
Қазақ халқы жер ауып келгендерді сыртқа теппей, бауырына басты.
Өз қандасындай қамқорлыққа алып, аман қалуына жәрдем берді.
Ақтамақ ананың рөлі – қазақ дархандығының көрінісі.Ахико неміс қызы Катяға ғашық болды.
Екеуінің ортасында махаббат оты тұтанып, бақытқа бөленеді.
Сол сәтте Жапон жеріне хат келеді.
Хат Ахико Тецуроға арналған.
Оның әкесі, туыс-туғандары аман екен.
Тек анасы ғана өмірден өтіпті.
Жат жерде қалып кеткен ұлының амандығын біле алмай, қайғыдан құса болған.
Ахиконың әкесі оны отанына шақырады.
Ұзақ жылдар бойы жат жерде қалып қойған, түрменің азабын көріп, бейбіт өмірге енді ғана қадам басқан Ахиконың алдына қиын таңдау қойылды.
Туған жеріне, туыстарына барып, солардың қасында болу, иә болмаса өзін бауырына басып, туған анасындай болған Ақтамақ ана мен сүйгені Катямен бірге қалу.

… Ахико отанына барамын деп шешті.
Жапон халқы оны ерекше ілтипатпен қарсы алады.
Жат жерде қалып қойған соңғы соғыс тұтқыны оралды деп құрмет көрсетеді.
Туыстарымен қауышып, сағынышын басады.
Бірақ Жапон жерінде тұрақтап қалмай, Қазақстанға қайтып оралады.
Мұнысын:
«Мен өзіңе қайтып оралдым, Қазақстаным.
Өз отанымды сүймегендіктен емес, сенің алдыңда борыштар болғандықтан.
Төсі — шалқақ, тұғыры – асқақ, болмысы – паң, бітімі – бекзат қазақ елі – енді менің елім; ынтымақтың ұясы, жерұйық мекен — Қазақстан — енді менің отаным.
Еркіндік нышаны боз жусанның жұпарымен осылайша қайтадан, бұл жолы біржолата қауыштым» — деп түсіндіреді..Үш эпизодтан тұратын спектакль көптің көңілінен шықты.
Жиналған қауым көздеріне жас алды.
Ересектері өз бастарынан өткен, ата-аналары көрген азапты естеріне түсірсе, жас буынның өкілдері қазіргі бейбіт өмірдің парқын түсініп, Тәуелсіздіктің қадірін білді.
Қойылым соңында бас кейіпкер Ахико рөлін сомдаушы Дулыға Ақмолда мен ана рөліндегі Данагүл Темірсұлтанова сахнадан түсіп, залда отырған Ахико Тецуро мен жары Елене Тецуроға құрмет көрсетіп, гүл шоғын табыстады.
Өздерімен бірге сахна төріне алып шықты.
ҚР еңбек сіңірген қайраткері, театр директоры Ерлан Біләл қазақтың ежелгі салтымен Ахиконың иғына оқалы шауып жауып, ізет көрсетті..Нұрлыхан ҚАЛҚАМАНҰЛЫ
«Қасым» порталы.