Бүгін Е.Бөкетов атындағы ҚарМУ-дың филология факультетінде халықаралық «Шабыт» фестивалінің дипломанты, алматылық жас ақын Әлия Іңкәрбектің «Тасқын» атты екінші жыр кітабының тұсауы кесілді.
ҚарМУ-дың қасиетті қара шаңырағы ұйымдастырған кешке елімізге белгілі қарағандылық ақын-жазушылар, әдебиетші-тілші ғалымдар қатысып, жиынды филолгия факультеті деканның орынбасары Елдос Түйте ашып берді..Кешті халықаралық «Шабыт» фестивалінің лауреаты, ақын Мирас Асан жүргізді.
«Тасқынның» тұсауын филология ғылымдарының докторы, айтыскер ақын Қойлыбай Асан, филология ғылымдарының докторы, тілші ғалым Алма Советқызы, сонымен қатар, Қазақстан Жазушылар одағының мүшесі, ақын Руслан Нұрбай кесті.
Олар рәсімнен кейін ақынға жүрекжарды лебіздерін білдіріп, жырдан шашу шашты.
Кеш барысында өлең сүйер қауымға автор сиясы кеппеген жаңа жырларын оқып, көрермендерден түскен бірқатар сұрақтарға жауап берді.
Жыр кешіне қазақ эстрадасының жұлдызы, белгілі гитарашы Сейіл Аяған ән салды.
Одан әріде сахнаға қарағандылық бір топ жас ақындар, атап айтқанда қалалық «Арқа ақшамы» газетінің бас редакторы, ақын Жанат Жаңқашұлы, халықаралық «Шабыт» фестивалінің лауреаты, жазушы Алмаз Мырзахмет, облыстық «Орталық Қазақстан» газетінің бөлім меңгерушісі, ақын Жәнібек Әлиман шығып, өлең өлкесіне өзіндік өрнегін сала келген Әлия ақынға тілектерін жырмен жеткізді.

Сонымен қатар, Жайық Бектұров атындағы облыстық жасөспірімдер кітапханасының жанынан құрылған «БОТА» интеллектуалды клубының, Н.Гоголь атындағы облыстық ғылыми-әмбебап кітапханасының жанынан құрылған «Жыр-жауһар» поэзия клубының мүшелері ақынға ақжолтай сәт-сапар тіледі.
Олардың қатарында халықаралық «Шабыт» фестивалінің лауреаты, ақын Жадыра Байбұланова, облыстық-республикалық бірнеше жыр мүшайраларының жеңімпазы, ақын Айзада Рақымжанова бастаған, Кәмшат Хасен, Аян Мейраш, Ерік Нарын, Бауыржан Ерман, Жоламан Айткен сынды бір топ жас ақындар сахнаның сәнін келтіріп, өз өлеңдерін оқыды.
Айта кетейік, ақынның бұған дейін ҚР мемлекеттік сыйлықтың лауреаты Нұрлан Оразалинның алғысөзімен «Тәңіртау» атты жыр жинағы жарық көрген болатын.
Бұл жолғы жыр жинағына мемлекеттік «Дарын» сылығының иегері, ақын Ерлан Жүніс алғысөз жазды.
Бүгін Тәңіртаудан Арқаға арқырай жеткен «Тасқын» ертең Есілге барып құяды.
 «Тасқынның» тұсаукесері құтты болсын!.