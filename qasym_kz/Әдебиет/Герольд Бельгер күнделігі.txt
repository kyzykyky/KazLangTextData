Қазақтың үлкен-кішісі, өзінің құрбы-құрдастарына дейін ол кісіні Гер Аға дейді.
Неге? Өйткені Ол – ағалыққа жасымен ғана емес, қадырлы басымен жеткен адам.
Әдетте аға деп сый-қадыры ерекше, талантына кісілігі сай кемел болмысымен өзін айналасына тәнті етіп мойындатқан адамды атайды.
Міне, біздің Гер ағамыз да тазалық пен даналықтың биігіне көтеріле білген сондай бірегей тұлға.
Қазақтың Гер ағасы! Келелі кеңесте, шарпысқан егесте мерейі асқақтап Сөз ұстаған ел ағасы!
Сонау бір жылы «Екатерина» медалімен марапатталғанда: «Бұл медальді алғаныма мақтанамын.
Бұл – менің ұлы әжемнің медалі» деп өзі айтқандай, Герольд Карл ұлы – байырғы Еділ бойы немістерінің ұрпағы.
Сегізінші атасы Андреас Бельгер ұлы Екатерина патшайым тұсында Гессен княздігінен Россияға қоныс аударған.
Қырық жыл билік құрған Екатерина патшайымнан бастап неміс халқының мыңдаған асыл перзенттерінің Россия империясының өсіп-өрлеуіне теңдессіз еңбек сіңіргенін бұл жерде айтар болсақ ұзақ әңгіме.
Неміс болғаны үшін ғана зардап шегіп, сталиндік зұлматтың зауалына ұшырағандар қаншама.
Бельгерлер әулеті жер аударылып 1941 жылдың ақ қар-көк мұзында қияндағы қазақ ауылына (Солтүстік Қазақстан) ұшып-жығылып жеткенде, Гера жетіге жаңа толған бүлдіршін еді.
Міне, сол күннен бастап  Гер аға қазақпен біте қайнап, бірге жасасып келеді.
Қазақ мектебінде оқыды, іргесін көң көмген қазақ ауылында күн кешіп, қазақтың тұрмыс-тіршілігімен тыныстады.
Қазақтың тілін ғана меңгеріп қоймай, оның жан-жүрегіне терең бойлап сүңги білді, жарқыраған бар асылы мен нәрін сүзіп бойына сіміре берді.
Сөйтіп, өзі айтқандай, ақыры «қазақ боп» кетті.
«Бір жаманның бір жақсылығы бар» деген халық даналығы осындайда айтылған шығар, тағдыр айдап қазақ топырағынан дәм бұйырмағанда, бүгінгі кемеңгерлік биікке жеткен кемел ойлы, әйгілі қаламгер Герольд Бельгер дәл қазіргідей дара сипатта жарқырап көріне алар ма еді, жоқ па – күмәнім бар.
Әлбетте, «болат кездік қын  түбінде жатпайтыны» сияқты, жаратылысынан алғыр, дарынды адамның бір жерден бұзып-жарып шығатыны кәміл, бірақ ол бәрібір басқа тұрпатта қалыптасар еді..Сұм заманның зорлық-қорлығымен қоса Жаратқан Хақ-тағала оған айрықша тағдыр сыйлады.
«Бельгер феномені» – әлемдік әдебиет тарихындағы сирек құбылыс.
Оның шығармашылығы үш халықтың даналық кәусарынан  емін-еркін сусындап айрықша мәуе жайды.
Сондықтан оның құнары мен  жұпары ерек, сондықтан  ол кемел де кең шалқар.
Гер аға неміс, орыс, қазақ тілдерінде бірдей сөйлеп, бірдей жазады, яғни үшеуіне де судай, бірінен бірі озып бәйге сүзіп тұрады.
Ең бастысы – қай тілде жазса да, қандай жанрда толғаса да оның шығармаларының айналып соғар түпқазығы – қазақ тақырыбы.
Жазушының бүгінгі таңға дейін сексенге тарта кітабы жарық көріпті.
Түрлі тағдырларды шебер айшықтаған көптеген роман, хикаят, әңгіме-очерк, эссе, мақала, әдеби сын – рецензиялардан тыс осынау ұланғайыр дүниенің сүбелі бір бөлігі – көркем аударма.
Әйгілі «Қан мен терден» бастап жазушыларымыздың елеулі деген 25 томдай шығармаларын орысшаға тәржімалап, әдебиетіміздің дүниеге танылуына өлшеусіз үлес қосты.
Тағдырдың алқауымен бостан дәуірге  қадам басқан уақыттан бергі кезеңде жазушы шығармашылығы жаңаша серпін тауып жарқырай түсті.
Тарих сахнасына жаңа заман келді.
Ғасырға жуық теке-тірескен екі дүние арасындағы темір шымылдық ашылып, тасқындаған капиталистік кереметтермен қоса жаңа түсініктер де ой-санамызға лап қойды.
Бұрынғы томаға-тұйық салбөксе өмір сәт  сайын мың құбылып өзгеріп жатты.
Төбеден тоқпақ, ауыздан қақпақ кеткен осынау тұста жазушы уақытпен үндесіп еркін көсілді, ұшқыр  қаламы шабытына шабыт үстеп, табаны қызған Тайбурылдай «бір төбенің шаңын бір төбеге қосты», көкіректе қордаланған талай мұң мен сырдың тиегі ағытылды.
Өзі бір жазбасында атап көрсеткендей, бір жылда 4 кітабы шығып, 3 кітаптың қолжазбасын баспаға дайындаған, 105 мақала, рецензия жазған, бір аударма кітабы жарық көріп, бір кітапты құрастырған.
Һәм соның бәрі арзан көлем емес, шетінен маржан, қандай тұщымды, мағналы, терең десеңші: төгілген проза, салихалы сын, ғажайып публицистика! Оқып отырып тәнті болмасқа, таңданбасқа әддің қайсы.
Уақытының әр сәтін есептеп, пайдалы іске жұмсауға тырысатын жазушы: «Ең бастысы – жұмыс істеу, қалғанының бәрі түк емес» деп бізге өнеге тастайды..Жазушы соңғы жылдары «Күнделік» пен «Плетенье чепухи» деп аталатын этюдтер циклын жазуға көбірек ден қойып жүр.
Сәт сайын сапырылысқан қат-қабат қарбалас өмірдің қарқынды ағысына ілесудің оңтайлы тәсілін тапқан.
Көңіліңді неше түрлі күйге түсіретін күйінішті, сүйінішті жайлар, мінездер, уақиғалар… Және ол Гер ағаңдай хас шебердің қаламынан құйылып шықса, қай оқушыны бей-жай қалдырсын.
«Чепуханы» қазір орыс тілді басылымдар жапа-тармағай құда түсіп, жарыса жариялауда.
Ал «Күнделіктің» сүбелі бір бөлігі жазушы Зәкір Асабаевтың тамаша тәржімасымен былтыр қазақ оқырмандарының қолына тиді..«Күнделікте» сіз бен біз тыныстап отырған дәуірдің шытырман бедері барынша шынайы әдіптелген.
Жазушының қырағы жанары ешнәрсені қалт жібермей кез келген құбылысқа сергек үн қатады, иәки уақыттың жүрек лүпілін тамыршыдай дөп басады.
Саяси-әлеуметтік, рухани болмасымыздағы елеулі оқиғалардың бәрі-бәрі боямасыз көрініс тапқан.
Қайшылыққа толы уақыт бейнесі көз алдыңнан көшіп  жатқандай өзіңе де таныс кейбір жайлар жадыңда жаңғырып, өткенмен қайта табысқандай боласың.
Қиялыңды әр қияға салатын қызықты кітап соңғы парағы жабылғанша иіріміне тартып еліктіріп отырады.
Әр күн, әрбір оқиға бірімен бірі жалғасып, бірін бірі толықтырып бас-аяғы бүтін дүниеге ұласқан.
Балталасаң бөлінбес тұтастық.
Кітаптағы басты тұлға – жазушының Өзі.
Бүкіл оқиға, мінездер мен әрекеттер соның көзімен көріліп, соның ой-тұжырымымен өріледі.
Өкініш-күйініші, «әй, қашан адам болар екенсің» дегендей назалы көңілмен алаңдауы Абайдың жаралы жүрегімен үндесіп жатқандай.
Мысал ретінде тиіп-қашты мына үзінділерге көз жүгіртіп көрелікші: «Қазақтардың қазір тілге байланысты жіктелуі өте-мөте өткір мәселе.
Байшыкештерге ана тілдің көк тиынға керегі жоқ.
Тілді сақтаймын деушілер түгелімен жалаңаяқ жарлылар.
Жаны күйген базбіреулер бар кінәні орыс тіліне үйіп-төккісі келеді.
Қазақ тілінің басты жауы – ұлттық намыс пен рухтан жұрдай қазақтардың өзі…»  «… Біздің депутаттарымыз Жер туралы заңды  бірінші оқылымда-ақ ың-шыңсыз, ұрлықты тәсілмен қабылдай салды.
Солай болары әлмисақтан белгілі-тін.
Өйткені, ту-талапайға түскен құйқалы жерді өзара бөлісіп, не жымын білдірмей сатып жіберген жарылқаушы жаппар иелер екі қолын мұрындарына тығып қалған ұрпақтарының болашағына баяғыда-ақ балта шауып қойған жоқ па?..» «… Біздің қоғамымызда жүйкені қажайтын келеңсіздіктер жеткілікті, оларға әдебиетші ретінде үн қатпау мүмкін емес… Әйтсе де менің қазақ достарым бәрін көріп, естіп отырса да үнсіз бұғып, жақ ашпайтындары қызық…» т.с.с.
Тұғыры биік азаматтық позиция, қарымды  суреткерлік, риясыз гуманизм – осының бәрі қаламгер болмысын асқақтата түседі..Иә, не жазса да жүрегінің ыстығымен күйіп-жанып жазатын барынша шыншыл қаламгердің кез келген шығармасынан хас шеберге тән сипатты танимыз.
Кемел ойлы келісті проза, озық үлгідегі шымыр да алымды публицистика, ауқымы жағынан бір өзі бір әдебиет институтының жұмысына пара-пар сыни-зерттеулер, тәржіма… кең-шалқар Бельгер әлемі осылай жүйе-жүйе боп кете береді.
Бір адамның осынша қыруар еңбек тындырғанына тіпті сену де қиын.
Әйтсе де осынау ұлы талант иесін лайықты бағалап, қадырына жете алдық па? Ең өкініштісі де,   ұяттысы да – сол.
Гер аға, басқаны былай қойғанда, осы уақытқа дейін Мемлекеттік сыйлықты да алмапты.
Кез келген шығармасы кез келген мәртебелі сыйлыққа татитын Бельгердің қолы жетпейтіндей ол марапат аспандағы Ай ма еді? Олай дейін десең бәйгеден аты  келіп жатқандардың қауқары  белгілі ғой.
Әлде бұл жағымпаздар жарысының дарабоздарына ғана берілетін марапат па? Әлбетте, сыйлықпен жазушы болмайсың, сөйтсе де көп қатарлы еңбегің еленіп жатқанға не жетсін.
Осындайда асыл мен жасықты парықтамайтын қоғамның әділетсіз һәм топастығына қынжылмасқа амал жоқ.
Тізгін ұстаған кекір де дөкір функционерлер елемегенмен, Құдайға шүкір, қаламгер ағамыз қадырын  білер қарайған қауымның  аялы алақанында, жүрегінің төрінде.
Жақында жазушы Ө.Мұқаевтың мерей тойында Қызылорда жақтан келген Ермек дейтін азамат, ел тағдырына алаңдайтын, әдебиеттен хабары мол көшелі жігіт екен, жазушы ағайындардың әлеуметтік белсенділігі төмендеп, уақыт алға тартқан ділгір мәселелерден тайсақтап тым жалтақ, тым жарамсақ боп бара жатқанын қынжыла, қызына айта келіп: «Қазір қазақта мақтан тұтатын екі-ақ қаламгер бар: бірі – Бельгер, екіншісі – Мағауин!» деді.
Міне, қатардағы көзі ашық оқушының бағасы, түптеп келгенде, жазушы үшін одан артық қандай сыйлық, қандай абырой керек! Төсіндегі сөлекебайы олқы болса да, оқушы қауым ұлылығын әлдеқашан мойындап қойған қадыры ерек асыл Ағаға мерейтойы қарсаңында ұзақ ғұмыр тілеп, әлі де талай талантты туындыларымен тамсандыра беруге Алла-Тағала нәсіп еткей дейміз..Міне, кезекті жаңа жыл да жетті.Бүгін Мұрат Әуезов пен Светлана Ананьеваның туған күні.
Мұрат 70, Света 53-ке келді.
Жас достарымды құттықтауым керек, әлбетте..… Басыма бір идея келді: егер сәті түсіп, Кошут туралы кітап Сафар Абдуллодан шыға қалса, оның оған тағы да көлемі 6-7 баспа табақ миниатюраларымды ұсынсам қайтеді деген.«Қазақстан» арнасы бүгін түнде Ермек Тұрсыновтың «Шал» фильмін көрсетеді.
Сәл кештеу, бірақ, көретін шығармын..Қолдағы қорда не барын шамалап көрдім.
Өткен (2012) жылдың күнделігі  үш дәптер «Шалдыр-шатпақ» (300 бет), екі кітап (600 бет), әрқилы мақала әзір.
Тәуба, қоржын тоқ, жаман емес..Өткен түнде Ермектің «Шалын» (екінші мәрте) көрдім.
Сөз жоқ, ғаламат туынды, бірақ, қазіргі қала қазақтарының соны тұшына көруге әдісі жете бермей ме деп қауіп етемін.
Олардың шетелдік қаңсыққа таңсықтығы басым, меніңше.
Онда да егер шекара ала алса.
Ал ел иесі, жер иесімін деуге шамалары жоқ бітеу кеуделерге айтты не, айтпады не? Сөйте жүріп, ұлттық сезімдері кемшіндігін аңғармайтын мәңгүрттердің өздерін білгір санайтындарына күлкің келеді.
Жеке пікірім ғой, қайтейін.
Қазақ болу қиындап барады..«Простордан» (№12) көп жақсы дүниелер оқыдым.
Хан Дин (оны жақсы білуші ем, бәлкім, алда мен де бірдеңе жазармын), Гумилев (Фроловскаяның «Гумилев осылай деген») жөніндегі мақалалар ойлы-күйлі, келісті, тартымды, берері мол, бірден баурайды.
Қайрат Келімбетов жаңа жылдық лебіз жолдап таң қалдырды.
Оның алдында Назарбаев пен Тасмағамбетов құттықтаған (екеуіне де алғысым үлкен).
Владимиров көркем безендірілген «Deutschland» альбомын әкелді.
Шама-шарқыма қарай, «Шалдыр-шатпақтың» 21-ші дәптерін жазып жатқан жайым бар.
Тынымбай роман бітіріп, компьютерге берді, ал, Арсланова оның әңгімесін сәтті тәржімалапты-мыс..Ақ қағазға бар болғаны бір бет қана көшіріп жаздым.
Жазатын нәрсе болмаса, құр текірек не керек.
Ертеректе Нұрпейісовтің: «Бір күні өзі қыңсылап шығады», – дегені бар-тын.
Сол айтқандай, жазушыға қашанда талап жоғары.
Әсіресе, қалам жүрмейтін кезде.
Ондайда құтқаратын – шыдам мен төзім ғана.М.Құл-Мұхаммедтің маған сыйлаған айпадынан Лев Толстойдың 1909 жылғы күнделігі мен қойын кітабының бірнеше бетін оқыдым.
Шал өлер алдында сілесі қатып, қатты қажыды емес пе? Қазіргі жаста мен оны жақсы түсінемін.
Тәубеге кеп айтқан өкінішті сөздерін көзіме жас ала отырып оқимын..Ұйықтар алдында Мұрат Әуезов жайлы «Ибалы адам» деген кітапшаны оқыдым.
Молдахмет, Аманхан, Тынымбай, Қали інілеріме де басқа болмаса да, соны оқыңдар деп кеңес берер ем..Ағайынды Манндардың өзара жазысқан хаттарын оқыдым.
Олар деген алыптың алыбы ғой, шіркіндер.
Сондай-ақ, Соломон Апттың тәржімесіне қатты құрсанмын..Жетіп жататындардың көбі көңілсіз жайлар.
Пәленше өлді, түгенше ауру, біреу қайғы-қасірет шегулі дегендей.
Ал, маған құяң деген пәле жабысып, көресіні көрсетуде.Ешқайдан жағымды дәнеңе естілмейді.
Жан-жақтан жететіннің көбі еңсе түсіретін хабар-ошар.
Жалғыз медеу – ептеп қағаз сүйкектеу, парасатты бірдеңелер оқу.
Мәселен, Юрий Нагибиннің Нейгауз, Рихтер, Пастернак туралы естеліктері сияқты..Сафар Абдулло менің Кошут туралы кітапшамды 500 данамен шығаруға бел байлапты.
Ризалықтан басқа айтарым жоқ.«Миниатюраларымның» қолжазбасын реттеп жатырмын.
Шамасы, 15-17 баспа табаққа «тартатын» түрі бар, бірақ, баспаның форматы бойынша 6-7 баспа табақ болады-мыс.Франция елшігілінен телефон берді.
Елші менімен кездесіп, байқауымша, Қазақстан жайында әңгімелескісі келеді-мыс.
Қазір саулығыма байланысты ол мүмкін емес дедім.
Ал, шынымды айтсам, менің елшілермен сөйлескім келмейді.
Ал, олар менен, шамасы әлдебір кержақ, ұнамсыз бірдеңелер естуді қалайды-ау деймін.
Беті күліп, іші ұлитындарға сыр ашып, «мұң» шағу салтымда жоқ.
Тұздықты сын айтсам, өзіміздің баспасөзде айтамын.
Тек бөтен тілді мырзалармен оңаша шүңкілдесіп емес.
Мен, тіпті, өзімді «іш тарта» гәпіріскісі келетін немістерден де аулақ ұстаймын..Осы күндерде Тимур Зұлфықаровты асқан құштарлықпен оқудамын.
Ол астары айқын, дара суреткер..Селт еткізіп сергітердей ештеңе жоқ.
Кезекпен телефон соғушылардың айтатыны: ғайбат, бос сөз, өсек-аяң, өзіне ұнамайтындарды сөгу, жер ету.
Сонда олар мені ықтарына жығылып, құлай салады дей ме екен?! Неткен бейшаралық! Сорлылар десе! Достар басқа әрине.
Айналамда жаны таза адамдар аз емес.Мумин Каноаттың өлеңдері мен поэмаларын оқыдым.Түн ортасында – түсімде – «Гете мен ақша»  деген  тақырыпта лекция оқиды екенмін (деймін).  Онан соң аяқастынан  Дмитрий Снегиннің курсанттарға артиллерия туралы айтып, қарудың жаңа түрлерін көрсетіп жатқан үстінен түсіппін..Еңсем езіліп, қан қысымым төмендеп ояндым..Кешкі сағат 9-да теледидар үкімет құрамында ауыс-түйістер болғанын хабарлады.
Әлденені қайта ұйымдастырып, әлденені таратып, әлденені жаңадан құрып, қазақ тіліне ағып тұрған – маңдайының ырысы бес елі біреулерді жоғарылатып, жаңа лауазымдарға тағайындапты.
Басы ашық ұққандарым: өзімнің жанашыр іні досым Мұхтар Құл-Мұхаммед қайтадан Мәдениет министрі боп, Тәжинді мемлекеттік хатшы (дәл осы қызмет түкке керексіз номенклатура) орынтағына қонжитыпты.
Жауапты қызметті алып жүруге шамасы келмеді ме, жоқ әлде, басқа бірдеңеден сүрінді ме екен, істегеніне көп болмаған Дарханды Мәдениет министрінен музейге сырғытып сапты.
Кім білген? Жас неме биік лауазымды көтере алмай, болдым-толдым деп сүйкімі кетті ме, қараңғылау.
Қысқасы, үкіметтегі өзгерістерден жарқ еткен жаңа тұлға көрмедім, ол жайлы естімедім де.
Бәлкім, Елбасының айналасында  ондайлар жоқ та шығар..Күні ұзаққа жазу-сызу, оқу, ойлану.
Жанға жалау болар басқа ештеңе жоқ.
Бастысы: зерігуге қол тимейді..Тағы бір идея қылтияды: көктемге дейін «Жақын маңда және жанымда» деген кезекті қолжазбаның басын құрауға талпынып көру.
Жалпы алғанда, көбінің басы ашық, айқындалып қойған.
Оған Шота, Мұрат, Әбіш, Асқар (Сүлейменов), Баққожа және Әбе (Нұрпейісов) туралы жазған очерктер мен күнделік жазбаларды топтастыруыма болады.
Бұл бес очерк 20 табақты құрайды.
Бәлкім, Мереке басып шығарар.
Көктем шыққанша «Шалдыр-шатпақтың» 21-ші дәптерін де тамамдаймын..Бір сағат Л.Толстойдың қойын кітапшасын, бір сағат Владимировтың ІV томын оқып, «Жақын маңда  және жанымда» топтаманы  жинақтауды  бастадым.
Домбырашы Андрей телефон берді, Енисеевадан Лев Щегловтың екі томдық өлеңдер жинағын әкеп берді.
Дала жылы, ешқандай сықырлаған аяз жоқ.
Үйде көміліп отырған денсаулыққа зиян болғанмен, жұмыс істеуге жақсы.
Бір күнде көп нәрсе тынады..Қарай көр: «Шалдыр-шатпақтың» 21-дәптерін аяқтап үлгеріппін.
Ау, 20-шы дәптерді бітіруге жан сала аласұрғаныма таяуда емес пе еді? Мейлі, тіл-көз тасқа, осы қарқынмен тынбай, жалғастыра беремін..«Миниатюралар» деп аталатын (24 этюд және 14 миниатюра) кітапшамның мазмұнын саралап, қолжазбаны компьютерде теруге беріп жібердім..Түнде жағдайым нашарлап, қатты ауырдым.
Қара тастай қатқан жүрек кеудені қысып, есті шығарды.
Дәрі-дәрмектен көмек болмаған соң «Жедел жәрдем» шақыруға тура келді.
Дәрігер мен медбике бір сағаттан аса өбек қағып, укол салды, қан қысымын түсірді, бірақ нәтиже жоқ.
Онан соң ауруханаға әкетпек болды.
Мен қолхат беріп, бас тарттым.
Әйтеуір, таң әлетінде көкірек тұстың шаншуы саябырсып, беті қайтты.
Шат-шәлекейім шығып, құр сүлдерім қалды.
Енді маған қайдағы жұмыс; оқу, жазу – кетті бәрі бесқорғанға.
Күндіз учаскелік дәрігер келді.
Ары тексеріп, бері тексеріп, қайта-қайта тыңдап, алаңдамаңыз деп көңілімді жайлағансыды.
Жүрек ұстамасына шалдығыпсыз деді.
Әйткенмен, жақсы нышан емес..«Жақын маңда және жанымда» атты кітабымды тыным көрмей, құлшына жазудамын.
Едәуір еңсеріп те тастаған сықылдымын.
Балалар үшін «Волк, Чапа және басқалар» деген кітаптың да нобайы жасалуда..Германиялық қонақ Вертманн қуантып тастады.
Бес килі жазатын қағаз бен ондаған шарикті қалам әкелді.
Енді соларға сай көл-көсір дүние жазып көр..Көркем шығарма жаза алмайтынымды сеземін.
Ендігі жерде рецензия, естелік, көсемсөз, пікір және кәкір-шүкір бірдеңе-шірдеңелер жазатын болармын.
Бірақ, қазір мен үшін ең бастысы – бұған дейін «сүйкеген» қолжазбаларды жарыққа шығару..Қабдештің (Ж) әдебиеттегі жексұрындар жайлы «Жас Алашта» басылған естелік-мақаласы назарыма ілікті.
Қабдеш әрқайсысын қылығына қарай сазайын беріпті.
Бәрі ақиқат, батыл, антұрғандық.
Жараған! Өзінде қайталанбас қайсар рух бар..Қазір жұрт аузындағы әңгіменің бәрі кешегі зілзала айналасында.
Бес экипаж мүшесі, он бір жолаушы қаза тапты.Үш ай болды, сыртқа аттап шықпай, төрт қабырғаға қамалып отырғаныма.
Ертең Арон Атабек 60 жасқа толады.
Оны он төрт жылға соттап, жеке камераға ауыстырған..Ертең Алматы түбіндегі әуе апатында қаза болғандар үшін ұлттық аза күні деп жариялады..Ролланның (С) өтінішіне орай (оның жастар үшін тағы бір журнал шығармақ ниеті бар-мыс) ақжол-құттықтау жаздым..Күтпеген жерден кардиолог Индира Хамитқызы келді де, құтымды қашырды: 1) кардиограмма нашар; 2) қан қысым жоғары; 3) тамыр соғуы жиі; 4) аяқтарым іскен; 5) маңдайдағы таңбаны онкологқа көрсету лазым; 6) дәрі-дәрмекті басқаша ереже-тәртіп бойынша қабылдау қажет; 7) дұрыс тамақтанбайды екенмін; 8) қысқасы, стационарға жатып емделмей болмайды..Дәрігерлерден дәтке қуат беретін ештеңе естімеймін.
Кардиолог қана емес, эндокринолог, терапевт, уролог – шетінен жынға тиеді.Мен жөнінде Владимиров «Вечерний Алматы» газетінде керім мақала жазыпты.
«Парасат» журналы қайран Баққожа туралы естелік мақаламның қорытынды бөлігін жариялапты.
Ол менің 2033-ші жарияланымым..«Шалдыр-шатпақтың» 4-5 бетін қайта жаздым және Л.Толстойдың «Кавказ тұтқынын» қайталап оқыдым (төрт не бесінші рет).
Кейде базбір қазақ қаламгерлері ішінен Толстойға көңілі толмайтындар қылаң қағады.
Бұл не? «Атың шықпаса жер өртенің» кері емес пе? Солай, бірақ, Толстойды саралағыш саржағалдыққа ренжіп те керегі жоқ шығар..Абдулло Сафар менің «Леонид Кошут туралы» (атты) кітабымның 60 данасын әкеліп берді.Қалам кідіріп, жылжымай отыр.
«Ойхой, дүние – опасыз жалған» деген атпен қолжазбаларымды іріктеп-сұрыптап, жинақтап қойдым.
Бәлкім, біреу-міреу сәті жеткенде кітап етіп бастырар.
Жанр жағынан философиялық-әдебиеттану тұрғыдан болар, сірә.
Көбі бұрын жарияланған дүниелер..Күтпеген жерден бұлақ көзі ашылып, сарқырай жөнелгендей болды.
Төрт бет жазып, оған қоса «Айқынның» тілшісі Гүлбаршынға сұхбат бердім.
Шамалауымша, Гүлбаршын тәжірибелі журналистке ұқсайды.
Әңгімеміз жарасып, мігірсіз сөйлестік.
Шаршап-шалдығу, қажу болған жоқ.
Бәрі Гүлбаршынның арқасы деп түсіндім.
Аурасы жақсы осындай адамдар болады.
Құдай вампирлерден сақтасын..Эндокринолог-дәрігер Дилярам келіп, көңілімді біраз тыншытып кетті..Өскеменнен екі қайтара телефон соққан Бошай аға Кітапбаев Радловтың ұлты неміс екенін бірінші рет біліп отырғанын айтып, таңдайы тақылдады.
Шалқар ойлы шалың, сірә, Бельгерге дейін қазақша білетін неміс жоқ деген ойда жүретін болса керек.
О, жоқ, маған дейін де түрлі-түрлі салаларда аты шығып, құрметке ие болған неміс «қазақтары» аз емесін айттым оған.
Қазақтың байырғы ән, күй, жыр, дастан, фольклорын жинап зерттегендердің ішінде (кейбірі орыс, еврей фамилиялас) немістер де болған..Өз білігімше, әлденеше рет қайталап жариялауға болатын бір тамаша этюд жаздым..Академик Кішібеков «Өмір мәні» (шығармашылық өмірбаяны қамтылған) деген кітабын баласынан беріп жіберіпті.
Асықпай парақтап, фотосуреттерін көрдім, кей тұстарын оқып шықтым: пайдалы, салдарлы, қажет еңбек.
Түгел оқып шыққан соң, бәлкім, баспа бетінде бірдеңе айтуым да ғажап емес..Көзімнің көруі нашарлап барады.
Әрі, суланып, тез шаршайды.
Бар ермегім жазу-сызу, оқу болған соң, олай болмай қайтеді.
Отырып жазуға бел шыдатпайды..Бес сағат тапжылмастан тек газет оқыдым.
Сұмдық! Марқұм Асқардың (Сүлейменов) бір айтқаны есіме түсті: «Бәрін жинап өртеп жіберер ме еді»..Бүгін 12 адам телефон соқты.
Осыдан соң қайдағы жұмыс? Уақытымның бәрін телефон мен газет жұтып жатыр.
Телефонды айырып тастамайсың ба дейтіндер бар.
Қайдан?! Онсыз да үйден шықпайтын маған ол деген сырт әлемнен біржола қол үзу болмай ма? Жоқ! Ақылың өзіңе!...Шайзада алдағы уақытта менің балаларға арнаған кітабымды шығаруға уәде етті.
Әлбетте, түрлі-түсті суреттермен безендіру лазым..Өзім риясыз сыйлайтын қадірменді академик Кішібековтың кітабын аяғына дейін түгел оқып бітірдім.
Алда ол туралы лебіз білдірермін.
«Айқын» газетінен аты шулы математик Асқар Жұмаділдаевпен жасалған сұхбатты зор ықыласпен тұшына оқып шықтым.
Ол тек өзінше ойлап, күлбілтелемей тура, әділ, ашық және кесіп айтады.
Оны 20 жылдан бері білемін.
Жаратылысы бөлек, осы заманның қазағы.
Сонау бір жылда Жоғарғы Советтің ХІІІ шақырылған мәжілісінде қатар отырған кезіміз де болған..Таң атпай үсті-үстіне соғылған телефон.
Кеше Қазақстан Жазушылар одағының анықтама кітапшасын парақтап шықтым.
Менен жасы үлкен 40 жазушы бар екен.
Демек, мен әлі ақсақалдар тобының соңы болмаса да, бел ортасынан ойып тұрып орын алған сияқтымын.
700-ден астам әріптестердің бәріне аман-саулық, шалқар шабыт, шығармашылық табыс тілеймін.
Құдай сол 700-дің жетеуі, біреу бес-алтауы, біреу үш-төртеуі, тағы біреу екеуі ғана жарамды, қалғандар  әлжуаз деп мыңқылдайтын «сәуегейлерден» сақтасын (дейік).
Мықты екеніңді ат төбеліндей әріптестеріңді қасақана көпсінгендей кемсітіп, төменшіктету арқылы жарнамалау күлкілі, әбестік.
Пушкин, Абай, Достоевский, Әуезов құсап дәлелде! Сүйкімің артады.
О, пақыр! Қайтейін-ай, қайтейін!.Тұрсынов! Қазақтың хас талант жанашыры, панасы, данасы! Білетіні – жұмыс.
Алыс, жақын шетелдерге іс-сапар.
Бұл  жолы да Сингапур, Малайзия, әлдебір араб елдерінде болып қайтыпты.
Сөйте жүріп, мені де ұмытпапты.
Бәрекелді! Біраз жайдың басын шалып, ақтарыла әңгімелестік, сырластық.
Болат Атабаевтан хабар болмай кетіп еді, сөйтсем, қазір Германияда екен..«Шалдыр шатпақтың» 22-ші дәптерін қаузау үстіндемін.
Гүлнәр апа Дулатова өмірден озыпты.
Естіген бойда Ерланға телеграмма арқылы көңіл айттым.
95 жасында философ Григорий Померанц қайтыс болды.
Эдуард Лимонов таңдандырып жүр.
Оған ұзақ жылдар бойы селқос қарайтынмын.
Ал, оның бүгінде «Известияда» жиі жарияланатын мақалалары ойлы да салдарлы, мықты логикасымен назар аударады.
Менің «Гете және Абай» атты кітапшамды сан рет қайталап оқып, жастық албырттығым мен елікпе шабытыма масаттанады-мыс..Әбсаттар (Д) мүфтилікпен қоштасып, Шығыстану институтына директор бопты.
Исламға 13 жыл адал қызмет етті.
Жалпы, оның ғылым үшін жаралғаны кім-кімге де о бастан мәлім-тін..Неміс Үйі менің барлық жазғандарымды жан-жақты әспеттеп, әздектеу қамында көрінеді..… Светлана Назарова телефон соғып, төбемді көкке жеткізе мақтасын кеп.
О, құдай! Бағамды асырып, көтермелеу үшін нелер айтпады десейші.
Мұндайды ешқашан ешкімнен естіген жоқ едім.
Қиыннан қиыстырған қызыл сөз бен әйелге тән қылымси қолпаштаудан қысылып, қызарып та кетсем керек.
Апырай, ә?! Шынымен солай ма екенмін?! Пішту!...Шалқалай жатып жазу өте қолайсыз.
Отырып жазуға құяң шыдатпайды.
Түрегеп тұрып жазу мүлде қисынсыз.
Сонда қалай жазу керек? Тек жатқан күйде.Виктор Чалмаевтың А.Ремизовтың біртомдығына жазған көлемді кіріспе мақаласын оқыдым.«Қ.Ә» газетінен шыбыны бар екі мақала оқыдым: бірі Қинаят Зарлыханмен сұхбат (оның жазғандары қашанда жаныма жақын, тартымды, қызықты; байыпты, білімдар тарихшы, ойын жіті саралап, қонымды, нанымды жеткізеді, тарих ол үшін жалтырақ көсемсөз емес, ғылым патшасы; оған сенемін, ол ерте туып, кеш қалған күшеншек тарихшылардан биік тұратын жасаты бөлек ғалым) және Ролланның (С) поляк ақыны Вислава Шимборская туралы эссе-мақаласы.
Әйда, Роллан! Мұхтар Мағауин екеуің энциклопедиялық білім иесі, кісілікті, кішіпейіл, қазақтың ру, жүзге бөліну дейтін кеселінен сап-сау, қазақ әдебиетінің бағына туған айрықша жаратылыс екендеріңді бұған дейін талай айтқанмын, айтып отырмын, алда да айта беремін.
Тек екеуіңді құдайым астамсу, кесір-кесапат, сайтани сайқалдықтан сақтасын.Ақтөбелік Роза (деген танысым) афоризмдер жинағын жіберіпті.
Былай шеккі емес, пайдалы кітапқа ұқсайтын сияқты..Сотта қаралатын ПЕН-клубқа қатысты «қажет анықтамаларды» қайта көшірдім.
Осы бір сау басқа сатып алған сақинадан құтылатын сәт тезірек жетсе екен!.Біртуар тұлға, қалыпқа сыймайтын адам, нағыз көсем, халық қорғаны еді..Неміс Үйі Орта Азия немістерінің (Кауфман, Гасфорт, Радлов, Михаэлис, Миллер, Баум, Гейнс және басқалар) мәдени мұралары жөнінде қызғылықты, танымдық кітап шығарып, айта қалғандай іс тындырыпты.
Бұған мендей (неміс) қазақ қуанбай кім қуанады, Бошеке! Алтайдағы айбынды Бошай аға?! Білемін, сіз де қуанасыз.
Өйткені, сіз кім-кімге де болса дейтін қазына қария-қазақсыз!.Ұйықтар алдында немісше жинақтан академик Радлов туралы мақала оқыдым.  Оны Германияда тұратын Майя Ковальский және Надежда Рунде деген таныс бикештер жазыпты.
Бикештер жақсы-ақ жандар, әлбетте.
Бірақ, жазғандары сын көтермейтін жеңіл-желпі, шалай-бұлай; Радлов жөнінде аз білетіндері, тюркологияның иісі мұрнына бармайтыны көзге шұқығандай көрініп тұр.
Құмға құйған су секілді (болған да шыққан).
Ал, тарихшы Ерофееваның Гасфорт жөнінде жазғаны байыпты да салмақты, терең білім-зердеден туған..Германияда тұратын Курт Гейн бірнеше саркастикалық әңгімелерін жіберіпті.
Германиядан хабарласып тұратын ағайындарға алғыстармын.
Және олар жалғыз-жарым емес, бірқауым.
Қанша жерден қазы, қарта жегіш қазақ болсам да, немістік қан да бар ғой, ойбай! Жаратқанға тәуба!...Емханадан сау етіп келе қалған бірнеше медбике мен әскет дәрігер қан алып, кардиограммаға түсірді, тағы бірдеңелер жасап, аритмия барын анықтады және оң жақ өкпе әлсіреген деді..Бүгін Клара Цеткин, Роза Люксембург, Александра Коллонтай және Инесса Армандтың мейрамы (халықаралық әйелдер күні).
Бірақ, қазір ол біреу әйелдер, біреу көктем мерекесі деп құйқылжытатын, саяси астардан жұрдай, мүлде бөтен башаралы мейрам (солай деуге болса).
Қыз-келіншектердің көңілін табуға елпілдеген еркектердің ебіл-дебіл ұсқынына қарап не күлеріңді, не жыларыңды білмейсің..Жә, бәрібір, көктем мейрамы құтты болсын, арулар! .«Шалдырбайдың» үш бетін қайта көшіріп, 22-ші дәптерді 90 бетке шарықтаттым..«ЛГ»-дан қатерлі қара түнек ішінде болып қайтқан барлаушы-генералдың сұхбатын зор ынтамен оқып шықтым.
Көзге көрінбейтін майданның небір ықпыл-жықпыл, құйтырқы құпияларына армансыз қаныққандай болдым.
Ресей саясаты мен саясаткерлерінің бүкіл бет пердесін аямай сыпырып тастапты..Солженицынның Вермонттағы усадьбасын Музейге айналдырыпты.
Мұны аса ауқымды әрі әділетті мәдени оқиға деп ойлаймын..… Жексенбі күні ақ тер, көк тер боп, жансебілім шыға жұмыстандым.
4,5 бет күнделік жазып, «Шалдырбайдан» еңсерген 1,5 бетті екінші рет өңдеп, қайта жаздым.
Онан соң үйіліп қалған газеттерді саралап, көзден өткіздім.
В.Личутиннің «ЛГ»-дағы белгілі ақын Юрий Могутинның қайғылы тағдыры туралы очеркін тамсана оқып шықтым.
Личутиннің ұстанымы, рух және тіліне тәнтімін.
Тамылжыған табиғаттың өзіндей сұлу да әсем, шалқар теңіздей ауқымды, бай.
Төгіліп тұрған орыстың тілі қандай, шіркін! Жазған соң осылай жазу керек! Ана тілдің өңін бұзбай, бөтен сөзбен былғанбай, қанында тектілік бары байқалып, көрініп тұр.
Дей тұрса да, орыстілді жазушылардың басым бөлігінде орыс тілі әрсіз, нәрсіз, қасаң, солғын, шалажансар.
Орысша жазатын қазақтарға (басқалар да) тіпті обал ма дейсің, тартымсыз, татымы шамалы шалдыр-балдыр.
Бірақ, орыс тілін түп-тамырымен жете игерген өзге ұлт өкілдері мүлде жоқ емес: неміс Кюхельбекер, еврей-неміс-татар қанды Вогау (Б.Пильняк), кәріс Ан.Ким бар (дегендей).
Өз басым – негізінен – орыс тілді болсам да, тіпті де орыс жазушысы емеспін.
Нағыз орыс жазушысы деп (белгілі классиктердің ізбасары ретінде) білетіндерім: Астафьев, Распутин, Солженицын, Можаев, Белов, Крупин, Казаков, Личутин… өзге де он-он бестей мықтылар.
Бүгінде қатары сиреп, оларды жолбикелер ығыстырулы.
Ал, орыс тілді еврейлер қисапсыз, ондай нәсіп татар, грузин, қазақ, кәріс, неміс (ТМД) тағы басқалардың біріне бұйырмаған, алайда, өздерін қырғидай іліп түсетінге санайтын сол еврей қаламгерлердің де көбінің тілі сүреңсіз, жайдақ, жасанды, кітаби, өзінікі емес, жалаң, былай дұрыс сияқты көрінгенмен, қан-сөлсіз, сұрқай, шырайы да, шұрайы да кемістеу.
Оу, достар, бұл Айтматовтан бастап Әлімжанов, Санбаев, Ю.Рихтеу, Ибрагимбеков басқа да толып жатқан қасқалар туралы да дәл осылай айтуға болар еді.
Көздеріне тік қарап, бүгежектеп, күлбілтелеместен.
Олардың қатарына өзімді де қосқан болар ем.
Өйткені, орыс тілі менің де әу бастан қаныма сіңбеген, ана сүтімен дарымаған тіл.
Оны қолдан таңып, жамап-жасқап, будандастырған ешкім емес – өзіміз.
Қалай дегенде де мықтылығыңды ана тіліңде дәлелде.
О, бейбақ! Қазақтың жаманы сарт боладыдан сақтасын!...Бүгін менде жеті кездесу бар және ондаған (мүмінмен) телефонмен байланыс жасауым шарт.
Қас қағымда, аяқ астынан емханадан телефон соғып, анализ жасап, кардиограммаға түсіруге келе жатырмыз деуін қарашы.
Онымен тұрмай, қайта-қайта есікті тоқпақтайтын ЖКХ-ның слесары труба тексереміз деп олар зіркілдейді.
Ал, қанша өлермен болсаң да, бірдеңе жазып көр осындай ию-қиюда.
«Ау, бәйбішең қайда?» – деп ішегін тартатындар бар.
Біздің бәйбіше қызыл белсенді ғой, әлі күнге мектепте істейді, сонда театр жұмысын жүргізеді, әйтеуір, тыным таппайды (деймін).
Қылду-сылду ұсақ-түйек шаруаның бәрі дімкәс әдебиетші Бельгердің мойнында.Істің бәрі кері кетіп, тығырыққа тірелгендей боп тұр.
Қозғалуға дәрмен жоқ, жату да жату.
Қиюы қашқан тірлік, тоқырау.
Ешкімге керек болмай қалдым ба, немене? Баспалар, редакциялар, хат-хабар, қатынас – бірі құқ етпейді, шетінен ауыздарына су толтырып алғандай….Иә, ақаулы ахуал, жер болған көңіл-күй.
Аз-мұз серпіліп, ширыққандай болдым да, Ғылым академиясындағы (Құл-Мұхаммедке хат жеткізуге уәде еткен) Гриша, («Миниатюраларымның» қолжазбасын алуы тиіс) Сафар Абдулло, (үш мақаламды «Просторға» тапсыруы лазым) Шашкова, («Каз.правдаға» менің рецензиямды апарып бердім деген) Қозыбаевқа кезек-кезек телефон соқтым.
Ізінше повесімді шетелге ұсынбақ ниеті барын білдірген Әлібек Асқаров, кезекті қолжазбамды компьютерде теріп біткенін хабарлап Сәуле телефон тастады..Қысқасы, ошарылған арбаны орнынан қозғағандай болдым.
Тек Мерекеге (Қ) қолым жетпеді.
Оның құзырында менің бірнеше айдан бері не бүк, не шік екені белгісіз қолжазбам жатыр.
Бұл не? Жарайды, өкпені қоя тұрып, соңын күтейік.Менің сықпытсыз саулығым сықылды арбия тізілген үштік сандардың (цифрлар) қаздия қалғанын қарашы!.Мұржалардан қара түтін будақтайды..Назарбаев қысқа  мерзімдік демалысқа шықты..Набиуллина Ресей Центробанкінің басшысы боп тағайындалды..М.Төлебаевтың туғанына 100 жыл толды..С.Михалковтың 100 жылдығын гүмпілдете атап өтті..Курт Гейннің екі әңгімесі мен А.Ремизовтың кітабынан бір тарауын оқып, әлдебір газеттерді қарадым..Сафар Абдулло «Миниатюраларыма» тағы да 30 бет қосайық дейді.
Не сөз, сол замат дайын тұрған эсселерден төртеуін іріктеп алдым.
Неміс газетіне Сартисоннан екі этюд жібердім.
Медбике Гүлшат келіп қан қысымымды өлшеді, капельница қойды.
Аритмия, гипертония, әлсіздік және басқа да бойды жайлаған талай бәле бар ғой менде.
Қалт-құлт етіп аман жүргенім бірінші құдай, екінші солардың арқасы..Өзімше  үлкен жаңалыққа балағандарым:.– 76 жастағы аргентиналық діндар жаңа папа болып сайланды.
Соған орай тыңнан алған есімі – Франциск.– Қытайдағы билік өзгелерге өтті.
Жаңа секретарь жемқорлықпен аяусыз күресуге бейіл..– Шамасы, Назарбаев Израильде көрінеді..– Көктем мен қыс жан алып, жан беріскен текетірес үстінде..Таблетканың неше түрін қолтырауынша жұтамын.Жаза қоярлықтай «шикізат» та жоқ.
Жазарың жоқ екен, өзіңді текке қыстама….Бұрандалар босап, дал-дұлы шыққан бейбақта қайбір жетіскен тірлік дейсің.
Сонда да жанпидалай отырып, «Шалдыр-шатпақтың» 22-дәптеріне 3,5 бет әлденелер шимайлаған болдым.
«Орталық Азия немістерінің мәдени мұрасы» кітабының 50 бетін оқыдым.
«Аңыз адамнан» ептеп Сұлтанмахмұт (Т) жайлы жазғандармен таныстым.
Ол деген мүлде сирек жаратылыс қой.
Сұрапыл дарын! Бар болғаны 27 жыл ғұмыр кешіп, соңына қаншама мол дүние қалдырды.
Сұлтанмахмұт жөнінде сұмпайы сөйлеп, қараулық жасаған бір адам болса, ол  – Сәбит Мұқанов.
Бірақ, туабітті батырақтан не күтесің.
Жарлыдан шыққан жалбақбай….«Таңшолпанның» сәуірдегі санында «19 сағат» деген әңгімем шығатыны туралы хабарлады.
Тәуба! Тәуба! Мені ұмытпаған екен.
Қайсы жолы ондағыларға босқа ренжіген жоқ па екенмін? Әй, тәңірім-ай! Олай болса, кешірім – менен! Жаны мөлдір, көлгірсуден жұрдай, ешкімді алдап, алаламайтын Мереке де мені түсінер, бәлкім..«Қаламгердің» № 1 санын әуестікпен парақтап көрдім.
Қағаз, көркемдеу, әшекей-әрлеу, фотосурет, ең бастысы, жеңіл оқылып, көкейге бірден орнығатын қысқа да нұсқа ойлы-күйлі материал-мақалалар – бәрі о кэй! Әсіресе, Абай, Әуезов, Айтматов, Шерхан, Фариза және базбір шетелдік сөз зергерлері есебінен жонданып, жоталана, жайнай түскен.
Ә, мейлі, ал, әрі қарай ше? 10 номерден кейін кімді береді, не береді? Не оқимыз, кімді оқимыз? Өз-өзінен тоқырап суалмас па екен? Соған сәл түсінбей, әрі-сәрі күйде отырмын.
Жақсы болсын, жұғысты болсын, әлбетте.
Өз басым қашанда «Қаламгерлердің» жағындамын.
Бір Кәдірбек (Қ) інімнің ілтипаты не тұрады? Бірнеше тілді жаңғақтай шағатын Мәлік Отарбаев деген жас пері шығыпты.
Мықтылардың мықтысына ұқсайтындай.Менен Досанов пен Айтовтың мемсыйлықтың лауреаты болғанына қалай қарайсыз деп сұрайтындар болып тұрады.
Менің қалай қарайтыныма қатты қызығатын арпабайларға, әлбетте, олар қазақ әдебиеті көшінің соңындағы салпақбайларға жатпайды, алайда, алғашқылар легінен де көп кейін екені тағы ақиқат деп жауап беруге тура келеді (амалсыз).
Санама сіңген пайым-түсінік солай болса, күлбілтелеп қайтейін.
Мұндайда балығы жоқ суда шиқандай қызыл шаян да балық деген тәмсіл еске түседі еріксіз.
Оның үстіне, лауреат деген не, тәйірі? Бір-бірін өлердей ұнатып, (екі Мұхтар және Нұрпейісов пен Жұмаділов секілді) татулықтарына шаң жұқпайтын біздің (қаламгер) геройлардың шетінен классик боп бара жатқаны аз ба? Мықа, Нықа, Дықа, Есақа, Бесақа, Жықа, Қықа, Сықа, Шықа… – бәрі… барлығы….Көңілінің қошы жоқ секілді.
Мені көргенде не телефоннан даусымды естігенде бірден бас салатын – үйреншікті әзіл-қалжыңнан құм.
Кәрілік пе, кесел ме, не екеуі қосылып умаждап тастаған ба, пәлен деу қиын.
Әйтеуір, мына Шота әрдайым асты-үстіме түсіп, арағы мен шайын ұсынып, елпілдеп-желпілдеп жүретін баяғы Шотаға ұқсаңқырамайды.
Ой, заман-ай! Есікті теуіп ашып кіретін досым-ай! Аман бол! Жарық дүниеде ауа жұтып жүргенге ештеңе жетпейді….Ойбай сала бажылдаған «Время» газеті рас-өтірігіне қарамай, арандату мақала жариялап, айды аспанға бір-ақ шығарыпты.
Нысанаға алғаны – отандық әдебиеттің патриархтары Нұрпейісов пен мен (Бельгер) ПЕН-клубтың ғимаратына таласып, соттасып жүр екенбіз.
Пәлі! Не деген ақымақтық! Осындай да болады екен-ау, ә? Мен жазғанның алдақашан сатылып кеткен ғимаратта шатағым қанша, қандай қатысым бар? Не үшін соттасады екенмін? Мақсат не? Олай болса, жауабым дайын.
Бұл деген таза сайқал сандырақ, бөстекі лақап.Кешкілікте «Қ.Ә» газетінен Зәкір Асабаевтың – фельетон-сатиралық әуенде жазған – тиген жерін жидітіп түсетін, мысқылға толы ащы да өткір, тұздығы басым әңгімесін оқыдым.
Соңғы жылдардағы күнделіктерімде жазып жүрмін ғой, бұрын онша білмейтін бұл қазақпен кештеу болса да танысқаныма жүдә құрсанмын деп.
Оның тәржімәсімен қалың кітап боп шыққан күнделіктерім бүгінде іздесе таппайтын бестселлерге айналды десе болғандай..Ұйықтар алдында А.Ремизовтың «Взвихренная Русь» деген романын оқып  бітірдім.
Шебер жазылған ғаламат шығарма.
Шамасы, тілге тиек ету үшін одан бірдеңе-шірдеңелер көшіріп те алатын шығармын..«Культура» арнасынан Горький туралы «Несвоевременные мысли» деген кино көре бастадым да, он минуттан соң сөндіріп тастадым.
Онсыз да шаруасы біткен жүйкені одан сайын қытықтап мезі ететін арзан хрестоматиялық әләуләй.
Горький, Шаляпин, Зиновьев, Ленинді бейнелемек болған актерлар да сөйлейтін сөз, жүріс-тұрыс, қимыл-қозғалыстары жасанды, еліктеу-шалықтаудан аспайтын өзімшіл, дандайсыған дарынсыз, текке текіректейтін біреулер екен.
Оның үстіне, жауыр болған сентенциядан аса алмаған кеудемсоқтар, тым болмаса, кейіпкерлер сөзін дыбыстап жарытпаса, менің кінәм не? Қайтейін, күткен үміт үлкен еді.
Өйткені, әңгіме анау-мынау емес, Горький жөнінде емес пе?.«КТК» телеарнасын басқарып, қазақтың айбынын асқақтатып жүретін азамат Арман Шораев екі дорба қақтаған жылқы еті мен қазы, қарты, жал, жая әкеп тастады.
Менде  (бұрынғыдай) опыра жейтін шама қайда? Сондықтан, айналадағы тәбеті зор таныстарға «сыбаға» ретінде үлестіріп бермей қайтемін.
Көкшетаудың етін жеп, шалақұрсақ пақырлардың бүйірлері бір шықсын..Кешкі уақытымның бәрі газет оқуға жұтылды.
Оларды жаздырып берген ағайындарға бәрекелді.
Базбіреулер құсап «е, өздері ғой жаздырған, қарауға уақыт аз, әне, үйіліп жатыр» деп шіренетін мен емес, барлығына рахмет.
Бір кездері Қуандық Шаңғытбаев айтатындай, сыйлағанның құлымын.
Сыйламайтындарда шатағым жоқ..Әбілмәжін Жұмабаев бақиға озды.
Онымен қырық жылдан бері сыйлас, бір-бірімізге деген құрметте шек жоқ-тын.
Кім-кімге де жақсылығы әзір, тек болса дейтін байыпты, сауатты, білімді, мәдениетті, зипа, зиялы, бірқатар директивті органдарда жауапты қызметтер атқарған, баспаларға жетекшілік еткен, самдағай тәржімашы, қаламы қарымды, кішіпейіл, мінезге бай, ақсақалдық дарыған абыз болатын..Әйеліне көңіл айтып, телеграмма жібердім..Достарымыздың қатары сиреп барады.
Әбекең (Әбілмәжін) хақында Ғ.Шымырбаеваға қысқа сұхбат бердім..Сірә, ауа райы өзгергелі тұр-ау..Кешкілікте Алексей Петренконың туғанына 75 жыл толуына орай берген концертін ықыласпен, ләззатана тыңдадым.
Ғаламат! Орыс, украинның ән, романстарын бабымен шырқап, виртуоз-гитарашының сүйемелдеуімен монологтар, мысалдар оқыды.
Тек өзіндік мақам, шеберлікпен..«Бұқар жырау» деген энциклопедияны арқалап қарағандылық Болат Сыздық келді.
Ішінде мен де көлең қағады екенмін.
Парақтап шықтым: алғашқы әсер тәуір.
Алда дұрыстап қарай жатармын..Болат оған қоса атылып кеткен атасы жайлы кітабын да ала кепті.
Іншалла, тұс-тұстан бұршақтап жауып жататын кітаптарға көңіл тоқ, сықырлаған сөрелер жарылуға шақ.Кешке қарай «Культура» арнасынан Валерий Золотухиннің шығармашылық кешін көрдім.
Кеш 2004 жылы жазылған екен.
Одан соң «Жаңалықтардан» осынау сирек жаратылыс иесінің қайтыс болғаны туралы білдім.
Міне, опасыз жалған деген осы: тамаша актер, әнші, жазушы болатын.
Он жеті жасынан күнделік жазып, жүздеген дәптерді лық толтырған.
Менен жеті жас кішілігі бар-тын..«Аңыз адамда» менің Тоқтар Әубәкіров жайлы лебізім жарық көріпті..Жапалақтап қар жауды да, онан соң ұзамай жым-жылас жоқ болды.
Қалай еді, қазақ мұндайда «беймезгіл шақырған тауықтың басын жұлмақ керек» деуші ме еді? Соған құсап!...«Айқында» басылған интервьюмді оқығандар салған жерден телефон соғып, Астана мен Алматыдан да пікір білдірушілер ас та төк, шүкір.
Жазғаным бәріне ұнаған сияқты.Бүгін көңілімнің қошы болмай, өз-өзімнен жаншылып, жасып отырғандай жайым бар.
Әкемнің мен және қарындасым Эльма туралы жазған күнделігін оқып ем, содан ба, жан дүнием құлазып, еңсем түсулі.
Әкем мен жөнінде 1945 жылдың жазына дейінгі жәй-түйлерді бүге-шігесін қалдырмай хатқа түсіріпті.
Әрі қарай мұршасы бола қоймаған секілді.
Әкем барлығын түгел тізіпті: қалай өстім, немен айналыстым, жүрген-тұрғаным, қандай аурулармен ауырдым (тіпті, латынша жазылған рецептерге дейін) бәрін.
Айтуынша, 1937 жылы ұзақ ауырып, тәшпішке түскенім сонша, анам мені аман қалмас деп ойлапты.
Әйтсе де, ол жолы кеселді жеңгенмен, одан бері де үнемі бір күн ауру, бір күн саудың кебін киіп келемін емес пе? Әйтеуір, тырбаң қағып, әлі күнге тірімін.
Демек, Жаратушыға бірдеңе-шірдеңелер үшін керек болғаным да..Әкемнің күнделігінде бес-жеті-сегіз жас аралығындағы барша шығарма, суреттерім жайлы да жазылыпты.
Бәрі де шәләй-бәләй бірдеңе әлбетте.
Бірақ, олардың әкеме керемет боп көрінуі де заңды шығар, бәлкім.
Ата-ананың білігінше, менде ауыл-аймақ аясынан аспайтын қабылет-қарым да болған шығар.
Бүгінгі деңгейден қарағанда, ол кездегі «кереметтерімнің» бәрі де орта қолдан көп төмен бықыбай-тықыбай (болса да)..Бірақ, бәрібір, бұл құжаттың (күнделік) мен үшін жөні бөлек.
Әкем өзін сол кездегі саяси ауаннан алты қыр алыс ұстап, тек қана семьялық-тұрмыстық жайларды қаузапты.
Күнделік орысша және мейлінше гессендік акцентпен жазылған.
Жә, қайтсін, пәлендей сауаты болмаса….… Кешкі жаңалықтардан Назарбаев «сарай сандуғашы» Иртышбаевты Грузияға елші етіп итере салғаны хақында білдім.
Апырай, ендігі жерде Қазақстан сондай кеңесшісіз қалай өмір сүрер екен, а? Түсінсем бұйырмасын.
Тіпті, көзге елестету мүмкін емес.
Жалпы, бұл не болғаны сонда? Не Иртышбаев ащы шалқамнан жаман мезі етіп біткен, не «қызыл езу» көкімеден құтылатын кез жеткен.
Немесе, атжалмандар суға батқан кемеден қашып жатыр.
Басқадай ілкішті көре алмай отырмын.
Енді Саакашвилимен бірге грузин шарабына шалқып, ағылшынша ән шырқап, бұлбұл екенін әрі қарай әйгілей берсін.
Данышпаным-ай десе! Самыржақ сабаз! Пах!...Ұйықтар алдында «Кабуснаманың» біраз тарауын оқыдым.
Неткен ғажап, құнды, саф алтындай кәусар даналық ақыл-кеңес (нақыл сөздер десе де болғандай).
Және Харон Жақия деген түрік философының «Адамның туылуы» атты кітабын оқыдым.
1956 жылы дүниеге келген бұл философ 170-тен астам кітаптың авторы (сонша кітапты әлі Назарбаев та, Досжанов та жазған жоқ).
Оның пайымынша, еркектің бір тамшы ұрығында 250 миллион төңірегінде сперматозоид болады-мыс.
Кім және қалай есептегенін сайтан білсін.
Олай болса, мәселен, бір еркек қырық жыл ішінде қанша триллион сперматозоид шығаруы мүмкін?.Назарбаев Шөкеев пен Мәсімовті өзімен бірге Қытайға ала кетті.
Ішімді тартып, тіксініп қалдым.
Әйтеуір, мысық-тышқанның ойынындай құпия былықтан аулақ болса бопты да.
Өз басым егер адам танысам, дәл сол екеуін онша иі қанық қайраткер дей алмас едім (жеке пікір).
Солар өзі мемлекеттік тілге сауатты ма екен.
Қытайлар өз тілдеріне сауатты, әрине.
Үш тұғырлы боламыз деп, ана тілдерін өгейсітіп отырған олар жоқ.
Жер бетінде ана тілді (немістер құсап) бірінші орынға қоймай, ешбір мемлекеттің бағы жанбасын қытайлар жақсы біледі.
Оларда да бөтен ұлт пен ұлыс өкілдері бізден де көп болуына қарамай, «баршаға түсінікті болсын…» деп бұлтаңдамайды.
Ана тілге ақау түсіруші (әлемде) бір-ақ халық болса… ол кім деме… ішің білсін алуа-ай!...Төрт күн жансақтау бөлімінде жаттым.
Барын салған дәрігерлер бұл жолы да қатерден алып қалды, іншалла.
Бүгін кардиология бөліміндегі палатаға шығарды.
Өзім де сауығуға тырысып бағармын.
Дәрігерлердің бәрі жүрекке операция (шунтирование) жасау керек дейді.
Дал-дұлы шыққан мынадай жасымда қайдағы операция?! Көтере алмаспын (деп ойлаймын)..Әлдебір әңгіме желісі ойға келеді, бірақ, жазатын дәрмен жоқ..Ептеп әңгіме сүйкектеген болдым.
Қан қысымы мен қант ойран-топыр.
Әңгіменің аты – «Біз жар жиегінде қиқулаймыз».
Онда қалыпты да қалыпсыз жай-жапсарлар тоғысады.
«Қиыннан қиыстырған ер данасы» дегендей ұстаныммен жазып жатқан жай бар..Сафар Абдулло «Миниатюра» атты кітабымның шыққаны туралы хабарлады.Баспагер Шайзада Морис Симашконың кітабына байланысты екі рет телефон берді..«Adam» деген журналды қарап шықтым.Бірнеше сағаттап капельницаға таңады.
Дәрігерлер мен медбибілер мұқият қарайды.
Өмір сағасынан таймауға жан саламын..Шамасы, тәуірге ұқсайтындай..Жүрек бірде олай, бірде былай: жыламсырайды, қыңқылдайды, сыңқылдайды, сарылдайды, уілдейді, соғуы шәлкем-шалыс..Дәлізде мыж-тыжы шығып қартайған қос кемпірдің әңгімесіне құлақ түрдім.
Тозған арбаның доңғалағындай сықырлаған дауыстары мен қиқиып-сиқиған аяқ-қолдарына қарап, дәу де болса жастары тоқсанда шығар деп ойлаймын..– Е-е… текущий ремонт қой, – деді біреуі.
– Бәрі бар: давление, қант, басым айналады, аяқ жүрмейді.
Жетпістің сегізіне келдім..Ізінше оның сөзін екіншісі іле жөнеліп: «Мен де жетпіс сегіздемін», – десін..– Мен қыркүйекте 79-ға қарай қозғаламын..Бұлардың көзіне мен де қаусаған шал боп көрінетін шығармын дедім өзімше.
Қолда таяқ, қабырғаға сүйеніп әрең тұрған бейбақ жөнінде басқаша қалай ойламақ? Жүрегім қағып, әлім құрып, палатаға зорға жеттім..Алты сағаттан соң – құдай бұйыртса – үйде болмақпын.
Алда атқарылуы лазым іс-жоспарларды топшыладым.
Бүгінгі күн тәуір басталды.
Тағы бір таң атты – алақай! Қазақтың «Тәуба, тәуба.
Шүкір, шүкір» дейтін даналық сөзін қапысыз түсінетін халге енді жеткендеймін.
Көңілім құрсан боп, ниет-тілегі жақсы інілерім есіме түсіп отыр: Қали, Темірхан, Иранбек, Тұрысбек, Молдахмет, Тынымбайлар… Е, шығыстағы қазына қартым да бар екен ғой.  Бошекеңді айтамын! Бошай Кітапбаев….Симашконың «Төртінші Рим» деген кітабына алғысөз жазуды қолға алдым.
Сафар Абдулло «Миниатюралар» атты кітабымның 60 данасын әкеп берді.Қазақстанның сыртқы қарызы 140 млрд, ал біз Ассамблея, медиафорум, халықаралық конференция өткізуден танбай, қисапсыз шоулардан жалығар түріміз жоқ.
Неткен дарақылық, тасырлық десейші, о құдай!...Ауа райының тәуірленер түрі жоқ, жүрек қан жылайды.
Белсенді қимыл-қозғалыс, жүріс-тұрыс жоқ, жадағай тірлік..Бүгін Шота Уәлиханов 81-ге толды.
Ауруханада екен, өзінше оны-мұны айтып қутыңдаған болады.
Жүре бергің келеді, жүре бергің», – деп шұнаңдайды.
Сендей дос қайда…а…а маған!? Е, дүние-ай!..» Ал, әйелі Зинаның асқазанына операция жасапты..Телефон берушілерде есеп жоқ.
Саулықты түзеп, қалыпқа түсуге тырбанып-ақ жатырмын, қайтейін..О, жаратқан! Тағы да ПЕН-клуб жөнінде өсек-аяң, ызғын-шу.
Қоламта қайта қоздаған ба? Шамасы, солай секілді.
Бітпейтін дау-дамайдың мәнзәләсі: әлдебір сот отырысы болған-мыс, Қабдырахманов Лондондағы ПЕН-орталыққа хат жолдапты-мыс.
Соған орай әлдебір қаскүнемдік, алдау-арбау, арандату, көзбояу, жалған құжат, былық-шылықтардың беті ашылған-мыс.
Иә, қазақы мыс-мыс, пыш-пыш баяғы.
Бірақ, оларда шатағым  не? Бұл болмаса, күл болғыр ПЕН-клубта да, Нұрпейісовте де ісім жоқ, тойып біткенмін.
Әйтсе де, ПЕН-клубта қашанда, қай кезде де ши шығып, сайтани сойқандар болып жататынын кім білмейді? Бірақ, маған шыбын шаққан құрлы әсер етпейді.
Білген боқтарын жей берсін.Таңертең күн жарқырап тұр еді, енді, міне, аспанды бұлт торлап, түнере қапты..Симашконың кітабына кіріспе жазамын деп сілем қата шаршадым.
Әлім құрып, диванда екі сағат сұлап жаттым..Пай-пай, әркімдер әкеп берген апталық, қалың дәптер, қойын дәптер, парақшалар тау боп үйіліп жатыр.
Оларды сараптап, керек болар-ау дегендерінің өзін көшіріп-сызып жатуға бір ғасырлық ғұмыр да аздық ететін болар сірә.
Әрі, уақыт қайрат-жігер, қиял да жете қоймас..Т.Бейісқұловтың баласы әкесінің соңғы шыққан үш томдығын әкеп беруге құлықты екен.
Тоқаңның өзі қатты науқас, ауруханадан шықпайды дейді..Ауруханада жазған 20 беттік әңгімені қайта көшірдім.
Жанкештілікті қойсайшы, жансақтау бөлімінде жатып та қалам тербемедім бе? «Простордан» В.Михайловтың Лермонтов туралы зерттеу мақаласын оқыдым.
Және терең мағынада айта білген..«Культура» арнасынан апостол Петр туралы фильмді қатты толқи отырып, ынталана көрдім.Биылғы көктем шектен тыс ылғалды.
Пәтер салқын, жүрекке жағымсыз..Әйтеуір, бүгін Рая жеті айлық пенсиямды бір-ақ алды-ау.
«Жас Алаштан» Талғат Айтбаевтың терең мазмұнды, мейлінше өткір, шебер жазылған публицистикалық мақаласын оқып шықтым.
Ойлы-күйлі, айтары айқын салдарлы дүние.
Өзіндік бет-бейне, қолтаңбасы бар Айтбаев – бағалай білер жан болса – қазіргі шақтағы мынау деген санаулы жазушылардың бір де бірегейлер тобына жатады деп санаймын өз басым.
Ішкі мәдениеті бай, еліктеу-солықтау, шашпа-төкпеден аулақ, шымыр, таза, базбіреулер құсап жеті жүз жазушыдан жетеуі не алтау, не төрт-бесеуі жарамды, өзгесі әлжуаз деп зікір салмайды, көкірек кермейді, әділ, сыпайы, еңбекқор, өсекке өш, ізетті інім..Ой, қайдағы Бірінші май? Табиғатта сұрық жоқ, сиықсыз-ақ.
Жұрт үйді-үйіне тас бекініп алған.
Әйтеуір, шүкір дейтініміз: «Бейбітшілік, еңбек, май.А.Пахмутованың ғажап концертін көрдім.
Соны, елден-ерек, талантты.
Керемет әншілер, керім оркестр, тамаша хорлар.
Міне, нағыз мәдениет! Бұл саған қазақстандық әләуләй емес..Онан соң ойладым: Пушкин талассыз данышпан.
Ашық аспандай, күндей жарқыраған.
Ал, Лермонтов – жұмбақ данагөй.
Қалыптан тыс бұлыңғыр пенде.Ауруханада жазған әңгімені қайта көшірдім.
Бірдеңелер айтқан секілдімін..Көңіл-күй тағы да әлем-жәлем.
Жатқан жайсыздық, қолайсыздық..Осы күндердің бәрінде жоғары-төмен ойнақшитын қан қысымым әткеншектей тербелуден тыйылар емес.
Ара-тұра қалыпты болғансиды да, ұзамай таз қалпына қайта кеп, қайта құбылады.
Бірнеше бет «Шалдырбай» жаздым.
Толстойдың күнделігін, «Керуен», Т.Зұлпықаровты оқыдым.
«Қолдан келгені осы…» деген қолжазбаны әрі қарай жалғастырдым.
Бұл қорытынды кітабым болуы лазым.
Құдай бұйыртса, 80 жылдығыма солай болар деп жоспарлап отырмын..Көңіл көкжиегінде «Дәруіш, сенің сенімің қандай?» деген тақырып еміс-еміс қылаң береді.
Л.Толстой, М.Горький, Т.Зұлпықаровтың бала кездегі әсері, ой-өрісі хақында қаузасам ба деген дәмем бар.
Бәлкім, кезекті бір эссе дүниеге келер….Жұмыс мардымсыз, ал, ой деген пішен, тек менің ойларым кімге дәрі, пайда, не зиян? Гәп сонда..Отардағы әскери парадты көрдім.
Назарбаев жақын көршілерге қаншалық күшті екенімізді аңғартты.
Бұл геосаяси жақтан дұрыс та шығар деп ойлаймын..«Культура» арнасы Заболоцкий туралы берген хабардан оның әйелі Василий Гроссманға кетіп қалғаны хақында білдім.
Не дері бар, бұл да өмірдің қатал заңы шығар.
Жаны сүймеген еркекпен жазатайым бас қосудың соңы қашанда солай болмақ.
Не ажал айырып, не қашып құтылып… (дегендей)….Оған қоса И.Волгин, Л.Аннинский, Д.Быков, тағы екі мүміннің «Анна Каренина» туралы әңгімелерін тыңдадым.
Әркім өзінше қауқылдаса да, тыңдауға тұрарлық жәй-күйлер ортаға салынды..Назарбаев экономикалық форумға әзірленуде.
Оған екі мың пенде және Нобель сыйлығының он иегері келеді-мыс.
Осы бір экономикалық форум дегеннің мән-мағынасы мен үшін қараңғы, бірақ, онда тұрған дәнеңе жоқ, өйткені, мен бұл жағынан құммын….Жарты күн жазу жазып, одан соң концерт көрдім.
О, жалған-ай десе! Панфиловшылар паркі мен (ондағы) мәңгілік алауға бармағаныма талай жыл бопты-ау.
Денсаулық көтермесе қайтейік..Телефон берушілерде есеп жоқ.
Біреулер мені, мен оларды құттықтаймын.
Және Талғат, Молдахмет, Тұрысбек, Қали, Тынымбай, Серік (Т) сынды жігіттерді де ойша құттықтаймын..Ал, хал-қуат жағдайым жыртық бөстектей дал-дұл.
Тым болмаса, Жеңіс құрметіне бір бокал шарап сыңғытарлық шама жоқ.Ұйықтар алдында Эдуард Межелайтистің лирикалық прозасын оқыдым.
Анығырақ айтсам, нешінші рет қайталап оқығаным жадымда жоқ.
Бұдан көп уақыт бұрын (ертеректе) тәржіма өнері бойынша Ереванда мерекелік жиында онымен бір апта бірге боп, тәп-тәуір таныс-біліс болған жайым бар-тын.
Кеңпейіл, жүзі жылы, жайдары, зиялы, көрікті адам (болатын).
Жалпы, балтықтықтардың қай-қайсысы – актер, ақын-жазушы, суретші, композитор – болмасын, бірден баурап алатын «сиқырға» ие.
Малаховтың балтық киноактерлері жөнінде жасаған хабарын көрген бойда бірден Межелайтистің кітабына қол создым.
Оны маған бұдан 27 жыл бұрын Карл Шиффнер салып жіберген-ді..Кеше алты сағат бойы тапжылмастан Горькийдің С.А.
Толстой, Л.Н.Толстой, Короленко, Есенин, Л.Андреев туралы естелік-очерктерін қайталап оқып шықтым.
Әйбәт портреттер! Барлығы тас қайрақтай, асқан ынта-жігер, ыстық ықылас, зияткерлікпен әспеттелген..Ал, үйден аттап шығу мұң боп, диванда таңылып жатқан маған Ташкент зиратындағы қайран ата-анам мен апа-қарындастарымның қабіріне бару қайда? Немере, жиен – барлығы әлемнің түкпір-түкпіріне тарап кеткен, туған апайым Германияда.
Біз – әйеліміз екеуміз – жападан-жалғыз ғұмыр кешуліміз.
Қызымыз Мәскеуде (дегендей).
Жан жабырқау, мұң-нала, рух төмен.
Қартайғанда қиын-ақ боп тұр.Астанадан келген бандерольда Амантай Кәкеннің – менің де мақалам басылған –  «Кремлевский колоброд» деген кітабы бар екен.
Л.Гирш кезекті кітабына менің рецензиям шыққан «Огни Алатау» газетін жіберіпті.
Және «Қаламгер» (№2), «Аңыз адам» келді..Оларға қоса «Парасат» журналының менің күнделіктерім жарияланған  жаңа саны (№5) қолға тиді.
Журналға жаңа редактор тағайындалып, құрылтайшылар өзгеріпті.
Бірден байқалды: материалдар қарымды, қауқарлы, азулы, өткір, тағлымды.
Шамасы, журнал (бұған дейінгі) марғау ұйқыдан кілт оянып, дүр сілкінер түрі бар.
Өйтпегенде ше? Жаңа бас редакторды бір кісідей білемін ғой.
Ермектің «Мәмлүгін» аударған өзге емес, сол.
Қазақ тілін терең білетіні мен сөз саптау мәнеріне тәнті болғанмын.
Жалпы, кісілік, кішілік, әділдік, туралық, білім-білік, алғырлық, тәжірибе – қай жағынан да қамшы салдырмайтын қаламгер-азамат.
Тек ұзағынан, жұғысты болғай дейік.
Ойбай-ау, аты-жөнін айтпаппын ғой – Серік Сарыбаев! Әбікенұлы! Әйда, Серік! Алға, інім! «Мәдениет және тұрмысты» («Парасат») шарықтат! Білемін, ол қолыңнан келеді.
Жаңа қызметің құтты болсын!.Германиядан Александр Вертмал телефон соқты.
Парижден Сейітқасым Әуелбеков хабарласты (ол деген керемет білімді этнолог, сирек тұлға).
Алматыдан жеті мүмін телефон берді.
Тәубә! Телефоннан қапы жоқ.
Тек біраздан бері Қали інім хабарласа алмай жүр.
Мен сияқты төрт қабырғаға қамалып отырған ибн-Бельгер әл-Дивани дейсің бе? Қалиға ризамын.Үйге кардиолог-дәрігер келіп кетті.
Жасаған кардиограмма нәтижелері мен жүрек соғуының ауытқуларына көңілі толмағаны байқалып, біраз ақыл-кеңес айтты.
Тіпті, қолхат жазып бердім.Үйіп-төгілген газеттерді жалмап, «Қаламгер» мен «Простордың» (№5) біраз бөлігін жайпадым.
Онан соң  қолжазбалар салынған папкаларды жөнге келтіріп, екінші жартыжылдыққа жазылатын газет-журнал, коммуналдық қызмет төлемдерін реттедім.
Толстойдың күнделіктерінен үзінділер көшірдім.
Германиядан М.Ковальская телефон шалды..Қағаздардың біраз бөлігін (хаттар, қолжазбалар) Президент архивіне айдап, ал, ең болмаса жүз кітапты Түркістанға жөнелтер ме еді деп қиялданамын.
Сонда аздап болса да құрсаған қағаздардан құтылып, жүгім жеңілдер ме еді, қайтер еді.Бүгін анамның бақиға озғанына 19 жыл.
Бақұл бол, аяулым! Әкем екеуіңнің аруағыңа қашанда бас иетін жаман ұлдарың аман-сау.
Шалдыр-шатпақтарын сүйкектеп жүріп жатыр..Соңғы күндерде Гоголь туралы жазбалар мен Лаврентий Сонның «Улыбка Моны Ляззат» деген ертегі-повесін оқып шықтым.
Екеуі де ғажап! Лаврентийге тәнтімін.Ал, ұйықтар алдында Овидийді оқыдым.
Айшықты, анық,  тартымды, шынайы махаббат, риясыз сүйіспеншілік, жағымды жай-түйлерді құлпырта жазған тек сол ғана (мендегі) жан жарасын сауықтырып, кірпияз көңіл кірін шая алары кәміл.
Сондықтан, оны тек ұйықтар алдында оқыған дұрыс шығар, шамасы.
Ғажап: ерте дүние ақындары – тіпті, жаңа дәуірге дейін –  махаббат мәнзаласын қалай-қалай білген (десейші).
Және қолмен қойғандай етіп, ақылмен мәнерлеген.
Ол дәуірде махаббат шынайы құштарлық болса, ал, қазір сатымсақ, жеңілтек секс..Тұла бойым құрысып, әлем-жәлем халдемін.
Бейне әткеншек тепкендей қалтаң-құлтаң етіп..Игорь Синельников баласы арқылы «Книголюбтың» үш нөмірі (парақтап көрсем, жатқан қоқыс, ыбырсық, кәкір-шүкір.
Пышаққа сап болғандайлар сирек: Фроловская мен Ильинадан басқа) және 17-20 ғасырлардағы кенигсбергтік ақындардың өлеңдер жинағын беріп жіберіпті (керемет басылым)..Аманхан менің «Жүре берсең – көре бересің, көре берсең – көне бересің» деген мақаламды «Ақиқатқа» көшіріп басуға рұқсат сұрайды.
Кенедей жабысып қоймаған соң, құрсыншы деп рұқсат бердім..Менің саулығымды білуге келген дәрігер Ахат Амирович тұла бойымды тықылдатып, тыңдап, түгел тексеріп болған соң, өйту керек, бүйту керек деп нұсқаулар берді, қан қысымым, қант мөлшері туралы күнделікті жазып отыратын мәліметтерімді қарап, дұрыс дегендей, көңілімді жайландырды..Тараздан Арғынбай телефон тастады: «Нивада» орыс тілінде повесі шығыпты.
«О, жараған!» – деп жылы лебіз білдірдім.
Мен білетін Арғынбай алымды азамат.
Семейден келдім деп телефон соққан бейтаныс біреу әлдебір шимай-шатпақтарын беру үшін сізбен қалайда жолығуым керек деп өңмендеп тұрып алды.
Оған құлқым соқпаған мен бейбақ телефонда ұзақ мылжыңдасумен шектеліп, әрең құтылдым..Кошут (Берлиннен) неміс тілінде шыққан зілдей ауыр, қалың (664 бет) кітабын салып жіберіпті.Күн ұзаққа оқыдым, жаздым, кешкілікте «Хабарды» қарадым.
Біздің сәруар үлкен аудиторияда бас қосқан дүниежүзі экономистері алдында әлемдік дағдарысқа қарсы қалай күресуге болатыны туралы айтты, онан соң ондаған нобельдік сыйлық иегерлерін қабылдап, олардың да миларын түзеді; онан соң БҰҰ-ның бір топ қызметкерін қабылдап, қалай өмір сүру керектігін түсіндірді.
Жарайсың, біздің сәруар! Өзіміздің шамалғандық жігіт! Мен де шаттықтан жарыла жаздап, өлердей риза болдым.Бір идея пайда болды: кенигсбергтік ақындардың кітабы туралы (бес этюдтен тұратын) эссе жазсаң қалай болады?.Таңертең профессор Сағымбай (Қ) жаңа кітабын әкелді.
Маған ондағылардың барлығы дерлік таныс.
Қысқаша пікір жазуым мүмкін.
Ол деген Сағымбай емес пе? Жақсы көретін інілерімнің бірі..Кенигсбергтік ақындар туралы жан-тәніммен құлшына мақала (эссе) жазу үстіндемін.
Шамамен 15-17 бетке жетіп жығылар түрі бар.
Қайда  ұсынамын? «Дойче-Алльгемайне-Цайтунг», «Керуен» және ҚНҒҚ-ы шығаратын (Қазақстан немістері ғылыми қоғамы) еңбектер жинағына, әлбетте..Сәттілікті қарашы: «Культура» телеарнасынан Дмитрий Хворостовский туралы шетелдік фильм көрсетті.
Толықтай бір сағат! Ғаламат дауыс, жігіттің сұлтаны, жарқын тұлға, көл-дария әсер.
Шалқар шаттық! Сөзі қандай! Жанды баурап, жүректі қозғайды.
Оны тыңдағанда, өзіңді адам ретінде сезінесің.
Біздің Қазақстанда да тәуір әншілер баршылық.
Бірақ, олар жай құлатөбе ән айтады, ауыздарын апандай ашып, көздері сыртқа шыға күшеншектеп әлдене шырқаған болады.
Оларда мүлтіксіз арқау, тас түйін тиянақ, сенім дегендер жоқ.
Әлсіз, нәрсіз, әсерсіз, тартымсыз.Кинорежиссер Тодорковский қайтыс болды.
Талапты, ауқымды, ойлы адам еді..Шұрқырай шүйіркелесіп, әмпей-жәмпей әңгімелестік.
Переделкинодағы дачасында жазушы Олег Михайлов тірідей отқа өртеніп өлді.
Өзімен бірге аса бағалы бай архиві де жалын құшағында құрдымға кетті.
Оған дейін Афиногенов пен Рыбаковтың архивтері де дачаларында жанып кеткен-ді.
Қазіргі дүниеқоңыз дүрбіттер бір сүйем жер мен коттедж үшін барлығын күл етуге құмбыл.
Ашкөздер, жемқорлар, жесұрындар десе! Аулақ, құлқын құлдары! Кессе қан шықпайтын сараңның сараңы бейшара байшыкештер!..
Менің білуімше, байшыкештерден өтетін пес, сараң жоқ бұл ғаламда!.Әзірше ыңқыл-сыңқылдың бәрін ұмытып, ештеңеге мән берместен.
Рас, әр сағат сайын балконға шығып, он минуттан үзіліс жасаймын.
Әйтпесе, біржола болдырып, тыраң қағу түк емес, Талғат!...Ертең Путин пен Лукашенко Астанада біздің сәруармен кездеседі.
Менде Астанада не болып, не қойып жататынын саралап, төрелік айтуға негіз (және құқым да) болмағанмен, бәрі бірдей айлары оңынан туып жатпағанын шамалайтын түйсік бар ма деп қауіп етемін….Ұйықтар алдында В.Распутиннің «Рудольфио» деген әңгімесін (қайталап) оқып шықтым..Саудабаевты елден алыс әлдебір көзқарас жаққа жылжытыпты-мыс.
Көртышқандар тұс-тұсқа қаша бастады..«Жас Алаш» (30.05.13) Жанна Иманқұлова деген маған бейтаныс автордың «Былай тартса өгіз өледі, былай тартса арба сынады» атты мейлінше өткір, айтары анық, толыққанды, тұшымды мақаласын жариялапты.
Онда латын әрпіне көшкен елдердің артық қыламын деп тыртық қылған бейшара «тәжірибесі» сөз болыпты.
Нәтиже құм, бардан айрылып барқылдау.
Оқып шығып, ойланып қалдым.
Әйтеуір, елден бұрын артын ойламай елп еткіш қазақтарды ойланбай от басудан өзің сақтай гөр деп тілек тіледім Жаратқаннан.
Біткен нәрсені қирату оңай да, қалпына келтіру қияметтен қиын екенін ұмытпа, еліктегіш қазақ.
Білемін, сен ондайға шеберсің, содан қорқамын..Қарағандыдан телефон берген Болат Садық аман-саулық сұрасып болған соң, жазықсыз жандар репрессияға ұшыраған азалы күнді еске алып, көңіл білдірді.
Мына өмір Болат секілді адал, таза жаратылыс иелерімен көрікті, сәнді.
Мемлекет қаржысын шімірікпей ұрлап, қосақ-қосағымен қақпанға түсіп, құрықталып жатқан бетсіз (бергей-сергей, арындар секілді) әкімдер мен парақор генералдар… тіфә-тіфә… өздерімен кетсін!...Күні бойы Леонид Кошуттың кітабы туралы мақала жазумен отырдым.
Біраз далитыңқырап жіберген сияқтымын.Екі жолғы инфаркттен соң бірінші рет – 20 минут – аулаға шықтым.
Пушкиннің прозасы мен Шиллердің пьесасын (тағы да қайталап) оқыдым..«Дойче Алльчемайнеге» екі мақала жібердім.
Мойным қылқиып, таралып, арықтап біттім.
Міне, қырынып-сырына алмағаныма жеті ай болды, Бошеке! Жанашырсыз ғой, сондықтан, мұң шағып жатырмын да, қайтейін..Өскемендік Мельниковадан оған менің хатымның бармағанын біліп, қатты қапаландым.
Не деген жауапсыздық! Таяуда Фархат Тамендаров «Литературная Алма-Ата» альманағының жаңа нөмірін әкеп берді.
Бұл жолы онда менің ештеңем жоқ екен.
Альманахтан әлденелер оқығансыдым.
Жарияланған өлеңдердің көбі әлжуаз, татымсыз, жалынсыз, бос белбеу.
Әйтсе де, тым сүмірейтіп керегі не, ауыз тұшырлық нәрселер де табылады (екен)..Бір күнде 14 рет телефон түсті (әр қаладан).
Демек, сықырлаған ескі арбадай дал-дұлы шыққан мені әлі де біржола ұмытпай, біреулерге керегім боп тұрғаны да..Кошут туралы мақаланы тамам еттім.
Зор ынта-ықыласпен жазылды..Газет оқуға өте көп уақытым кетті..Ауа райы тағы да құбылғалы тұр.
Қан қысымым күрт төмендеді..«Шалдырбайдың» 23-ші дәптеріне арнап екі бетті әрең жаздым..Тәубе, тәубе» деп (қазақшалап) қанша  жұбатқанмен, бәрібір, жағдайым жиде жегендей….Ұйықтар алдында Шиллердің «Қарақшыларын» қайталап оқыдым.
Қазір бұлайша айтпайды да, жазбайды да: көпсөзді, тәптіштеу, лепірме, ауыр, аңғарт.
Әлбетте, бұл кезінде революция жасаумен тең жаңалық ретінде әспеттелгенін шамалау қиын емес.
Әр нәрсе өз уақытында дейді емес пе?.Айнұр (М) «Классикалық зерттеулер» деген қалың том (№4) әкеп берді (Қанафина-Кереева мен Сәтпаевтың ертеректегі монографиялары).
Алғысөзін С.Ананьева жазыпты.
Үстірттеу парақтап шықтым: барлығы таныс нәрселер.
Және Айнұр Л.Кошуттың менен алған «Бучанский дневник» деген кітабын да ала кепті.
Оралдан Ғаділше Өтебәлі телефон соқты..Кристиане Лихтенфельд (Берлин) жылы лебізді хат пен «Schwaisches Tageblatt» газетінің менің романым туралы пікір айтылған қиындысын жіберіпті.
Экзотикалық (әуендегі) кітап дайындау ниеті бар көрінеді.
Егер солай етсе, онда оған Дүкенбай, Әбіш, Тынымбай, Әсел Омар, Сайын және өзімді ұсынған болар ем..Путин Ресей мәдениеті мен ғылымының 14 қайраткеріне мемлекеттік сыйлық тапсырды.
Распутинге берілгеніне қатты қуандым.  Ресейде марапатқа лайық тұлғалар жетеді, шүкір.
Оларда мемсыйлықты кездейсоқ көлденең көк аттылар түрліше айла-тәсілмен  қараулық  арқылы алатын біздегідей жауыздық жоқ..Әйгілі Отто Юльевич Шмидтың ұлы академик Сигурд Оттович Шмидт 91 жасында дүние салды..«Датта» Қажығалидың романы жөнінде рецензиям шықты.
Біздейлерге әлі бала секілді көрінетін Ерлан Сатыбалдиев 60-қа толды.
Апырай, ә! Телефон соғып құттықтадым.
Алаш ардақтысы Міржақып Дулатов пен қазақтың зиялы ұлы, белгілі жазушы Әбекең, Әбен Сатыбалдиевтің (екеуінің де) өзі болмаса да көзі, Гүлнәрдай апамыздың әлпештеп өсірген аяулы перзенті ғой ол! Алға, Ерлан бауырым!.«Дойче Альгемайне Цайтунгтен» телефон келді.
Германияда тұратын ақын, прозашы, тәржімәші, драмашы Виктор Гейнц қайтыс бопты.
Менен үш жас кіші оны  жиырма жылдан бері білетінмін.Әдебиеттанушы, көсемсөзші, бейімбеттанушы Тоқтар Бейісқұлов бақиға озды.
Онымен ұзақ жыл сыйласып, достық қарым-қатынаста болдық.
Денсаулықтың қырсығынан үйіне барып көңіл айта алмайтыным анық, бір уыс топырақ сала алмайтыным екібастан.
Неткен қасырет! Жаның жәннәтта болсын, аяулы Тоқа!.«Шалдыр-шатпақтың» 20-шы дәптеріндегі мәтіндерді тағы бір шолып шықтым.
Әзірше «Дат» 18-ші дәптерді талғажау етуде.
Ал, мен 23-ші дәптерді бітіруге таядым.Медбикелер кардиограммаға түсіріп, кардиолог Индира (оның) нәтижесі жақсы емесін хабарлады.
Көңіл-күйім төмендеп, жабырқап қалдым.
Ауруханаға жату керек дегендей етеді.Өзінше қамқорсып, тирақсыған біреу аяқ астынан Әбіш қаза бопты деп қойып қалсын.  Көтек! Жүрегім тас төбеме шығып, талып қала жаздадым.
Жарты сағаттан соң мәлім болғандай, бақилық болған Әбіш емес, ұлы Әулет жол апатынан қазаға ұшырапты.
Сұмдық! Әулетті сонау бала кезінен білетінмін, үйлену тойына қатысқанмын.
Мен Маңғыстауға барғанда қасымнан қалмай, алақанға сап, аялаған еді жарығым.
Әбіш пен Клараға ауыр болды.
О, дүние-ай, айнала толы қайғы-қасырет, әйтеуір..Кешкілікте Астанадағы Дүкенбайға телефон соқтым..Адал ниет, ақ пейілмен арқа-жарқа сөйлесіп шер тарқаттық.
Сәуле, Дүкеш, қызы – бәрі ыстық ықыластарын аямай, көңілімді көтерді.
Дүкенбай Әбіштің адресін берді.
ЖО-ның анықтама кітабы да, кеңсесі де, Оразбек те көмектесе алмап еді, Дүкеш жарады.
Ертең телеграмма арқылы көңіл айтамын.
Әбіштің қайғысын қазақстандықтардың шын пейілмен бөлісіп, ортақтасарына шүбәм жоқ..Денсаулық сол баяғыша бірде олай, бірде бұлай.
Жүрек соғуы қалыпты емес, қайта-қайта сыр беріп, жиі талмаурайды.
Шамасы, ауруханаға жататын шығармын..Аурухана жату дүйсенбіге шегерілді..Онда өзіммен  бірге не апару керегін ойластырудамын..Рая Лихтенфельдке бандероль салды, коммуналдық қызмет ақыларды төледі, қызымызға 1000 доллар жіберді.
«Шалдырбайдың» 23-ші дәптерін бітіріп, ретке келтірдім, нөмірледім.
«Қ.Ә» рецензиямды басыпты..72 жыл бұрын Гитлер СССР-ге шабуыл жасады.
Онда 6 жастан асқаныма 4 ай болатын.Содан ұзамай бізді Қазақстанға жер аударды.
Өмірімде жаңа дәуір басталды..Бүгін жынынан айрылған бақсыдаймын.
Ой, Алла-ай! Сүйенерім тек сен, өзің ғана! Дұшпанның табасынан сақтасаң бопты, әйтеуір.
Көлгірси күлмеңдегеннің бәрі дос емесін көріп жүрміз….Қай-қайдағы бәлелер түсіме еніп, мазамды ала береді.
Өткен түнгі түсімде Нұрпейісов екеуміз бейне мәскеулік редакциялардың біріне барыппыз.
Нұрпейісов редакторға бір бума қолжазбасын тықпалап, ал да ал, осыны қайтсең де бас деп өзеурейді.
Нұрпейісов бұл керемет дүние, жазылуы мінсіз, бірақ, мына Бельгер оны шат-шалақай етіп аударыпты дейді.
Ал, оның алдын да мен бейне Нұрпейісовтің үйінде болыппын.
Үстінде ас мәзірінен дым жоқ стол айналасында шаштары жалбырап, сақал-мұрттарын қырмаған, өң-түстері жексұрын ұйқылы-ояу теңселген біреулер отыр-мыс.
Нұрпейісов менің алдыма бір шыны салқын шай қояды да, ізінше қайтып алады.
Жанымда Ажар мен Шұға бар-мыс.Бүгіннен бастап өзіме демалыс жарияладым.
Алдағы бір айда ештеңе жазбай, тек оқимын.
Құдайға шүкір, кітап үйеме табақ.
Герман Гессенің үш кітабы не тұрады.Нұртөре Жүсіп «Айқында» келімін келтіріп, келістіре жазатын мейлінше өткір очерк-эсселерімен мені – жақсы мағынада – жиі таңдандыратын боп жүр.
Қазақ қаламгерлері күллі әлемдегі көкірек керетіндердің ешқайсысынан кем емес.
Солардың бір де бірегейі Нұртөре деп батыл айтуға болады.
Менмендік, жершілдік, рушылдық, өзімшілдіктен жұрдай, әділ, кішіпейілдігі тал бойына сыйымды-ақ.Бірнеше сағат Г.Гессенің «Паломничество в Страну Востока» деген кітабын оқыдым.Қазақ газетінде Қазақстандағы ең бай 50 адамның тізімі жарияланыпты.
Ондағы 4-5 орындарда ерлі-зайыпты Құлыбаевтар, 13-ші орында  кейде концерт залдарында шарықтата ән шырқап жіберетін қоғам қайраткері Дариға, біраз төменде – 21-ші орында – оның ұлы көрсетіліпті.
Қуану керек шығар: сәруардың тылы мықты.
Қартайып, қалыптан тайғанда ақылды балалары мен қалталары тоқ пысықай немерелерінің арқасында қамсыз-мұңсыз ғұмыр кешері анық.
Және оның ұрпақтары анау Кәрімов, Бакиев, Януковичтің ұл-қыздарындай былыққа батпай, адал еңбек, маңдай тер есебінен диланған болса, не сөз.«Шалдырбайдың» 24-ші дәптеріне арналған үш бет еңсерілді.
Гессенің «Игра в биссер» деген кітабын оқыдым.
Ұйықтар алдында «ЭК»-ны оқыдым.
Әлдебір кезінде талайды көрген (болуы бек ықтимал) қақатұяқ, кәрі қатын еркектің әкуіне массаж жасаудың 150 және төсек қатынасының сонша мөлшерде айла-тәсілін білемін деп жазыпты.
Шамасы, осындайдың хас шебері болса керек.
Өйткені, еркек пен әйел машинада, терезе алды, жұмыс кабинеті, жазу столы, маң дала, маялаған пішен, тіпті, өзен-көлге шомылғанда да жыныстық қатысқа түсе беруге болады дейді.
Ой, білгішім-ай! Бір сайқалдың мекерлігі қырық есекке жүк болыпты деген осы шығар, сірә!.«Аңыз адамның» тұтастай Оралханға арналған санын оқып шықтым.
Жиырма жыл болды, Оралхан арамызда жоқ, сөйтсе де, ол әлі күнге санада, жұртшылық жадында, көп оқылады.
Еске алу шаралары жиі өтеді.
Шығармалары жиі-жиі (қайталап) жарық көреді.
Мен оның тал бойынан ешқандай кәкір іздемей, тек жақсы жақтарын білетінмін.
Өткендегі күнделік беттерінің бірінде жасы әлі елуге жетпеген, шөметейі мұз тесетін қылшылдаған жігіттің маған тәнінде неше түрлі кесел барын жасырмай айтқанына таңғалғанымды жазған едім.
Аяулы Оралхан! Рухың сөнбесін!...Шыжылдаған шілденің беті қайтар түрі жоқ.
Балкондағы ыстық 42 градустан жоғары болмаса, төмен емес.
Өзімді бір айлық демалысқа «жібердім» деп жарияласам да, бәрібір, жұмыс жан-жақты жанданулы.
Күн сайын үш сағат жазу жазып, бес сағат оқимын.
Ахмет Тоқтабайдың абажадай «жылқы» энциклопедиясына бірнеше мөлтек ой және рецензия жаздым.
Герман Гессені (қайталап), «Простор», «Айқын» журналдары мен үйме-жүйме газеттерді оқымасам тағы болмайды, ойбай-ай, қайтейін..Басыма бір идея келді: «О, менің қазақтарым..!» деген атпен шағындау кітапша құрастырсам қалай болар еді деген.
Ойласу және байқау-бақылау негізінде.
Егер бұл ниет жүзеге асса, бірінші бөлім татымы бар 5-6 қазақ кітабына рецензия-пікір, екінші бөлім «Шалдыр-шатпақ» циклынан қазақ тақырыбына жазылған эсселерден іріктелетін болады.
Дайын болған соң бір жер болмаса, бір жерден бастырармын деп дәмеленемін.
Әлде, Мереке, Шайзада бола ма, көре жатармыз.
Айтпақшы, Темірғали Көпбаев деген Атымтай жомарт баспагер шығыпты дейді.
Бәлкім, содан да бір қайыр бола ма, кім білсін.
Оны аса жақсы танып-білмесем де….«Айқап» Пушкиннің Кәкімбек аударған бір қауым афоризмдері мен қанатты сөздерін жариялапты.
Сондай-ақ, бұйырса деп айтайын, осы нөмірдегі Мағауиннің Фудзияма туралы мақаласын да оқимын, әлбетте..Мереке менің күнделіктерімді қашан шығарар екен деп тағатсыздана күтулімін.
Мелис үш жылға созбақтап еді, Мереке – екі жыл.
Иманғали бірден шығаруға дайын еді, оған үлкен адамды пайдаланғандай болмайын деп, құлқым соқпады.
Нәтижеде өз-өзіме зиян жасағандай болдым, қайтейін.
Мереке жерге қаратпас деген үміт зор!.Әрі толқып, әрі шаттана отырып Солженицын туралы түсірілген фильмді қарадым.
Маған сол тектес жазушылар ұнайды.
Күрескер, жанкешті, көреген, зерек, сөз құдіретіне құл, шындыққа іңкәр.
Ол менің де делебемді қоздырады, қанымды қыздырады, ақиқатқа бастайды, шабыт береді.
Жоқ-барды термелеп, дастархан маңынан ұзамай, махаббат машақаттарын жан сала жазу арқылы өздерін суреткерміз дейтін де қазақ жазушылары бар-ау.
Оларынан не пәрмен, не қайыр? Жалынсыз-нәрсіз ою-өрнектерін не үшін, кім үшін сүйкейтінін сайтан білсін.
Өз басым олардың барлығын (жазғандарын) да елден-ерек мықтылығына сенімі кәміл, дара дарын иесі екендеріне титтей күманданбайтын, қарын тоқ, көйлек көк, уайым жоқтығына мәз тоғышар майдакештердің шимай-шатпағы деп білемін.
Бәдікнамаларын оқыса да, оқымаса да болады.
Пирожныйды жесе де, жемесе де бәрібір.
Мен қашанда қаламы мұқалмайтын, тереңнен зерделеп, биіктен қарайтын қайраткер қаламгерлер жағындамын.
Адамдарға жігер беріп, іс-әрекетке шақыратын..Бүгін «Хабар» арнасы мүлде жыныма тиді.
Осынау арнаның айтар түгі жоқ.
Әблазов жөнінде міңгірлеп, Испания, Италия, АҚШ, Қытай, Гондурастағы жағдайдың өте-мөте мүшкіл екені және АҚШ-тағы кәрі кемпірдің біздің бір тасыраңбай текешік айналайынымызды зорлап тастағаны (о, сұмдық!) хақында көкісін деңіз.Сөз төркіні түсінікті: айналадағының бәрі жаман да, бізде жаппай о′ кэй.
Осылайша халықты ақымақ қылдық деп ойлайды.
Ал, іштен тынатын халық үнсіз тіс қайрайды..Бұл күндердің бәрінде «Шалдыр-шатпақтың» 20-24 дәптерлері ішінен «О, менің қазақтарым!» дейтін болашақ жинаққа енуі лазым түрліше дүниелерді іріктеп-сұрыптаумен айналысу үстіндемін.
Шамамен, жалпы тұрпаты жөнге келген сыңайлы..«Айқында» бір айдай уақыттан бері мені өзінің өткір, ұтқыр, жинақы, ширақ, нысанаға дөп тиетін очектерімен риза етіп, айызымды қандырып келген Нұртөре Жүсіп кеше «Қазақтың бәрі сондай болса» дейтін жағымпаздық исі аңқыған жалбақбай мақаласымен бұған дейінгі кереметтей әсер-сезімімнің бәрін бір-ақ сәтте күл-талқан етіп, желге ұшырғандай етті.
Ой, әттеген-ай! Өз дарынын осыншама қорлап, төменшіктеуге жол болсын! Қатты ренжідім! Пай-пай! «Енді кімге сене алдым?!».Бүгін маған және Мұрат Әуезовке Қабдолов атындағы сыйлық тапсырды.
Екеуміз де сөз сөйлеп, сұхбат бердік.
Көптің қатарында бір жарым сағат болып, қалқиып тұрғаныма әжептәуір көңілім көтеріліп қалды.
Әуезов қоры мекен-жайының аурасы жағымды.
Мұраттан да ыстық ықылас, жылы леп ағындайды.
А, Бекет пе, ол  деген тіпті жараған! Ақылды! Ұлтын сүйетін азамат!.Бүгін менің кіші қарындасым Роза тірі болғанда 63-ке толар еді.
Арамыздан кеткеніне 28 жыл.
Біз үшін айықпас қайғы, жазылмас жара.
Біз бір отбасында алтау едік: әке-шеше, төрт бала.
Бүгінде жер басып, тірі жүрген екеуміз: Германияда тұратын Альма және Алматыдағы мен.
Таяуда немере қарындасым Марианна Ташкенттегі әкеміздің үйін қалдырып, Ресейге қоныс аудармақшы.
Осылайша жер бетіндегі Бельгерлер ізі біртіндеп сұйылуда.
Есесіне, қайғы қалыңдауда..Барнаулдан келген Светлана Язовская сондағы тарих ғылымының докторы, профессор Л.В.Малиновскийдің сәлемін жеткізіп, менің ертеректегі тілектес, қазір марқұм, сыйлас таныстарым Классен, Каценштейн және Бектің әспеттеп басылған төрт кітабын табыстады.
Шпаар, Шелленберг, Дитц және Грунин аман-есен деді.
Міне, жағымды жаңалық! Қандай тамаша! Төбем көкке жеткендей болдым!.Мен Светланаға жеті кітабымды бердім.
Ол екеуміз бір сағаттай әңгімелестік.
Бір-бірімізді қимай қоштастық..