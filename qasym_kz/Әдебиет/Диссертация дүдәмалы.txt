Есімі қалың оқырманға кештеу танымал болған орыстың ұлы жазушысы Михаил Булгаковтың шоқтығы биік шығармаларының бірі – «Шебер мен Маргарита» романы бүгінде алуан түрлі бояу-тәсілмен безендіріліп, баспадан қайта шығарылып та жатыр, оның желісі бойынша талай сценарийлер жазылып, фильмдер түсіріліп те жатыр.
Сөз әлемінің құпия сырына қаныққысы келген ғалымдар осы шығарманың негізінде қаншама ғылыми диссертациялар да қорғап үлгерді..Заманынан асып туған таңдаулы туындыны бағалай білушілік осындай-ақ болар.
Бірақ диссертацияның да диссертациясы бар.
Кейде олардың шамадан тыс шалықтап кететіні сондай, тақырыптарының өзі шалқаңнан түсіре жаздайды.
Мысалы, Ресейде ғылым кандидаттығына мүдуәр бір филолог өз жұмысының атауын «Бүкіл әлемге танымал «Шебер мен Маргарита» романындағы образдық бастауларды нақтылауға үтірдің тигізетін әсері» деп алыпты.
Демек, зерттеушінің ойынша, шығарманың өн-бойындағы қаптаған үтірлер ондағы кейіпкерлер тұлғасын толымды етіп шығаруға ықпал еткен.
Қандай сандырақ! Бір қызығы, еңбек осы қалпында қорғалып кеткен..Ғылымның шалқар айдынында еркін жүзуге емеурін білдіруші оқымысты жұрттың зерттеулері арасында мұндай можантопай тақырыптардың болып тұратынын біз кеңес заманында республиканың сол кездегі басшысы Дінмұхамед Қонаевтың жетпісінші жылдардың екінші жартысында өткен партия пленумында жасаған баяндамасынан бірінші рет біліп едік.
Сол заманда бір әпенді «Шынжыр табанды трактордың бір жүріп өткенінен кейінгі қара топырақтың құнарлануы» деген тақырыпта кандидаттық диссертация қорғапты.
Сол шамада естідік, Өзбекстанда тағы бір алабас ағайын «Пахта териштаги чап қулнинг хизмати» деген тақырып бойынша кандидаттық атақ алып шығыпты.
Сонда бұл шіркіндердің бірі трактор бір жүріп өткеннен жер қыртысы аунап түсіп, топырақ өз-өзінен құнарлана қалатынын, екіншісі мақта теру кезінде сол қолдың қаншалықты көмек көрсететінін дәлелдемек болған ғой!.Біздіңше, аталған тақырыптарда ғылыми атақ қорғаған үміткерлерді бір жақты күстәналап қажеті жоқ.
Тақырыптардың осылай таңдап алынуы мен олардың ғылыми кеңесте бекітіліп кетуіне ізденушілердің ғылыми жетекшілері кінәлі.
Егер олар болмаса, үміткерлер бұл тақырыптарды ойлап таба да, сосын әлгіндегі кеңесте бекіттіре де алмас еді..Ал мүлде жақында орыс баспасөзінің бетінен тағы мынадай бір «тамаша» тақырыпта ғылыми атақ қорғалғанын оқып, таң қалғаннан жағамызды ұстадық.
Ол «Бұзаубастың үй іргелік жердің құнарын арттырудағы рөлі және көкөніс-бақша дақылдарының өсуіне келтіретін залалы» деп аталады екен.
Енді бұзаубастың зиянкес жәндік екені рас.
Оның одан да басқа зарарлары болуы кәдік.
Бірақ әрбір бұзаубас пен атжалманның, кесіртке мен ешкемердің айналаға келтіретін кесапат қастасын тізіп алып, оны дәлелдеп шыққаннан ғылымның көсегесі көгере қояр ма екен?!.