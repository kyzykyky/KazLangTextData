Жыланның көзі
Тоухоку аймағының аңызы.Ертеде бір тауда шаруа тұрыпты.
Өте еңбекқор, жер жыртып, егін егіп, күн көріпті.
Бір күні шаруаның әйелі кенеттен о дүниелік болады.
Содан кейін еркек кілт өзгереді.
Ешқандай іспен айналыспай әр күнін бос өткізумен болады.
Көктемнің бір түнінде есікті біреу қағыпты дейді.
«Бұл кім болды екен?» деп, есікті ашса бір сұлу қыз тұр.
Түнеп шығуға рұқсат етіңіз, — деп өтінеді қыз.
Шаруа қызға түнеп шығуға рұқсат етеді.
Таңертең көзін ашса, қыз талай шаруасын тындырып тастапты.
Келесі күні де осы үйдің адамындай іс істеді.
Сөйтіп екеуі қосылыпты дейді.
Қыз келген күннен бас-тап шаруаның үйіне береке кіреді.
Бірақ бір ғажабы әйелдің денесі сұп-суық болады.
Және де тәнінен ылғи қанның иісі шығады екен.

Айлар өтіп әйел жүкті болады.
Босанар шағында күйеуіне былай депті:
— Мен босанып жатқанда бөлмені сыртынан қоршап тастаңыз.
Нәрестені алып шыққанша есіктен сығаламаңыз.

Еркек аң-таң боп, бөлмені қоршап тас-тады.
Әйел «Қандай жағдай болса да, есіктен сығалаушы болмаңыз» деп қайталады.
Еркек «Түсіндім, сығаламаймын» деген кезде әйел бөлмеге кірді.
Күйеуі әйелінің айтқанын істеп, сыртта қалды.
Екі күн өтіп, үшінші күн жеткенде күйеу уайымдай бастады.
«Қатыным аман-есен босанды ма екен, әлде толғақ азабын тартуда ма?» Ол дүниеден озған алғашқы әйелін есіне алды.
Пештің түбіне отырғанмен жаны жай таппады.
Ақыры шыдамсызданып, саңылаудан сығалады.
Қараса, қараңғы бөлмеде бір нәрсе жылтырайды.
Бөлмеде әйел емес алып жылан жатыр еді.

Жылан жаңа туған баланы орап алған.
Еркектің тұла бойы мұздап қоя берді.
Көзі қарауытып айғай салды.
Бұл сонда жылан ба? Тұла бойы қалшылдап қоя берді.
Еркек уәдені бұзып, қарап қойғанына өкінді.
Жеті күн өткенде бөлмеден сұлу келіншек сәбиін көтеріп шықты.

— Неге қарадың? — деп, әйел жылап қоя берді.
— Мен таудағы көлде тіршілік ететін жыланмын.
Жұмыс істеп жатқан сені көріп ғашық болдым.
Қайтсем де саған жар болғым келді.
Арманым орындалып, әйелің болдым.
Бірақ…
Шаруа төмен қарап отырып қалды.

— Тәніме көзің түскендіктен мен адам бейнесінде қала алмаймын.
Таудағы көлге қайтуым керек.
Баланы жақсылап бақ…
— Тоқтай тұр.
Қарама десең де көріп қойғаным дұрыс болмады.
Баланы тастап кетерсің, бірақ мен қалай бағамын? Ана сүтінсіз қалай өседі? Ең болмаса үш-төртке келгенше қала тұр.

Шаруа қанша өтінсе де әйел аяқ жағынан бастап жыланға айналып бара жатты.
Ол баланы шаруаға ұстатты да теріс қарады.
Саусағымен сол көзін ойып алды да былай деді: 
— Мына бала жылаған кезде емшек ретінде еміз.
Осы жанар болса бала аш болмайды.
Осылай деді де жылан ысылдап таудағы көлге кетті.

Бала анасының көзін еміп өсті.
Анасының махаббатты ұялаған бұл жанар сәбиді жақсы асырады.
Бала жылағанда жанарды берсе дереу көз жасын тияды екен.
«Шешесі болмаса да өсіп жатыр» деп, бүкіл ауыл сөз қылысты.

Бір күні осы елдің патшасы аяқ астынан көз ауруына шалдықты.
Ел-елден емшілерді жинап, бақсы-балгерлерді шақырды.
Бір балгер былай деді: «Патшаның көзін таудағы өзенде тіршілік ететін алып жыланның жанарымен жуу» керек.

Патша қызметшілеріне бүкіл елден жыланның жанарын іздетті.
Бір қызметші таудағы ауылға жеткенде осы аймақтағы бір шаруаның үйінде жыланның жанары бар дегенді естіді.
Қызметші дереу еркектің үйіне барып: — Жыланның жанарын бер, — деді.

— Бұл мына баланың анасының көзі еді.
Осы жанардан басқа ештеңені қорек етпейді.
Оны алып кетсеңіз бала нәрсіз қалады, — деді шаруа.

— Егер жанарды бермесең басыңды шабамын, — деп, қызметші жыланның көзін шаруадан тартып алды.
Жыланның жанарынан айырылған бала шар етіп жылады.
Неше түрлі тағаммен алдандырса да көнбеді.

Шаруа баланы арқалап, тау ішіндегі көлге барды.
Көл жағасында тұрып, «Мына баланың анасы қайда?» деп дауыстады.
Оған жауап бергендей көгілдір көл беті теңселді де, ішінен алып жылан көрінді.

—Сенің жанарыңды патша тартып алды.
Не істерімді білмей тұрмын, — деді шаруа.

— Егер саған екінші көзімді берсем соқыр боп қаламын ғой.

Сол сәтте шаруаның арқасындағы бала аш екенін білдіргендей жылап қоя берді.
Алып жылан оң көзін алып, балаға ұстатты.
— Бұл соңғы жанар.
Патшаға қайтсең де беруші болма.

Жүзінен қан сорғалаған жылан өксіп көл тереңіне сіңіп кетті.

Жыланнан туған бала өсіп келеді.
Бір күні патшаға тағы да жылан көзі керек болды.
Қызметші шаруаның үйіне келіп екінші көзді тартып әкетті.
Бала шырылдап мазасы кетті.
Шаруа амалы құрып баласын арқалап таудағы көлге тағы барды.
«Мына баланың анасы қайда екен?» деп дауыстады.
Тымық көл кенет толқын тудырып, соқыр жылан көрінді.
Ол бұрынғыдан да үрейлі еді.
«Тағы да патша тартып алды» деді шаруа.
Алып жылан үрейлі кейіпте ыс-ыс етеді:
— Бұл жолы патшаны кешіруге болмайды.
Жақын арада анау таудан ақ мата түскенде баланы арқалап қаш, — деп, жылан орақ мойнын созып, ирелеңдеді.
Ол бірте-бірте үлкейіп, үңірейген көзі шаруаға қадалды.

—Енді бұнда келсең, қанша жерден балам мен күйеуім болсаңдар да шағып өлтіруім мүмкін, — деді де жылан көл түбіне сүңгіп кетті.

Бірнеше күн өткенде қарсы жақтағы таудан ақ мата түсті.
Еркек дереу баланы арқалап ауылдан қашып шықты.
Күркіреген ши ішінен соқыр жылан шықты.
Алып жылан аузынан от шашып, жерді жарып жіберердей жеті күн, жеті түн аласұрып, нөсер төкті.
Көпірді ағызып, бекіністі бұзып, тау баурайындағы ауылды жалмады.
Содан соң сел патша сарайының іргетасын бұзып, қақпасын қиратып әкетті.
Патша да, қызметшілер де сарайымен қоса селге жұтылып кетіпті..Камелия көлі
Чиба префектурасының аңызы.Сонау ерте заманда Идзанаги мен Идзанами бірінен кейін бірі аралдарды туғызып, жердің Пірін жаратты.
Желдің Пірін, даланың Пірін жаратты.
Содан соң Ашихаранонацукуни жерінде сан-алуан елдердің Пірлері пайда болды.

Ол уақытта Сарудабико деген Пір бар еді.
Сарудабиконың бойы өте ұзын.
Көзі қанжапырақтай қып-қызыл, мұрнының тұрқы жеті елі, сондай үрейлі Пір екен.
Ол бірде Кадзуса мен Шимоусаның арасындағы жерді қазып, бір түп камелия ағашын отырғызыпты.
Басында аласа болғанмен кейін камелия қызыл күннің сәулесін сіңіріп ұзарып кетті.
Содан сексен сегіз мың жыл өткенде оның тамыры Нэ елінің Иванэсіне дейін жететін терең, ал ағаштың ұшар басы Такамагахараға дейін жететіндей биік, бұтағы мен жапырақтары үш өлкеге жайылған алып ағаш болды.
Көктемде гүлдегенде қып-қызыл күлтелерінен Аспан қызыл түске боялатын.
Ал гүлдері түскенде жер қып-қызыл боп жатады екен.
Бірақ қайдан шыққаны белгісіз камелияның көлеңкесін жын патшасы мекендеп алыпты.
Сегіз тарапқа жайылған бұтақтарын паналап, қалың жапырақтардың астында отырып, қып-қызыл гүлдерінің қалқасынан төменгі әлемді барлайды.
Түн ортасында дүниені жаңғырықтыра қарқылдап күледі.
Оның даусы естілгенде бөбектер шырылдап, ал торғайлар қонақтап отырған бұтақтарынан құлап түседі екен.

Жын патшасы желдей ұйытқып жерді кезгенде жойқын екпінінен өсімдіктер қарайып күйіп, өзен суы тартылып қалады.
Жын патшасының лебі тигенде адам ғана емес, ірі қара атаулы қызуы көтеріліп сұлайды.
Жын патшасына жем болған қаптаған өлекселердің ағашқа ілініп тұрған кезі де болыпты.
Адамдар зәре-құты қалмай, бар шаруасын тастап, Пірлерге жалбарынумен болды.
Сол кезде Сарудабико Исэ еліне кетіп, бұл жағдайда хабарсыз болғанмен, бәрін көріп тұрған Такамагахарадан Накацукуниге түскен Такэмикадзучи мен Иваинуши байыз таппады.
«Біздің көзіміз жетер жерде апаттың Пірі ойран салуда.
Оны бұлай қалдыруға болмас» деп, соғыстың қос Пірі ұзын семсерін суырып алып, нөкерлерін ертіп, камелияны құлатты.
Таң қалған жын патшасы ағаштың ұшар басына шығып алып, төменге қараса, ағашты төрт жүз сексен мың әскер қоршап тұр.
Тек теңіз жағы ғана сирек сияқты.
Жын патшасы теңіз жағалауына секіргенде ілініп қалған ағашты қоса сүйретіп әкетті.
Жын патшасы көтеріп кеткен ағаш үш өлкеге жайылған алып болғандықтан оның салмағынан жер сілкініп, Пірлердің әскері бытырай қашты.
Жын паташсы бар күшімен камелияны тартып қалғанда ағаш тамырымен қопарылып теңізге құлады.
Жын патшасы әуеге көтеріліп, көкжиекке сіңіп, көрінбей кетті.
Алып камелия теңізге батқанда шашыраған су орнындағы шұңқырға құйылып, үлкен көл пайда болды.
Перілер буырқанған теңізге түсіп, тереңіне сүңгіп жын патшасын іздесе де табылмапты дейді..Ергежейлі тайпасы
Хоккайдо префектурасының аңызы.Эдзо жерін айндар мекендеген кезден жеткен әңгіме.
Ежелде бір үңгірде ергежейлілер тұрыпты.
Бұлар коробоккуру деген бір тайпа екен.
Қар ерігенде, жерден аққайрақ өсімдігінің басы көрінген шақта коробоккуру да үңгірден өріп шығады екен.
Токачи жерінде он-оннан бөлініп, аққайрақтың жапырағын шатыр етіп, тіршілік етеді.
Майшабақ аулауға шыққанда саса (аласа бамбук) жапырағынан қайық жасап алады екен.
Бір балық қармаққа ілінсе бес қайыққа мініп келеді.
Жағаға он қайықпен тартып шығарады.
Бір ғажабы бұлар ергежейлі болса да сондай үлкен китті де өлтіреді.

Токачиге айндар қоныстанған заманның оқиғасы.
Бір кедей шалдың босағасында күнде таңертең екі-үш өзен балығы жатады екен.
Таңданған қария жайтты ауыл адамдарына айтады.
Ауылдастары «Біздің үйге де біреу балық тастап кетіп жүр.
Таңертең тұрғанда, тура жастығымыздың түбінде жатады» дейді.
Бірде шал түні бойы ұйықтамай аңдып жатады.
Кім болса да ұстауға бекінеді.
Бір кезде есіктен кішкентай аппақ қол көрінді.
Қол бір балықты еденге қойды.
Содан соң тағы бір қол екінші балықты тастады.
Үшінші қол көрінгенде шал шап беріп ұстап алды.
Қараса жерде тұрқы бір шяку (30,3 см) болатын Коробоккуру әйелі жатыр.
Аузының айналасына және қасына өрнекті татуировка салған.
Шалдың коробоккуруды алғаш көруі еді.
Ол әйелді шючйоудың үйіне апарды.
Ұйықтап жатқан шйючоу орнынан көтеріліп, коробоккурудың әйеліне қарады.
Ол ергежейлі келіншекке тесіліп тұрып: «Сен қайдан келдің? Айндарға не үшін балық үлестіріп жүрсіңдер?» деді.
Шючйоу қанша сұраса да ергежейлі әйел жауап бермеді.
Қысылып, бұрышқа тығылып, жылаумен болыпты дейді.
Шючйоу әйелді сұрақтың астына алып отырғанда таң да атты.
Ауыл айналасынан ұрандатқан дауыстар жетті.
Ауылды мыңдаған коробоккуру қоршап алды.
Айн шалының үйіне балық тастап жүріп ұсталған ергежейлі коробоккуру шючйоуының қызы екен.
Қызды қайтарып алған ергежейлілер айндарға қарата дұға оқыпты дейді.
Дұғасында «Айндар азаппен өлсін, жылдам қартайып, сақал-шашы ерте ағарып, күйген кета балығындай күйсін» депті.
Коробоккурудың қарғысы ме екен Токачи жерінің айндары, ері де әйелі де қартайғанда азапты ауруға шалдығып дүние салатын болыпты.
Токачи өзені де жиі-жиі тасып, талай айн ауылын ағызып әкетіпті.
Бірнеше жыл өткенде Токачиге барған басқа аймақтың айндары шөп басқан жерден ауылдың да, адамның да ізін көрмепті дейді..Шарафат Жылқыбаева 
«Үркер» журналы.