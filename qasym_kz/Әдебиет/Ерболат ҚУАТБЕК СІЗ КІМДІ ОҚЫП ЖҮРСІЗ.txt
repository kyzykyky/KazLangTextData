Әтеш екеш әтеш те өз тілінде сөйлейді.
Еңбекқор есектің де басқа тілде сөйлегенін көрген жоқпыз.
Әтештің мияулағанын, есектің мөңірегенін қайдан көрдіңіз? Сонда қазақ хайуан құрлы болмағаны ма? Осыған миым жетпейді, шыны керек.
Оған кім кінәлі? Адамның өзі.
Кітап оқу деген сөйлем оқу деген сөз емес.
Біз, алдымен, кітаптың сюжетіне емес, мазмұнына, идеясына баса назар аударуымыз керек сияқты.
Тұрмағамбет Ізтілеуовтің мынадай қанатты сөзі бар.
«Білім – оңай, білу – қиын».
Ойлана беріңіз.
Әлеуметтік желідегі жазбалардың мазмұны жұтаң деп тағы бір мәселенің ұшын шығарып қояйық.
Бірақ оған айтар қарама-қарсы пікір жоқ.
Біреуі «Шаханов жаман» десе, барлығы «иә, келісеміз, дәл солай» деген мазмұндағы пікірсымақтан әрі аса алмайды.
Біреулері, тіпті, ішкен, жегенін жариялаудан шаршамайды-ау.
Оның бізге қандай қажеті бар? Тағы да сол кітап оқымағанның кесірі.
Керек десеңіз, барлығын осыған тіреймін.
Біздің тағы қандай кемшілігіміз бар еді? Ойланып көрейік… Иә, той.
Қазақтың басы қосылатын жер – бұл.
Аталы сөздің мәйегін түбінен түсіретін азаматтарды сирек көреміз.
Тіптен, асабаның сөз саптау білмейтінін көргенде, ол үшін өзің ұяласың.
Тілектің барлығы бір-бірінен айнымайды-ау, шіркін.
Қазақтың тағы бір кемшілігін осындайда көріп қаласың.
Біз айтпасақ та түсінікті.
«Әлдебіреу абыройлы жұмысқа тұрыпты», – дейді бір танысым.
Меніңше, әрбір жұмыстың өз абыройы бар.
Біз неге адамды оның жұмыс орнымен бағалаймыз? Еден жуушының өз абыройы бар.
Ол болмағанда тазалық қайдан келсін? Комбайншы болмаса, егінді кім орады? Әрқайсысының халыққа берері бар.
Бұны Абай айтып кеткен баяғыда.
Міне, Абайды оқымағандығының кесірі.
Конфуций айтқан ғой: «Әке өз орнында, ана өз орнында, бала өз орнында, билеуші өз орнында, халық өз орнында қалса – бәрі дұрыс болар еді», – деп.
Біздің ала-құла күн кешіп жүргеніміз сондықтан.
Ақын келіп қайраткер болғысы келеді.
Оның ақын болғанының өзі – қайраткерлік.
Жастар келіп саясат туралы әңгіме қозғайды.
Құдды бір соны көзімен көргендей, әкімді даттайды һәм мақтайды.
Ақиқатына жетіп барып айту керек қой.
Конфуцийде біраз дүние бар.
«Анау ақын азаматтық өлең жазбайды.
Барлығы – лирик» деген түсінік бар.
Мүмкін, оның лирикасы қазақ туралы шығар.
Кейіпкердің мінезі мен ұстанымы, ерлігі қазақтікі болуы мүмкін ғой.
Әлде «мен қазақпын» деген сөз міндетті түрде болу керек деген қатаң қағида ма екен? Әр ақын Отанын өз түсінігінде сүйеді.
Қызық, осы!
Ең ауыр күнә – екіжүзділік.
Адамды алдай алатын шығарсың, бірақ Алла ше? Жаратқан Иеміз барлығын көріп отыр ғой.
Мешітке баратын, намаз оқитындардың басым бөлігі – біздің замандастар.
Сыртқа осылай көрінуі мүмкін.
Мешітте бөлек, түзде мүлде басқа.
Намаз оқығанын мақтаныш көреді.
Жаназаға таласқанын көргенде, жағаңды ұстайсың.
Біреуге қайғы болса, олар үшін – қуаныш.
Бұндай жағдайды «Абай жолынан» кезіктіресіз.
Сопының содырлығы ғой – бұл деген.
Оқыңыз тағы «Абай жолын».
Әлемнің топастығына таңым бар.
Қазақстан елін білмейтіндер көп.
Саяси картада біздің ел 9-ыншы орында тұр.
Жер шарының дәл ортасында құшағын кеңге жайып тұр.
Бірде Қарағандыға Америкадан бір ғалым қонаққа келді.
Сол кісінің айтуынша, біз әлі Кеңес Одағы құрамында болған кездегі картада екенбіз.
Осыған миым жетпей жүр еді.
Сахна мен өмірдің арасы алшақтап кетті.
Сахнада сөйлеген сөздің шынайылығына сенбейсіз.
Қуыршақ ғұмыр ғой өңшен.
«Қаламгер» деген кафе болған кезінде.
Жазушылар одағының маңында орналасқан.
Соған бүкіл ақын-жазушы барады екен.
Келесі күні ешкім түк болмағандай жүре береді.
Кешегі дүрбелең туралы ешбіреуі сөз қозғамайды.
Қазір ше? Сенің ішкенің туралы ертең біреудің аузынан естіп отырасың.
Керегі не оның? Тағы сол топастығының кесірі.
Әй, қайран Жұмекендер дейсің осындайда.
Конфуцийдің тағы бір сөзі бар еді.
«Адамдар мені түсінбегендігі үшін емес, мен адамдарды түсінбегендігім үшін өкінемін».
Мүмкін, барлық кінә өзімізден шығар.
«Оқып, бірақ оны ойға тоқымасаң – адасасың, ал егер оқудың орнына ойға шомып кетсең – күмәнға тап
боласың», – дейді тағы сол данышпан.
Абайдың тепе-теңдік заңы ғой.
Сөзіміз бен ісіміз қашан қабысады екен, осы?
Топастық неге әкеп тірейді дейсіз ғой.
Кітап оқымай да адам боламыз дейтін шығарсыз? Бұған тағы Конфуций жауап береді: «Білімсіздіктің кесірі мынада: құрметтеймін деп мазасыздыққа, абайлаймын деп қорқақтыққа, өжет боламын деп басбұзарлыққа, тікшіл
боламын деп дөрекілікке тап болады».
Тағы бір қызық дүние.
Жаңа зат сатып алсаң, «адам болып қалыпсың ғой» дейтіні.
Сонда менің адамшылығым бұйыммен бағалана ма? Адам адамгершіліктің не екенін түсінгенде ғана адам болатын шығар.
Оқиық, дос, барлығы кеш болмай тұрғанда!
P.S.
Мен бүгін «Қытай даналықтарын» оқып шықтым.