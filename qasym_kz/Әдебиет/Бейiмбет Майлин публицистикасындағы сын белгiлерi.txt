Б.Майлиннiң ғұмыры мен творчествосының қыр-сыры түгел ашылды, айтылды, ендi зерттейтiн, талдайтын ештеңе қалған жоқ десек, қателесемiз.
Олай деп нүкте қоюға болмайды.
Бейiмбеттi әлi күнге дейiн тұңғиық екен, жұмбақ екен, белгiсiз екен деуiмiздiң себебi не? 1938 жылы 26 ақпандағы КСРО Жоғарғы соты әскери коллегиясының көшпелi сессиясының үкiмiнде Б.Майлин «Әдебиет саласында зиянкестiкпен шұғылданды, әдебиетке контрреволюциялық және буржуазияшыл-ұлтшылдық көзқарасты енгiзуге тырысып, жас Кеңес жазушыларын тежедi» деген жала жабылып, жазылуы нелiктен? Ендеше, Бейiмбет Кеңес кезiнде iстiң бәрiн мадақтап жазды деп жүргенiмiз жөн бе екен? Келеңсiздiктер мен кемшiлiктердi де сынамай, тек бәрi жақсы деп шеберлiкпен суреттеп, публицистiк пафоспен мақтай берiп пе екен? Келiспеген, жаны күйзелiп үн қатқан кездерi жоқ па екен? Оның публицистикасындағы сыншылдық қыры да – әлi терең талданып, ғылыми зерттеу, жүйелi саралап сабақтаудан өтпеген тұсы.
Ал ол қоғамдық шындықты публицистикалық туындыларында да өзi көргенiндей, сол күйiнде көрсетiп, сол дәуiр табиғатын әсiрелемей, реалистiк тұрғыдан танытуға шебер машықтанды.
«Майлин – реалист, – дейдi академик З.Қабдолов.
– Оның поэзия, проза, драматургия салаларының қай-қайсысында жазған шығармаларын алып қарасақ та, тұнып тұрған шындық, ақиқаттан ауып басқан бiр де бiр адымы болған емес».
Ал академик С.Қирабаев «Өмiрде жұпынылықты сүйетiн ол жазуда да әсiрелеушiлiкке бармай, қарапайым шындықты қаз-қалпында суреттеуге шебер едi» деп жазды..Сол ойын шегелей түсiп С.Қирабаев кейiнгi кезде мынадай түйiн жасайды: «Бейiмбет шындықты боямай, жаңаның бәрiне бас шұлғи бермей, реалист жазушы есебiнде өмiрде орын алған ұнамсыз құбылыстарды, халық үмiтiн алдауға құрылған шындықтың көлеңкелi жақтарын өз шығармашылығында үнемi ашып көрсетiп отырды»
1935 жылы әдебиеттегi формализм мен натурализм туралы үлкен айтыс өттi.
Б.Майлиннiң Мырқымбай туралы өлеңдерi формализм элементтерi бар туындылар ретiнде сыналды.
Лекерұлы Әзiмбай «жинаққа кiрген өлеңдер қазақ ауылындағы революциядан бұрынғы және революциядан кейiнгi оқиғалардың нақты сыртқы шындығын ғана суреттейдi, қазақ кедейлерiнiң бұл тарихи оқиғаларға қалай қарағандығын терең көрсете алмайды», – дедi.
Ал Қ.Жаманқұлұлы «Бейiмбеттiң «Талтаңбай» атты пьесасы натурализммен өне бойы ауырлап тұр» дедi.
Е.Исмайылов та «Бейiмбеттiң бар шығармасында натурализм бар» деген пiкiр айтқан
Мұндай пiкiрлерге қосылмаушылар да бар.
М.Әуезов «Бейiмбетте натурализмнiң белгiлi түрлерiнiң бар екенi рас» дей келiп, «Шұға» мен «Майданды» алға тартып араша түседi.
С.Сейфуллин осы айтыста ұзақ сөйлеп, талдау жасаған, қазақ жазушыларының бәрiнен натурализм iздеушiлерге тойтарыс берген.
Социалистiк реализм бағытымен, осы әдiстiң үлгiсiмен мол мұра жазған Б.Майлин өз кезiндегi қоғамдық құрылысты, тәртiптi бiр жақты, тек оның жақсы нышандарын көрсетiп қоймай, зиянды ескiнi, жаңаның ұнамсыз, халыққа пайдасыз жақтарын да күйрете сынады.
Оны қазiргi уақыт үрдiсiнен келiп, тереңiрек үңiлiп, қайта оқығанда аңғара аламыз.
Қазiр байқасаң, өзi өмiр сүрген дәуiрдiң көлеңкелi жақтарын да, әдiлсiздiк кездерiн де, билiктегi адамдардың бұрмалаушылықтарын да, тiземен басып, тақымға қысып жасаған әкiмшiлiгiн де, солақай содырлығын да аша жазып, батыл сынаған екен ол.
Өз заманының толып жатқан мерездерiнiң соқтасын шығарған Б.Майлин сыншыл реализмге де жақын тұрды.
Бiр кезде Ә.Қоңыратбаевтың «Прозада ол сыншыл реализм мен социалистiк реализм дәстүрiн терең жалғай бiлген» деуi де сондықтан.
Ал Т.Ахтанов «Ол сыншыл реализмнiң соңғы биiгi Чехов арнасына түстi» – дедi.
Осы түйiндерде мол шындық бар.
Б.Майлиннiң өмiрi мен қаламгерлiк өнерiн неғұрлым толық қамтып, пайымды ой-пiкiр қорытқан көрнектi ғалым Т.Нұртазин жазушы публицистикасының фельетон, очерк, мақала – үшеуiнен құралатынына назар аудартты.
Өз еңбегiнде Т.Нұртазин, аз да болса, Бейiмбеттiң фельетоншылдығын баса әңгiмеледi.
«Жазушының саны көп, көлемi мол фельетондары әдебиетiмiзге сатира жанрының туып қалыптасуында басты қызмет атқарады» – деген тұжырымын Т.Нұртазин «Қаламгер жүзге тарта фельетон жариялап, әзiл-күлкiлiк, сатиралық әдебиетiмiздiң iргесiн қалады, бұл салада жаңадан жол тартты, соны дәстүр құрады» – деп тиянақтаған.
Сондай-ақ ол «очерк жанрының туу, қалыптасу, дамуында Б.Майлиннiң ролi ерекше» болғандығын, оның «мақалалары да әдебиетiмiзге елеулi қазына болып қосылғандығын» атап айтты.
Бiрақ, Бейiмбет публицистикасындағы сыншылдық жақтарды толығырақ талдап беруге Т.Нұртазин барған жоқ.
Б.Майлиннiң фельетондары мен очерктерiне көбiрек үңiлiп, тереңiрек зерттеген адам – қазақ әдебиетi мен журналистикасындағы аса бiлгiр, белдi ғалым, профессор Т.Қожакеев.
Бейiмбеттiң нағыз фельетоншы екендiгiн жеткiзе дәлелдеу үшiн ол сатира мен юмор элементтерi бар көптеген өлеңдерiн, әңгiмелерiн, фельетондарын негiзге алды.
Сондай-ақ, Т.Қожакеев қаламгердiң очерктерi туралы талдау жасап, өмiрге келiп жатқан жаңаны қызыға жазғандығына назар аударды.
Ғалымдар Б.Наурызбаев «Бейiмбет Майлиннiң прозасы» (1967), «Дәуiр суреткерi» (1969), С.Ордалиев «Сөз зергерi» (1982), «Бейiмбет Майлин творчествосы» (1990) деген еңбектерiнде қаламгердiң фельетон және очерк жазғандығын мойындап, жекелеген фельетоны мен очеркiне тоқталады.
Сыншы Б.Сарбалаев «Бейiмбет Майлин» (1988) атты кiтабында жазушы шығармашылығын тұтас қарап талдайды, басқа зерттеушiлер байқамай, қалтарыста байқалмай келген қырларын көрсетуге талпынады, Бейiмбеттiң «Ойлы сыншы, очеркшi, оқшау фельетоншы» екендiгiне, «осы саладағы мол мұрасын iздеп табу, жариялау, кең талдап түсiну, зерттеп тану, күнделiктi әдебиет, оқырман кәдесiне асыру» мiндетi тұрғанына назар аударады.
Белгiлi әдебиетшi және очерк жанрының бiлгiр зерттеушiсi Т.Ыдырысовтың «Очерк туралы ойлар» деген еңбегiнде (1969) Б.Майлин очерктерiнде кеңестiк дәуiрдiң бастапқы кезiндегi еңбек дүбiрi, тыныс-тiршiлiктiң жаңа көрiнген, жаңа деп есептелiнген нышандарының қалай көрiнiс тапқаны талданған.
1995 жылы «Бейiмбет Майлиннiң журналистiк шығармашылығы» тақырыбы бойынша кандидаттық диссертация қорғаған С.Байменшин жазушының бұрын зерттелiнбей келген, ғылыми айналымға түспеген белгiсiз кейбiр туындыларын талдауында бiршама фельетон, очерк, мақалаларына жекелей тоқтаған.
Осы тұрғыдан келсек, С.Ордалиевтiң «Қызыл жалау», «Ел сыры», С.Байменшиннiң «Тұңғыш құрбан» жинақтарын құрастырып шығаруы, сөз жоқ, игiлiктi iс.
Бұл кiтаптарда Бейiмбет Майлиннiң көбiне фельетондары қамтылған.
Кейбiр әңгiмелерi, очерктерi мен мақалалары енгiзiлген.
Фельетондары бiршама басы құралып жарық көргенмен, толық жинақ болып шықпай келедi.
Ал Б.Майлиннiң мақалалары өте көп.
Әркiмнiң қолында сақталып жүргендерi аз емес.
Мақалалары да – әдебиетiмiзге, журналистикаға қосылған елеулi қазына.
Солай бола тұрса да олардың бәрiн жинап шығара алмай келемiз.
Сонымен, Б.Майлиннiң фельетондары, очерктерi мен мақалалары жеке-жеке талданып, кең түрде зерттеу объектiсiне айналған емес.
Ал олардағы сыншылдық бағыт толық ашылмаған тың күйiнде жатыр.
Оған суреткер публицистикасының барлығы құрастырылып, толық шықпай жатуы, не толық жинақтарына кiрмеуi салқынын тигiзбей қойған жоқ.
Әсiресе, очерктер мен мақалалары жөнiндегi пiкiрлерге көңiл толмайды.
Жазушының кеңес өкiметiнiң барлық тiрлiгiн қолдамағанын, керек десеңiз жерiне жеткiзе сынағанын терең зерттеп, кеңiрек ашу iсi кенжелеп келдi.
Б.Майлин публицистикасындағы сыншылдықты бөле-жара алып, ғылыми тұрғыдан талдау жасауға бет бұрғанымыз – сол олқылықты толтырудағы бiр қадам.
Зерттеу көздерi ретiнде жинақтары, газеттер мен журналдарда жарияланған публицистiк шығармалары алынды.
Қазақстан Республикасы Ұлттық кiтапханасы библиографиялық қорының, Ұлттық ғылым академиясының Орталық ғылыми кiтапханасының, Орталық архивтер мен құжаттар басқармасы, Мемлекеттiк Қауiпсiздiк комитетi архивтерiнiң материалдары қарастырылды.
Бала кезiнен ащы мен тәттiнiң, жаман мен жақсының ара салмағын сезiнiп өскен ол қайсысына мойын бұратынын ертеден-ақ таңдап алған, ненi жек көрiп, неден бойын аулақ ұстайтынын, ненi жақтап мақтайтынын айыра бiлген.
Айналасындағының бәрiн тек жақсы деп қабылдай бермей, жас кезiнен сын көзбен қараған.
«Қырық құрау жұлдыздай тесiк, қиқайған қара үйде тұрған», «егiн салып, шөп шауып, мал соңында салпақтаған Мырқымбайдың бiрi» – Б.Майлин әжесi Бойдастың кешкi ұйқыға кетерде:
«Өмiрiме көргенiм – күңдiк, құлдық,
Бұл жалғанда бар ма екен бiздей мұңдық?» –
деп айтатын өлеңiндегi налу, шер шығару сезiмiн сан естiген.
Осы өлең құлағына келген сайын жас жүрегiн тiлгiлеп, жан-жүрегiн сан толқытқан шығар.
Ал екi шумақтың өзiнде құлдық, күңдiк өмiрге наразылық, керек десеңiз, оны сынау аңғарылмай ма? Бейiмбеттегi өмiрге сынай қарайтын көзқарастың бастауы осында жатса керек.
Б.Майлин сын айтуға ерте түсiп, алғаш Әржiкей дейтiн ақынсымақты тәлкек етiп, әшкере жасайды.
«Бiздiң елде Әржiкей дейтiн өлеңшi болды.
Барлық кәсiбi – байларды мақтап өлең шығару, байлардан ат мiну, шапан кию едi.
Осы Әржiкейдi тәлкек қылып, мысқылдап өлең жаздым.
Бұл өлеңiмдi сол кездегi «өлең жаттаушылардың» бiрсыпырасы жаттап алып айтып жүрдi.
Бұл – 1910 жылдардың шамасы едi», – деп жазды Бейiмбет.
Қарапайым, сабырлы, ұстамды, шектен тыс мақтануды бiлмейтiн Бейiмбет тереңiрек ашпады Әржiкейдi сынағанын.
Жасында қатар өскен, Арғынбай қажы медресесiнде, одан соң «Ғалия» медресесiнде бiрге оқыған, Бейiмбет «Ауыл» газетiне тiлшiлiкке тартқан, кейiн республикаға белгiлi журналист болып шыққан Нұршатай Рахымбаевтың айтуынша, Әржiкей Дамбар болысының 6-ауылында тұрыпты, ол «ауыздыға сөз бермеген сол заманның мақтаулы ақыны, әрi молдасы» болыпты.
Бейiмбет оны әжуалап тек өлең шығара салмаған, Әржiкеймен айтысқа түскен.
Н.Рахымбаев айтыс 1912 жылы өткенiн мәлiмдейдi.
Соны өзi көрген сыңайлы, сондықтан ол «Әржiкейдiң ақша алып, неке қиятынын, қызды малға, шалға сататынын, молдалардың педияға таласатынын, шариғаттың шатпағын түгелдей айтып Бейiмбет оны қатты сынады.
Ақырында Әржiкей өзiнiң жеңiлгендiгiн мойындады» – деп жазды.
Ол өлеңi еш жерде жарияланбағандықтан беймәлiм қалды.
Дегенмен көрген келеңсiздiктердi сынау, әжуалауға барар жолдағы алғашқы қадам бұл.
Осыдан, басына таяқ та тидi.
Арғынбай қажы да өз даңқын шығарып жүрген Әржiкейдi жақын тартып, сыйын берiп отыратын.
«Сыйға – сый, сыраға – бал» демекшi, Әржiкей қажыны жер-көкке сыйғызбай мақтап жүретiн.
Мiне, соны әшкере жасаған Бейiмбеттi қажы жақтыра қоймайды.
Т.Нұртазиннiң айтуынша, қажы Бейiмбеттi «екi жылдық оқудың бiтуiне екi ай қалғанда мектептен шығарып жiбередi».
Б.Майлин бұл «соққыдан» мұқалып, мүжiлiп кетпейдi, сыншыл бағытынан таймайды.
Оны алғашқы өлең, әңгiме, мақалаларынан да аңғара аламыз.
Осыған орай алдымен зерттеушiлердiң тұңғыш жарияланған мақаласы деп жүрген «Қостанай үйезi, Дамбар болысы» туындысында қыз ұзату, ас беру сияқты әдет-ғұрыпты тiлге тиек ете отырып, келеңсiз жақтарын, яғни шығатын қаржының желге ұшқандай босқа шашылатын өрескелдiгiн сынайды, содан арылу керектiгiне назар аударады.
Шығарған малға өлiкке жиналғандай қаптап кететiн, еш кәсiп iстемейтiн, текке жататын «надан молда, жалған сопылардың» садақа деп сылтаулатып, құзғындардай таласатынын ашына әжуалайды.
Өйткенше «мешiт-медресе, оқу, оқыту жолына жұмсап, оқуға мұқтаж жарлы-жақыбайдың балаларына жәрдем берiп, соларды мұратына жеткiзсе» деген ойын алға тартады.
«Ұл мен қызды бесiктен шықпай атастырып, бастарын шатастырып қою – қазақтың көптен сүйегiне сiңген дерт.
Бұл екеуi бiр-бiрiне пар болып өсе ме, жоқ, бiрi қурай, бiрi тал болып өсе ме, ол арасында қазекеңнiң жұмысы жоқ.
Тек алатын мал болса, өсе келе қызы сүймесе де қыз әкесi зорлап күйеудiң босағасына ғана апаруды бiледi» – деген Бейiмбеттiң сөзi әйелдiң зорлыққа, күңдiкке, теңсiздiкке душар болған басын арашалау ниетiмен жазған шығармаларының негiзгi түйiнi iспеттi.
«Айыртау болысынан» деген жарты беттiк мақаласында [1] (1.
Айқап, 1913, N 15, 335-336 б.) Көкшетау уезi Айыртау болысындағы Шәрiп деген кiсi Жақып дегеннiң баласына қызын зорлап ұзатқанын жазады.
Бiрақ, екеуiнiң тұрмысында береке болмайды.
«Ықтиярсыз малданып, көрiнгенге алданып, сандалған қазақ баласы, қайтейiн» – деп күйiнедi Бейiмбет.
1913 жылы жарық көрген «Мұсылмандық белгiсi», «Мұқтаждық», «Ыштат» деген өлеңдерiнде де сыншылдық белгiлерi бар.
Алғаш «Қазақ» газетiнде (27.01.1915) жарияланған алдыңғы өлең туралы бiлiмдар ғалым, жазушы Қ.Жармағамбетов жазушының «Толық шығармалары» жинағының алғы сөзiнде жақсы айтқан болатын: «Бұл шығармада медресе қабырғасында (Бейiмбеттiң Уфадағы «Ғалия» медресесiнде оқығаны туралы – Т.Б.) жүрген ақын қазақтың дiн жайындағы ұғымын сықақ етедi.
Байлар жұмақты сатып аламын деп, зекетке «көтерем тай, қотыр қой бередi», кедей сорлы «құржаңдап құлдық ұрады», ал молда-қожалар қазақтан басқа жұмаққа бармайды деп алдайды.
Ақын бұлардың бәрiн сықақтап өлең соңын былайша түйедi:
«Барлық қазақ иемденiп жұмақты,
Басқаларға орын қалмай жүрмесiн», – Майлин Б.
– Алматы: 1958, 8 б.) дейдi.
«Мұқтаждық» деген өлеңiнде Бейiмбет кедейлiктiң қолы қысқа екенiне, «жас талапқа» артылған ауырлық кейiн тартып талабын құм қылатынына кейiстiк бiлдiрiп:
«Ай, мұқтаждық, кесел болып тұрдың ғой!
Талапкерге қарсы тұзақ құрдың ғой!
Қолды созып, бойды жазып жүргiзбей,
Ауруы жоқ бiр мүгедек қылдың ғой», –
дейдi.
Мұндай ренiштiң астарында сол кездегi өмiр қайшылығына, әдiлетсiздiгiне наразылық жатқанмен, жiгiн жатқыза, тұспалдап айтылған мұқтаждыққа душар еткен қоғамға сын байқалады.
Баспасөз бетiнде өлеңдерiнiң iшiндегi тұңғыш басылғаны «Ыштат» екенiн зерттеушiлер дәлелдеп берген сияқты.
Ол «Қазақ» газетiнде (Редакторы Ахмет Байтұрсынов, шығарушысы Мұстафа Оразаев), 1914 жылғы 16 желтоқсандағы санында шыққан.
Бұл өлеңге де көңiл бөлуiмiздiң себебi – болыстық сайлау науқанын өткiзу кезiнде билiкқұмарлардың мал шашып, таласқа түсуiн сынай көрсетуi.
Болыс болу жолында ел iшiнде дүрлiктiрiп, от тастап араздастыру, барымтамен мал тонау, туысқандарды бiр-бiрiмен көрмейтұғын жау етiп алыстату сияқты зиянды әрекетке баратын, тек лауазым тұғырын ғана көксейтiн байлар сыналады.
Соңында болыстығың өзiңе дегендей Бейiмбет өз iргесiн ондай науқандардан аулақ ұстау туралы түйiн жасайды.
«Мал», «Байлыққа», «Жазғы қалып», «Қарынға», «Съез» атты 1920 жылға дейiн жарияланған өлеңдерiнде де сын тұнып тұр.
Мысалы, «Мал» өлеңiнде мал байлығының арқасында «сексендегi талай шалдың» «көп сұлуды күң» етiп отырғаны, «малың болса, өзiң патша, өзiң би» болсаң, сый-құрметтiң астында қалатыны, талай «бай баласы –
мырзалардың» ел бастап жүргенi әжуа етiледi.
«Қарынға» өлеңi де осымен үндес, сарындас.
«Қарын» деп отырғаны, әрине, қарны қампиып тасыған, ескiше ел басқармақ боп төрден таймаған, билiктен айрылып қалмау үшiн қарманған байды айтып отырғаны түсiнiктi.
«Жазғы қалып» өлеңiнде Бейiмбет жер дауын, жесiр дауын өршiтетiн, әртүрлi дау-жанжалды қоздыратын ақсақал, қарасақалдың «әмеңгерге жесiр сатып» нысапсыздық, әдепсiздiк жасайтын әрекеттерiн сынайды.
Ал «Съез» – зерттеушiлердiң назарына көп iлiнбей жүрген өлеңi.
Бейiмбеттiң өлеңi – қашан да мәнi түспейтiн құнды туынды.
Қазiргi нарық заманында да маңызы зор.
Қаптап құрылып жатқан партиялар мен одақтар, коммерциялық құрылымдар, ел қалауымен парламентке сайланған депутаттар оқыса, бiраз ойға қалар ма едi, қайтер едi.
Өлеңде сыналатын жайттар бүгiнгi күнi де кездесуде.
«Құлдықтан құтылып ап маң-маң бастық,
Жиылып әрбiр жерге съезд аштық.
Атақты мырзаларды алға салып,
Алуға ел билiгiн араластық.
Бiр съезд, екi съезд… онға барды, Айтқаны орындалмай жолда қалды.
Өкiлдер жұрт сайлаған шабуылдап, Пальтосын, тройкасын оңдап алды.
Ойладық: содан басқа немiз бiттi?
Өткеннен өзгерген жоқ қазақ тiптi.
Тұрмысқа зор өзгерiс салады деп,
Емес пе ек бостандықтан зор үмiттi!
деген өлең шумақтарын талдап, түсiнiк берудiң өзi артық.
Ашты болса да ашына жазған, күйiне кейiген.
Сайланғанша ғана, сайланып алғаннан кейiн өз жайын күйттейтiн өкiлдер жұрт жағдайын жақсартудан аулақ кетедi.
Қолымызға алған бостандықтан не пайда деп күйiнедi ақын.
Қаламы әлi ұшталмаған балаң қаламгердiң өзi бiлген оқиғаға құрылған әңгiме сияқты «Болған iс» туындысының да маңызы артпаса, кемiген жоқ.
Мұнда жер сатуға құлшынғанның арты кiмге зиян болатыны, кiмнiң маңдайына соққы боп тиетiнi баяндалады.
Жазушы Жанпейiстiң бейшара күйiн келеке етiп те, жаны ашып та осылай бейнелейдi.
Кедей ғой деп бүйрегi бұрмаған, бiр емес, екi қайтара жер алған Меколайға ендiгәрi сенуге бола ма?
Байыған үстiне баи түспек ойдағы Қажыбайды жазушы «әйтеуiр жайлаудағы бос жердi сатамын деп, «бес тиын қоян, он түйiн зиян» дегеннiң кебiне ұшырады» – деп келемеждейдi.
Сонымен олар жерден айрылып бiр ұтылса, оны сатқаннан пайда көрмей, зиян шегiп, екi ұтылды.
Әңгiменiң негiзгi мәнi де осында.
Қазiргi уақытта жердi жекешелендiру қажет, сату керек дейтiн коммерсанттарға сабақ емес пе бұл.
Туындының маңызы бүгiн де үлкен дейтiнiмiз сондықтан.
Артын аңдамай орашолақ ойлайтын қараңғы, iшкi дүниесi тайыз адамдардың жердi сатқанына ренiшi сезiледi жазушының.
Бейiмбеттiң жер сатуға қарсылығы «Кедейлер назарына» мақаласында [1] (1.
Ауыл, 1923, 20 қазан.) да айқын аңғарылады.
Қараоба облысындағы ауылнай мен оның жақтастары «елдiң жаз жайлау қылып отырған кең сахарасы – Терiсбақ жайлауын Сарыкөлдiң орыстарына көп ақша, астыққа сатып жiберген».
Мiне, соған Бейiмбет ренжидi, оның арты зиян шектiретiнiне назар аударады.
Бiз келтiрген мысалдар Б.Майлиннiң баспасөз iсiне, редакция жұмысына әлi қоян-қолтық араласпаған, белсене кiрiспеген кезiнде жазып, жариялатқан алғашқы мақала, шағын әңгiме, бiр-жар өлеңдерiнен алынды.
Осының өзiн оның сыншылдық бет-бағдарының, сықақшылдық болмысының қалыптасу бастауы кезiне жатқызған орынды.
Ол өлең шығарып, мақала жаза бастағанда-ақ өзi өмiр сүрiп отырған уақыт пен ортадағы қандай оқиға, құбылысқа болса да, оның iшiндегi келеңсiз, керi-тартпа, зиянды жәйттарға да енжар, бейтарап қарай алмағандығын көремiз.
1922 жылы «Еңбекшi қазақ» газетiне жауапты хатшы болып келгеннен өмiрiнiң соңына дейiн газет-журналдарда iстеген Бейiмбет сыншылдық принципiнен тартынбай, одан әрi жалғастырып, керiтартпа кеселдердi, қажетсiз деп есептеген ескiлiктердi, алуан түрлi келеңсiздiктердi әшкерелеп, қаламын қадап, түйрей түсуге мүмкiншiлiк те туды.
Ондай жағдайды мейлiнше пайдаланбау ол үшiн кешiрiлмес күнә едi.
Оның сыншылдығы барлық дерлiк жанрда жазған шығармаларында ерекшелене көрiндi.
Соның iшiнде публицистикалық туындылары да сын-сықаққа толы.
Сонымен, Б.Майлин сатираның кедiр-бұдыр соқпағын апыл-тапыл басып өтiп, кең арнасына түстi.
Б.Майлин сыншылдығының қалыптасып дамуының негiзгi бiр арнасы, қайнар көзi – халықтық шежiре, әзiл-оспақ, қалжың, мысқыл.
Бейiмбеттiң сын жазуға көңiлiне тоқыған, өзiне нәр алып үйренген негiзгi қайнары – осы халықтық сатирада, қазақы қалжыңда жатыр.
Ендi бiр көзi – өзiнен бұрынғы ақын-жазушылардың сөз шеберлiгiнде.
Соған да ден қойған, үйренген.
Қорыта келе айтарымыз Б.Майлин жас кезiнен-ақ тауып айтатын тапқырлыққа, шымшып әжуалайтын, мiнеп-шенейтiн тiлдiлiкке талпынды, үйрендi.
Соның соқпағын басып өтiп, кең арнаға шықты.
Ел арасындағы неше түрлi дерттердi, келеңсiздiктердi, адам бойындағы кемшiлiктердi өткiр сатирамен, мысқылды, кекесiндi юмормен жазып көрсетуге аңсары ауды.
Оқшау, фельетон жазуға төселiп қалыптасты.
Ұлттық кескiн-келбеттен, қазақтық қимыл-әрекетiнен, мiнез-қылығынан, сана-сезiмiнен, өзiне тән психологиялық табиғатынан ол байқаған сорақылықтар, кеселдер аз емес едi.
Қазақ болмысындағы оралғы болып жүрген кемшiлiктерге немкеттi қарай алмады, ашына айтпасқа дәтi шыдамады.
Кейде жұмсақтай отырып, кейде ренжiп сынады.
Б.Майлин – фельетон жанрында көп жазған публицист.
Оның қарымды қаламынан сан алуан проблемаларды қозғаған фельетон мол туды.
Оны ол өлеңмен де, қара сөзбен де жазды.
Бейiмбет кеңес кезiнiң алғашқы кезiндегi қазақ сатирасының туу, қалыптасуына зор үлес қосты, даму барысында сын-сықағымен байытып, үнемi қалам қаруын жұмсады.
Белдi фельетоншылардың көш басында озық жүрдi.
Әр кезде Б.Майлин фельетондары туралы пiкiр айтқан, бұл саладағы оның еңбегiн бағалаған зерттеушiлер болды.
Оның бәрi шығармаларын тұтастай алып, талдау кездерде жол жөнекей айтылғандар.
Бейiмбеттiң фельетондарын арнайы зерттеу объектiсi етiп, ғылыми айналымнан тұтастай өткiзу болған жоқ.
Б.Майлиннiң өлеңдерiнде, көркем шығармаларында ғана емес, публицистикасында, әсiресе фельетонында сатира тұнып тұр.
Жазушы кеңес идеологиясына шырмалмай тұрғанда-ақ сатира жазуға бейiмдiлiгiн танытқанын жоғарыда айтып өттiк.
Жасынан күлкi-келемежбен әшкере етуге талпынған Бейiмбеттiң баспасөзде алғаш жарияланған «Фельетон» атты сын-сықақ туындысынан кейiнгi қазақ публицистикасындағы сыншылдықты өрiстеткен қаламгерлiгi ерекше.
Жиырмасыншы жылдардың бас кезiнде сатира оның өлеңдерiнде кездессе, ал ортасына таман қара сөзбен оқшаулар жазуға ол көбiрек көңiл бөлiп, екiншi жартысында өндiрте жазды.
1917-1925 жылдардағы ұлт әдебиетi мен публицистикасындағы сатираның туу, қалыптасу кезеңiнде де, одан әрi дамып, өрiс алған 1925-1937 жылдардағы кемелдену дәуiрiнде де Б.Майлин сықақшылардың алдыңғы сапында болды.
Онымен иық түйiстiрiп, қатарға қосылып жүргендер – С.Сейфуллин, I.Жансүгiров, С.Дөнентаев, Ж.Тiлепбергенов, Е.Алдоңғаров, А.
Сегiзбаев, Қ.Тайшықов, М.Дәулетбаев, Ж.Сыздықов, А.Тоқмағамбетовтер едi.
Олардың ат салысуымен жиырмасыншы жылдардың басынан бастап ұйымдастырылған газет, журналдарда сатира және юмор бөлiмдерi ашылып, сын-сықақ, әзiл-оспақ, әжуа-мысқылға құрылған оқшау және фельетон түрiндегi сатиралық шығармалар жарық көредi.
Көптеген басылымдарда «әзiл-оспақ», «оқшау сөз», «шашырама», «сықақ дүрбiсi» рубрикалары мен сатиралық бөлiмдер болды.
Мысалы, «Еңбекшi қазақ» газетiнде «Оқшауша», «Ауылда» – «Оқшау», «Оқшауша», «Оқшаулау», «Жедел қарт», «Ауыл тiлiнде» – «Оқшау iстер» айдарлары, «Жаршы» журналында әуелi «Күлкi-сықақ», одан кейiн «Сықақ дүрбiсi» бұрышы ұйымдастырылды.
Алайда, сатираға араласқан сарбаздардың көш басында Б.Майлин болды.
Оның аса зор еңбегi сатира жанрының туу, қалыптасу, даму бастауында тұрғандығында ғана емес, фельетонды бәрiнен көп, әрi проблемалы, көкейкестi мәселелердi қозғап, жедел, шапшаң жазып, қуатты құралдың көркемдiк әрi сапалылық дәрежесiн биiкке көтеруiнде жатыр.
Алғашқы «Фельетонынан» бастап 1937-жылы «Қазақ әдебиетi» газетiнiң редакторлығынан кеткенге дейiн ол сатирадан iргесiн аулақтатқан жоқ.
Тiптi «Сыр бойы» және «Социалды Қазақстан» газеттерiнiң фельетоншысы болып та iстедi.
Б.Майлиннiң сатиралық шығармалары әуелi газет, журналдарда басылды да одан кейiн жеке жинақтарға кiргiзiлдi.
Тек оқшауларынан құрастырып кiтабы шыққан тек Бейiмбет қана.
Ондай жинақты алғашқы болып шығарған да Бейiмбет.
Оған «Сойқанды содырлар» мен «Кесiндiлер» жинақтары дәлел.
I.Жансүгiров шығарған «Сықақ» жинағы әртүрлi авторлардың оқшау-фельетондарынан құралған.
Iлиястың өзiнiң фельетондары кiрген «Құқ» атты жинағы Бейiмбет кiтаптарынан соң шықты.
Оған оқшаулардан басқа да материалдары енгiзiлген.
1928-жылы А.Тоқмағамбетовтың «Күлкi-сықақ өлеңдерi» шықты.
Б.Майлиннiң сатира жазуда озық жүрген қаламгер болғандығын, бұл жанрдың өрiс алуына үлкен еңбек сiңiргенiн кезiнде жазушылар да, журналистер де, ғалымдар да мойындаған.
Сатираны Бейiмбеттен мол әрi мазмұнды, әрi көркем жазған не жазушы, не журналист, не публицист жоқ деп нық айта аламыз.
Ұлттық әдебиетiмiз бен публицистикамыздағы фельетонның әуелде қалыптасқан түрi, атауы – оқшау.
Ол басында «Қазақ» газетiнде қолданылды.
«Оқшау» деген сөз революциядан бұрын «Қазақ» газетiнде әдеби салтқа енген.
Б.Майлиннiң фельетон жазу шабыты әр кезеңде әр түрлi болды.
1923-1925 жылдарда, Қостанайдағы «Ауыл» газетiнде iстеген кезi – Бейiмбеттiң оқшауды көп жазған тұсы.
Өз фельетондарына «Оқшау», «Оқшауша», «Оқшаулау» аттарын қойып, оны мол пайдаланған уақыты.
«Еңбекшi Қазақ» газетiнде iстеп жүрген жерiнен келген Б.Майлин «Ауыл» газетiнде 1923 жылдың тамызынан 1925 жылдың сәуiр айына дейiн әуелi жауапты хатшы, одан кейiн редактордың орынбасары болып қызмет атқарды.
«Ауыл» газетi, бiрiншiден, Бейiмбеттiң қаламын ұштап, шеберлiгiн шыңдаған мектебi болды, екiншiден, көркем және публицистикалық құнарлы туындыларын шабыттана, өндiре, бұрқырата жазған жерi едi, үшiншiден, бүкiл республикамызға танымал болып, беделi артқан орны.
Сан жағынан да, сапа жағынан да бағалы фельетондары осы кезеңде туды.
Ал сатираның күрт дамып, өркендеу кезеңi – осы жиырмасыншы жылдар.
«Ауылда» небәрi бiр жыл тоғыз ай iстеген Б.Майлиннiң, әңгiме, өлең, мақалаларын есептемегенде, қыруар оқшау жазғанына қайран қаласыз.
Оның сыртында редакциялық жұмыс, газеттi шығару iсi, тiлшiлермен байланыс жасап отыру және бар.
Газеттi басқаруға мүмкiншiлiгi жоқ редакторын алмастырып, редакторлық еткенiн қосыңыз бұған.
«Бейiмбет редакцияда iстеген кездерiнде оның қолынан өтпеген газет жұмысы жоқ, – дедi бiрге қызмет iстеген белгiлi журналист Ж.Шорманов, – газетке түскен материалдарды iрiктеп, редакциялау, жарамсыз материалдардың авторына жауап хат жазу, мақалалардың қатесiн тексеру, шетел хабарлары, елiмiздiң өз iшiндегi хабарларды газетке дайындау – бәрi де Бейiмбеттей жүйрiктiң, iзденгiш те тапқыр журналистiң қолынан шығып отырды.
Бәрiне үлгердi ол, бәрiне уақыт та таба бiлдi» .
Бейiмбет Майлин – журналист// Жетiсу, 1965, 12 қыркүйек.)
Соншама жұмысбастылығына қарамай Бейiмбет оқшауларды да үзбей жазды.
Осы газетте Б.Майлиннiң аса құнды «Айранбай» әңгiмесi мен «Раушан – коммунист» повесiнiң алғашқы нұсқасы оқшау болып басылған.
Сонымен 1923 жылы «Қойшы», «Құла ат», «Соқа үстiнде», 1924 жылы «Ақырзаман», «Бақауған», «Би ағалар өтiрiк айтады», «Құлақ», «Құлбай», «Мұсадан хат келдi», «Өңгелбай», «Сахарда», «Серттескендер», «Тағы ескертемiз», «Сенетiн», «Қымыз қырсық болды», «Ертай қырсық болды», «Кәрiм молда», «Қуыршақ», «Былай қылсақ қайтедi?», «Зайым-помыш», «53 пакет», «Сорым қайнаған-ау!», ал 1925 жылы «Ит ашуын тырнадан алудың жөнi жоқ», «Молдаекеңдер үркiп отыр», «Сыбанбай молда», «Жәмила жеңдi», «Бiтiр садақасы, ораза», «Нұркейдiң сандығы», «Тынымбай қамықты» оқшаулары жарияланды.
Бұлардың бәрiне бүркеншiк аттар қойылған.
Б.Майлин 1925 жылдың сәуiр айында «Еңбекшi қазақ» газетiне қайта оралды.
Бұл газет – С.Сейфуллиннiң шақыруымен 1922 жылы жауапты хатшысы болып келген Бейiмбеттiң тұсауын кескен алғашқы баспасөз.
Ендi С.Сәдуақасовтың ұсынып, табандылық көрсетуiмен, Өлкелiк партия комитетiнiң шешiмiмен келдi.
Басында жауапты хатшы, одан кейiн редактордың орынбасары қызметiн атқарды.
Содан бастап мүлдем бауыр басып, газеттiң әр кезде редакторы болған С.Сейфуллин, С.Сәдуақасов, Т.Рысқұлов, О.Жандосов, Ғ.Тоғжанов, Ә.Мусин, Г.Мүсiреповтермен қоян-қолтық жұмыс iстедi.
Олардың бәрi Бейiмбеттi аса құрметтеп, iлтипатпен жоғары бағалады.
Сонымен Бейiмбеттiң тiкелей бұл газет аппаратында қызмет iстеген кезi 1922-1923 және 1925-1928 жылдарды қамтиды.
Мұнда да әдеттегiдей Бейiмбет өнiмдi әрi өнегелi жұмыс жасайды, қомақты әрi құнарлы туындылар жазады.
Бұл кезеңдерден кейiнгi уақытта да, яғни 1929-1936 жылдарда да шығармалары осы газетте мол жарияланған.
Солардың iшiнде фельетондары да аз емес.
Әр кезеңдерде шыққан оқшау, фельетондарын бәрiн тiзбелеп жату мақсат болмас.
Олай ету сала құлаш орын алуы мүмкiн.
Отызыншы жылдарда әңгiмелер, көлемдi шығармалар, очерктер жазуға көбiрек көңiл бөлсе де «Еңбекшi қазақ» «Социалды Қазақстан» газетiнде фельетондары жарияланып тұрды.
Мысалға «Окроно шешей, осы жолың – жол-ақ», «Қып-қызыл мұғалiм», «Өкiрсат өкiртiптi», «Тереңөзек тентектерi», «Көрiс-мөрiс болды», «Көшпелi жаппас», «Мысыққұйрық оқиғасы», «Бәйбiше байда, тоқал қайда?», «Директор – сиыр», «Қонақ пен Қожа», «Қос прокурор, бiр судья», «Қостанай көшесiнде», «Мұғажар тауына шабуыл», «Өңiм бе, түсiм бе?», «Сұрау», «Ұмытылған термин», «Фельетоншы прокурор», «Қара құдай», «Елгезер Қондыбаев» оқшаулары мен фельетондары басылғаны дәлел бұл пiкiрiмiзге.
Отызыншы жылдардың бас кезiнде Бейiмбет фельетонды аз жазғаны зерттеу кезiнде байқалды.
Оның себебi – сол кездегi басбұзарлық солақай сындардың кесiрi, тигiзген салқыны деп ұғамыз.
Есiн жиғаннан кейiн қайта жаза бастайды, тек 1935 жылы «Социалды Қазақстанда» онға тарта фельетоны жарық көрдi.
Б.Майлин творчествосында, әсiресе фельетон жазуында «Ауыл тiлi» газетiнiң де алатын орны бөлек.
Бұл – шаруаларға арналған апталық басылым, Көрнектi, бiлгiр, iскер журналист есептелген Б.Майлин осы газетке редактордың орынбасары қызметiне тағайындалады.
Екi газетте қатар жұмыс iстеп жүредi.
«Ауыл тiлi» газетiнiң алғашқы редакторы Ж.Мыңбаев та, одан кейiнгi Е.Ерназаров та өлкелiк атқару комитетiнiң төрағасы қызметiнде болды да басылым жұмысына көп мойын бұра алмаған.
Ресми редактор болмаса да Бейiмбет соның iсiн толық атқарды.
«Ауыл» мен «Еңбекшi қазақта» да сондай күйдi бастан кешiп үйренген ол «Ауыл тiлi» газетiнiң бар жұмысын дөңгелентiп жүргiзiп кетедi.
«Ауыл тiлi» газетiнде жарияланған фельетондары бiршама: «Бидiш, шалабек занит», «Оңай олжа», «Рахиланың көк тұсағы», «Не дедi екен?», «Әрi молда, әрi тәуiп», «Әрi першiл, әрi бақсы», «Қалың мал соты», «Оташы отап жатыр», «Тоғыз бөтелке, бiр шампан», «Ұры құртып барады», «Әлiм болыс», «Қол тимейдi», «Қопабай жеңдi», «Сый-тарақ» оқшауларында да Бейiмбет әр алуан мәселелердi көтерген.
Iлияс Жансүгiровке жазған мына хаты Бейiмбеттiң «Сыр бойы» газетiнде фельетоншы болғанынан хабардар етедi.
«Қызылордада газет шыққалы жатыр, – дейдi ол 1929 жылғы 12 маусымда жазған хатында.
– Бiрiншi саны июньнiң 20-сы күнi шығады.
Белсендi адамдары – Мансұр, Әбдiрахман (Мұстафаның), Тәтiжан, оқшау жазушы – мен.
Сырт өсегi бұл газет «Еңбекшi қазақтан» асып түсер деседi.
Қайткенде де санын алып оқуға асыққаның жөн» .
Бұл газетте Бейiмбеттiң «Тереңөзек маманы», «10 пұт бидайдың 10 қаулысы», «Мардымды мәжiлiстер», «Бишараға обал ғой» оқшаулары басылған.
Сондай-ақ оның фельетондары «Лениншiл жас», «Жаңа арқа», «Жұмыскер тiлi» газеттерiнде, «Жаршы» журналында көптеп жарияланды.
Әсiресе, сын-сықақ шығармалары бiрiнен соң бiрi басылған екi газеттi ерекше атар едiк, ол – «Ауыл» және «Еңбекшi қазақ».
«Оның алдынан газет-журналдардың материалдары бұрқырап өтiп жататын… – деп сипаттайды С.Мұқанов Бейiмбеттiң газеттерде iстеген кездерiн.
– Кеңседе ұзақ отыратын ол қарап үлгере алмаған материалдарын пәтерiне алып кетiп, ертеңiне ертемен даяр қып әкелетiн.
Ауыл өмiрiнен, әсiресе, кедейлер тұрмысынан бiлетiнi көп Бейiмбет – Орынборға келерден бұрын да бұл тақырыпқа көптеген шығарма жазған кiсi.
Келгеннен кейiн тiптi лекiтiп, өлеңдердi, фельетондарды, әңгiмелердi үстi-үстiне бұрқыратып төпеп жiбердi.
Жазушылық, редакторлық жұмыстары көп бола тұра, Бейiмбет баспаханаға да әлденеше рет баруға ерiнбейтiн» .
Күресте ер жеткен әдебиет// – Жұлдыз, 1960, N6, 142 б.) Осындай пiкiрлердi замандас адамдардың көбi айтып кеттi.
Талантына еңбекқорлығы ұштасқан Б.Майлиннiң оқшау жазуға әбден машықтанып қалам сiлтегенiне төмендегi хаттар да айғақ.
1928 жылғы 8 қыркүйекте Пiшпектен Iлиясқа жазған хатында: «Түске шейiн қыдырып, обедтiң артынан ұйықтап едiм.
Жаңа тұрып мына бiр-екi оқшау жазып тастадым.
Алысымен кешiктiрмей жiберерсiң.
Қарындашпен жазылғанды баспахана алмайды деп естiп едiм.
Көшiруге тура келсе, бала, қата көшiрiп жүрмессiң, сақ болғайсың, (Қазақ әдебиетi.
Бейiмбеттiң Қостанайдың Меңдiқара жағынан Iлиясқа былай деп жазғаны бар: «Жаршыға» бiрсыпыра күлкi жазып жiберсем қайтедi деп ойлап едiм, күлкiм келмегенге ме, ешнәрсе аузыма түспедi.
Сосын ол мәселенi кейiнге «отложить» етуге тура келдi».
1965, 18 қараша.) Тағы бiр хатында «Пуртекел» деген нәрсе жазып Сараға жiбердiм.
«Әйел теңдiгiне» басылар деймiн.
Басылмаса, Сарадан алып оқы.
Ұнатсаң, «Жаршыға» жiберерсiң, әрине, ерiнбесең дегенiм ғой» .
1965, 18 қараша.)
1928-1929 жылдарға дейiнгi фельетондары Б.Майлиннiң жинақтарына енгiзiле бастады.
Бiр ғана 1926 жылы Бейiмбеттiң бес кiтабы – екеуi поэзиялық, екеуi прозалық, бiреуi драмалық – жарық көрдi.
Тұңғыш прозалық жинағы аталатын «Күлпәш» кiтабы Ташкентте шығып, оған бiрнеше әңгiмесi енген.
Бұған бiр де бiр оқшау кiрмеген.
«Еңбекшi Қазақ» кiтапханасы айдарымен шыққан «От басында» жинағы үш өлең, бес әңгiмеден құрастырылған.
Әңгiме дегендерiнiң iшiндегi «Өңгелбай», «Құлақ» және «Серттескендер» туындыларын оқшау қатарына да жатқызып жүрмiз.
Бұл дүниелердiң көлемi шағын болып келiп, мысқылдық әзiл-оспағы оқшауға жақын екендiгiн аңғартады.
Тегi Бейiмбеттiң мақала түрiнде жазғандарын да әңгiмеге жатқызып, жанрын аша алмай жүрген жайымыз да бар.
1927 жылы шыққан Б.Майлиннiң сегiз кiтабына (бес поэзиялық, екi драмалық, бiр прозалық, ешбiр оқшау, фельетоны енген жоқ.
Ал 1928 жылы шығарған «Құрақ» және «Сойқанды содырлар» кiтаптарының екiншiсi тек оқшау сөздерiнен құрастырылды.
«Еңбекшi қазақ» кiтапханасы айдарымен шыққан «Сойқанды содырлар» жинағына енген отыз оқшау одан кейiнгi кiтаптарына қосылмай, көпшiлiк жұртқа белгiсiз болып келдi.
Тек 1994 жылы шығарылған «Ел сыры» жинағына толық енгiзiлдi.
Отыз оқшаудың бәрi «Еңбекшi қазаққа» келген оқырман мен тiлшiлер хаттары бойынша жазылып, осы газетте жарияланғандар.
1929 жылы «Көзiлдiрiк» пьесасы жеке кiтап болып шықты.
Сол жылы «Ұсақ оқшаулардан» деген айдармен Қазақ жаңа әлiппе кiндiк комитетi Б.Майлиннiң «Кесiндiлер» атты жинағын шығарды.
Ол он жетi оқшаудан тұрады, олар көпшiлiкке осы кезге дейiн жетпей, беймәлiм болып келдi.
Б.Майлиннiң оқшау сөздерiн, фельетондарын жинап шығару iсi тоқтап қалмауға тиiс.
Олар архив құшағында, сарғайған газет беттерiнде әлi мол жатыр.
Зерттеу барысында оған көзiмiз жеттi.
Оқшаулары мен фельетондарының бiр де бiрi Б.Майлиннiң отызыншы, алпысыншы, сексенiншi жылдарда шығарылған толық жинақтарына кiргiзiлмегенi де кемiстiгiмiз.
Бiз Б.Майлиннiң көптомдығын шығару кезiнде фельетондарын да әр жақтап iздеп жинастырғанымызда саны 132-ге жеттi.
Ол 2008 жылы шыққан 8-томына кiрдi.
Көп уақытқа дейiн Б.Майлин ақын, жазушы, драматург деп танылып, журналистiгiне көлеңке түсiрiлiп келдi.
Соның салдарынан оның очерктерi мен мақалалары да ғылыми тұрғыдан толық зерттеуден өтпей, тұшымды ой қорытылмай жүрдi.
Публицистикалық осы жанрларда жазғанын жалпылама сөз етумен шектелдiк.
Олардың бәрi жиналған жоқ едi.
Бұл бiр проблема болса, ал шығару одан да зор қиын шаруаға айналды.
Мақалаларының тек санын ажыратып, тiзiмдеудiң өзi – үлкен жұмыс.
Журналистиканың бұл жанрында Бейiмбеттiң жазғаны өте мол екенi анық.
Олардың iшiнде қоғамдық-саяси, экономикалық-әлеуметтiк мәселелердiң жүзеге асырылуы кезiндегi кемшiлiктердiң, қателiктердiң сыналуы аз ұшыраспайды, керек десеңiз, сын проблемалық-аналитикалық очерктерiнде де кездеседi.
Б.Майлин – очерк жанрының да шеберi әрi оны алғаш әдебиетiмiз бен журналистика­мызға енгiзiп, берiк орнықтырушылардың бiрi.
С.Мұқанов, М.Әуезов, Ғ.Мүсiрепов оның майталман очеркшi болғанын ешқандай бүкпесiз мойындаған.
Б.Майлин – очерктi негiзiнде 1926 жылдан бастап жазған.
Оны әсiресе, көп жазған кезi – 1933 жыл.
Сол тұста ол кең өлкемiздi, iрi өнеркәсiп орындарын аралады.
Ұзақ сапарынан туған очерктерi ең алдымен «Социалды Қазақстан», «Қарағанды пролетариаты», «Оңтүстiк Қазақстан» газеттерiнде, «Әдебиет майданы» журналында iзi суымай, бiрiнен соң бiрi жарияланып жатты.
Ол туындылары жинақталып, «Алыптарды аралағанда» (1934), «Социалды түлiк» (ұжымдық, 1934) жинақтарына енгiзiлдi.
Алғашқысы Б.Майлиннiң өз туындыларынан құралған жинақ, оған оның сегiз очеркi ендi.
Ал «Колхозшылардың қызыл кiтабы» аталған «Социалды түлiк» жинағында басқа авторларға да орын берiлген.
Мұнда Бейiмбеттiң он бiр очеркi басылған.
Мазмұны мен оқиғасы нақты адам өмiрiнен алынған, әңгiмедегiдей көркем тiлмен, сюжеттi, оқиғалы етiп жазылған «Қойшыбай» атты туындысын очеркке телiп отырмыз.
Кезiнде санын ажырата алмай жүрдiк.
Алайда көптомдығының 9 томына 38 очеркiн тауып кiргiздiк.
Ал Бейiмбеттiң сыншылдығы очерктерiнен де көрiнедi.
Б.Майлин мақала, корреспонденция және хат-хабарларды да бұрқырата жазып, қоғамдық-саяси, әлеуметтiк-тұрмыстық және мәдениет мәселелерiн көтерiп, мәнi үлкен оқиғалардың зиянды жақтарын, түрлi проблемаларды көрсете отырып өмiрге белсене араласқан.
Жазылғаны өте көп, маңызы зор сол дүниелерiнен де оның сыншылдығы айқын аңғарылады.
Б.Майлиннiң мақалалары қай жағынан алсақ та әңгiмелерi мен фельетондарынан асып түспесе, кем соқпайды.
Бұл жанрда да өндiрте жазған әрi сыншылдық көзқарасынан, бағытынан ауытқымаған.
Мақалаларында ол үн қоспаған, публицистiк, азаматтық позициясын бiлдiрмеген сол кезеңдердiң оқиғалары мен құбылыстары кем де кем.
Оның 700-ге тарта мақалалары болған.
Олардың 300-дейi жиналып, көптомдығының оныншы томына енгiзiлдi (2010 ж.).
Оларда, бiрiншiден, қожа-молдалардың, би-болыстардың, бай-манаптардың кертартпа қимыл-әрекеттерi, надандық, әдiлетсiздiк, озбырлық, арамтамақтық, iстегi қулық пен қырсыздық, парақорлық, өрескел әкiмшiлiк сияқты зияны шаш етектен келетiн әдеттер мен қылықтар өткiр сынға алынды.
Екiншiден, ауылшаруашылығындағы, мәдениеттегi, сауатсыздықты жою мен оқу мәселесiндегi, мекемелер мен ұйымдардың басшыларының iсiндегi кемшiлiктер, коллективтендiру кезiндегi орашолақтар көрсетiледi.
Үшiншiден, заңсыз iстерi үшiн жауапқа тартылып, жазасын алғандардың жоғары мансапқа ұмтылып, қайта жаза басып, бұрынғы әуенiне басқандар жайында хабарлап отырылады.
Төртiншiден, әдебиет пен журналистиканың дамуына жанашырлық жасалып, соған орай әр түрлi мәселелер көтерiледi.
Мақалаларындағы сыншылдық мотивтер, негiзiнен, осылай топтастырып қарасақ та қомақты, салмағы ауыр саналады.
Жазушы публицистикасы хат түрiнде де көрiнiс тапқан.
Оны ол мақала, хат жазғандарға, талап-тiлек етушiлерге жауап беру, қаламдастарына ақ ниет, адал тiлек бiлдiру, әдебиет қайраткерлерi туралы пiкiр айту ретiнде қолданды.
Атап айтар болсақ, олар «Мен қалай жаздым», «Екi оқушыға жауабым», «Iскер, байсалды сын керек», «Мирзоян жолдасқа» (бiрнеше жазушы қол қойған), «Қазақстан большевиктерiнiң сүйiктi басшысы жолдас Мирзоянға» (бiрнеше жазушы қол қойған), Қ.Әбдiқадыровқа «Қалам батыры Қалқаман», С.Сейфуллинге «Сәкен» мақала-хаттары, 1928-1935 жылдары I.Жансүгiровке, жиырмасыншы жылдары Е.Өмiрзақовқа, Б.Кенжебаевқа, Ж.Сыздықовқа және әр кезде тiлшiлерге жазған жауаптары мен хаттары.
Сондай-ақ Бейiмбеттiң әр жерде сөйлеген сөздерi, айтқан ойлары бар.
Мысалы, 1933 жылы 30 қазанда Б.Майлиннiң алып өндiрiстердi аралау сапарынан оралуына орай «Социалистiк Қазақстан» газетiнiң редакциясы ұйымдастырған кеште сөйлеген сөзiндегi, 1933 жылғы көктемде Қарағандыда болғанда өткен кездесу кешiнде сөйлегенiндегi, Ғ.Мүсiрепов, М.Қаратаев, Д.Әбiлов, Қ.Бадыров, Ө.Тұрманжанов естелiктерiндегi Бейiмбеттiң әдебиет пен мәдениетiмiзге деген жанашырлық қамқорлығы туралы пiкiрлер әсерлi сезiледi.
Оны жазушы нақты iсiмен де, сынап-мiнеген сөзiмен де дәлелдеген.
Жоғарыдағы пiкiрлерiмiздi қорытар болсақ, сын сүрлеуiмен жүрiп өткен Б.Майлин жиырмасыншы жылдан кейiнгi кезеңде сатира жазуды, әсiресе фельетонды, жалғастыра отырып, сыншылдықтың арнасын кеңейте түстi.
Ұйымдастырылған газет, журналдарды барынша пайдаланып, сыни материалдарын жариялатуда алдыда жүрдi.
Публицистiк туындыларды Бейiмбеттен көп жазған ешкiм жоқ.
Сыни публицистикасы да басқа қаламгерлерден әлдеқайда артып түседi, ол оны, әсiресе, жиырмасыншы жылдарда құлшына жазып, өндiртiп жiбердi.
Ол үшiн әр түрлi жанрды молынан қолданды.
Сықақшылар қатарының алдыңғы сапында болып, Б.Майлин сатирик жазушы ретiнде де елге кең танылды.
Б.Майлин публицистикасындағы сын-сықақ ең алдымен адамдардың iс-әрекетiндегi, жан-дүниесiндегi кiнәраттарға қарсы жұмсалды.
Нақты мысалдар келтiрейiк.
Оның публицистикасын оқығанда кезiнде ел басқарған адамдардың, билiк жүргiзген төрелердiң кiм екендiгi көз алдыңа келiп отырады.
Ол ынтымақ-бiрлiгi жоқ, халық қамынан гөрi, өз қамын көбiрек ойлайтын қуларды, арам ниеттi пасықтарды, шенеунiк бюрократтарды, басқаларға өктемдiк еткен байлар мен болыстарды, тағы басқа ел-жұртқа пайдасынан гөрi, зияны көп тиген жандарды әшкере еттi.
«Жол үстiнде» фельетонындағы Мертайды алайық.
( Еңбекшi қазақ, 1926, 19 ақпан.) «Сары дала ақ кебiндi» қар жамылған.
Соққан ызғырық жел майда қарды үрлеп, қырдан асырып жатыр».
Жол үстiнде – итбектеп келе жатқан жалғыз ат жеккен шана.
Шұңқырға шана соғылып қалады.
Ат айдаушы Ысқақ мимырт жүрiстi қысқартып ұзақ әңгiме соғады.
Осының бәрiн елемеген, сезбеген болып артта «қасқыр iшiктiң жағасын түрiп жiберiп бiреу… шалқайып отыр».
Бұл сайлау өткiзуге шыққан өкiл, елдiң қамын ойлайтын, қорғансыздарға қамқор болатын адам.
Айдаушысының шағымына құлақ асып отырған ол жоқ.
Өзiмен-өзi болған Мертайдың ауылнайдан көрген Ысқақ кедейдiң азабында шаруасы жоқ.
Кешегi сайлау жиналысында «Ауылнай, болыстарыңнан жәбiр көрсеңдер, олардың бұзық iсiн сезсеңдер осы жерде айтыңдар, ондайды кеңеске өткiзбеймiз», – деп мақтанып, таңдайы тақылдаған өкiл бүгiн өзгерiп қапты.
Оңашада көрген жәбiрiн айтпақ оймен Мертайдың көшiрi болып шығуға келiскен Ысқақтың «Әй, отағасы-ай! Дауда неңiз бар, дау сiздiң қолыңыз емес қой», – деп бетiн қайтарады.
Ысқақтың таудай үмiтi тасқа шағылады.
Бұл қылығына ызаң келедi, күлмейсiң, ашуға булығасың, төре адамдардан қайыр жоқ екен деп түйесiң.
Сонымен, өкiл-боркемiк адам, өз күйiн күйттеген, сөзi мен iсiнде береке жоқ, қолынан ештеме келмейтiн белсендiсымақ, халi мүшкiл мақтаншақ, ең сорақылығы қарапайым адамдардың жайына немқұрайды қарайтын, оларға менсiнбей, менменси ақылгөйлiк жасайтын, қызмет билiгiн иемденiп текке жүрген жан.
Мертайдың сондай сүреңсiз бейнесi жан-жақты ашылған.
Қандай науқан болмасын, оның ауыртпалығы, тегi, елге түседi.
Ондайда байлар өздерiнiң қарамағындағы адамдарын да аямайды.
Мысалға Бейiмбеттiң «Жантөре мен Шаймерден» деген оқшауын алайық.
( Еңбекшi қазақ, 1926, 17 мамыр.)
Шаймерденнiң әкесi – Абылай, Жантөренiң әкесi – Аралбай.
Екеуi де – мыңғырған малы бар байлар.
«Аймағындағы «аламанын» айдап өргiзiп, иiрiп жусатып жүргендер», – деп басталғаннан-ақ Ғ.Мүсiреповтiң «Оянған өлкесiндегi» Жұман мен Игiлiк байларды еске түсiрiп, бiр тартыстың болатынын сезесiң.
Сол сезiк бекер болып шықпайды.
1925 жылы Түркiстан уезi Жаңақорған болысында сайлау басталғанда екi шонжар шайқаса түседi.
Ел екi айырылады, партия-партия болып бөлiнедi.
«Екi қошқардың басы бiр қазанға сыйған ба?» Екеуара тiстесу, шабысу.
Сол жылғы тартыста Жантөренiң қолшоқпары болыс сайланса, келесi жылы Шаймерденнiң адамы өтедi.
Алайда, «арада шыбын өледi» демекшi, зиянды шығынын, зардабын ел көредi, салықтың астында қалады, жерiнен де айырылады.
Жантөре өзiне қараған кедейлердiң жерiн саттым қылып, тақырға отырғызып кетедi.
Бұл – бұрынғы ескi психологиядан туындаған қулық.
Өзгерген заманда жауапсыз қалмайтындығын ескермегендердiң мансапшыл билеп-төстеушiлiгiнен арылмағандығын байқатады.
Ақыры кедейлердiң арыздары бойынша Жантөре, оның шашбауын көтерiп жүргендер, жалған шарт қағазға мөр басқан әкiмдер ұсталып, түрмеге жабылады.
Ал Шаймерденнiң қолшоқпары орнынан түсiп, қанаты қайырылып жатады.
Сайлауға байланысты оқшаудың бiрi – «Тап өзi» (I Еңбекшi қазақ, 1926, 23 қазан.) деп аталады.
Мұнда екi дәуiр кезiнде сайлаудың әдiл өтпейтiнiн, арсыздықпен, билеп-төстеп үстемдiк етiп сайланып алатын байларды, солардың үрiм-бұтағын сынға алады.
Ертеде Бейсекең деген болыстың қылмағаны жоқ екен, «өлке бойындағы елдiң екi үйiне бiр қазан астырған.
Бетiне жан қарай алмайды екен, оның айтқанын жұрт аяғының ұшымен жүрiп орындайтын болған.
Ол бұйрықты «қара пәуескенiң iшiнде шалжайып жатып» беретiн көрiнедi.
Оның алдында ауылнай да, билер де құрақ ұшып, құрдай жорғалайды.
Бұйрығы – «Ыштат болып қалды.
Өзiмiзге тән адамдарды өткiзудiң қамын қылыңдар!» деп келедi.
Елге iстеген қамқорлығы жоқ, жасағаны қиянат.
Соны әшкере қылу үшiн Мырқымбайдың қатынына: «Көрiңде өкiргiр болыс не қылмап едi?! Жатқанынан тұрмасын!» – деген сөздi айтқызып, жұрттың ыза-кегiн шығарады.
Бiрақ, Бейсекең шейiт болып кеткенмен, оның сарқытын iшкендер кеңес өкiметi кезiнде де баяғы күйiнше сән-салтанатқа, байлыққа малынып, шалқия өмiр сүрiп отырған.
Олардың iсi Бейсекеңдiкiнен кем емес.
Сайлау кезiнде мал шашу, талас-тартыс, жауығу – қанға сiңген әдет.
Намысқа тиетiн осы мiнез алғаш «Ыштат», «Съез» өлеңдерiнде сынға алынып едi, әлгi аталған оқшауларында жалғастырылды.
Ауыл-аймақ белсендiлерiнiң ерсi қылықтарын арқау еткен фельетондары нақтылығымен де ерекшеленедi.
Мұндайда қаламгер болған оқиғаларды шебер суреттейдi, нақты адам бейнесiн жасайды.
Ауыл тiлшiсiнiң хатының негiзiнде жазған «Жырым жегендер» оқшауында (Еңбекшi қазақ, 1927, 16 қазан.) көтерiлген мәселе бiр қарағанда ұсақ-түйек боп көрiнедi.
Жазушының үлкен мән беруi тегiн бе? Тегiн болмаса керек.
Қолында кiшкентай да болса билiгi бар атқамiнерлердiң қарамағындығыларды жәбiрлеп, асқынған мiнез шығаратын, бiреудiң тапқанына қол сұғып, сұғанақтық жасайтын жемқорлық қылықтарын әшкере ету мақсатын қойған Бейiмбет.
Ереймен болыстық кеңестiң төрағасы Қалабайұлы Ыбырай Қызылағаш мектебiнiң мұғалiмi Қасен Сейiтұлының еңбек ақысын қолына толық бермей жырып алып қалады екен.
Бермес бұрын төрелiктiң буымен мұғалiмнiң жер-жебiрiне жетедi.
Оқшау шартты емес, нақты фактi бойынша жазылған.
Мұнда да ұлттық психологиямыз­дағы жемқорлық, парақорлық деген дерт, өзiнен төмендi жәбiрлеу сияқты ескi әдет, кеудемсоқ мiнез сын садағына iлiнген.
Бұл туындының да мәнi әлi кемiген жоқ.
Өйткенi ондай мерездердi қазiр де көрiп, естiп, бiлiп жүрмiз.
Жырым жеу мәселесiне «Ұл туса, Мәнкеден тусын!» оқшауы да арналған.
Қолында билiгi бар әкiмдердiң, белсендiлердiң елдiң күйзелгенiне, шаруасының бүлiнгенiне жаны ашып жатпайды, керiсiнше жұрттың қолындағысын алудың алуан түрлi қулық-сұмдығын ойлап тауып өз қамдарын күйттейдi.
Болыстық, ауылдық кеңес басында отырғандардың көбi солай iстеген.
Оған дәлелдi мысалға «Тiрi өгiз терiсi – төрт жарым сом» оқшауы да жатады.
«Келiннiң кеңсесi» очеркiнде (Социалды Қазақстан, 1936, 18 қаңтар.) көтерiлетiн мәселе 1932 жылғы ашаршылыққа байланысты.
Оны жазушы тура айтпайды, шалғайдағы «Айдабол» колхозының басқармасы мен кеңес ағасының «қылмысы басынан асқан соң» өз амандықтарын ойлап, бас сауғалап қашып кетуi арқылы бiлдiредi.
Колхоздың кеңсесiн күзетiп жүрген Күлшара әйел бiрте-бiрте ие болып, басқару iсiн қолына алады, содан жұрт «келiннiң кеңсесi» деп атап кетедi.
Бастықтар кетсе де, колхоз тарап кетпейдi.
Бюрократтық, шенеунiктiк психология «Бидiш, шалабек занит», (3.
Ауыл тiлi, 1926, 1 желтоқсан.) «Директор – сиыр» (Социалды Қазақстан, 1935, 17 тамыз.) фельетондарында сыналады.
«Директор – сиыр» фельетоны Жуалы ауданындағы «Қыз туған» колхозында малда iстейтiн Сырымбет келiнi Ұлдаштың екi сиырын жоғалтып алып, шым-шытырық сергелдеңге түсуiне құрылған.
Оны ондай жағдайға түсiрген адам – «Билiкөл» совхозының директоры Төлендiұлы.
Сиырлар осы совхоздан табылады.
Ұлдаш оларды ала алмай әуреге түседi.
Бақташы «контордан рұқсат әкеле қойыңыз» деп жөнелтедi, ал совхоз директоры миығынан күлiп оң жауап та бермейдi.
Ұлдаш сенделiп жүрiп Әулиеата аудандық сотының үкiмiн әкеледi.
Оған Төлендiұлы пысқырып та қарамайды.
Ұлдаш Шымкенттегi облыстық сотқа шағынады, ондағылар Әулиеата сотына жiбередi.
Одан нәтиже шықпаған соң әлдекiмдердiң кеңесiмен облыстық кеңес ағасы Орымбайұлы Мақашқа барады.
Ол «Төлендiұлының мұнысы барып тұрған жолсыздық, жеңгей… Қайтартамын сиырыңды!» – деп айбат шеккенмен еш нәтиже шықпайды.
Одан кейiн Ұлдаш Әулиеата аудандық кеңес ағасы Жармағамбетұлы алдынан өтедi.
Ауыз жаласқан бюрократтар, сөйтiп, Ұлдашты тақыр жерге отырғызады.
Сол жағымсыз, әрi зиянды әдеттi Ұлдаштың сенделуi арқылы, адамдардың есiмдерiн, заңды қорғап, қол ұшын бередi деген мекемелердiң атын атап, түсiн түстей отырып сынға алған Бейiмбет оларға қандай шара қолданса сауап болар едi дегендей мазаланады.
Ұлдаш қайда бармасын, қай есiктi қақпасын, қай басшының алдына келмесiн, көргенi – оны алдап шығарып салу, ешқандай көмектiң болмауы.
Қайда барса да бюрократ, қолдарынан iс келмейтiн дәрменсiз басшылар кездеседi.
Кең жайылған кеселдiң бiрi – осы.
Бюрократтық мiнез, өктем қимылды кейiпкердердiң бiрi Балқаш ауданы «Көккөл» колхозының бастығы Дәлiбайұлы Әдiлбай.
Бейiмбеттiң «Қара құдай» фельетонындағы (I.
Сонда, 1935, 28 шiлде) осы Әдiлбайдың колхозшыларға, ауыл адамдарына күш көрсетiп жасамағаны жоқ.
Еңбекшiлерден товар әкелемiн деп қайта-қайта ақша жинайды да қызығын өзi көредi, жанашыр, жақын тартар адамдарына үлестiрiп бередi.
Сенiп ақша бергендер сорлап қала бередi.
Өзiн құдайдай көретiн Әдiлбай арақ iшуге құмар.
Ондай кезде жұртты дүрлiктiредi, қамшы үйiредi.
Базарбай деген екпiндi шалды ұрып өлтiре жаздайды, мұғалiммен төбелеседi.
Ақыры колхозда жиналыс болып, қорлық көрген қатулы жұрт «жазаның ең ауыры – атылу жазасы берiлсiн» деген шешiм жасайды.
Қаулы аудан орталығына жiберiледi.
Ол жақтағы бюрократтардың еш шара қолданбайтынынан сезiктенiп Бейiмбет «Аудан орталығы сiлкiнгенше той тарқап жүрмесiн» деп әрi күледi, әрi ескерту жасайды.
Жазушының қаламын қадаған тақырыбының бiрi – арамдық, жала жапқыштық.
Бұлар бiр-бiрiмен астасып жатқан жағымсыз қасиеттер.
Адам бойындағы ол кеселдер ғасырлар бойы жойылмай келе жатқан шығар.
Б.Майлин заманы да одан арыла алмаған.
Бiрақ, ондай әдеттерге қарсы күресу керектiгi түсiнiктi.
Бейiмбет өзiнiң публицистикасымен сол мерездердi әшкере етуге де атсалысты.
«Пуртекел iстей салып едiм» оқшауын [1] (1.
Еңбекшi Қазақ, 1926, 11 наурыз.) Б.Майлин сот орындарына құлаққағыс кiрiспеден кейiн оқиға желiсiн ширата өрiп әкетедi.
Қызылорда болысындағы 12 ауылда етiк тiгiп кәсiп ететiн Әбдiсадық Мәмбетұлы деген жiгiт Есжан деген шалдың әйелiмен көңiл қосып алып қашып кетедi.
Шал артынан қуа барып, қатынын жылатып үйiне әкеледi.
«Шын сүйген болсаң, мына жаудың қолынан менi құтқар, өлетiн болдым» – деп әйелдiң қайта-қайта жолдаған сәлемiн, өзiнiң сертiн ескерiп Әбдiсадық түн жамылып Есжан ауылына келедi.
Оның аңдушылары жiгiттi ұстап алып, ұрып өлiмшi қылуымен қоймай, «мал ұрлап жатқан жерiнен ұстадық» деп ауылнайға протокол жасатады.
Бiр ат, бiр түйе айып төлеуiн талап етедi.
– «Қатынды алғашқы алып қашқанда бiр өгiз бен 50 сом ақшамды алып кетiп едi», – деп Есжан арыз жазып, ол бойынша тағы да протокол iстеледi.
Осы жалған жалаларға сенiп, тексерiп, дұрыс-бұрысына көзiн жеткiзбей құжат толтыра салған ауылнай кейiн жалтарады.
Екi сөздi ол екiжүздiлiгiн байқатып алады.
Түрмеге түсiп, iсi сотта қаралатын болған соң, «өтiрiк пүртекел iстеген ауылнайдың салы суға кете бастағаны» дәлел бұған.
«Ақсақалдар айтқан соң, сөзiн қимай, пүртекелдi iстей салып едiм…» деп ақталмақ болғаны да қолымен iстегенiнен айнып, аунап түсетiн бейнесiн бiлдiредi.
«Бәрекелдi, ауылнай болсаң, осындай бол!» деп әзiлдейдi Бейiмбет.
Негiзгi сынға алынып отырған адам ауылнай болғанмен, жазушы жалақорларды да, өзi айтқандай, қасып өтiптi.
Оның көрiнiсi – Есжан шалдың өтiрiк айтып, протокол жасатып жiгiттi қаматтыруы.
Оқшаудан туындайтын моральдық қорытынды – қулардың айтканына сақ бол, көңiлшектiк жасап, әркiмнiң жетегiне ерiп кете берме, iсiңдi берiк ұста.
Тағы бiр түйiн – жаптым жала, жақтым күйе деп адамды арандататын, өмiрiне қауiп төндiретiн арам пиғылдың тамырына балта шабылуы керек.
Тереңөзек ауданы 2-ауылының кеңес ағасы Аймағамбетұлы Бекен де «ауданмен жымдас, ымдас екен», аудан төрелерiне арқа сүйеп, жұмыс iстемеген.
Оның айналасындағы хатшы, ауылнайлар да – одан үлгi алып, жалған құжаттар дайындап, байлардың жыртысын жыртып жүрген адамдар.
Сонда да келесi сайлауда Бекен аудан төрелерiнiң арқасында кеңес ағасына қайта сайланады.
Бұған келiспеген кедейлер шұбырып ауданға арыз әкелсе, әкiм төрелер сайлау нәтижесiн бұзғызбайды.
Арыз округке жөнелтiледi, одан да дерек болмай кетедi.
Осы жағдай арқау болған «Тереңөзек төрелерi» фельетонынан (I.
Еңбекшi қазақ, 1929, 6 наурыз.) күштi қолдаушылары, жоғарғы жақта сенiмдi мықты адамдары бар қулар мен жалқаулардың жұрт үшiн тындырып iс iстемесе де мұртын балта шаппай, жайлы орындарда отыра беретiнiн аңғарамыз.
Бейiмбеттiң сынға алып отырғаны – ауыз жаласып, ұялы бөрiдей елдi қан қақсататын төрелер.
Олардың iсi – жұртты алдау, әдiлетсiздiк.
Бiр жаман мiнез, жабысқан әдет – жалбарыну, жағымпаздану, сөйтiп ұлыққа, төреге жақсы атанып, шен алып, шекпен кию, билiкке қол жеткiзу.
Сананы уландырған осы дерт күнi бүгiнге дейiн бойдан арылмайды-ау! Ұлы Абай бұл мiнез-қылықты жер-жебiрiне жете сынап, өлтiре мысқылдаған едi.
Бейiмбет те бала кезiнен көрген сондай көлгiрсулердi қолдай қоймаған.
Егер ондайды жақтаған болса, ол да сынамас едi.
Жиренiшпен қарағандықтан «Әкiмшiлiк күшi» деген оқшау (Еңбекшi Қазақ, 1926, 24 желтоқсан.) жазып, ойын алға тартты.
Оқшаудың алғашқы жартысында Қостанай елiнде Торғай губернаторын қалай қарсы алатынын суреттеп бередi.
Губернатор аралайды деген хабарды естiсiмен-ақ үш-төрт болыс ел қарсы алудың қамына кiрiседi.
Небiр байлар тумаған қыздарына арнап жинап қойған қымбат отауларын қаз-қатар тiгедi.
Олардың iшi-сыртына жайнатып кiлем төсейдi.
Iштерiнде де – жайнап тұрған бұйымдар.
Көл-көсiр алуан түрлi тағамдар әзiрленедi.
Қазақ байларының «қошаметiне» риза болған губернатор «қазақ секiлдi қонақжай елдi көрмедiм!» – деп көпшiк қойып, көпiртiп, қазақ төрелерiн мас етедi.
Өз басының iсiн тындырғаннан кейiн «маңғыт, аузыңа саңғыт» деп тайып отырады.
Екi езуi екi құлағына кетiп байлар мәз болып қалады.
Өздерiнiң алданғанын да сезбейдi.
Оған санасы да, өресi де жетпейдi.
Өкiмшiлiктiң мысы басып кеткен.
Оқшаудың екiншi жартысында Тама елiндегi Бестау деген жерге үй тiгiп, кеңес тұсында әбiгерге түскендердi жазады.
Оның себебi, сайлау өткiзуге Райымқұлұлы деген төре келмекшi.
Атылып-шабылып жүргендерi сондықтан.
Ол төре уезден шығарда тама елiндегi қызметкерлердiң жалақысын алып барып үлестiру үшiн 1450 сом алған екен.
Болыстық атком қызметкерi Муқанұлын алдап, қорқытып, әлгi ақшаны алдым дегiзiп қол қойдырып алады да тайып тұрады төре.
«Әкiмдердi, атқа мiнген адамдарды төбесiмен жүрiп құрметтейдi.
Қорыққан адамына, осыдан пайда көрмес пе екем деген адамына қазақ береген-ақ», – деп Бейiмбет ренiш етедi.
Осындағы жағымпаздық «Жасасын Мұсабай!» фельетонында да қатты әшкере етiлген.
Байқасақ, кеңес өкiметi кезiнде де әйел теңдiгiнiң аяққа тапталғанын, құқықты ерiктерi iс жүзiнде берiлмегендiгiн, оны ең алдымен жауапты қызметкерлердiң өзi бұзатынын, моральдық азғындау жолына түсетiнiн Б.Майлин публицистикасында да кең қамтылған.
Ұлттық психологиядағы, қазақи мiнез-құлықтағы, қимыл-әрекеттегi кiнәраттарды Б.Майлин өз публицистикасында сынға алғанын талдап өттiк.
Нәтижесiнде қандай тұжырымға келдiк?
Б.Майлиннiң публицистикасында да халқым деп соққан жүрегiнiң лүпiлiн сезiнемiз.
Бүкiл қазақ баласына жаны шырқырап, бауырына тартқысы келгенi анық.
«Заман кiмге күле қарап жүр: мыңды айдаған байды, үрiп iшкен мырзаны, керiле басқан кербез сұлуларды қабатына салып илеп жүн қылып, iшер ас, киер киiмге зар қылып отыр» – деп басталады «Заман» деген оқшауы.
(«Ел сыры» жинағы// – Алматы: Жазушы, 1994, 39-40 б.) Ендi бiр жерiнде «Өзгерген заман өзгергендiгiн қылады.
Көңiлге ұнайтын бiр iсi жоқ» десе, тағы бiр жерiнде «Қайтерсiң? Заман бұзылған!» – дейдi Бейiмбет.
1923 жылы жазылған бұл оқшауында өзгерген заманның бет алысына көңiлi толмайтындай, байларға да бүйрегi бұратындай оның.
Бiрақ, амал қанша, сол кездегi өмiр құбылыстарының, аумалы-төкпелi заман оқиғаларының ақиқатынан аттап өте алмады ол, көргендерiн жалған жазуға көңiлi дауаламады.
Қазақ болмыс-бiтiмiндегi, жан-дүниесiндегi, ой-санасындағы арылмай келе жатқан келеңсiздiктердi сынаса, кедейi не байы болсын, жек көргендiктен сынады десек, бiр жақты кеткен болар едiк.
Әрине, Бейiмбет өз ұлтын, қазағын сүйдi.
Сондықтан оның қандай да бiр кеселдерден, жаман әдеттерден, терiс мiнез-қылықтардан, психологиясындағы дәрменсiздiк ниет-пиғылдан, керенаулық пен керiтартпалықтан, жауласу, өштесу, арбасу, алдау сияқты зиянды iстерден арылуын жақтады.
Ұлттық санаға әсер етпекшi болып өз ойымен, қаламымен жанталасты.
Б.Майлиннiң қарымды қаламы қозғамаған, ол жазбай кеттi-ау дейтiн өз кезiндегi кеселдер, мәселелер жоқ сияқты.
Оның публицистикасында сынға алынған бiр топ кемшiлiктер шаруашылық, әлеуметтiк және мәдениет iстерiнде жiберiлген кателiктер, орашолақтықтар, қырсыздықтар.
Қазақтың байлығының көзi – жер.
«Түгiн тартсаң, майы шығады» дейтiн асыл қазынамыз – ол.
Мiне, соны дұрыс пайдаланып, берерiн жөнiмен ала алмаған» соң не шара.
Бұл да – Бейiмбеттiң назарында болған бiр мәселе.
Оны ол әуелi «Болған iс» шағын әңгiмесiнде, «Кедейлер назарына» мақаласында көтерген болатын.
Жерге байланысты шаруаға қырсыздық, оны ұқсата алмау – «Оңай олжа» сықағының (Ауыл тiлi, 1926, 20 қазан.) арқауы.
Онда Б.Майлин қазақтың жердi дұрыс пайдалана алмайтынын, жақсы өнiм өндiрудiң жөнiн бiлмейтiнiн, бiлгiсi келмейтiнiн сынайды.
«Мысық құйрық» оқиғасы» очеркiнде (Социалды Қазақстан, 1933, 2 қазан.) Ленин колхозында егiннiң өте ескi жерге себiлгенi, жоспарды ғана ойлап, астық себуге жөндi көңiл бөлiнбегенi, оған аудандық жер бөлiмiнiң бастығы Сапаров кiнәлi екенi баяндалады.
Сапаровтың iсi де адам ашуын келтiрерлiк.
Жер басына бiрде бiр барған емес.
Тек «Жоспарды орындасаң да – орында, орындамасаң да – орында!» – деген бұйрық бередi.
Қарсы келген жанды жетi атасынан қазып боқтау оныкi.
Ал егiн көктеп шықпай қалған, өнiм алынбаған.
Сондай жағдайға Ленин колхозы да ұшыраған.
Жыртқан жерлер таза тақыр болған, мысық құйрық шөбi қаулаған.
Б.Майлиннiң «Сыр бойы» газетiнде жарияланған «Тереңөзек маманы» оқшауында ( Сыр бойы, 1929, 1 шiлде) маңызды, аса зәру проблема көтерiлген.
Қазақтың ауыл тұрмысын айнытпай суреттейтiн жазушы мұнда да Сыр елiнiң тiрлiгiн қалай көрсеткенiне тәнтi боласың.
«Сыр бойы – қайнаған өмiр: кетпенiн арқалаған дихан, қазылған арық, аққан су.
Сыр сараңдық қылмай, суынан берсе, күнге күйген дихан еңбегi жанып болад та қалад» – деген оқшаудың басталуын оқығанда әрi қызығасың, әрi құмартасың.
Табиғат пен еңбек суретiн әкелдi көз алдыңа.
Ондағы мақсаты не жазушының? Гәп сонда.
Бiрақ, бiр жылы дихан еңбегiнiң еш кеткенiне қынжылмай, бейтарап қала алмайсың.
Оның мәнiсi мынада екен.
Жоғарыдан түскен нұсқау бойынша егiс көлемiн арттыру керек.
Жоғары деген – үкiмет аппаратында отырған бастықтар.
Ол нұсқауды жүзеге асыру үшiн маман адам керек.
Ол жетiспейдi, не мүлдем жоқ.
Мұндайда қулардың шыға келетiнi бар емес пе.
Маман iздегенде «Мен маманмын» деп Березин деген табыла қалады.
Ол шын маман ба, жоқ па, тексерiп, көз жеткiзiп жатқан ешкiм жоқ.
Бейiмбет «Тереңөзек мекемелерi табарыш Березиннiң маңдайынан сипап, арқасынан қағып, мамандығына ден қояды.
Айтқанын екi етпей орындамақшы болады» – деп бiр iлiп кетедi.
Орыс сөзiн пайдалануда кекесiн бар.
Сол Березин жаздық бидайдың орнына күздiк бидай сепкiзiп, ағаш сапты кетменмен алты ай ала жаздай еңбек еткен еңбекшi диханды сан соқтырып, тақырға отырғызып кетедi.
Бiрiншiден, бәрiн алдаған Березиндi, екiншiден, алданған аңқау жұртты көремiз.
«Аңқау елге – арамза молда» дегеннiң керi келедi.
Ол кезде Березин сияқты ойына келгенiн iстеген жалған мамандар әр жерде болған, сiрә.
Мiне, қаламгер содан сақтандырады, ондайларға сене бермей, тиым салу қажеттiгiн аңғартады.
Содан барып су және еңбек ресурстарына немкеттi қарауға болмайды деген қорытындыға келмеймiз бе?
Шаруаны ұйымдастыруға қырсыз, жұмыстың ретiн тауып iстете алмайтын коммунистер мен еңбекшiлердiң сауатын көтеру iсiне олақ партия ұйымдары да сынға ұшырамай қалған жоқ.
Партия жұмысында да олқылықтарға жол берiлгенi Б.Майлиннiң мақалаларында кездеседi.
Мысалы, «Партия жұмысы нашар» мақаласында (Социалды Қазақстан, 1936, 3 сәуiр.) 334 iрi қара мал совхозында қағаз жүзiнде саяси оқу үйiрмесi бар деп есептелiнгенмен, оқып жүрген коммунистердiң жоқ екенi ескертiлген, сондықтан олардың сауатсыз екенiне назар аударылған.
Ал сауатсыздарды оқыту мектебi ұйымдастырылғанмен ол жұмыс iстемейдi екен.
Егiске дайындық жұмысы нашар, тұқым уақытында дайындалмаған, соқа-сайман да әзiр емес.
Осы кемшiлiктердi болдырмауға совхоз партия ұйымы еш шара қолданбаған.
Әрине, мақала жалпылама жазылған, бiрақ партия жұмысы кемшiлiксiз емес деген мәселе көтерiлген.
Еңбек ақы ала алмаушылыққа да, аш-жалаңаштыққа да көңiл бөлдi суреткер.
«Еңбек ақысын алды» мақаласында (Еңбекшi Қазақ, 1926, 22 қараша.) ол кей жерлерде ақыны бермейтiндердiң әлi көп екенiн тiлге тиек ете отырып, адамгершiлiгi бар кейбiр қызметкерлердiң жәрдем берiп жүргенiн сөз етедi.
Дәлел ретiнде бiр мысалды алады.
Орда ауданының Бесқұм деген жерiнде тұратын Ажығалиұлы деген жетiм бала Бейбалиұлы Айтқалиға жалда жұмыс iстеп жүрген.
Бiрақ, тиiстi ақысын ала алмаған.
Елге келген Бөкей аудандық еңбек бөлiмiнiң бастығы Шүкiршеұлы соны бiлген соң, балаға еңбек ақысын алып бередi.
Мұны Бейiмбет жақсы нышан деп бiледi.
Мақала бiр жағынан Айтқалиға тиiп жатса, екiншiден, ақысын қолына тигiзе алмай жүргендерге қайда, кiмге арыз-шағым жасауға болатынын меңзейдi.
«Аш-жалаңаш» мақаласында (Еңбекшi Қазақ, 1927, 21 қазан.) аты-жөнi, лауазымы көрсетiлген, бейнесi суреттелген образ жоқ.
Оның кейiпкерi, – мақаланың атынан да көрiнiп тұрғандай – аш балалар.
Оларды қандай күйде көрдi, сол қалпында авторлық сөзiмен бередi.
Соның өзiнде сезiмiңдi сiлкiлеп, жаныңды күйзелткендей әсер етедi.
Қорғаны жоқ, суықтан тоңып, аштықтан iшi ұлып жатқан, үйi жоқ, күйi жоқ балаларға неге ешкiм қол созып, жәрдем бермейдi деген мәселе көтерiлген мақалада.
Балаларға көз қырын салатын мекеме орындары қайда? Партия, кеңес ұйымдары қайда? Тiптi үкiмет қайда? Мiне, әркiмнiң ойында осындай сұрақтар туа қалмай ма? 1917 жылғы төңкерiстен берi он жыл өтсе де, басқаларды қойып, балалардың жағдайы әлгiдей болғанда, кеңес үкiметiнен адам не жақсылық күте алады?
Б.Майлин Қызылордадағы уездiк әйелдер бөлiмi осы жұмыспен шұғылдана бастағанынан хабар бередi де саналы азаматтарды, мейiрiмдi ата-аналарды «қорғансыз балаларға қарас» деп жәрдем беруге шақырады.
Б.Майлин публицистикасындағы сын нысанасының бiрi – мәдениеттегi орашолақ iс-қимылдар.
1929 жылдың соңы мен 1930 жылдың басында Б.Майлин «Еңбекшi Қазақ» газетiнiң тiлшiсi ретiнде Семей өңiрiн аралайды.
Бұл сапар кезiнде өз көзiмен көргендерiнен бiрнеше әңгiме, очерк және мақала жазады.
Соларда мәдениет, оқу, сауда салаларындағы ұшырасқан кемшiлiктердi көрсетiп отырған.
Мәселен, «Қара жолдың үстiнде» мақаласында (Еңбекшi Қазақ, 1929, 11 қараша.) Аягөздегi кооператив дүкенiнде қатарлап тiзген орысша кiтаптардың iшiнде бiрен-сараң қазақшаларының барын, оның өзi де өтпей тұрғанын, соңғы жылдары шыққан қазақ кiтаптарының жоқ екендiгiн сынаған.
Ақшәулi ауылында да кiтап саудасы осыған ұқсас күйде екен.
Қарағанды сапарынан жазған очерктерiнде де келеңсiздiктердi айтпай, айналып өте алмаған.
«Әннiң де естiсi бар, есерi бар» деп Абай айтқандай, оның орындаушысы да сай келгенi жөн.
Осындай пiкiрдi дәлелдемек болып Б.Майлин «Қайла қайралды» атты очеркiнде (Социалды Қазақстан, 1933, 22-23 мамыр.) Қарағанды шахтерлерiнiң конференциясы кезiнде радиодан қазақ әнiн домбырасын дарылдатып, барлыққан дауыспен орындаған адамды жақтырмай сынады: «Сексендегi шалдай күркiлдеп жатқан бiреу!» – дейдi.
Сол сабаздың – Даусымда мiн жоқ, қарағым.
Әмiреңнен де жақсы айтам» – деп бөсетiнiн қайтерсiң.
«Қарағанды пурлетариаты шахтыдан басқаны сүймейдi десек, қаталасамыз-ау, – деп Бейiмбет шахтерлердiң мәдениетке де ынталы екенiн бiлдiрiп, сөзiн былай сабақтайды.
– Мәдениеттiң туын тiгетiн жерi осы емес пе? Радио, театр жұмысын басқаратын бiздiң Қазақстанда мекеме бар ма, осы? Бар болса, сол отағасыға дұғай-дұғай сәлем: Қарағандыға осы да жарар деп одан қашқан-бұдан қашқанның ойыншығы қылмаңыз».
Ыза, ашу бар осы сөзiнде.
Қостанай өңiрiн аралағанда жазған очерктерi де толған сын.
Мысалы «Жiтiғара» очеркiнде (Социалды Қазақстан, 1933, 15 қыркүйек.) Жiтiғара прискасындағы кiшкене клубтың аты болмаса, ешқандай кружоктың, артистердiң, ойналып жатқан пьесалардың жоқтығы, оқу бөлмесiне қазақша газет-журнал не кiтап қойылмағандығы сыналады.
Қазақ қызметкерлерiнiң өздерi қазақша сөйлеп, қазақша жазбайтынына ренiш бiлдiрiледi.
Аудан орталығында кiтап дүкенi, газет сататын киоскiнiң болмағанына қынжылады.
«Жiтiғара ауданын әдейi жамандағалы отырғам жоқ, мен көргенiмдi жазып отырмын, – дейдi Бейiмбет.
– Мүмкiн маған көрсетпей жасырып қалса, өздерi бiледi».
Мәдениет саласындағы кемшiлiктер «Жайылма», «Бөрлi», «Жалшы» колхоздарын, «Әйет» совхозын аралағанда да кездесiп Бейiмбеттiң қаламына iлiнген.
Қостанай өңiрiндегi «Әйет» совхозында да өлкеде, облыста, ауданда шығатын қазақ газеттерi табылмайды.
Кеңсеге де алдырылмайды, жаздырып алушы да жоқ.
Ол – ол ма, мұнда тiптi қазақ кадрларын тәрбиелеп өсiруге де, қазақ тiлiне де мән берiлмейдi.
Демек, қазақша газет-журналдарды кiм оқиды? Совхоз кеңсесiнде iстейтiн 17 адамның бiреуi ғана қазақ, рабкопты басқаратын бес кiсiнiң iшiнде бiр де қазақ жоқ, совхоздағы бес ферманың басқарушылары – орыстар, бiрақ шаруашылықтағы 775 жұмысшының 85-90 процентi – қазақ.
Адамдардың сана-сезiмiн, мәдениетiн, рухани дүниесiн көтеретiн, шартарапта болып жатқан оқиғалардан, сан-алуан құбылыстардан хабар беретiн қуатты, әсерлi құралымыздың бiрi газет екенi белгiлi.
Мiне, сол баспасөз ауыл-ауылға тарамаса, ел iшiне жетпей жатса, жұрт оны оқымаса, елеңдемеуге, ескермеуге бола ма? Мұндай кемшiлiктi Бейiмбет «Газет қоры» оқшауында да (Еңбекшi қазақ, 1928, 20 ақпан) көрсеткен.
Онда газеттiң керектiгi, жазылған шаруалар оны оқып, ой-өрiсiн, санасын өсiргiсi, танымын арттырғысы келетiнi сөз болып, Қостанай округiндегi Арақарағай, Ақтөбе округiндегi Әлiмбет болыстық кеңестерiнде келген газеттер бiрнеше ай бойы таратылмай үйiлiп, «қоры» жиналып жатқаны сыналады.
Осындай сорақылықтарды хабарлап отыратын, газеттiң мазмұн-маңызын арттыруға, тартымды, әсерлi, қызықты болуына зор үлес қосатын адамдар – тiлшiлер.
Б.Майлин оларды әр кез қорғап та отырады.
Бiр мысал алайық.
1926 жылы Б.Майлиннiң «Мәдениет мұралары» деген мақаласы (Еңбекшi қазақ, 1926, 26 қараша.) жарық көрдi.
Бұл туынды кейiн бiрнеше жинақтарына ендi.
Мақалаға Б.Майлин «Ескi заманның мәдениетiнен мәжнүн, есалаңдар ғана безедi…» деген К.Маркстiң сөзiн эпиграф етiп алады.
Осының өзiмен-ақ ол оқырманын елең еткiзедi.
Ненi айтпақ болып отырғанына бiрден назар аударту үшiн мақаласын былай бастайды: «Мәдениеттiлiктiң негiзгi белгiлерiнiң бiрi – өткен заманның мәдениетiн тауыса зерттеу.
Ескi замандардан қалған мәдениет белгiлерiн, мәдениет мұраларын қорғап аман сақтау.
Мәдениет мұраларын аман сақтау – ғылым үшiн керек нәрсе.
Ғылым бұл мұралар арқасында әлдеқашан болып жоғалған мәдениеттiң құрылысын, жолын зерттеп тарих шығарады, жаңа мәдениет жұмысына оңай жол табады…»
Мақалада жазушы қандай идея айтпақ болған, ненi мақсат еткен? Өткен мәдениетiмiздi зерттемесең, мәдениеттi бола алмайсың деп отырған жоқ па жазушы.
Бұл ойдың растығында еш күмән жоқ.
Шынында қазiргi заманда өткен тарихымыз бен мәдениетiмiздi терең зерттей келе ой-өрiс, сана-сезiмiмiз де, мәдени дәрежемiз де өсiп жатқан жоқ па?
Жиырмасыншы жылдардағы сол мұраларды анықтау, зерттеу, қорғау iстерiне көңiлi толмаған қаламгер «Осы күнге дейiн Қазақстан үкiметi, оқу комиссариаты қазақ даласындағы 10-15 мұралар туралы хабардар.
Дұрысында қазақ даласында мыңдаған мәдениет мұралары бар» деп сын айтып өтедi.
Мәдениет мұраларын бұзу, қирату әрекеттерiне жаны күйзеле отырып, ыза кернеп Б.Майлин тағы да былай деп жазады: «Қазақ даласы толған мола, үй-қаланың орны, арық, қамал, қорған… бiрақ бiреуi де зерттелмеген… бiреуi туралы да орталықта мағлұмат жоқ.
Ел, қойшы-қойманшы бұзып жатыр.
Темiрлан салдырған Қожахмет Жасауидiң мешiтi бұзылғалы тұр.
Байтақ атаның моласын қазақтар бұзып бес тас алады.
Қысқасы жаңадан мәдениет орнату жұмысына бiр қолымызбен кiрiсiп жатып, екiншi қолымызбен ескi мәдениет мұраларын бұзып жатырмыз.
Бұл – зор күнә, зор қылмыс.
Бұл – ғылымның кiлтiн бұзып, мүлкiн ұрлау».
Оларды қорғау жолында ештеңе iстелмей жатқаны туралы ой қозғап, намысты жаныған Бейiмбет.
Түсiнген адамға бұдан артық ашыну, бұдан артық жанашырлық бола ма? Шырқырап шыққан жан айқайы, шындықты бетке айтқан сыны.
Бәрiне – ел-жұртына, билiк ұстаған қызметкерлерге құлақ қағыс ете келе жетi тiлегiн алға тартады да 13 мәдениет мұрасын тiзiмдеп келтiредi.
Оларды «алдымен қорғайтын, не күйде тұрғанын жазып бiлдiретiн» мұралар деп бiледi.
«Барлық саналы азаматтарды мәдениет мұраларын сақтауға, қорғауға үндеймiз» деп аяқтайды мақаланы.
Бейiмбеттiң осы мәселенi көтеруi – жаңа iске мұрындық болғандығының көрiнiсi.
Б.Майлиннiң публицистикасында көтерген үлкен әрi мән-мағынасы аса құнды тақырыптарының бiрi – ана тiлiмiздiң жайы.
Мәдениетiмiздiң, әдебиетiмiздiң өркендеуi, ұлттық тегiмiздiң сақталуы тiлiмiзге байланысты.
Тiл сақталмаса, халық барлық қасиетiнен айырылады, тiптi аты да жоғалады.
Сол себептi Б.Майлиннiң «Олай емес, «Казахский язык!» деген оқшауын [1] (1.
Еңбекшi қазақ, 1928, 14 маусым.) «Қазақ ұлты – Кеңестер одағындағы тең құқықты ұлттың бiрi.
Қазақ тiлi де тең құқықты тiл.
Бұрын қазақ тiлiн елемейтiндер, қазақ тiлiмен сөйлеудi ар көретiндер, осы күнi тiлi жаңа шығып келе жатқан баладай, балдыр-бұлдыр сөйлейтiн болып жүр», – деп мақтанышпен, ризалықпен бастайды.
Ауылдық, облыстық кеңестердiң жұмысы таза қазақша жүретiн болғанын, қазақ болыстарына бұйрық-жарлықтар қазақ тiлiнде жiберiле бастағанын, қазақша жаза-сыза бiлген адамдар кеңсе жұмысына алынатынын да тiлге тиек етiп кетедi.
Оқшаудың екiншi жартысында жақсы iстерге тыжырына қарайтындарды, аяқтан шалып, керi тартатын кейбiр кертартпаларды сынап өтедi.
Орысшадан қазақ тiлiне аудару iсiне де Б.Майлин соқпай өтпеген.
Кеңсе қызметiнде небiр сауатсыз аудармашылар iстеген көрiнедi.
Әсiресе, әртүрлi құжаттарды, қаулы-қарарларды, бұйрық-жарлықтарды аударатындар орашолақ, балдыр-бұлдыр, жұрт түгiл, өздерi де түсiнбейтiн бiрдеңелердi тудырады екен.
Бейiмбет бұл ретте Қазалы жер бөлiмiнде, шаруа күнiн өткiзетiн Қызылорда уездiк комиссиясында, Ақмоланың губернелiк аткомiнде әзiрленген аудармаларды салыстыра отырып, былықтырылған аудармаларды келтiрiп сынаған «Перевод» фельетонын (Еңбекшi қазақ, 1926, 16 желтоқсан.) жазған.
Төсiн ұрып, кеудесiн қағатын мақтаншақ аудармашыларды әжуалап мысқылдағаны «Мұның аты бөрiк аламын деп бас алған, қас түзеймiн деп көз шығарған болды.
Қолынан келмейтiн жұмысқа – жармасып iстi былықтырған болды», – дегенiнен айқын көрiнiп тұр.
Фактiнiң сипатына қарай жазушы үн-тонын құбылта шығаратынын да байқаймыз.
Сөзiмiздi түйiп айтар болсақ, бiрiншiден, Б.Майлин публицистикасындағы сын-сықаққа оқиға-құбылыстардың, iс-әрекеттердiң өткен уақытына, ортасына, келтiрген деректерiне, фактiлерiне, заманына орай кейiпкерлер бейнелерiнiң суреттелуiне, көтерген тақырыптары мен мәселелерiне қарай нақты және шартты, оперативтi және проблемалы деп қараған жөн.
Екiншiден, жазушы публицистикасының тақырыптық бағыты кең, көтерiлген проблема сан алуан.
Үшiншi байқалатын нәрсе, Б.Майлин тек жақсы жақтарды, жаңа iстердi жазып қоймаған, жаман, зиянды, кесiр-кеселдi, содырлы-сойқанды мiнез-қылықтарды, солар туындатқан еш пайдасы жоқ, керi кеткен әрекеттердi әшкерелеудi нысына еткен.
Төртiншiден, бiр-бiрiне ұқсамайтын алуан түрлi образдар жасалған.
Бесiншiден, Б.Майлиннiң батылдығы айқын көзге түседi.
Қандай да бiр өзi көрген, бiлген кемшiлiкке, керi тартпа кеселге төзе алмаған, ашына сынаған.
Ондағы мақсаты – жұртты сан алуан оңбағандықтан, надандықтан, кесапаттан сақтандыру, оларға игi әсер ету.
Алтыншыдан, жазушы публицистикасында да қазақ сатирасының, сын-сықағының қалыптасу, даму, кемелдену кезеңдерiнде бiте қайнасып, мол үлес қосқанына көз жеткiздiк..