Қай  адамның  да  кісілік  келбеті  мен  тағдырының  қалыптасуы   оның   балалық   шағының   қалай  өткеніне  байланысты  болса   керек.
 Әкесі  соғыстан   оралмаған   Әбіш  Кекілбайұлы  анасы  Айсәуленің   тәрбиесін  көрді.
 Әбіш Кекілбайұлының анасы Айсәуле Жұмабайқызы дәулетті, ел ішінде аты шыққан бидің отбасында дүниеге келіп, тәрбиеленген. .Бірақ   соған  қарамай    маңғаз  Маңғыстаудан  шыққан  текті   ұл   майдан  даласында  бір  төмпешік  болып   қалған  әкесінің   аманатын  ақтағандай  ержетті.
 Әбіш  Кекілбаев  кішкентайынан   соғыстың   залалын  көріп  өскен   ұрпақтың   өкілі.
Ел  басына  түскен  сындарлы  шақта  ол әкесінен   айырылды.
 Талайдын  тұлымдысын  жыққан   сұрапыл  соғыстың   жалыны   балаларды  да  шарпымай  өткен  жоқ.
 Сондықтан  олар  ерте  есейді.
Бала  күнінде  көргендерінің  бәрі  жазушы  Әбіш  Кекілбаевтың   жазушы  болып   қалыптасуына  әсер етті.
 Ал, Қалың оқырман   қауым   жақсы біледі:  қазақ сөзінің қайраткері, халық      жазушысы    әдебиетке ақын болып     келген қаламгердің 23 жасында   1962 жылы  «Алтын  шуақ» деген атпен   өлеңдер  жинағы  жарық   көрді.
   Әдебиет  әлемінің  жеті  асқар  биігіне   жеткен   ұлы  қаламгерді   қазақ  жұрты  ақын  ретінде  қабылдаған.
Бұл  жинаққа «Арғымақ», «Абайла, бауырым,абайла», «Айым сен  деп  жүр  едім», «Археология»,  «Айдай аузы,  күндей  көзі  — шын сұлу», «Ай  да  бір  сәт  қалжырап»,  «Адам  қолы  талай   жауды   жайратқан»,  «Аласарып  кетердей  көп  қой  қауіп»,  «Іңір  сембей  іргеге   кеп  құлаған»   атты  өлеңдері   енген.
 Жалпы поэзияда ең бірінші жинақта жарқ етіп көзге түсіп, ауызға ілігу  үрдісі көп емес.
Санамалап қарасақ, бұлардың қатарында Төлеген Айбергенов пен Жұмекен Нәжімеденов, Тұманбай Молдағалиев пен Қадыр Мырзалиев, Сағи Жиенбаев пен Мұқағали Мақатаев секілді қазақ поэзиясының ерен жүйріктері бар.
   Кекілбаев жырлары осы көшке заңды қосылған сыбаға еді.
Ақын боп туған жаратылыс ешқашан жоғалып та, жойылып та кетпейді.
Қайта   ол проза   жазса да, тіпті әдебиеттанудың   теориясы мен сынына қалам тартса да   жарқырап     көрініп жатады.
  Ақындықтан   прозаға келудің   жақсы    жақтарын Әбіш Кекілбаев шығармашылығынан үнемі көріп, сезініп отыратынымыз      сондықтан.
  Жазушының   көркем    прозасындағы шұрайлы тіл,   шырайлы теңеулер мен шынайы бейнелеулер алғаусыз ақындықтың айқын белгісі.
  Сондықтан да    Әбіш Кекілбаев прозасы  өлеңдей оқылып, тереңдей сіңіп, адамның сезім    айлақтарын шарпып кететінін  жұртымыз жақсы біледі.
Поэзия    зерттеліп  бітпейтін  дүние.
 Халық  барда    тіл  бар,   тіл  бар  да   әр  халықтың   өзіндік  әдебиеті   бар.
  Ал  әдебиет  бар  да  поэзия   ешқашан   өлмек  емес. 
Қазақ  поэзиясында  Әбіш  Кекілбаевтың   ақындық  орны   қандай?  Қай  тақырыпқа  қалам  тартты?  Қандай шығармалар жазылды? Қандай келелі мәселелер көтеріп отыр?  Осы  сұрақтарға толыққанды   жауап   іздеп   бағамыз.
Әйтсе  де,  бір  сұрақтардың  артынан    бір сұрақтың     жалғасып  кете  беруі   заңдылық.
 
Әдебиеттегі   әскери тақырып көбіне майдангер жазушылардың үлесінде екені белгілі.
Әбіш  Кекілбаевтың  жастық шағы, бозбала  кезеңі бүкіл халықтың   басына түскен сұрапыл соғыспен тұспа –тұс келді.
 Оны көзімен көрген, басынан өткерген, қаны мен терін төккен, от пен оқтың ортасында қан кешкен ұрпақтан артық білетін жанды табу қиын.
Сондықтан өзегіне соғыстың сұрапыл шындығын арқау еткен шынайы шығарма жазуға екінің бірінің тәуекелі жете бермейді.
Бүгінде бұл тақырыпта үлкен эпикалық шығарма жазуды айтпағанда, шағын өлең шығарудың өзіне үлкен батылдық керек.
 
Қаламгер өзін толғандырған қай тақырыпты да бостекі жырлай салмай, алған нысанына тереңдеп еніп, биіктен ой айтады:
  «Тажал  табан   ну  шалғынды  
жайпады,
Алда-майдан , алда – қаза,  алда  мұң»
Шойын  дене  жердің  тәнін  жаншыды
Сездіргендей  қасіреттің  салмағын.
Қара  жердің  таспа  тіліп  жонынан
Бара  жатыр   бауырымен  қамшы  өріп,
Жатыр  окоп қызыл  қанға  шомылған,
Жайрап  қалды , қанша   ғұмыр… 
қанша  өлік?  
Осылайша екі  шумақ  өлеңмен,  көз  алдымызға   соғыстың  суретін   салып   берді.
  Ол  соғысты  буыны бекіп,   бұғанасы  қатқан,   қару  асынған  ересек  боп  көрген  жоқ,   балалық  шақта,  сәби  күнінде  көрді.
   Соғыс  ақынның  дүниетанымын,  сезім  серпілісін,  рухани   дидарын     қалыптастырды.
Өмір  жолын  ащы  шындықтардың    бетпе –бет  айқасында  бастаған   ол  өлең  жолдарын  да  ащы  шындыққа  құрды.
Өлеңнен   әдемі  теңеу,  әсем  тіркес,   артық  әшекей  кездестірмейміз.
   
Мына   біздер  конфет   таңдап   
бір  ауық,
Үлкендердің   алған  жоқпыз   азасын,
Біздер  емес,ерке   бала  жылауық,
Көкесінен    тартқан  талай  жазасын.
— Осы  бір  шумақ   өлеңде   жазушының  әкесінен   ерте  айрылып, ерке  өспегенін   байқасақ:
Дей алмаймыз:
Күні  бойы  доп  қуып,
Көк  қойнына  күміс  шарлар самғаттым.
Онда  елдің  омырауын  от  жуып,
Жетпеді  ұлтан  етігіне  солдаттың.
 Мұндағы  «Ұлтан» қазіргі түсінігімізде — аяқ киімнің табанына салатын қалың, қатты былғары.
Осыншама  сұмдықты  көріп  өскен  ақынның   өмірдегі   щын  мен  жалғанның   арасына   шек-шекара  қоймай,   немкетті  қарауға,  көзі  көріп,  басынан өткенді  айтпай  қалуға  қақысы  жоқ  сияқты. 
  «Төбемізге   талай  қатер   төнген-ді,
Жатқанда   ажал   ат  ойнатып, дауыл  сап.
Түсімізге  қоса    қабат енген-ді
Көкеміз  бен күрең  қызыл   бауырсақ.
 Бұл  да  бір сол   балалық   шақтың  әлі  де  бояуы ескірмеген   бір  көрінісі   болса керек.
Соғыс  зардабы  тым  қымбатқа  түсті .
«Түсімізге  қоса    қабат енген-ді
Көкеміз  бен күрең  қызыл   бауырсақ» — деп, әке мейiрiмiне  жарымаған, балалығын  соғыс жалмаған   балалар тағдырын   суреттеп  берді.
Қаламгер  үшін  өзі   өмір  сүріп   жүрген  дәуірдің  суретін  салудан  өткен   жетістік  болуы  мүмкін  емес.
 Әбіш  Кекілбаев    өлеңдерінен  соғыс  тақырыбына  жазылған   өлеңдерді   жиі  кездестіреміз.
«Жүректе әлі  жатыр  мұң», «Танктер» , «Қарындасым  Нұрайша» өлеңдері.
 
Қуантты  бізді   сол  күні
Сәбидің  тұңғыш  ащы  үні.
Жылатты   бізді  сол   күні
Почташының  қапшығы.
Көңілді   көктем  құшып  қап
Ажыратты  қыс  қайта,
Түске  дейін  құттықтап,
Бата  оқыды ел  түс  қайта,
Көз  көргендер  шын айтса,
Көкесінен аумайды.
Аумайды  ма  менен   деп,
Мазалап  жүр  талайды,
Көкешімді  көрем  деп,
Айнаға  көп  қарайды.
Әкесіз қалған әрбір ұрпақтың жүрегінде әкеге деген ұлы сағыныш жатты.
Әкенің жоқтығы қалай болатынын зұлматты жылдардағы әр бала жан-тәнімен сезінді.
Бұл  соғыс  жылдарындағы  әр  отбасында  кездесетін   жағдай  болғаны  анық.
 Ақынның  осы  соғыс   зардабынан  әкесіз  өскенін   ескерсек,  бұл  өлең   қарындасы  Нұрайшаның  емес,  өз   басынан да  кешкен  жағдай  сияқты. 
Осы   бір  өлеңнің  жалғасы ретінде  1985  жазылған   « Әкемді  аңсап» өлеңі:  
Әкемді  аңсап,
Баламды  тостым,
Жадырар  жаңа  заманды  тостым,
Бақ  күттім.
Көл-көсір  көктем
Көз ілмей  күткен
Кергіді ме
Келмеді. 
Бала  кезінен   танып –біліп  үлгермеген  әкесін  осылай  аңсайды,  үмітін  өшіруге  қауһарсыз  күйге  түсіп,  күтеді.
Суалды  суым, 
Көз алмай  жатып,  құм  басып
Қуарды  талым,
Көк  алмай  жатып  сор  шалып.
Аяусыз  арман, арбай  да  арбай
Алдап  кеттің, келмедің
Қайырсыз  жалған,
Қақсал  боп  алған
Қайтып алды  бергенін. 
Осы ой, осы сарын, осы бір мұң мен ширыға торығу қаламгер       жырларында       тіптен молая түскендей.
Бір жалт ете қалған сезімнің оты өшпей жүрегіңе мәңгі шырақ жағып кеткендей, өзек тілген өкініш, әкеге деген құштарлық махаббат құдіретін, оның тылсым сырын жан түкпірінде оятқандай әсер етеді.
 Өлең   оқырманның   болмысымен   қабысып,    айтылар  ой  жүрекке  сәуле  болып  құйылғанда  ғана    нағыз  көркемдігі    жоғары   шығарма   болмақ.
Бізге  осы  өлеңдегі   интонация,  ырғақтың  өзі   сөзбен  сурет   салып  тұрғандай  көрінеді.
 «Аяусыз  арман, арбай  да  арбай
Алдап  кеттің, келмедің»  деген  жолдардың  өзінде   қаншама  ой,  сағыныш,  үміт, өкініш  жатыр.
 Сөздің  құдіреттілігін  көрсету  үшін  «қақсал»  сөзін  пайдаланған.
 Көп   оқырманға   түсініксіз  сөз   болуы  да  мұмкін.
Тiс қаққан, қу, залым  деген  мағынаны  береді.
 Ауыз  әдебиетімізде     кездесетін  ұлттық  сипаты   мол осындай   сөздерді  өлеңдеріне  жиі  енгізеді. 
 Соғыс  тақырыбына  жазылған  өлеңдердің  соңғы  нүктесі   ретінде  жазылған  «Жүректе  әлі  жатыр мұң»    өлеңі  соғыс  біткеннен  кейінгі   қазақ  даласындағы  бейбіт,  бірақ  мұңлы  өмірді  бейнелейді:
Күндерде  өтті  әлемнен
Өлімнің  селін  бүріккен.
Үндер де  өшті  әлемнен
Көңілден   күлкі   үріккен. 
Қайғыға  жұрттың  еті  өліп,
Күлкіге  енді  үйренді.
Сол  жылғы  бала  есейіп,
Сол  жылғы  қызға  үйленді.
Өмірдің  шалқып  бастауы
Тасыды  тағы  кенеле,
Бақшаға  бара  бастады
Атасыз  өскен  немере.
Құлпырып  қайта  сан  арман,
Иықтан  батпан  түсті   мұз.
Иін  босап  жамаудан, 
Бүтінделді  үстіміз,
Жүректе  бірақ , жатыр  мұң,
Жатыр сол  бір кесір  күн
Тыртығында  батырдың,
Әжімінде   жесірдің.
Ақын   осылайша  жүректегі   мұңын соғыстын  суығынан   қалған   батырдың   тыртығы  мен   жесірдің  әжімінен іздейді.
 «Жақсы шығарма тек мұңнан туады» дейді қазақтың Қадыры.
Ол  мұң – қайғы-қасірет емес, мұң – ойланта отырып, санаңды селт еткізер жыр тудыратын сезім.
 Соғыс жылдарында еліміз 30 млн-ға жуық халқынан айырылғаны белгілі, одан да көп болуы мүмкін.
 Ұлттың   басына  түскен  зобалаңды  жеткізе  білген  ақын өлеңдері  соғыс  жылдарындағы  нәубет   кезеңді   көз  алдыңа  әкеледі.
   Халықтың   зарына  бір  сәт   құлақ  түріп,   соғыстың  аяқталғанына  қуанышын  да   жасырып   қалмаған.
 Соғыстың   елге тиген  зардабын   жан  жақты  аша  білген.
 Бұл сарынның Ақтабан   шұбырынды,   алқакөл  сұлама  жылдарындағы   туған   «Елім —  ай»  әнімен ұқсастығын  аңғару   қиын  емес,  Әз  Тәуке   заманында  өмір  сүрген  Қожаберген  жырау   жазған  «Елім-ай»   жырымен  Әбіш  Кекілбайдың  «Жүректе  әлі  жатыр мұң»  өлеңі   өзектес.
Екеуінің  де  мұраты – ел  қамы,  жұрт  тыныштығы.
 Бұл  ұқсастық   ұрпақтар  сабақтастығының  бір көрінісі іспеттес.
   Соғысты көрмесе де, соғысты   көргендердің мұң-қайғысын естіп, Кеңшілік     Мырзабеков,   Ұлықбек   Есдәулеттердің    буыны да лирикаға жақын болды..
Бізге әдебиет шежіресі осылай жетеді.
Әбіш  Кекілбаев  соғыстың ауыр зардабы туғызған лириктердің ішінде.
         Лирика қай кезде де адам баласының жан дүниесіне үңілген таза сезім болып келеді.
  Лирика дегенде тек қана үйлесімділік емес, адам жанының, қоғамның қайшылықтары да көрініс табуы керек.
Әбіш  Кекілбаевтың   соғыс  тақырыбына  жазылған   өлеңдері   жас   ұрпақ  санасын  соғыстың  қасіреті  мен  жеңістің  тәттілігін  сездіретін  тамаша  лирика!.Назерке Әзілбек 
Алматы қаласы, Алатау ауданы № 181 Жалпы білім беретін мектептің қазақ тілі мен әдебиеті пәнінің мұғалімі.
«Үркер» журналы.