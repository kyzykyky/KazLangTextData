Таңертең санаторий басшысы Бағлан Дәнебекұлы Шерағаңды, Шерхан Мұртазаны 7-ші корпустың 10-шы бөлмесіне орналастырып, маған: «ем-домына қарарсыз», – деп кетті.
Емханадағы минералды сумен берілетін «жаңбырлы душқа» ертіп барамын.
Оны қабылдап болған соң, қолтығынан демеп бөлмесіне ертіп келемін.
Шерағаң шайланып алған соң, күнсайын сағат 11-ден 13-ке дейін корпус алдындағы қоңыр түнікелі, сегіз тіреулі «беседкада» газет оқиды, іздеп келгендермен әңгімелеседі.
Жұмысымды бітірген соң мен де жанына барып, айтылып жатқан әңгімелерге құлақ түремін.
Көңіл хошы көтеріңкі кезінде, ілгеріректе өзімен құрдас қаламгерлермен демалғандарындағы күлкілі сәттерге ұзағынан тоқталады.
Баукеңнің Сарыағаштағы қызықтарын да еске алуды ұмытпайды.
Олары енді өз алдына бір үлкен әңгіме.
Бұл жолғысы Дүкенбай інісімен арадағы бұрынырақ болған көңілді жәйттің жалғасы…
…«Егемен Қазақстан» газетінде жарияланған (30.06.2010ж.) белгілі қаламгер Қайсар Әлімнің «Шерағаң шуағы» атты мақаласын оқыған едім.
Мақалада 1996 жылдың қыркүйек айында өткен кездесулері былайша еске алыныпты:
«Сағат 12.50.
Сарыағаш бюветінің алдындағы орындықта Шера­ғаң отыр.
Осының алдында ғана екеуміз бір шөлмектен су ішкенбіз.
– Сізге шай бере алмай жүрмін, – дедім ақталып.
– Келініңіз Торғайда.
– Осында да көп қой, әне, сақыр-сұқыр етіп жүр емес пе, – деді Шерағаң жымиып.
Мен Шерағаңның қасына келіп жайғастым.
Сөз реті келгенде Міржақып Дулатұлы туралы кітап жазып, баспаға табыстағанымды білдірдім.
– Жақсы тірлік екен! – деді Шерағаң маған қолындағы бүйірі қабысқан кішкене құманшасын көрсетіп.
– Осындайдың екеуі болып қалар.
Ана жылдары Дүкенбаймен (жазушы Досжанов) бірге дем алғаным бар.
Неге десем, тегін су ғой, аға, дейді.»
Күнқалқада оңаша отырғанымызда жоғарыдағы жолдардың мазмұнын Шерағаңның есіне салып:
– Дүкең бірден бес стақанды іше қоймаған шығар? – дедім.
– Ішті! Арт жағында тұрып, аузына апарған стақандарды санап тұрдым, – дейді әдеттегі кесімді үнімен.
Сәлден кейін әңгімені басқа арнаға бұрып:
– «Беседканы» қазақшалағанда «күнқалқа» деу дұрыс па? – дейді.
– Жаздағы күні шыжып тұратын оңтүстік үшін күнқалқа деген дұрыс қой…
– Бұрынғы жылдары санаторийге келген сізді ылғи бас корпус пен су ішетін «бюветтің» алдында кездестіруші едім.
Мына күнқалқа салынған 2001 жылдан бері ол жақтан көрінбей, іздеушілер өзіңізді тек осы жерден табатын болып жүр.
Қарсы болмасаңыз, осы «беседканы» «Шерағаңның күнқалқасы» деп атасақ, жарасып-ақ тұрар еді.
– Атайтын кім?
– Мен.
– Сен болсаң… мейлі… – деді босаңсыған қалпындағы бәсеңдеу үнмен, «ұсынысымды» онша қабылдай қоймаған кейіпте, қарсы алдындағы қарағаштың басында ұшып-қонған торғайларға көз сала отырып.
«Қазақтың Шерағасының» мінезін шамалаймын.
Жөнсіз сөйлеп, мазалай берсең, қатал пікір айтып, қайырып тастауы да мүмкін.
Сонда да батылдық танытып, айтпағымды жалғастырдым.
– Мерейлі мәдениеті бар елдерде елеулі адамдарын еске түсіру­дің жолдарына көбірек мән беріп, талғаммен, орайластыра ойласты­рып, іске асыратынын білесіз.
Мәселен жақын көршіміз – Ресейде… 1976 жылы курортология мен физиотерапиядан білімімді жетілдіру үшін екі ай оқуда болғанымда, солтүстік Кавказдың курортты қалала­ры – Пятигорскідегі, Кисловодскідегі, Железноводскідегі М.Ю.Лер­мон­тов­тың табаны тиген жерлердің басын біріктіріп, РСФСР үкіме­тінің шешімімен ақын атындағы мұражай – қорық құрылғанын естідім.
Сол мұражай – қорықты сабақтан бос кезде екі ай бойы аралап, әрең тауысқам.
«Домик Лермонтова», «Лермонтовские ванны», «Грот Лермонтова», «Лермонтовская площадка», «Лермонтовская скала» болып кете береді.
Әлгі жерлер­ді аралағанда Лермонтовтың мұнда бір жарым ғасырдан астам бұрын болғанын ұмытып, дәл қазір «поручик» әскери формасындағы ақын бір бүйірден шыға келетіндей әсерге берілгенмін.
Айтайын дегенім Лермонтовтың тағы бір болған жері – «Эолова арфа».
Машук тауының етегіндегі төбеде орналасқан «беседка».
– Білемін, барып көргемін.
– Сол жөнінде, сол жақта бір кітапша оқыған едім.
Онда мынадай мағлұматтар бар екен.
«Беседканы» 1831 жылы сәулетшілер – ағайынды Бернардаццилар салыпты.
Эоал – жел құдайының аты да, арфа – музыкалық аспап.
Жел «беседканың» төбесіндегі флюгерді айналдырғанда, ол арфаның ішегін түртіп, сазды дыбыстар шығаратын болған екен.
Кейін арфаны біреулер жымқырып кетіпті.
Бір қызығы сол «беседканың» тіреуі қашалған сегіз тастан тұратын еді.
Мына күнқалқаны да сегіз тіреу ұстап тұр.
Бұл сәйкестік кездей­соқ болмаса керек.
Сіздің күнқалқаңыздың да «Эолова арфа» сынды ғұмырының ұзақ болатынын меңзеп тұрған сыңайлы, – деп сөзімнің соңын әзілге бұра аяқтадым.
Сағатқа қарасам, түскі астың уағы болып қалыпты.
Шамалы жүзі жылыған Шерағаң орнынан таяғына сүйене көтеріліп, асханаға қарай бет алғанда:
– Рахмет!… Енді суға бөккен ботқамызға барайық… – деді.
Көп ұзамай, Таразға қайтып кетті.
Арада төрт ай өткенде, дәлірегі 2-ші қазан күні кабинетімнің есігінен Дүкенбай аға кіріп келе жатты.
Тез орнымнан көтеріліп, қолын алып, қауқылдаса жөн сұрасып қалдық.
– Өткен қыста жаңа ауру жолыға кетіп, жағамнан алды.
Ауруханада жатып, аман қалдым.
Сарыағаштың суын сағынған соң келіп қал­дық.
Осында шығарда дәрігерлеріммен ақылдасып едім, курорт­тың ыстық емдерін қабылдауды онша мақұлдай бермеді.
Емдеп көрерсің, – деді Дүкең.
– «Жаңа ауруыңыз» Сарыағаш суын жақтырмайтындардан екен, – деп әзілдеп, Дүкеңе де «жаңбырлы душ» тағайындап, өзімен бірге ере шығып, жайласқан 2-ші корпусқа кіріп, демалысқа бірге келген Сәуле жеңгемізбен амандастым.
Сәуле Мағазбекқызы өзімен ала келген «Арман қала» атты жыр жинағын сыйлады.
Ертеңгі түс мезгілінде, су ішетін галереяға Дүкеңмен жақындап келе жатқанымызда:
– Бұрындары бұл ғимратты «бювет» деп атаушы едіңдер ғой… – деді.
– Иә, солай атайтынбыз.
Бювет деген барлық халықтар қолдана­тын, бізге де түсінікті кірме атау ғой.
Олай деп жер астынан шығатын арасан су көздерінің үстіне салынатын, судың емдік қасиетінің сақталуын, былғанбауын қамтамасыз ететін, бір мезгілде жүздеген адам емдік су ішуге мүмкіндік алатын ғимратты атайды.
Есіңізде шығар, бұл бювет 1985 жылы пайдалануға берілген, – дегенімше бюветке де ендік.
Галереяның ортасындағы минералды су құбырла­рына арналған бөлік еденнен төбесіне дейін ақ мрамармен қаптал­ған.
Оны айналдыра орнатылған он бір су көзінің әрқайсысында үш түрлі температурада (26, З8, 420С) беретін үш шүмек бар.
Бюветке кірген кезде сол жақтан басталатын бірін­ші (38 0С көрсетіп тұрған) шүмек Дүкеңнің «бес стақан су ішкенін» Шерағаң көрген.
Соған орай оны «Дүкеңнің «тегін судағы» шүмегі» деп білгендер атап жүр.
Бұл жолы да сол шүмектен су ішті.
Мен «бес стақанды» есіне салдым.
Дүкеңнің жүзі бірден жадырап:
– Шерағаңды таң қалдырмақ болғам.
Су іше бастағанымда есіктен кіріп келе жатқан ақ қалпақты Шерағаңның силуэті мына мрамордан көрінді.
Мен «бес стақан су ішу» иммитациясын жалғастыра бердім.
Бар ішкенім көп болса, бір жарым стақан…
– Жарайды.
Шерағаң келер көктемде келгенде бір жарым-ақ стақан ішкеніңізді жеткіземін, – деп бұл «мәселеге» нүкте қойған болдық.
Өзінің шүмегінің жанында суретке түсіріп ала қояйын деп фотографты іздеп едім, ол жақын маңайдан табылмады.
Соның реті кейін де келе қоймады.
Денсаулығына байланысты күнде бөлмесіне барып, жағдайын бақылап жүрдім.
Ауық-ауық әралуан әңгімелер айтты.
Бағлан інісі қонаққа шақырғанда да бірге болдық.
Сәуле жең­ге­міз Парламенттегі жұмыстарына байланысты екі-үш күн ерте қайтып кетіп қалғанда, «Жеңгеңнің орны бос тұр.
Келсейші, әңгімелесіп, бірге жатайық», – деген.
Емі бітіп, Астанаға жүрер күні түс мезгілінде жұмыс орныма келіп, дәмге – санаторий асханасына шақырды.
Ас ішіп бола бергенімізде: «Кенжеңнің аты кім еді?» деді.
Столдағы вазадан екі апортты қолыма ұстатып:
Айкенге Дүкенбай атаңнан деп апарып берші, – деді.
Көлікке мінерінде құшақтап: «Келер жылы да, күзге салым келіп қалармыз…», – дегенді айтқанда, толқығандай болды.
Бұрын ондай әдеті байқал­мау­шы еді.
Қазір соларды еске алсам, Дүкеш аға ұзақ жылдар демал­ған Сарыағашымен, онда жүрген менімен осылайша қоштас­қан екен-ау…
2013 жыл.
Ілуде болмаса, мамырдың соңына қарай келетін дағды­сын сонау сексенінші жылдардан бері бұзбайтын Шерағаң Сарыағашқа аз күнге атбасын бұрды.
Қан қысымын өлшеуді сылтауратып, жиі кіріп тұрдым.
Менің «өлшемек» болғаныма қарсы болмаса да санаторийде кезекшілікке тұрғандар келгенде: «…қан қысымымда қандай шаруаларың бар», – деп қуып жіберген кезі де болыпты.
Емделуінің соңына таман бюветке бірге бардық.
Дүкеңнің шүмегінен су ішіп болған соң, «бес емес, бір жарым стақан ішкем… қалғаны иммитация» дегенін жеткіздім.
Шерағаң: «Онда Дүкенбай есіктен кіргенімді көрген болды — ғой», – деді де қойды.
Шерағаңның бұл сөзін Дүкеңе айта алмадым.
Күзде келеді деп жүрген Дүкеңнің орнына қайғылы хабар жетті Сарыағашқа…
«Өткеннен қалған естеліктер, келешекке деген сенімді арттырады» дегеннің ықпалымен жазылған шағын әзілдің жалғасын әлі де оқырсыздар..