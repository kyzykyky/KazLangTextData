Менің оқушы кезімде неше қайтара оқыған кітабым Александр Бектің «Волоколамское шоссе» атты кітабының әсері болар, Алматыға оқуға түсуге келгенде-ақ Баукеңе сәлем беріп, кездесу арманым еді..Жалпы біздер он жылдықтан соң, үкіметтің шақыруымен ауыл шаруашылық жұмысына бардық.
Мен екі жылдай жылқышы болдым.
Біз тұратын шаруашылық «Заготскот» атанып, Семейдің ет-комбинатына мал апарып тапсыратын еді.
Осы мекеменің басқарушысы А.Рахметов ақсақалдың маған мейірімі түсіп, Мединститутқа шаруашылық атынан жолдама беріп, бір аса сыйлас танысының үйіне хат жазып берді.
Алматыға келісімен-ақ сол Қашия апамыздың үйінде жаттым.
Ол кісілер атақты химик, ҚазГУ-дің профессоры Батырбек Бірімжановтың туыстары екен.
Профессор ағамыз Фурманов көшесінде тұрады.
Алғаш үйленгелі жүрген шаруаларына көмектесіп, бірнеше рет кездескенім бар.
Сонда қарсы беттегі үйде Бауыржан атамыздың тұратынын да естіген едім.
Бір күні Қашия апаммен ақылдаса келіп, заманымыздың атақты батыры Бауыржан Момышұлына сәлем бермек болып үйіне келдім.
2-қабаттағы есігінің алдына келген соң, жүрегім қағып толқығаным сонша, қолым дірілдеп, қоңырауды баса алмай біраз тұрдым.
Бір кезде қоңырауды басқан күйі тұра берсем керек, есікті ашқан өзімдей бала-жігіт:
– Не болды ? Есікті аштым ғой, – деді.
Тұтыға тіл қатып:
– Кешір, Бауыржан атама сәлем берейін, – деген едім.
– Сен кімсің?
– Ауылдан оқуға түсуге келгемін.
Сен кім боласың ?
– Бауыржанның баласы – Бақытжан болам…
– Ой, рақмет! Қандай жақсы болды.
– Әкем – Совминнің больницасында емделіп жатыр.
– Қап-ай! Сырқаты қалай?
– Алаңдама, жылдағы профилактикасы ғой.
Ертең осы уақытта кел, алып барайын, – деді Бақытжан.
Басын изеп, ішке кіріп кетті.
Менің Баукеңді көрем деген алғашқы талпынысым осылай болды.
Кейін Жазушылар одағында кездесіп танысқаннан кейін, бірнеше рет арнайы сұхбаттасқаным бар.
Баукең туралы эссе-сұхбат та жаздым.
Ол кісінің өзіне тән мінезі мен мейірімді қылықтары көп-ақ.
Шын мәнінде, Бауыржан атамыз – халқымыздың феномені екені анық..Совет-Хан Ғаббасов
жазушы, медицина және педагогика ғылымдарының докторы, профессор.