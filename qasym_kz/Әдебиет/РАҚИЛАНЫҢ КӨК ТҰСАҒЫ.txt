ХХ ғасырдың басында қазақ халқының бағына туып, елім деп еңіреп, «қараңғы қазақ көгіне, өрмелеп шығып күн болам» деп, Алаш үшін айға атылып мерт болған арыстар қаншама?! Сол кезде ел зиялыларының арасына іріткі салып, біріне-бірін айдап салып, жалған жала жауып, қамап, жер аудартып, қудалап, атып, қолдан келгенше құртқысы келген Қызыл Империя дегеніне жеткендей еді.
Ұқым-тұянымен түгел жойып, арман-тілегі мен мақсат-мұраты орындалмай қалуы үшін барын салған еді.
Бірақ Мағжанның «Батыр Баян» поэмасының соңында «Арқаның желі, селі, көлі, белі, Ерлерді ұмытпаса ел де ұмытпас» деген жолдарындағыдай әлдебір құдіреттің, тылсымның арқасында, Құдайдың қалауымен жазғандары көнермей, ел жадында жатталып, ғасыр өтсе де, бүгінгі ұрпақ сұранысына ие болған сол арыстарымыздың үшеуінің туғанына биыл 120 жыл толып отыр.
Олар – Бейімбет Майлин, Сәкен Сейфуллин, Ілияс Жансүгіровтер.Бұларды бүгінгінің ақыны, бүгінгінің жазушысы десек, артық бағалап, асырып айтқандық емес.
Бейімбеттің сол кездегі баспасөз бетінде 100-ге тарта бүркеншік аты болған.
Бұл оның жұрт көзіне түсе бергісі келмейтін қарапайымдылығынан шығар.
Кім білсін?! Айтпақшы, қараша айының 15-і күні Бейімбет Майлиннің туған күні.
Біз осыған орайластырып ақтаңгер жазушының екі әңгімесін ұсынып отырмыз..Ереймен болысы 2 ауылдан Мекежан Уәлиұлы деген жаңа дәу-пері шығыпты деп, сол жердегі тілшіміз шу ете қалды.
Ел арасында бақсыдан зор не бар: басы ауырған да соған барады, жара шыққан да соған барады, мерез де соған барады.
Биыл біздің елде Өзденбай бақсы көз ауруын жазамын деп Зайкүлдің көзін үш күндей үшкірген.
Бақсы кеткен соң: көзі жазылушы ма еді, қайта бұрынғысынан да жаман болып кетті, – деп қатындардың күңкілдеп жүргенін естігем.
Мекежан бақсының аяқалысы да нақ Өзденбай бақсы секілді екен.
– Бала таппаған қатындарға бала тапқызам, баласы тұрмайтындарды өлмейтін қылам деп лақап шашатын көрінеді.
Бақсы тәуелді жұмысты қашаннан да әйелден бастамақ қой.
Еркектен гөрі әйел көнгіштеу келеді.
– Бәленше жанның ағасы-ау, бақсы мені қараймын деді.
Қасқа сиырдың бұзауына бір тоқты алып көшіре қояйық, – деп қатын қысса, Мырқымбайдың не жаны шыдар.
Мекежан бақсының жүрген жеріндегі әйелдер осыны айтатын көрінеді.
Талай ақ ешкі, қара ешкі, меңсіз қара тоқтылар мұрттай ұшқан секілді.
Сол екінші ауылда дәу қара Болат Бекұлы дегеннің екі әйелі бар екен.
Байы жақсысына қарай бейімделіп кетер ме, қалай, бәйбішесі Рақила назаланып, байын өзіне қаратып алудың шарасына кіріседі.
Қалай қаратып алар екен?
Абысын-ажылары кеңес береді.
Атам аулында Мекежан бақсы бар.
Зияда келіннің байын өзіне қаратып беріпті.
Сен де соған қарат деп дем беріседі.
Бақсы үшкіріп тұмар береді.
Рақила бәйбіше бақсыны риза қылайын деп, байынан жасырып көк төбел тұсақ қойды береді.
Қойшыны қаймаққа бір тойғызып:
– Байым сұраса байдың ауылының қойына араласып еді, сонда кеткен дей саларсың дейді.
Бұл – бақсының лаңынан Рақиланың ұрлыққа аяқ басқанының алды.
Сол ауылда Жорабек Талтақұлы деген жоқтан барды тіміскілеп жүретін жігіт бар.
Көк төбел тұсақтың бақсының тырнағына іліккенін сезіп қалып, келе қысады:
– Дәу қараға айтам, біреудің қойын неге алдап аласың? Шаңырағыңды ортаңа түсірейін, – деп зәресін алады.
Бақсы сасқанынан (керемет иесі адам сасқыш келеді ғой) ауыз бастырыққа үш пұт бидай береді.
Бақсы сыйын бергеннен кейін Рақиланың үйін жаралай бастайды.
Замандас жеңгесін бір жолға сыйлайтын да реті бар екен, бірақ тамағы құрғыр шыдата ма, аш қасқырдай ауызды салады:
– Көк тұсақты неге ұрлап бересің, байыңа айтам.
Рақила шошып кетеді.
– Ойбай, қайным, масқара қыла көрме, бірдеме берейін.
Қыс жеуге деп құрым киізге орап койған азғана майы бар екен.
Соның қақ жартысын кесіп береді.
Ауыл гу-гу.
Жорабекті қарғайды…
Дәуекең жол жүріп кетті деп еді.
Үйіне қайтатын уағы болған шығар.
Келген күні тоқалдың қойнына жатты ма, әлде бақсының дуасы ем болып бәйбішенің койнына жатты ма? Жоқ, болмаса, көк тұсақтың жоғын сезіп қалып, бәйбішені сілейтіп ұрды ма? Ол жағы бізге қараңғы.
Бірақ бақсынын лаңынан Рақиланың өлесі болып таяқ жеуінде сөз жоқ.
Мекежан бақсы сау тұрса, Ереймен елінің қатындарының талайы таяқ та жер, байынан да айырылар.
«Аларымды алғам.
Енді күл болмаса бұл болсын» деп Мекежан бақсынын миығынан күлуі де мүмкін.
– Күлдірмейтін амал бар ма?
– Оны сот орындары біледі..(«Ауыл тілі», 7 қараша, 1926 ж.).Берекең ауылында жиылыс болады деген соң Тасберген сопы, Белденбоқ молда, Итаяқ би үшеуі басын қосып шыға қалды.
Берекең ауылы Ұзыншырпыда, өзен мен екі арасы 10 шақты шақырым жер.
Декабрь ішіндегі ысқырық суық, ысқырған боран бұрлықтырып еріксіз ыққа қаратады.
– Тоңып барғанымызға қарай Ұлбосын бәйбіше етке тойғызса жарар еді, – деп Белденбоқ молда сүйекке кіріп алған түйе жүн күпісінің жағасын құлағына таман көтеріп қойды.
– Жетесі жарымаған неме ғой, аузын қу шөппен сүртеді де отырады.
Баяғы күніміз болса, осындай итке күніміз түсер ме еді… Итаяқ, сенің есіңде шығар ғой, баяғы талас ыштатта Жапекем үйінде он күн ұдайымен жататынымызда, күніне екі мезгіл етін үзбестен тұрды-ау!..
Ой, сабаздардың қонақ жайы-ай!..
Бақты іздесе, сондай адамдар іздесін, – деп Тасберген сопы өткенді ойлап күрсініп қойды.
Үшеуі де күрсінді.
Үшеуі де өткен күннің «қызықтарын» көз алдына елестетті.
Берекең үйінде он шақты адам сөйлесіп, дыбырласып отыр.
Итаяқ би сөзін кестелей сөйлеп, «пәленшекем «сүйдеген екен», тақпақ-мақалын да кіргізіп жіберді.
– Сонымен сөздеріңіздің қорытындысы не болды? – деп бір бүйірде отырған мұртты қара Тасекеңе қарай емпендей түсті.
– Бізде екі сөз бола ма? Ауылнайлықты Берекеңнің босағасына байладық деп түнеугүні-ақ айтқанбыз.
Ал «кандидатын» өзіміз аламыз, бізде де дәмелі балалар бар…
– Мына тамаларды қайтеміз? «Кедейміз», бірталай еліміз, үкімет біздікі… – деп ертең шулайды ғой.
Итаяқ би мырс етіп күлді.
Табақтан шегініңкіреп отырып, саусақтан аққан майын жалай түсіп:
– Үкімет кедейдікі болса, кедейін өзі жарылқай жатар, сайлау өзіміздікі ғой.
Біз қалаған адамымызды сайлаймыз, – деді.
Бидің екпінді сөзіне үй іші көтеріліп қалғандай болды…
– Уа, Жылқыбай, қайдан жүрсің?
– Қаладан келем.
– Не хабар бар?
– Тыныштық.
– Сайлаудан не білдің?
– Сайлау жақында болады білем, Ыбырайдың баласын көріп едім, сол соғып отырды: «Биылғы сайлауға байлар, болыс­тар, молдалар, билер, төрелер қатыспай-ды.
Сайлау еркі кедейлерге берілетін болды… деп.
Сопы, молда, би, үй иесі Берекең – бәрі де Жылқыбайға аңтарыла қарай қалды.
– Бекер шығар…
– Жоқ, рас, мына газетте де бар, – деп бүктеулі қағазды қалтасынан шығарып алды.
Газеттің үшінші бетіндегі «Кеңес дұшпандары» деген ірі жазу көзге шалынды.
Жазу астында сайлауға араласа алмайтындардың суреті басылып еді.
Бүйірде отырған мұртты қара суретті ары-бері айналдырды да:
– Апырмай, газет басатындар да қу-ау, бұлжытпай салуын қарашы, мына біреуі біздің Итекеңнен айныған жоқ.
Баяғы болыс болған кезіндегі губернатордың алдынан шыққандағы түріңіз секілді, – деп газетті Итекеңе ұсынды.
Көзінің қырымен ғана қарап, сәлделі молданы көргенде, ішінен: «Мынау Белденбоқ молда сияқты екен» деп ойлады…
Белденбоқ молда, Итаяқ би, Тасберген сопы үшеуі сүйретіліп Берекең үйінен шығып бара жатқанда, газеттегі суретке түрлері келді де қойды.
Мұртты қара мырс етіп күліп жіберді:
– Газет басатындар де бәле ғой, осыларды қайдан білді екен, – деді.
Берекеңнің бәйбішесі еркін демалып:
– Ауылнайлығы құрысын, азғана малымызды иелендіріп қойса, бізге төрелігінің керегі-ақ жоқ… Қашанғыдан бұрын шұбап етімді бітіріп еді, қарасы батқырлардың қарасының батқаны-ақ дұрыс болған екен, – деді..