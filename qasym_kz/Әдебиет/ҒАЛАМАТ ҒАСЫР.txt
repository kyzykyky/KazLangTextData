Сыпсың Күлән көрші Бөдидің үйіне қарай орамалын қолына ұстаған күйі, шашы дуырап ұшып барады.
Үйі өртеніп жатқан адамның өзі бұлай аттандап, жүгірмейтін шығар.
Бір жамандықтың болғаны шүбәсіз.
Күпті көңілмен Күләндінің соңынан тұра жүгірдім.
Бөдидің үйіне кіріп келсем, әрі қатты ентіккен, әрі жылаған Сыпсың қыстығып сөйлей алмай, дем жетпей тұрған адамдай қолын ербеңдетіп, бірдеңе деп жатыр екен.
Менің екпіндеп үйге кіргенімді Күләндіні қуып келді деп ұғып қалды ма, үйдегілер жалт қарасты.
Ай-күннің аманында бір сөзіне екінші сөзін міңгестіріп сөйлейтін әйел тұтыға, бойын билей алмай, пештің жанына отыра кетті.
Екі көзі ісініп кеткен, қып-қызыл. .— Сізге не болды, тәте, — дедім сасқанымнан екі иығынан ұстай алып.
Соны күтіп отырғандай Күлән да бақырып жылай жөнелді.
Бәріміз аңтарылып қалдық. .— Мих, мех, махххх-мааа-а-а! — деп түк айта алмай қыстығып жылайды. .— Не болды? — деймін, шыдай алмай екі иығынан сілки жұлқып. .— Ыы-ыыы, ө-өл, өлтіріп тастадыыыыыы….Айнала тұрғандар шошына қарасып қалған.
Дымы бітіп, өксік қыстығып жылап отырған кісінің сөзін түсініп болмайсың..— Мих… ат, мах… ет, мехмат, махмет, — дей береді түсініксіз қайталап. .— Асықпай айтыңызшы, кімді дейсіз, — деймін құлағымды тақап. .— Махметті өлтіріп тастады, — дегенін ұқтым.
Сең соққан балықша есеңгіреп, орнымнан тізем дірілдеп, құлағым шыңылдап, зорға көтерілдім де, жан-жағымдағы менен жауап күтіп тұрған сұраулы жанарларға қарап:.— Махметті өлтіріп кетіпті, — дедім.
Сол сәт бірдеңе «гүрс» ете қалды.
Бөдидің мамасы талып қалыпты.
Енді қайтсін, жар дегендегі жалғыз бауыры ғой — Махмет.
Азан-қазан, у-шу басталды да кетті.
Үйдегілер бірімен бірі көрісіп, орындыққа отыра сала жоқтау айтып жылауға көшті.
Менің таза есім шығып кетті.
Махмет ағаның жарқын бейнесі көз алдыма елестеп, әрқашан жымиып жүретін жүзі санама оралды.
Тұрған жерімде сілейіп қаттым да қалдым.
Жерден көтеріп, анадай жерде тұрған диванға отырғызып жатқан Бөдидың мамасын көре салып, Мақаңды»жан бауырым» деп еркелетіп отыратыны есіме түсіп кетіп, бас салып құшақтап, солқылдап тұрып жыладым.
Басқа өліктерде шеріңді бір тарқатайын деп біреуге жабыса кетсең, мауқыңды бастырмақ түгілі көзіңнен жасыңды да шығартпай айырып алатын апалар жоқ, ой бір жібердім-ау десейші! Бөдидің мамасының өзі кеудемнен итермесе қоятын емеспін.
«Шырағым, кішкене басылып отырып жылашы, құлағымның барабанын жардың» — деді тәтем.
Ендігі үйдегі қыз-келіндер шешелерінің үстіне төніп, өкірген сиырдай болып жатыр.
Артқа қарай шегініп, пеш жаққа қарасам, Сыпсың Күлән шуылдаса жылағандарға бір, маған бір үрке қарайды.
Күлән екеуіміздің қатар жүгіріп келгенімізді көріп, «жайшылық па екен?» деп іле көршілер де кіріп келді.
Алдымен кірген көрші апа, бода-бода болып жылап отырғандарды көріп, кемсеңдей:.— Не болды, ойбай, не болып қалды, Бітән — ау? — деп Бөдидің мамасын бас салды.— Ойбай, Күшән-ау, Махметімнен айырылып қалдық, ойбай! — деп жуан дауысымен жоқтай жөнелді.
Сұңқылдаған зарлы жоқтау Сыпсың Күләндіні бей-жай қалдырмаса керек, бетін басып далаға ата жөнелді.
Жаманат жата ма, көрші-қолаң бастап, ел ағыла бастады.
Не болғанын, қалай өлгенін, кім өлтіргенін білмей көрісіп шыққан ел аңтарылып тұр.
«Таңертең ғана мал шығарып жүр еді», «Мен машинасымен кетіп бара жатқанын көргем, бағана ғана», «Астапыралла, тірімін деуге де болмас мына заман», «Аңқылдап жүрген жігіт еді», «Иманды болғыр, баласын үйлендіремін деп шапқылап жүрген» десіп дал болған жұрт есік алдында бірі шақшасын атып, бірі темекісін құныға сорып қаңтарылып тұр..Көңілім құлазып, үлкенмен де, кішімен де орнымен қалжыңдасып жүретін, бөртіп алғанда Шахановтың «Кета балығын» жатқа оқып құлазитын, «құдай берген мінезі сол, несіне ренжисің» деп ешкімді жамандамайтын Мақаңды өлімге қыймай егілдім.
«Ей, ұл, сенің төбеңде жарық бар, оның емі — оқу, неге оқымайсың, ауылда босқа шаң басып қалады қой, қалаға барсайшы» деуші еді, марқұм. .— Не боп қалды, кім, кім ойбай, бауырым-ау, неге жиылып тұрсыңдар, не болды, не боп қалды, жұртым-ау! – деген таныс дауысқа елең ете қалдым.
Астахфируллаһ, жабылып жоқтап жатқан марқұмның өзі сүріне-қабына жүгіріп, үйге қойып кетті.
Дүйім жұрт естен танып қалғандай жым-жырт.
Сыпсың Күлән жаққа қарасам, шарбағынан мойнын созып, бетін шымшыған күйі қатып қалыпты.
Аң-таң тыныштықты сарт етіп ашылған үйдің есігі бұзды.
Бөдидің әкесі «көкдуылым» деп еркелететін Алтын атып шығып:.— Қайда анау, Сыпсың Күлән қатын, а! Шешей талып қалды, тез Күнсәулені алып келіңдерші біреуің, — деді де, Сыпсың Күләннің үйіне беттеді.
Қолма-қол кім алып келе қойғанын білмеймін, дәрігер Күнсәуле де жүгіре басып үйге кеп кірді.
Шарбақтың есігін айқара ашып, бір шал басын көрсетер көрсетпестен «Бауерееем!» деп дауыс сала бастап еді, «Әй!», «Үй!» деп тоқтатып тастадық.
Көкдауыл Алтын мен Сыпсың Күләнмен даурығысып сыртқа шықты да, аңқиып тұрған елді көріп екпіндерін бәсеңдете, «қаралы» үйге кеп енді.
Арттарын ала мен де үйге кірсем, бар туған-туыс жиылып, шап-шап етіп, Сыпсекеңді ортаға алып, тергеп жатыр екен. .— Сен қатынның басың істейді ма, ей, тірі адамды өлді деп, а?! – деп, бір апамыз шаптығып бастап, біраз жерге апарып тастады.
Бітән апамыздың да беті бері қарап қалғандай.
«Екі есті қатын, ой екі есті сыпсыңым-ау, өлтірдің ғой, өлтіре жаздадың-ау, уф!» – деп күбірлей шалқайып, диванның арқалығына басын қойды. .— Бітән апам кеше теледидар көрсетпей қалды деген… – дейді Күлән міңгірлеп. .— Сонда не, өсту керек па, бұ не сөз? – деді тағы бір жанашыр. .— Өстігенде, не ғой, бағана Көсемді көріп отырғам… .— Көсемі кім, мынаның басы істей ме, Махметті кім айтты өлді деп? – деді күйініп тұрған бір жездеміз. .— Спортта басың қалғыр, сен қайдан білесің, араласпай әрі тұр.
Ол ана «Сұлтан Сүлейменнің» жалғасы, кино көруші ме ең сен, бар әрі! — деп жездемізді иесі тиып тастады.
Күләнді асып жеуі бар, апам Көсемге тіл тигізбек емес. .— Састырмаңдаршы, сөзін бөлмейік, асықпай айта ғой, Күләнжан, — деді «Иманды болғырдың» өзі. .— Бітан апамыз екеуміз түрік сериалын көріп отырғамыз, әлгі сұмырай Осман жендеттерін жіберіп Мехметті өлтіртіп тастады, соны айтуға келгем… – деп Күлән үйді басына көтеріп азынай жөнелді. 
.