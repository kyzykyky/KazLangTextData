Бұл оқиға 1943-ші жылдың желтоқсан айының бас кезінде болған-ды.
Мен ол кезде он бес жаста едім.
Қарағанды облысындағы Қоңырат (Ақтоғай) ауданына қарасты «Мәдениет» колхозының «Қара тұмсық» деген қыстағында Абақ (Абдрахман) деген қойшының көмекшісі болып жұмыс істейтінмін.
Баздың ішіндегі бір бөлмелі үйде төрт адам тұрамыз.
Мен шешем екеуміз және қойшы әйелімен.
Бір күні қойшы ауырып қалып, мені қой бағуға жіберді.
Астымда қойшының мың салса, бірден артық баспайтын қаракер аты, алдымда бес жүздей қой.
Қойды бөгеу (су қоймасы) жаққа қарай өргіздім.
Сәске кезінде бөгеуге жетсем, мұзы біршама қалың боп қатқан екен, көлдің жоғарғы жағынан қойларым мүдірмей өтті.
Мұздың қыла жерінен атымды жетектеп, жаяулап мен де өттім.
Бөгеудің арғы бетіндегі жотаға қойды қайырып салып, атымды жайылымға қоя бердім.
Қар аса қалың емес, қойлар шөпті теппей-ақ жеп жатыр.
Су қоймасындағы мұздың беті қоянның, түлкінің ығы-жығы іздерінен көрінбейтін.
Бұл іздер бөгеудегі қамыс шоқтарына барып кіретін.
Шаңқай түс кезінде Бөріктас тауы жақтан бір дәу бүркіт құс ұшып келіп, көлді бір айналды да, қайтадан қайқаң етіп биікке көтерілді.
Аздан соң қанатын қомдап, төмен шүйлікті.
Сірә, есебінен жаңылса керек, төмен қарай түйілген бетінде бар күшімен мұзға соғылып, мұзды жарып жіберді! Сөйтіп, ұстаған аңымен бірге өзі де суға сүңгіп шықты! Үсті су, айбарлы түрінен айырылған дәу құс аспанға әлденеше талпынып әрең дегенде көтерілді.
Сонда да тырнағындағы түлкіні босатпады.
Сөйтіп, қамыс арасынан тышқан аулап жүрген түлкі өзінен зордың тырнағына ілініп кете барды…
Менің «дәу құс» деп отырғаным бүркіт екен.
Үсті-басы су, ұстаған түлкісі де су болған бүркіт аса биіктей алмай, жер бауырлай ұшып, Бөріктас тауын бетке алып, тартып кетті.
Мен қойымды бір қайырып тастап, жаңағы бүркіттің түлкіні алып ұшқан жеріне жүгіре басып келсем, қамыстың ортасында киіз үйдің орынындай жердің мұзы ойылып, суы жан-жағына жайылып кетіпті.
Мұзды тепкілеп көріп едім, маған мұз жарыла қоймады.
Апырай, бұл не деген қайратты құс еді!..
Соған осы күнге шейін таңырқаумен жүрмін..Ғайнолла Нығыметұлы Қарабалин, 
ұзақ жылдар Шет ауданы Нұраталды орта мектебінде математика пәнінің мұғалімі болған ұстаз, публицист.
«БАСТАН КЕШКЕН – ЕСТЕН КЕТПЕС» кітаптың авторы..