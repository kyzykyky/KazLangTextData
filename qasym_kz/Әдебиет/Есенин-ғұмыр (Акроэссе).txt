cheap football shirts
cheap football shirts
cheap football shirts
cheap football shirts
cheap football shirts
cheap football shirts
cheap football shirts.Есенин есімі орыс ақындарының арасында алдыңғы қатарда айрықша орын алады.
Есенин шығармаларының орыс поэзиясы әлеміндегі алатын орны ерекше.
Әсіресе, оның лирикалары сезімге бай сыршылдығымен, тілге бай шеберлігімен, шыншыл, қарапайымдылығымен өзіне тартып, жаныңды баурап алады.
Сергейдің өлеңдерін оқысаңыз: сезімге, сырға бай, ақ ниетті адал жанның жүрегін тебіренткен ішкі тылсым дүниесін еш бүкпесіз алдыңызға жайып салып, жайрандап тұратын жанның жүрек лүпілін, жүрек дүрсілін естігендей, сезгендей сезінесің өзіңді.
Оқисың, оқисың да өз жүрегіңді ақын жүрегімен бірге соққандай күй кешесің.
Күй кешесің де рухани жан ләззатын ғана емес, сеніңіз – сенбеңіз, тән рахатын да алғандай боласыз.
Басқаны қайдам, өзім Сергейдің сиқырлы шумақтарын жаныма жақын қабылдаймын, қалай десеңіз де жаныма етене санаймын.
Етене демекші, Есенин шығармаларымен өткен ғасырдың алпысыншы жылдарының басында таныса бастадым.
1962-63 жылдары Есениннің 5 томдық шығармалар жинағы шықты.
Сол жылдары, 23 жасымда Ақтоғайдағы ауа райын бақылау стансасында бастық болып істеуші едім.
Сол метеостанция аудандық аурухананың жанында болғандықтан, сонда істейтін жолдамамен келген дәрігер, мейірбикелердің қолынан Есенин шығармаларын көріп, оқуға сұрап алатынмын.
Балауса бойжеткендер сол кітаптарды қолынан тастамайтын.
Мен істейтін мекеме тікелей Алматыға қарайтын.
Әйтеуір кедей мекеме емес еді.
Ол кезде Алматы, Қарағандыға автобус жүрмейді.
Содан ұшақпен Алматы, Қарағандыға жолсапармен жиі баратынбыз.
Ауданнан Қарағандыға «АН-2» ұшағы ұшады.
Сол кездегі аэропорт бастығы, жаның жәннатта болғыр ақкөңіл, аңқылдақ Төлеуқұл Таукеев ағамыз жолсапардан қалдырып көрген жоқ.
Өткен күннен бір елес демекші, осы жерде бір-екі эпизодты айта кетсем артық ете қоймас.
Төлеуқұл ағамыз сымбатты, ортадан сәл жоғары, ақкөңіл, ақылды, көп сөйлемейтін, әділ, бірақ қалжақбастау, сәл қожанасырлау адам еді.
Ауданнан 2-3 шақырым орналасқан аэропорт кеңсесіне Қарағандыдан ұшақ келгенше адамдар жинала бастайды.
Картаның ойыны белгілі: бірде ұтылу, бірде ұту.
Төкең ұтқан ақшаларын сұрыптап, ұсағын бір бөлек, ірісін бір бөлек қалталарына бөліп салып қояды.
Ұтылса, ұшақ келіп қонғанша бермейді де, ұшақ қона бергенде әлгі ұсақ ақшаларын ұтқандарға қарай:
— Мә, алыңдар, — деп шашып жібереді де, өзі ұшақты қабылдайды.
Содан қолына тигендері алып, тимегендері қала береді.
– Неге қолына бермейсіз? – дегендерге: — Арағымды ішеді, еще ақша сұрайды.
Ал мұнда карта ойнауға болмайды, — дейтін жарықтық.
Тағы бірде аудандық атқару комитетінің төрағасын ұшырмай қойғаны бар.
Ол кісі студенттер мен қарапайым адамға болысып жүретін.
Тағы бірде, жаңадан тағайындалған аудандық атқару комитетінің төрағасы ұшатын рейске кешігеді.
Төкең оның орнына оқудағы студент баласына бара жатқан бір ақсақалды салып жібереді.
Сөйтіп мәселесі райкомда қаралды.
Содан Төкең аспай-саспай: — Төраға болса тәртіпті сақтау керек.
Мен көрінгенге бағынбаймын, райкомға ғана бағынамын, — деп қарап тұр дейді.
Мұны айтып отырғаным ол кезде қаладағы аэропорттарда газет-журнал сататын дүңгіршектер болатын.
Онда қазіргідей «саржолақ» анайы газеттер болмайтын.
Ондай газеттер дефицит еді.
Әлгі дүңгіршектерде «Огонек» журналының немесе «Молодая гвардия» баспасының шығарған пышақтың қырындай қалтаға сыйып кететін брошюра-кітаптары сатылатын.
Бағалары 5-10 тиыннан аспайтын.
Олай-бұлай ұшқанда жолаушылар оқу үшін осы кітапшаларды сатып алатын.
Ондай қазақша кітапшалар қазір жоқтың қасы.
Бұл да ақын-жазушылардың шығармаларын насихаттаудың бір түрі.
Қазақша жас ақындардың «Алғашқы кітап» сериясы кейінде шықты.
Сондай брошюралардың бірі менде сақталыпты.
(Библиотечка избранной лирики.
Таралымы 750000 дана, бағасы 6 тиын).
Негізінен бәрі әркімнің өзінің талпынысына, ізденісіне байланысты.
Сол кезде аудан орталығы Ақтоғайда түгелге дерлік қазақтар тұрса, барлығы қазақша сөйлейтін.
Аудан орталығында газет-журнал сататын бір ғана дүңгіршек болды.
Онда Нескен деген туысқан апай істеді.
Бірде осы дүңгіршектен «Кругозор» атты ішінде көгілдір алты пластинкасы бар журнал сатып алдым.
Есениннің алғашқы тірі өз дауысын осы «Кругозор» журналының ішіндегі пластинкадан естідім.
Онда Есенин өзінің «Пугачев» поэмасынан Хлопушаның монологын қарлығыңқы даусымен оқыды… Сол пластинканы Үмітай (Мүбарак) Жармағанбетов пен Бағдат Омашевтар тыңдауға алып жүретін.
Бірақ екеуі де марқұм болып кетті.
Бәлкім сақталған болар…
Исраил Сапарбай айтады: «Неге екенін қайдам, Есенин маған Абайдан кейінгі ең жақын, етене адам.
Осыдан аттай жиырма жыл бұрын оның «Қара Адамы» түсіме кірген.
Кіріп қана қоймай, бейғам ұйқыда жатқан мені өлердей шошытқан.
Қайта-қайта оқып жүргенім болмаса, өлеңдерін қазақшалау ойыма да кірген емес…» деп.
(«Жас қазақ», № 38, 23 қыркүйек, 2005 жыл).
Мен сезімге бай сыршыл ақын Исраилдың бұл айтқандарына сенемін.
Ол жүрегі не десе, соны айтып отыр.
Неге екенін білмеймін, қолымда көп деректер бола тұра Есенин жөнінде осы уақытқа дейін бір-ақ рет мақала жазыппын.
Ол мақала «Ұлағатты ұлылық» деген атпен С.А.Есениннің туғанына 75 жыл толуына орай Ақтоғай ауданында шығатын «Арқа еңбеккері» газетінің 3 қазан 1970 жылғы №119 санында шыққан.
Ол кезде осы газетте әдеби қызметкер едім.
СЕРГЕЙ жөнінде, оның шығармашылығы туралы түрлі басылымдарда шыққан мақалаларды қиып алып, біртіндеп жинақтап жүрдім.
Есенин шығармаларын қайта-қайта десем өтірік болар, бірақ анда-санда қолға алатын едім.
Онда да Есенин шығармаларын қазақша аудармамен салыстыратынмын.
Содан 1970 жылдан бастап жинаған дүниелерім бірталай еді.
Белгілі бір себептермен олардың біразы жоғалды.
Тіпті «Рязаньская правда», «Приокская правда» газеттерінің қиындылары да бар болатын.
Бірақ қазір қолымда бары да аз емес…
Айтпақшы, «Адамның басы Алланың добы» деген, 1986 жылы қыркүйек айының басынан аяғына дейін өндірістен қол үзіп, «Кеңес Одағы Мемлекеттік агроөнеркәсіп саласындағы кәсіпорындар мен ұйымдарда заң қызметін жетілдіру» курсында болып, «өте жақсы» деген бағамен Қызыл куәлік алғаным бар.
Мұны мақтан үшін емес, сол кезде Рязань қаласында болғанымды дәлелдеу үшін жазып отырмын.
Өйткені қазір адамға емес, қағазға сенген заман ғой.
Орыстар айтатын: «Без бумажки ты букашка, а с бумажкой человек» деп.
Төменде сол куәліктің түпнұсқадан көшірмесін ұсынып отырмын.
Сонымен қатар курста оқылған лекциялар жазылған қалың дәптерім де сақталыпты.
Сабақ берген оқытушылардың аты-жөндері де сол дәптерде көрсетілген.
Екі-үшеуінің аты-жөнін атай кетейін.
Олар: Кокарев Евгений Алексеевич – қоғамдық ғылымдар кафедрасының меңгерушісі, партия ұйымының хатшысы, Шипанов Игорь Петрович – философия ғылымдарының кандидаты, Смирнов Владимир Алексеевич – заң ғылымдарының кандидаты, Амелина Валентина Дмитриевна – оқытушы, т.б.
бізге Нина Гавриловна деген рязаньдықтарға тән жұтынып тұрған қызыл шырайлы, иіріп қалсаң шіге түсер асықтай орыс келіншегі куратор болды.
23 қыркүйек, сейсенбі күні үлкен автобуспен Есениннің туған селосы – Константиновоға бардық.
Сол күні Ресейдің сол орманды алқабына тән жаңбырлы болды.
Константиново селосы Ока («Қарашық») өзенінің тік қабақты, төбешіктеу оң жағалауын бойлай орналасқан екен.
Осында ақынның музей-үйінде болдық.
Қарапайым ғана ауыз үйі бар екі бөлмелі үй екен.
Бір бөлмесінде ақынның мақтау қағазы, фотосуреттер ілінген.
Екінші бөлмеде кәдімгі аспалы пілте шам, ортада үстел, оның үстіне ақын анасы екеуі шәй ішетін самаурын.
Сергей шәй ішіп отырып, анасына өлеңдерін оқиды екен.
Есік алдына қарсы шыға берісте ақынның әдемі сұрғылт бюсті орналасқан.
Аулада, үйден 20-30 метр жерге өздері амбар деп атайтын қойма орналасқан.
Сол шолан 1913 жылы салынған.
Ішінде төсек, екі сандық, жем салатын жәшік бар.
Шөп кептіретін сәкі де осында.
Осында Сергей шөптің иісін иіскеп, шабыттанған, дем алған.
Осы амбарда ақын кітаптар оқып, өлеңдер шығаратын көрінеді.
Біз көрген кезде үй осы амбармен қоса штакетникпен қоршалған.
Үйден шыққанда оң жағында жобамен 500 метрдей жерде Ока өзені көсіліп жатыр.
Есениннің тұрған музей үйі мен әдеби музей үйінің арасы шамамен 250 метр жерде.
Орыстар Волга өзенін «матушка», «Волга-ана» десе, «Қарашық» дейді екен, көздің қарашығы.
Негізінен Ресейде екі Ока өзені бар.
Бірі Сібірдің Оңтүстік шығысына орналасқан Братск су қоймасына құятын Ангара өзенінің солтүстік саласы.
Ал екіншісі — біз көрген Ока.
Бұрынғы Кеңес Одағының Европалық бөлігіне орналасқан, Волга өзенінің оңтүстіктен келетін құйылысы, сағасы, ұзындығы 1500 шақырым.
Ал бұл Оканың Угра, Москва, сол жағынан Клязьма, оң жағынан Мокша сияқты құйылыс, сағалары бар.
Константиново селосы Оканың оң жағында ұзыннан созыла орналасқан.
Іздемедім атақтың қоңыр әнін,
Жолы таныс даңқ пен дабыраның.
Кірпік ілсем болғаны көз алдымда
Тұрады да қояды шаңырағым….Кешегі өмір қазығы көп босаған,
Көк тұманнан оны енді таппас адам.
Аман болғай үюлі сары сабан,
Аман болғай, ағаш үй – ақ босағам!.Қадыр Мырзалиевтің аудармасы.Есениннің қазіргі музей-үйінің тарихы да қилы-қилы.
Осы үй тұрған жерді Сергейдің әкесінің әкесі, яғни атасы Евмений Гаврилович Беликов деген шаруадан 56 шаршы метр үшін 53 сом күміс ақша төлеген.
Бұл сол кездегі бағаммен өте қымбат.
Бұл жөнінде 1871 жылдың 15 желтоқсанында жасалған құжат сақталған.
Оны музейден көрдік.
Сергейдің қарындастары ағалары жөнінде естеліктер жазып, көптеген құнды мәліметтер берген.
Ақынның өзі өлеңдерін арнаған бір қарындасы Шура естелігінде:
— Біздің атай, Никита Осипович Есенин, құдайшыл адам екен.
Жас кезінде монастырьға кетуге дайындалыпты.
Сол үшін де оған «монах» деп ат қойған.
Осы ат оның күллі ұрпағына тарап, біздің семьяға да жетті.
Сергей қайтыс болғанға дейін бізді аты-жөнімізбен атамайтын.
Біз бәріміз де Монашкиндер болдық.
Селода Есениндер көбейген қазіргі кезде де біздің қай Есенин екенімізді түсіндіріп: «Бұл Монашкино Таняның апайы ғой» дейді жұрт.
Жиырма сегіз жасқа дейін бойдақ жүрген, әрі монастырға кетуге де батылы жетпеген атай он алтыдағы қызға үйленіпті, — дейді Шура.
Үйленгеннен кейін сатып алынған жерге Никита Осипович екі қабатты үй салған, оның жоғарғысы тұруға, төменгісі қоймаға арналған.
Жердің тарлығынан қамба салатын жері болмаған.
Сергейдің әкесі Александр Никитич, Сергей және қарындасы Катя осы үйде өмірге келген.
Никита Осипович дүниеден ерте қайтып, әжелері жесір қалғанда үлкен қыздары 14-те, Александр 12-де, одан кіші тағы екі ұл қалған.
Осыншама балаларды асырау қиын болады.
Александр үш класты селолық мектепте бітіріп, он үшке толғанда әжелері оны таныстары арқылы Мәскеу дүкендерінің біріне қолбала етіп орналастырады.
Кіші інісі Иван да осылай табыс табуға мәжбүр болған.
Бірақ олардың тапқан табыстары ішер ас пен киер киімге ғана жеткен.
Содан әжелері балаларын асырау үшін сол кезде шіркеуде жұмыс істеп жүрген суретшілер, тас қалаушылар, майлаушыларды пәтерге жіберіп тұрған.
— Мен 1911 жылы тудым.
Әкемнің шешесі Груша әжей мен дүниеге келгенге дейін 1908 жылы дүние салыпты.
Ал анамның шешесі Наталья әжей мен бесікте жатқанда қайтыс болыпты.
Никита атай әкеміз он екі жасқа толғанда, шешеміздің әкесі Федор атай қыршын кеткен Сергейден кейін екі жыл өткен соң 1927 жылы дүниеден қайтты, — дейді Александра Есенина.
1922 жылдың 3 тамызында ми қайнатқан ыстықта ұқыпсыз бір кісі әкелген шөбін сарайға үйіп жатып, шылымның шоғын түсіріп алған.
Соның салдарынан бұрын-соңды болмаған алапат өрт шығып, Константиновода 200-дей үй өртеніп кеткен.
Соның ішінде осы үй де өрт құшағында қалған.
Сергейдің қарындастары: «…біздің үй үлкен болмаса да әдемі еді.
Маңдайша, жақтаулары, бұғаттары ақ бояумен, төбесінің қаңылтыры, су ағар құбыры жұқа тақтаймен қапталған, бұрыштары көгілдір бояумен сырланған.
Алдыңғы үш терезесі шіркеу жаққа қарайтын.
Біздің терезелерден алыста буалдырланған орман, Оканың ирелеңдеген сұлбасы, суармалы шабындық көрінетін…» деп еске алады.
Кейіннен осы жерге бұрынғысынан аумайтын үй салып алады.
Шураның айтуынша сырғауылмен қоршалған аулада тақтайдан жасалған арнайы орында орақ пен шалғы ілулі тұратын.
Ағаш орындақта су толтыратын үлкен астау-шелек, су әкелуге арналған мойынағаш пен бедре болатын.
Ауызғы үйде, есіктің сол жағында, ағаштан жасалған киім ілгіште анасы Татьяна Федоровнаның тоны («Анама хат» деген өлеңінде «Шушуна» деп еске алады ғой) ілулі тұратын.
Осы жерде шағын әбдіре-сандық, онда Спас-Клепиковскідегі екі сыныптық мұғалімдік мектепте оқып жүрген жасөспірім Сергей өзінің жеке заттарын, Лермонтов, Пушкин, Гогольдің кітаптарын және өзінің алғашқы жазған өлеңдерін сақтайтын.
1965 жылға дейін Есениндердің осы үйінде Константиновоның селолық кітапханасы орналасқан.
Ғылым Академиясының орыс әдебиеті институтының (Пушкин үйі) ғылыми қызметкерлері С.А.Есениннің өмірі мен шығармаларына арналған көрме ұйымдастырып, ашқан.
Көп жылдар бойы қоғамдық негізде мұнда кітапханашы Мария Дмитриевна Воробьева экскурсовод болып еңбек еткен.
Сол 1965 жылы РСФСР Министрлер Кеңесінің шешімімен Константиново селосында С.А.Есениннің мемориалдық музей үйін ашу ұйғарылған.
Әрине, Сергейдің екі қарындасы Екатерина мен Александра музей үйін бұрынғы кездегідей қалпына келтіруге құлшына кірісіп, орасан еңбек жасаған.
Естеліктерінің өзі мазмұнды, маңызды.
Олардың естеліктерінен ғалымдар дерек-дәйектемелер алып, өз еңбектерінде пайдаланған.
Сол деректерді естеліктерден алып, біз де пайдаланып отырмыз.
Аударған Сұлтанғали Қаратаев).
1965 жылдың 2 қазанында С.А.Есениннің туғанына 70 жыл толу мерейтойына байланысты Константиновода салтанатты түрде ақынның мемориалдық музей үйі ашылған.
Енді бұрынғы Лидия Ивановна Кашинаның үйіне орналасқан С.А.Есениннің әдеби музейі жөнінде тоқтала кетейін.
Есенин жөнінде қаншама естеліктерді, кітаптарды оқысам да, үйдің есігі, яғни алдыңғы жағы көшеге емес, Ока өзеніне қарап тұратынын жазбапты.
Біз барғанда күн лайсаң, қалың жаңбыр жауып тұрғандығын жоғарыда айттым.
Біз сол жақта орналасқан есіктен емес, суретте көрсетілген оң жақтағы басқышпен көтерілдік.
Басқыш та, біз көтерілген жердің едені де тақтайдан әдемілеп қиюластырып төселген.
Еден де, басқыш та қызылмен боялған.
Басқышпен көтеріліп, сол жаққа бұрылып, бұрыштағы есікке кірдік.
Ақынның «Анна Снегина» атты поэмасында айтылатын осы мезонинді үй ХVІІІ-ХІХ ғасырларда салынған екен.
Оның соңғы иесі Л.И.Кашина жөнінде «Есениннің өмірі мен өлеңдеріндегі әйелдер» деген тақырып-тарауымызда арнайы тоқталамыз.
Сонау 1926 жылы, Есенин өмірден өткеннен кейін москвалық жазушылардың бастамасымен ақынның көзі тірі кезіндегі шыққан шығармалары және ол туралы газет-журнал басылымдарындағы мақалалар жинау мақсатында Есенин кітапханасы ашылды.
Оның шығармашылығы жөнінде көрме де ұйымдастырылды.
Музейдің фойесінде жерлесі рязаньдық скульптор Б.С.Горбуновтың ақынның скульптуралық портретін жасаған мүсіні қарсы алады.
С.А.Есениннің балалық, жастық шақтары, оның шығармашылығы жөнінде фотосуреттер, кітаптар, бейнелеу өнерінің ақынға арналған туындылары мен басқа да экспонаттар қойылған.
Шыны витринаның ішінде ақынның ата-анасы Александр Никитич пен Татьяна Федоровнаның 1905 жылы Мәскеуде түскен фотосуреті, оның қатарына ақынның анасының әкесі, яғни нағашы атасы Федор Андреевич Титовтың фотосуреті қатар қойылған.
Қарындастары Катя мен Шураның кішкентай кездерінде ағалары Сергеймен түскен фотосуреттері де осында.
Басқа да фотосуреттер мен қолдан салған суреттерге толы.
Осы бөлмеден өтсеңіз, екінші бөлмеде Есениннің 1912-1917 жылдардағы Мәскеу мен Петроградта болған сәттерін бейнелейтін фотосуреттер, ақынның қолжазбалары, бірге оқыған достарының фотолары, «Путь Правды» (большевиктік «Правда» газеті 1914 жылы солай аталған екен.
Автор.) газетінің ақынның революцияға шақырған «Кузнец» («Ұста») деген өлеңі басылған саны сақталған.
Ақын пайдаланған орыс жазушыларының кітаптары да, А.Блоктың хаты, түрлі афишалар, А.М.Горький шығарып тұрған «Летопись» журналының 1916 жылғы ақпан айындағы саны, мұнда ақынның «Молебен» деген өлеңі басылған «Огонек» журналы қойылған.
Осындағы Сергейдің солдат формасымен түскен суреті де назар аударады.
Л.И.Кашинаның және сол фотоға түскен 1916 жылғы фотосуреті де бірталай сырды шерткендей.
Ақынның алғашқы өлең кітабы «Радуница» («Жетілік») кітапшасы да осында тұр.
Біз осы тырнақалды шығармасына мән бермей жүрміз ғой деймін.
Орыстарда «Радуница» деп пасхадан жеті күн өткен соң марқұмды қабір басына барып еске түсіру діни әдет-ғұрыпты айтпаушы ма еді.
Бұл жөнінде алдағы тарауда тоқталамыз.
Л.И.Кашина жөнінде де оқып-тоқығанымызды кеңірек баяндаймыз.
Ақын бұл тырнақалдысын «Қайырымды, қарт ұстазым Евгений Михайлович Хитровқа риза көңілмен оқушысы, осы кітап авторынан.
29.01.1916 ж.» деп сыйға беріпті.
Ол кітапты ұстазының Мәскеуде тұратын баласы Александр Евгеньевич: «Бұл кітапты мемлекеттік маңызы болғандықтан екі інім және мен музейге беруді ұйғардық» деп сыйға тартыпты…
Музейдің үшінші бөлмесінде түрлі құжаттар, қолжазбалар, ақынның тірі кезіндегі шыққан кітаптары, пайдаланған заттары, замандастарының Есениннің өмірі мен шығармашылығы туралы айтқан жазбалары қойылған.
Тағы бір назар аударатыны: Қазан революциясы үшін күресте қаза болғандардың жеңіс жолында мемориалдық тақта орнатылғанда түсірілген В.И.Лениннің суреті.
Осы алғашқы революциялық ескерткіштердің бірін Есениннің досы Сергей Тимофеевич Коненков деген скульптор болған.
Ашылу салтанаты Ұлы Октябрьдің бір жылдығына арналған.
Сол күні Қызыл Алаңда салтанатты түрде шырқалған салтанатты ән тексті авторының бірі С.А.Есенин екенін біреу білсе, біреу білмейді.
Ал, С.Т.Коненков қазақтардың да досы болған.
Қазақ ақындарымен (сол кездегі) Ә.Тәжібаев қой деймін, сырлас болған.
Неліктен (неужели дей жаздадым) Есенин жөнінде сырласпады екен…
Осы үшінші бөлмеде Есениннің соңғы екі жылында ақын өндірте жазып, жырқұмар жүректерді жаулап алған еді.
Сонда тұрған «Красная новь» журналында ақынның «Возвращение на Родину» («Туған жерге оралу») атты өлеңі басылған екен.
Бұл өлеңін ақын 1924 жылы мамыр-маусым айларында Константиновода жазған екен.
Ақын өмірін білетіндер оның бұл кезде қандай күйде екенін біледі.
Қолыма алып, іштей оқып едім, көңілім мұздап сала берді.
Айдалада, «сонау алыс Ресейде» сырлас таптым, мұңдас таптым.
Сағыныш бойыңды билейді екен.
Өйткені менің де мұңым бар, шерім өзіме жетерлік еді.
Өйткені мен пақыр Сергейді білемін ғой, түсінемін ғой.
«… Өзгеріс көп, өзгеретін көп себеп,
Ескілікті өмір мықтап екшемек.
Аяғымды басқан сайын жаңалық,
Қыр соңымнан қалмай қойды өкшелеп..Өз үйімді көргендеймін жаңадан,
Үйеңкі де сызылыпты жобадан.
Шөжелерге тары шашып,
Дән шашып,
Қақпа алдында отыратын жоқ анам….«… Нағашыңды танымадың елдегі!…»
«О, аташым, өзің бе едің,
Сен бе едің?»
Тырс-тырс тамып шаң-шаң болған гүлдерге
Көздің жасы ырқымызға көнбеді…»
(Аударған Қадыр Мырзалиев).
Бұл 1986 жылдың 23 қыркүйегі еді…
Келгендердің қас-қабағын бағып үйреніп қалған экскурсовод әйел тым әккі екен, менің мұңданған жүзіме қарап, қайдан келгенімді сұрап, арқамнан қағып, жұбатқандай аялап, аялы көзімен аймалағандай жадыратып жібереді.
Оның да көзінде мұң бар екенін сездім, бірақ назы басым екен…
«Парсы саздары», «Шаганэ», «Анна Снегина» да осы бөлмеде, көрнекі жерге қойылған.
«Қайсыбірін айтайын, қайсыбірін»… (Қадыр Мырзалиев).
Музейдің төртінші бөлмесі Есениннің соңғы, өмірден өтерінен екі жыл бұрын түскен фотосуреттермен безендіріліпті.
Есенин мен Л.М.Леонов, Есенин мен ақын В.Казин.
1925 жылы туған-туысқандарымен түскен суреті… Есениннің Ұлы Отан соғысына қатысқандардың өзімен бірге сақтаған, соғысқа бірге қатысқан кітаптары, көшіріп алып, жан қалтасында сақтаған өлеңдері…
1982 жылы жазда С.А.Есениннің музейіне Совет Одағының үш мәрте батыры, авиация маршалы Александр Иванович Покрышкин бас сұғыпты.
Ол Есениннің 1931 жылғы бір жинағын соғыс кезінде қайта-қайта оқиды екен.
Бір жараланғанда жоғалтыпты…
Музейде «Есенин бейнелеу өнерінде» деген бөлім бар.
Онда Мәскеу, Ленинград, Рязань, т.б.
суретшілердің туындылары қойылған.
Ленинградтық суретші әйел Л.И.Шарлеманьның полотносында ақынның шабытты шағы бейнеленген, жасырын ішкі дүниесінде алаңдаушылық сезіледі.
Ақынның екі қарындасы да – Катя мен Шура ағаларының осы суретте өте ұқсастығы ғана емес, ішкі тылсым сезімдері де дәл берілгендігін айтады.
РСФСР-дың еңбек сіңірген суретшісі С.Ф.Якушевскийдің «Есенин туған жерінде» деген полотносында ақынның нәзік лиризмге толы бейнесі сомдалған.
СССР халық суретшісі Н.М.Ромадиннің «Есенин атасымен костер жанында» деген суретінде алқызыл таң нұрына бөленген от маңайында атасы мен немересі, немересінің аяқ жағында кіп-кішкентай құлын жатыр.
Арт жағында жайылып жүрген жылқылардың көмескі кескіндері бейнеленген.
Жерлестері А.М.Титовтың салған суреттері тым әсерлі.
Ал мәскеулік суретші Г.Д.Новожилов ақын шығармаларының әрін ашып, көркемдеген.
Рязаньдық кескіндемеші С.А.Епифановтың «Мезонинді үй» кескіндемесі көз тартады.
Түрлі кестелермен өрнектелген шеберлердің еңбектері де музейден орын алған.
Киев тұрғыны А.Г.Трубочкинаның «Страна березового ситца» («Шыт көйлекті қайыңдар елі») көздің жауын алады.
«Есениннің терегі» ақынның үйі жанындағы теректі бейнелеген.
Есенин атында көше бар, концерт залы да ақын атымен аталады.
Жүк таситын кеме мен жолаушыларға арналған пароход та Есенин атында…
1975 жылы қазан айында Рязань қаласында ақынның туғанына 80 жыл толуына байланысты ақынға тамаша ескерткіш орнатылып, салтанатты түрде ашылды.
Оған мыңдаған адам қатысты.
Ескерткіштің авторы СССР халық суретшісі, Ленин және мемлекеттік сыйлықтардың иегері скульптор А.П.Кибальников.
Алланың жазуымен Рязаннан дәм тартып, 1986 жылы қыркүйек айында сол ескерткіштің алдында суретке түскен едім…
Есенин жөнінде қаншама естеліктер оқысам да сол Рязань қаласындағы кітап дүкені туралы ешқайсы да ештеңе айтпайды.
Қалада Мәскеу тас жолына шыға берісте биік, үлкен, безендірілген, алдыңғы қабырғалары әдемі тұтас әйнектелген кітаптар үйі бар.
Мен осы кітап дүкенінен «Мир Есенина» атты әйгілі ақындар мен әдебиетшілердің, сыншылардың ақын туралы жазған мақалалары, естеліктері, «О Есенине» атты замандастарының естеліктері, тағы басқа кітаптар сатып алдым.
Сол сатып алған кітаптарымның біріне, мұқабаның ішкі бетіне «г.
Дом книги на московском шоссе 05.09.86 г.
времени» деп қолтаңба жазып қойыппын.
Дүкен іші тамаша безендірілген.
Кісі бойындай плакатта ақ қайыңдардың арасынан қарап тұрған Есенин бейнесі ақынның тірі кезіндегідей әсер қалдырады.
Сол плакатта әдемілеп: «И в песне я тебя отзовусь» деп ақынның бір өлеңінің бір жолы жазылып қойылыпты.
Айналасы орман: қайың, терек, қарағай.
Күз, бұлыңғыр аспан жауайын ба, жаумайын ба деп тұрғандай.
Ауа дымқыл, күзгі жапырақтар исі тылсым бір сезімге бөлейді.
Сол сатып алған кітаптарым және одан кейінгі том-томдап жинақтаған кітап-кітапшалар, газет-журнал қиындылары кәдеге бүгін жарап отыр.
Қазір міне, жеке кітап болып шығып отыр.
Қазір менде жеке кітап болып шыққан ақынның замандастарының, ақын-жазушылардың, тағы басқаларының 130-ға тарта естеліктері бар.
Әрине, кейбір іші тар, иісалмас, қуыскеуде біреулердің «артына қарамай Есенинде несі бар, ей?» деуі мүмкін.
Оларға сықақшы Сейіт Кенжеахметов айтқандай: «К…ме тіліңізді тигізбеңіз» дегім келеді.
Мен өзімнің қазағымның ақын-жазушыларының шығармаларын да сүйіп оқимын.
Олардан, өлеңдерін айтам, жаныма ләззат аламын, жақсы шығарма оқысам рахаттанып қаламын.
Оқырман болғанда жаман оқырман емеспін.
Қандай жақсы шығарма болсын, өзімше қабылдаймын, өзімше пікір түйемін, өзімше түсінемін.
Осы бір дүниемді жазарымда көп ойландым.
Толғанып көріп едім, біраз бет шығатын түрі бар.
Содан кейін «нартәуекел» деп отырмын.
Жоғарыда айтқанымдай, қолымдағы естеліктердің, құжаттардың барлығы орыс тілінде.
Соларды кеңінен пайдаланамын.
Сонымен қатар, қолымда ақын Қадыр Мырза Әлі ағамыздың С.
Есениннің таңдамалы өлеңдері мен поэмаларын аударған «Жазушы» баспасынан 1979 жылы шыққан кітабы, Сергейдің қарындасы Александра Есенинаның қазақ тіліне Сұлтанғали Қаратаев аударған «Аяулы ағатайым.
Естеліктер» атты «Жалын» баспасынан 1985 жылы шыққан кітабы бар.
Газет-журнал қиындылары, Есениннің өлеңдері жөнінде жазылған қазақ ақындарының мақалалары мен аудармаларын пайдаландым.
Көбінесе Есениннің шығармалары жөнінде айтылады да, оның өмірінің қалтарыстары тасада қалып қояды.
Қарап отырсам, айтатын жайлар жеткілікті, Есенинді сүйетін қазақ оқырмандарына ұсынатын тың деректер, орыс жыр құмарларының өздері біле бермейтін құпия деректер баршылық екен.
Бұл «Акроэссенің» мақсаты Есенинді сүйген қауымға, оған еліктеген жас перілерге, ақынның өмірінің беймәлім тұстарын ашып баяндау, өмір көрмей, оның қилы-қилы өткелдерінен өтпей, тіпті өмірден тепкі көрмей, қилы-қилы жайларды бастан кешірмей өлең тумайтынын аңғарту еді.
Мәселен, беріле ғашық болсаң, оның үстіне опық жесең, өзіңнен-өзің сайрайсың.
Өмірден көрген-түйгені көптен ғана өлең шығады.
Оның үстіне көп оқу, ізденіс, талап, еңбек керек.
Кейбіреуге тума талант керек.
Есенин көп оқитын, көп ізденетін адам болған.
Оған төмендегі баяндауымызда көзіңіз жете түседі.
Ал, таланттың жөні бір басқа.
Оны атақты, әйгілі, аузы дуалы деген ақын-жазушылар атап көрсеткен.
Есенинмен сонау бала кезінде кездесіп, өлеңдерін тыңдағын А.М.Горький: «Сергей Есенин жай адам ғана емес, табиғат өзі тек поэзия үшін жаратқан орган аспабы іспеттес» деген.
Ал, А.Толстой: «Оның поэзиясы екі алақанымен жан дүниесінің қазынасын ұсынып тұрғандай» дейді.
Есенин жөнінде арнау өлең жазғандар өте көп.
Досы Н.Клюев оншақты өлеңін арнаған, тіпті Есенинге арнаған сыңсу-жоқтау өлеңдері де бар… Біздің қазақ ақындары да Есенинге еліктеп, өлеңдер жазған, оған өлеңдер арнаған.
Олар жөнінде осы эсседе тоқталамыз.
Адамның ішкі дүниесі бай болуы керек.
Ол көрінбейді, әрине оны рухани құндылық дейді.
Ондай адамды рухани қазынасы мол адам дейді.
Есенин өлеңдерін оқысаңыз рухани қазынаңыз молая түседі.
Жақсы адам қашан да жаныңа жақын ғой.
Жақсы өлеңдер жазған ақын жаныңызға екі есе жақын.
Сондықтан сіздер жақсы ақынның жырлары сіздерге де жақындай түссін деп осы акроэссемді ұсынып отырмын, оқырманым.
Қалай қабылдайсыздар, ол сіздердің ой-өрісіңіз бен еріктеріңізде.
Айтпақшы, гректерде «akrostichis» деген орысшалағанда «краестишие» деп аталады екен.
Яғни, орысша «стихотворение в котором начальные буквы стихов (строк) образуют слово или фразу (часто имя автора или адресата).
Қарапайым тілде акростих — алғашқы әрпі қандай да бір сөз не тіркес, фраза орнына жұмсалатын өлең.
Есениннің құрдасы Рюрик Ивневтің «Сергею Есенину».
«Акростих» деген өлеңі бар.
Есенинге бұдан басқа 4-5 өлең арнаған.
Сергей Есениннің туғанына 85 жыл толуына орай арнаған өлеңі де бар.
Бұл әлгі бүкілресейлік ақындар одағына қарайтын ақындардың «Домино» атты кафесінде Сергей Есенин мен Борис Пастернактың арасындағы жанжалға куә болған, көзімен көрген Рюрик Ивнев.
Есенинге арнаған соңғы өлеңін оқысаңыз Есенин Р.Ивневке де «акростих» арнаған екен.
Ал бұл соңғы Сергейге арнау өлеңін жазғанда Рюрик 90 жаста, 1891 жылы туып, 1981 жылы дүниеден өткен.
Мәскеулік имажинистердің тобында болған.
Өлең шығарған, прозамен айналысқан, аудармамен шұғылданған.
Маған бұл соңғы ақынға арнаған өлеңі ұнады.
Ивнев Рюрик дегені лақап аты, шын аты-жөні – Ковалев Михаил Александрович.
(«Жизнь Есенина, рассказывают современники.
Мен де еліктеп, осы туындымды «Акроэссе» деп атадым.
Б.Пастернак (1890-1960) Есенинмен «Домино» кафесінде кездесіп, сөзге келіп қалған кезде 30-да, Есенин 25-те.
Екеуінің де қыннан қылыш суырғандай жалын атқан жас кездері.
Нобель сыйлығы ұсынылғанда, одан бас тартатын осы Пастернак.
Кейін 1956-57 жылдары «Люди и положения» деген очерк жазып, онда Есенин жөнінде: (айтқандарының мәні мен нәрі кетіп қалмасын деп орыс тілінде беріп отырмын — автор) «Со времени Кольцова земля русская не производила ничего более коренного, естественного, уместного и родового, чем Сергей Есенин,… Он и стихи свои писал сказочными способами, то как из карт, раскладывая пасьянсы из слов, то записывая их кровью сердца.
Самое драгоценное в нем – образ родной природы, лесной, среднерусской, рязанской, переданной с ощеломляющей свежестью, как она далась ему в детстве».
Стихи и проза писателей современников поэта.
стр.509).
Байқайсыз ба, кекшілдік жоқ.
Орыс осындай қылықтарымен өркендеп, өніп келеді ғой деп ойланасың.
Төбелессе, сөзге келсе, бір жартысын бөліп ішіп, құшақтасып, татуласып, күліп-ойнап жүре береді.
«Қайдағы бір сай үшін, қалатұғын тай үшін» жаға жыртысады.
Бірін-бірі көрместей болады.
Бірі ұрымға қашып, бірі Қырымда қалады.
Оларды жарастыратын жақсылар, татуластыратын ақылдылар екі жаққа да «сенікі жөн» деп, айдап салып, араларына от жағып, саптыаяққа ас құйып, сабынан қарауыл қойып, қарап отырады… Шығармаларын оқып сүйсінесің.
Өздері татуласуға талпынбайды.
туындыларында… шығармаларында..