Сәбең қайтыс болған 1973 жылы сонау Ақтөбе жақтан 25-тер шамасындағы Сәбит есімді жігіт әйелімен және екі-үш жасар қызы Ботагөзбен келіп, қабір басында көз жасына ие бола алмай топырақ салыпты, үй ішіндегі ол-пұл шаруға араласыпты.
Сәбеңнің жары Мариям апай «жас жазушылардың біреуі шығар» деп ойлайды.
Төртінші күні әлгі жігіт қара жамылып отырған Мәкеңнің алдына келіп, тізерлеп отырады да, «әкемнің аманатын орындадым, топырақ салдым,енді қайтуға ұлықсат етіңіз» дейді..-Ұлықсатты аласың ғой, шалым сендерге қандай жақсылық жасап еді?
-Сәбит атам қосқан жастармыз ғой.
Сәбеңе жазылған бір хаттың жайын айтқанда Мәкең «Ботагөз» романының бір данасын өз үйінен таба алмай әлекке түскендерін есіне алыпты.
Бір үйдің асау тайдай ойнақтаған кенжетайы тракторист оқуынан кейін ақылы толып атпал азамат болады.
Үйленуді ойлап жүргенін әкесіне сездіреді.
Оның құдайдан тілегені де осы ғой, жалма-жан құда түсуге барады.
Ол да, бұл да малшы, қуаныштарында шек жоқ.
Қыздың әкесі қазақта жоқ ырымды бастайды.
Жалғыз қызына құда түскендерге бермеген киті қалмайды.
Енді қарсы құдалыққа барғанда жігіттің әкесі риза қылып қайтаруға жан салады.
Қызақтың әдеті ғой шабылып қалатын.
Енді хаттың өзіне назар аударыңыздар: «Екі к.ннен кейін құдам рұқсат сұрады.
Мен де үйдегі жоралғыға беретін малдарымды атап, сандықтан бар асылды ортаға төктім.
Ештеңе алмайды, тіпті пысқырып та қарамайды.
-Құда, бұл қалай, атаған заттарымды менсінбей отырсың ба? –деймін мен қызараңдап.
— Жоқ,- деп күледі ол.
–Жылқы,сиыр,түйе өзімде де бар.
Дүние-мұлік жағын өзің көрдің.
Анау-мынау жылтырағанға қызығатын қазағың мен емес.
Рахмет! –дейді.
-Құда-ау, сонда бұл қалай, ең болмаса ескерткішке бірдеңе алмай, құралақан қалай кетпекшісің? -деймін мен.
-Жоқ, құралақан кетпеймін, ескерткішке бір зат аламын, зат болғанда кітап аламын, ол сенің анау керегеңде ілулі тұр.
Менің көптен таба алмай жүрген шығармам еді.
Өзімді де бар еді, бір көксоққан алып кетіп, қайтармай қойғаны.
Мыжғылап ортасына әрең жетіп едім, оқи алмай қалдым.
Сол кітап сенің үйіңде тұр екен, соны берсеңіз жетеді маған, -дейді.
Алып көрсем, Сіздің «Ботагөзіңіз» екен.
Өзімнің күнделікті ермегім.
Колхоз басқармасына бір қой беріп, қалап алған байлығым.
Әлі толық оқып бітірген жоқ едім.
-Құда, өзге не сұрасаң да ала бер, бірақ мұны бере алмаймын, -деп бірден ашық кеттім.
Ұзақ күн бойы қой соңында жүрген адаммын.
Сондағы бар ермегім осы.
-Е-е, құдалығымыз бір кітапқа тұрмайды екен.
Ендеше жарар, құда болмай-ақ қоялық.
Қыз барса өзі бара берсін, мен бата бермеймін, -деп құдам кәдімгідей ренжіп, ауылына асығыс аттанып кетті.
Алды-артына қараған да жоқ, басқа бір ауыз сөзге келмеді.
Анадан бергі уәде де, той да далада қалды.
Кемпір жүр бажылдап: «Қартайғанда кітап оқып, оқымысты болмақшы ма ең? Құның ба еді бұл кітап? Бере салмайсың ба сұраған бетте.
Апатып бер енді, әйтпесе отқа жағамын» деп күнде құлағымның етін жейді.
Бір колхоздағы трактор жүргізіп жүрген баламнан да береке кетті.
Жұмыстан келеді де, аһылап-уһілеп құлайды төсекке.

-Әке, мынауың ұят болды, Шырынды енді… –дейді.
Құдамның қисайып кеткеніне ренжіп отырған бетте:
-Ала алмасаң, ала алма.
Мен бүкіл ауылдағы жалғыз кітапты бере алмаймын, -деп салғанмын.
Қазір баламыз екеуіміз аразбыз.
Тіл қатыспағанымызға айға жақындап қалды.
Кенжетайым күнбе-күн жүдеп барады.
Өзімнен де қисықтық бар.
Сәбитжан осыған бір жағдай жасар деген ниетпен жазып отырмын.
Көмектесе гөр, айналайын!».
Бұл хат Сәбеңді мықтап әлекке салыпты.
Алматыдан таба алмаған соң жер-жерге хабарласып, Талдықорғандағы атақты Нұрмолда Алдабергеновті араға салып, қоймада жатқан екі бума кітапты алдырып, екі құдаға жіберіп, өкпе-наздарын тарқатқан екен.
Ақтөбеден келген жігіттің Сәбит аталуы, онан туған қыздың Ботагөз есімін иеленуінің осындай тарихы, сөз жоқ «Жұмбақ жалау» -«Ботагөз» романының қазақ елі үшін қандай рухани байлықтың көзі болғандығын анық көрсетеді..