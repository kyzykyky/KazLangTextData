Ұлықбек Оразбайұлы Есдәулетов 1954 жылы 29 сәуірде Шығыс Қазақстан облысы, Зайсан ауданы, Үлкен Қаратал ауылында дүниеге келген.
Гуманитарлық ғылымдар академиясының құрметті академигі.
Әуезов атындағы Семей университетінің профессоры..Ұлықбек Есдәулетовтың көптеген шығармалары бар.
Олар: «Қанат қақты», «Көздеріңе ғашықпын», «Жұлдыз жарығы», «Алтайдың алтын тамыры», «Ұлыстың ұлы күні», «Ақ керуен», «Жаратылыс», «Жүректегі жаратылыстар», «Алтай асулары», «Заман-ай», «Киіз кітап», «Ахилестің өкшесі», «Ынтық зар», «Әбілхаят».
Ақын шығармаларының ішінде «Қара пима» поэмасының алар орыны ерекше.
Жалпы бұл поэма неліктен «Қара пима» аталды? – деген сауалға бұл туындыны оқыған әр оқырман жауап іздері сөзсіз…
Әке мен бала проблемасы, қазіргі замандағы өзекті мәселе.
Қоғамымызда бел алып бара жатқан маскүнемдік, ішімдікке құмарлықты ақын поэмаға арқау етіп алған.
Шығарманы талдау барысында көптеген өмір шындығына куә боламыз.
«Қара пима» поэмасының сюжетіне тоқталсақ, «алай-дүлей ақ боран, көңілін ой күпті қылған балаға кездесеміз.
Анасы өлген, ал әкесінің күйі болса:
Ішуге сылтау табылар,
Ішемін, — дейді, күйіктен.
Қызған соң айтар әні бар,
Өмір-ау неткен сүйікті ең!» — деп басталып, поэма сюжеті әкесінің баласының жалғыз пимасын алып кетіп сатуымен, баласының ана бейітінің басына барып, жоқтау айтып, үсіп қалуымен шарықтау шегіне жетеді.
Әкесі үйге келіп, тәубесіңе келгенде, баласының ауруханаға түскенін естиді, сонда барып баласының пимасын сатып жібергені есіне түседі.
Содан соң әкесі баласына жаңа пима сатып алып, ауруханаға барады.
Баласының екі бірдей аяғын тізеден төмен қарай кесіп тастағанын ол білмеді.
Сонда баласы:
Енді әке пиманың
Қажеті маған жоқ..
– деді.
Қараса… кеште баяғы..
Пиманы сатып ант ұрған..
Үсіген екі аяғы
Кесілген екі балтырдан!…
Расымен де, қазір, аға буынның кермек судың ащы дәмін татып, тура жолдан таюынан, қаншама тату-тәтті шаңырақтың қақ ортасынан бөлініп, балалары тастанды атанып, қу жетімдік көріп жүрген жайы бар.
Әрине, көпке топырақ шашудан аулақпыз.
Бірақ, көп отбасының шаңырағы осыдан шайқалып жатқаны хақ.
«Жетімін жылатпаған, жесірін қаңғытпаған» дана халқымыз, ертеңіміз не болмақ? – деп алаңдаймыз.
Заман сондай ма? Әлде қоғамымыз батысқа еліктеп бара ма? Үлкеннің көзінше ішпек түгілі, үлкеннің көзіне тіке қарамайтын буын, бүгінде сол үлкендермен қосыла ішетін заман туған ба? Осындай безбүйрек әкелердің кесірінен қанша жастарымыздың өмірі бұзылды, бұл ащы да болса шындық.
Аға буыннан үлгі алатын біздер, кімге қарап бой түземекпіз? Кермек сусыз, еш алаңсыз өмір кешкен бұрынғы тату-тәтті кездер қазір қайда? – деп жүрген қаншама балғын сәбилерді көрдік.
Олардың тағдыры не болмақ? Сол ащы сусыз-ақ бұрындары ата-бабаларымыз күн кешті ғой.
Ал, қазір ше? Аузы дуалы қарттарымыз қалмағаннан ба, жоқ әлде 70 жыл бодандықта өмір сүргеннен бе, өзіміз ойлап, өзіміз жұмыс істей алмайтын дәрежеге жеттік.
Қорыта келе, бұл поэманы оқыған қалың көпшіліктің көз жанарына жас келетіні рас.
Неге десеңіз? Көпшіліктің тағдырымен, көкейіндегі мәселелермен сәйкес келетіндігінен десе болады, себебі, ғасыр дертіне айналған маскүнемдіктен қаншама тағдырлар тәлкекке ұшырап, талай өмірлер қиылды.
Заманымыздың айықпас ауруының салдарын жырлайтын «Қара пима» көпшілікке ой тастап, тура жолдан адастырмас имандылық айнасы деуге болады..Саққұлақова Самал 
«Болашақ» Академиясының І курс студенті.