Филология ғылымының докторы, ғалым, алаштанушы Айгүл Ісмақованың «Асыл арнаға» берген сұхбатындағы әдебиет жайлы ойларын оқырман назарларына  ұсынамыз.
Сұхбат барысында Айгүл ханым өзінің заманауи әдебиет пен әдебиеттану ғылымына көңілі толмайтындығын жеткізген..– Әдебиетшілердің, ақын-жазушылардың ынтымағы туралы не айтасыз? Бұрын қандай еді, қазір қандай?.– Қазақ жазушыларының ынтымағы туралы сөз болса мен тағы да сол алаш зиялыларын үлгі қыламын.
Ахмет Байтұрсынұлының Әлихан Бөкейханға арнап «Достыма», Сұлтанмахмұт Торайғырұлының «Бірі Айым, бірі Күнім» деп Әлиханға, Ахметке қарата айтқан әдемі сөздері бар.
Алаш арыстары бір-бірінің қадірін білген.
Әлихан соңынан ерген Ахмет пен Міржақыптың, Мағжанның ақындығын, Жүсіпбектің жазушылығын біліп, оларды қолдап, қамқоршы бола білген.
Ахмет Байтұрсынұлы «Ақын ініме» деп Міржақыпқа қолдау көрсетті.
Кеңес заманында жазушыларды бір-біріне қарсы қойып, олардың үстінен тоталитарлық жүйеде ақыл айтып отыру арқылы бір-біріне деген қарама-қайшы пікірді қалыптастырды.
Бір-бірін кінәлап жазу, өкпе арту бұл қазіргі зиялы қауым арасында да бар.
Дегенмен, қазіргі ақын-жазушылар бір-бірінің қадірін біледі.
Кімнің кім екенін өздері біліп отырады.
Анау атаққа сай, немесе сай емес екенін де өзара айтып отырады.
Қазіргі заманда бізде пендешілік көп болып барады.
Атақ құмарлық, шенқұмарлық алға шыққан жағдайда баяғыдай Әлихандар сияқты «сұңқарым-ай, іңкәрім-ай» деп бір-біріне айту қазір жоқтың қасы.
Ахмет Байтурсынұлы Әлиханға былай деген: «Қырағы, қия жазбас сұнқарым-ай! Қажымас қашық жолға тұлпарым-ай! Үйілген өлексені өрге сүйреп, Шығармақ қыр басына, іңкәрім-ай!».
Қазіргі ақша, атақ қуып бара жатқан заманның зардабын ұрпағымыз тартпаса екен.
Алайда, осыған қарамастан әрбір қаламгер бір-бірінің қадірін біледі.
Кімнің деңгейі қандай екенін де біледі.
Бір-біріне өкпелей қалса, бірден өлең не сын түрінде жариялап тастайтын әдеті де бар.
(күліп) Қорыта айтқанда, жазушы да, ақын да әртүрлі мінез иесі, пенде, сондықтан да оны идеализациялаудың қажеті шамалы..– Ф.Кафканың атақты «Қорған» романы сол кездегі Австрияның, О.Памуктың Нобель сыйлығы берілген «Қар» романы Түркияның рухани-әлеуметтік ахуалының көркем бейнесі.
Сіздіңше, біздің әдебиет мұндай романдарды тудыра ала ма?.– Кафканың «Қорғаны» заман шындығын көрсетіп кеткен шынайы, классикалық туынды.
Ал, Памуктың «Қар» романы да Түркиядағы саяси, рухани шиеленісті суреттеген роман.
Сол романды оқып отырғанда Түркияның дәл қазіргі жағдайы көз алдыңа келеді.
Бұл жазушының осыдан он жыл бұрын осы жағдайға көз жеткізгендігі.
Біздің қоғамда да ондай романдар бар.
Тек насихатталу жағынан ақсап тұрмыз.
Мәселен, былтыр ғана әдебиет саласы бойынша ҚР Мемлекеттік сыйлығын алған жазушы Бексұлтан Нұржекеевтың «Әй, дүние-ай» деген романы.
Романды «Әй, дүние-ай!» деп атаған себебі, бұл жеке адамның тағдыры емес.
Бас кейіпкері – Шәйі деген қазақтың қызы, Ақбілектің құрбысы.
Былтыр Албан көтерілісіне, Торғай көтерілісіне, жалпы ұлт-азаттық көтерілісіне 100 жыл толды.
Бұл – қазақтың үлкен бір тарихи белесі.
Қазақтың үлкен қайраткерлері, Ахмет Байтұрсынұлы, Әлихан Бөкейхан бастаған Алаш азаматтары 1916 жылғы көтеріліске шығудың қажеті жоқ деген.
«Халық қырылып қалады, қарсы шығамыз деп қазақты қырып алмау керек» деген ұстанымда болған.
Кейбіреулер осының өңін теріс айналдырып, ел алдындағы азаматтардың халыққа деген қастандығы тұрғысында бағалаған.
Роман құжаттық деректермен жазылған.
Қазіргі сауатты оқырманға «бұл қалай болды, жазушы ойынан шығарып отыр ма, әлде мұның тарихи негізі қандай» деген мәселе маңызды.
Роман – жазушы қиялының туындысы емес, өмірде болған адамдардың басынан өткен оқиғалар тарихы.
Романның бүкіл өн бойында күрсінумен өкініш, үрей мен қорқыныш қатар жүреді.
Сол қанқұйлы оқиғаның ішіне еніп кетіп, одан шыға алмай, есеңгіреуді де бастан өткересіз.
Тек шарықтау шегіне жетіп, қорытындысында ғана «уһ» деп деміңді шығаруға шамаңды келтіретін бұл шым-шытырман оқиғалы шығарманы көпшіліктің оқығандығын қалаған болар едім.
Елдің тарихын білу үшін осындай кітаптар оқу қажет..– Әлем әдебиетінде «роман-воспитание» деген жанр бар.
Қазақ әдебиетінен осы жанрға қай романды қосар едіңіз?.– Бұл туралы мен осыдан он бес жыл бұрын жазған едім.
Берлин университетінде өткен симпозиумға қатысқанымда осы тақырып аясында баяндама жасадым.
«Қартқожа» мен «Ақбілекті» оқырманды тәрбиелейтін романдар тобына жатқызған едім.
Сонда олар таң қалды, қалай кеңес үкіметіне дейін қазақ әдебиетінде осындай романдар болған деп.
Роман-воспитание жанрына жатқызу үшін роман кейіпкері кішкентай кезінен бастап тұлғалық деңгейге дейін жетуі керек.
Мысалы, Қартқожа ауыл молдасынан сауат ашқан кішкентай ғана бала роман соңында 16-17 жастағы өз ойы қалыптасқан азамат болып шығады.
Бұл – роман воспитание жанрының толық шарттарына сай туынды.
«Қартқожа» – 1916 жылғы Ұлт-азаттық көтерілісі туралы жазылған тұңғыш роман.
1916 жылы патша жарлығымен, қазақ жастарын қара жұмысқа алу басталды.
Қарап отырсаңыз, қазақтарды кемсітіп «бұлардың қолынан тек қара жұмыс келеді, мылтық ұстатуға болмайды» деген түсініктегі төмендету.
Осыған намыстанған Жетісу қазақтары көтеріліске шықты.
Романда Қартқожаның образы арқылы көтерілістің себеп-салдары, қазақтардың өзара ішкі түсінбеушіліктері толық ашылған.
Сонда Европалық ғылыми орта «сіздер осындай керемет туынды бар екенін бұрын неге айтпағансыздар» деп қатты таңқалған болатын.
Бұл жанрды қазақшаласақ, роман-тәрбие болып аударылады ғой.
Жан-Жак Руссо, Дидро шығармалары осы жанрға жатады.
Бұл жанрды қазақ тілінде іске асырған – Жүсіпбек Аймауытұлы.
Әлемдік әдебиеттану анықтағандай, әдебиет өзі үшін жазылмайды, әр халықтың тарихы, кейіпкердің тарихы ретінде жазылады.
Ол кейіпкердің тарихы нанымды болу үшін міндетті түрде бала кезінен басталуы керек.
Қазақ әдебиетінде Қартқожадан басқа баланың тарихы әлемдік психологиялық роман негізінде әлі жазылған жоқ.
Асыл арна: – Айгүл апай, әдебиеттану ғылымының қазақ қоғамында насихатталуы қай деңгейде? Айгүл Ісмақова: – Шынымды айтсам, осы сұраққа жауап беруге қиналамын.
Білім және Ғылым министрлігінің бұйырығымен биыл Мамандық классификаторында магистр доктор лингвистики деген атау бекітілді.
Оқуға түскеніңізде мамандық: әдебиеттану мен лингвистика деп аталады! бірақ классификация бойынша бітіргеніңізде сізге тек лингвистика маманы деген мамандық беріледі.
Бар ЖОО, филология магистратурасы мен докторантураларда Қазақ әдебиеті деген мамандықпен бірген енді әдебиеттану мамандығы да осылай жойылды! Осы 2017 жылдың қаңтарынан бастап! Қазақ тіліндегі Бабалар Сөзін зерттеп, ұлттың жаны әдебиет дегенді танытатын Әдебиеттау мамандығын жойылуы кімге қолайлы? Әлемдік деңгейде бар мамандықты жойып тастаған Білім мен Ғылым министрлігінің бет алысы мемлекеттік тілдің жойылуына да себеп болып отырғаны анық.
Мемлекеттік тілдегі қазақ әдебиеті мен әдебиеттану мамандығы жойылған кезде қазақ тілінің шалажансар болуы да түсінікті.
«Ұлтты жою үшін оның әдебиетін жою жеткілікті» деген Алаш ғалымдары.
Өз тарихы мен әдебиеті – бабалар асыл сөзінен айырылған қазақ тілі тек тұрмыс-саудасаттық тілі бола алмайды! Алаш аманаты осылай аяқ асты болды.
Мемлекеттік тіл отбасылық және ауылдағы азнаулақ қазақтың тілі болып қала бермек.
Иә, арасына мінбелерден айғайлап қоямыз: Қазақ тілі неге орнықпай қойды деп.
Ал іс жүзінде оның тамырына осылай балта шабылып жатыр.
Бұл халықтың тарихын, текті бабалардың сөзін жою деген әрекет.
Өзің де әдебиетшісің ғой, осындай сұмдықты елестете аласың ба? Мысалы, сен алдағы уақытта әдебиеттану мамандығы бойынша докторантураға түссеңіз де, диссертацияңды әдебиет бойынша қорғап шықсаң да, сізге дипломға жай ғана лингвист мамандығының магистрі немесе докторы деп жазып береді.
Ол қай тіл бойынша ол белгісіз қалады.
Классификациялаудың бізге ұсынғаны осы болды.
Бұл біздің министрлік бекіткен атау, солар ойлап тапқан жаңалық.
Енді әдебиет тану деген мамандық жойылды.
Әдебиеттану мамандығы күні бүгін әлемде де бар, Мәскеуде де орнында тұр.
Мұндай сауатсыздықты түсіну қиын.
Қазақ әдебиеті ғана емес, енді әдебиеттану деген ұғыммен жылап көрісетін болдық.
Қазақ тілі, орыс тілі, ағылшын тілі, француз тілі – бәрін бір жерге топтастырып, бір қазанға қайнату арқылы қазақ әдебиеті мен әдебиеттану мамандығы осылай жойылды.Сұхбаттасқан: Салтанат Қожа 
 www.asylarna.kz.