Әлемнің музыка тарихын­да Бахтың есімі Бетховен, Моцарт, Шопендермен қатар аталады..Алғаш рет 2006 жылы профессор Мартин Джарвис «Бахтың бірнеше кейбір шығарма­сын әйелі Анна Магдалена жазды» дегенінде, көптеген музыкатанушылар қарсы шықты.
Тіпті кейбіреулері «Мартин Джарвис әйгілі Бах арқылы өзіне пиар жасамақшы» деп салды.
Ал Мартин болса, «әлі менің өтірік айтпағаныма көздеріңді жеткізем» деген болатын.
Арада сегіз жыл өткеннен кейін Мартин Джарвис тағы да Бахтың «Гольдбергтің вариация­сы» және «Темпералды клавир» циклі Бахтың әйелі Анна Магдаленаға тиесілі» деп өз зерттеуінің қорытындысын жайып салды.
Бұл жолы әлемнің композиторлары мен музыкатанушылары шынымен ойланып қалды.
Себебі, профессор Мартин Джарвистің дәйек­тері көңілге қоным­ды еді.
Тіпті профессор ғылыми тұрғыда зерттеп, мақала жазып қана қоймай, бұл туралы деректі фильм де түсірді.
Әлемге танымал шығарма­­шылық тұлғалардың арасында бұған дейін әйелінің шығар­ма­ларын «пайдаланып», атағы аспандағандар болған.
Бірақ… Бах – қатардағы көп танымал композитордың бірі емес, та­лантымен әлемді тамсандырып, есімі мәңгілік жалына жармас­қан тұлға ғой. 
Иоганн Себастьян Бах 1685 жылы 21 наурызда музыкант от­басында өмір есігін ашты.
Жал­пы, Бахтар әулеті – музыканттар династиясы.
Себастьян Бахтың бабасы, музыканы қатты жақсы көретін наубайшы Фейт баласы, немересі, шөбере-шөпшегі, жал­пы бүкіл ұрпағы музыкант бола­тынын, әрине, білген жоқ.
Тіпті екі ғасыр бұрын өмір сүрген не­містер фамилиясы Бах деген кісі­мен кездессе, «Сіз музыкант­-
сыз ба? Әйгілі Бах әулетіненсіз бе?» деп сұрайды екен.
Бәлкім, олардың бәрі де танымал бол­ма­ған шығар, музыкамен айналы­сып, байыған жоқ шығар, бірақ олар музыканы атадан балаға «мұра боп қалатын» мамандық секілді жақсы көрді. 
Алғаш рет орган аспа­бының дыбысын естігенде, бала Се­бас­тьян айнала­сында адам барын ұмытты.
Кейіннен достары орган аспабында жақсы ойнауының сырын сұрағанда: «Мұның еш­қандай құпиясы жоқ.
Қолыңызға органды алып, қажетті кла­виш­терді бассаңыз болды» деп жауап береді. 
Өкінішке қарай, Себастьян тоғыз жасында әке-шешесінен бірдей айырылып, жетім қалады.
Үлкен ағасы, музыка пәнінің мұ­ғалімі Христоф Себастьянды қам­қорлығына алады.
Христоф інісінің музыкаға қабілетті екенін білсе де, оның музыка тарихын­-да құбылыс тудыратын талант екенін, әлеуеті мықты екенін ба­ғамдай алмады.
Тіпті Себастьян­ға өзіндегі әйгілі компо­зитор­лар­дың шығармаларының жинағын ұстауға тыйым салады.
Ағасынан ұрлап, түнде ұйықтамай, дәп­тері­не ноталарды көшіріп отыратын.
Бір күні ағасы «ұрлығының» үс­тінен түсіп, інісінің музыкаға де­ген сүйіспеншілігін бағаламақ тұрмақ, ұрсып, кітапты тартып ала­ды.
Ызаланған кішкентай Себастьян «Мен әлі олардан да жақсы жазамын» дейді. 
Алғыр, бірбеткей Себастьян сабақты жақсы оқыды, ізденіп, музыкалық білімін жетілдіреді.
Шіркеудің хорында ән салып, өзін өзі асырайды.
Ата-ана қам­қорлығынсыз өскен, табиға­ты­нан тым еркін, бірақ өз еркін­ді­гіне өзі үнемі шектеу қоятын Бах жиі депрессияға түсетін.
Оны депрессиядан тек музыка ғана құтқаратын. 
Шіркеудің музыканттарды «бір қалыпқа» салуы оның ыза­сын тудыратын.
Шіркеудегі му­зыканттар арасында да үлкен бәсекелестік бар еді.
Аяқтан шалу, күндеу, бірін-бірі мойын­дамай, жоққа шығару – бәрі де Бахты қатты шаршататын.
Өзі өмір сүріп жатқан қоғамның «ережесі» шаршатса да, ол мо­йымады, сынбады.
Өзінен та­ланты төмендердің сызып берген «шеңберімен» жүре алмады.
Сол себепті, бір қаладан екінші қа­лаға жиі жұмыс ауыстырды. 
Тек қана өз ережесімен ойна­ғысы келсе де, әлеуметтік қиын­шылық оны өзгелерге тәуелді ет­ті.
Ол да ет пен сүйектен жа­ралған пенде.
Өз заманындағы өзге композиторлар секілді ко­рольдің алдында өнер көрсету оған да мәртебе еді. 
1747 жылы Бах прусс королі Фридрих II сарайында қонақ болады.
Өнерге жақын король композиторға тақырып ұсынып, сол жерде шығарма жазуын өті­неді.
Суырыпсалма Бах талан­ты­мен корольді тәнті етеді.
Кейін­нен Бахқа бұл тақырып ұнағаны сондай «Музыкалық тарту» циклін жазып шығады.
Корольге шығармасын сыйлық ретінде жі­беруді де ұмытпайды. 
Бетховен: «Оның есімі – бұлақ емес, мұхит» дейді.
(«Бах» сөзі неміс тілінде «бұлақ» деген мағынаны береді).
Ал Гёте – 
«…Құдайдың құбылысы: бәрі айқын, десе де, тілмен айтып, тү­сіндіре де алмайсың» деп жаза­-ды.
«Егер Бетховен, Шуберт, Шуманның музыкалық шығар­ма­ларының бәрі жоғалып кетсе, бұл орны толмас өкініш болар еді, ал Бахтың шығармаларын жоғалтып алсақ, мен тіпті жұ­банбас едім» деп Брамс пафосқа толы пікір айтады.
Моцарт «Бір нәрсе үйренуге болады» деп қыс­қа қайырады.
Шын мәнінде, Мо­царт Бахтан көп нәрсе үйренді. 
…Бах өз бөлесі, тамаша да­уысты әнші Мария Барбараға ғашық еді.
Қызметін, беделін пайдаланып, Марияны шіркеу хорына жұмысқа да алады.
Бірақ ол кездегі талап бойынша «шір­кеу хорынан әйел даусы естіл­меуге тиіс еді».
Осы себепті, екеуі де жұмыстан қуылады.
Бах қайда жұмыс істесе де, шығармашылық еркіндікті сезінбеді.
Ол өзін бір шең­берді ғана айналып жүр­ген­дей сезінді.
Кезекті бір гас­троль­дік сапардан келгенде төрт бала­сының анасы, сү­йік­ті жары Бар­­-
ба­ра­ның дүние­ден өткенін білді. 
Арада көп уақыт өтпей, Бах та­нымал, талантты әнші Анна Магдаленаға үйленеді.
Ол кезде Аннаның жасы жиырмада, ал Бах отыз алтыда еді.
Төрт баласы бар, мінезі қиын, өзінен он алты жас үлкен ер адаммен өмір сүру Ан­на­­ға да оңай болған жоқ.
Бахтың балалары, әсіресе, үлкен қызы Аннаны өз аналары орны­на қа­былдағысы келмей, балалық се­зім­мен әкесін қызғанып, мі­не­зін жиі көрсетеді.
Осының бәріне көну он бес жасында танымал­дылыққа қол жеткізген, талантты әнші Аннаға оңай болған жоқ, әрине.
Бірақ ол Бах үшін өзінің мансабын құрбандыққа шалады.
Бахтан Анна он үш құрсақ кө­терді, оның жетеуі бала кезінде көз жұмады.
Анна өзін әнші ре­тін­де емес, әйел, ана ретінде ба­қытты сезінгісі келді.
Барлық пенде секілді Бах еркелеткен күн­дері, балалары жетістікке жеткен күні өзін-өзі бақытты сезінсе, өмірінің сүреңсіз күндері өзін әлемдегі ең бақытсыз әйел сезінді. 
Маэстро өмірінің соңғы жыл­дары жанарынан айырылып, жаны қатты қиналып, азапты күн­дерді бастан кешеді.
Сол ауыр күндері туған шығармаларын қағазға әйелі мен күйеу баласы түсірді.
Бәрінен де қиыны: шы­ғармаларын «сәннен қалды, ескі сарынмен жазылған» деп тобыр шулап жатты.
Бір таңғаларлығы, өлер алдында оған Құдай жа­нарын қайта сыйлады.
Мына ап­пақ әлемді көріп, өмірден озады. 
Бах дүние салғаннан кейін бі­рінші әйелінің балалары Аннаға қараспай, өз бетімен кетеді.
Өз балаларынан да Анна үлкен қам­қорлық көрген жоқ.
Сұлу да та­лантты Анна күйеуінен кейін он жылдан соң кедейшілікте көз жұмды. 
Дүниеден өткеннен кейін ком­­позитордың есімі ұмытыла бастады.
Есесіне ұлы Эмма­нуилдің есімі шарықтай баста­-ды.
Музыканы сүйетін орта Бах­ты анда-санда «Эммануилдің әкесі жақсы орындаушы еді» деп еске алып қоятын.
Бахты компо­зитор ретінде естен шығара бас­таған қоғам ұзақ уақыттан кейін есін жиды. 
Бахтың әлемдік деңгейдегі ком­позитор екенін мойындай­тын музыканттар оның шығар­маларын үлкен концерттерде орын­дай бастады.
1829 жылы Берлинде танымал композитор, пианист Феликс Мендельсон Бахтың «Матфейге мадағын» орындайды.
Қоғам «Біздің Бах – гений» деп шулайды. 
Бахтың үш ұлы өз кезінде та­нымал музыкант болды.
Бірақ олар­дың бәрі де әкесінің көлең­кесінде қалып қойды. 
Профессор Мартин Джарвис: «Бахтың екі шығармасын әйелі Анна жазды» десе де, ешкім де әлемдік музыка тарихынан Бах­тың есімін өшіре алмайды.
Се­бе­бі, Бах – өзге шығармаларымен-ақ мәңгілік жалына жармасқан композитор. 
Гёте «Бахтың музыкасы – Құдайға апаратын жол» дейді.
Сыншы Роджер Фрай: «Бах мені Құдайға сенуге мәжбүрлейді»,– деп жазады.
Оның шығармашы­лы­ғының ең басты ерекшелігі де сол: ақиқатты, Құдайды іздейді. .Аягүл МАНТАЙ, 
«Айқын» газеті.