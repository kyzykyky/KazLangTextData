ҚР Ұлттық ғылым академиясының академигі, еліміздің еңбек сіңірген қайраткері, ғалым Серік Қирабаев биыл 90 жасқа толып отыр.
Академиктің өмірлік серігі — география ғылымдарының докторы, профессор, академик Әлия Бейсенова 85 жас мерейтойын атап өтуде,-деп хабарлайды Qasym.kz тілшісі Алматыдан..Бір шаңырақтағы қос академиктің мерейтойларына арналып Алматы қаласының Ғалымдар үйінде Республикалық көлемде салтанатты мәжіліс өтті.
Мерейтой иелеріне Қарағанды облысының әкімі Ерлан Қошановтың құттықтау хаты мен арнайы сыйлығы тапсырылды.
Қос академиктің иықтарына шапан жауып, астарына ат мінгізді..— Құрметті Серік Смайылұлы! Сізді Қарағанды облысы жұртшылығы атынан бүгінгі 90 жылдық торқалы тойыңызбен шын жүректен құттықтаймын! Сіз қазақтың әдебиеттану ғылымын жаңа сатыға көтеріп, оны мазмұнды да сапалы еңбектеріңізбен байытып келе жатқан танымал тұлғалардың бірісіз.
Әдебиет, мәдениет және білім саласының мамандары үшін Сіздің жетпіс жылдан асатын шығармашылық еңбегіңіз халықпен бірге жасап, елдің рухани тағдырымен бірге өріліп келеді.
Сіздің соңғы жылдарда жарық көрген «Әдебиеттiң ақтаңдақ беттерi», «Тәуелсiздiк рухымен», «Тәуелсіздік және әдебиет» атты кiтаптарыңызды әбден кемелiне келген академиялық ғылым ардагерiнiң жаңа талаптарға жүгiнген тегеурiндi топтамасы деп білемін.
Бұл – Сіздің Тәуелсіз елімізге деген толымды тартуыңыз.
Ұлттық рухымызды асқақтатып, еліміздің әдебиеттану саласын одан әрі дамыту мен өркендету жолында мол үлес қосып келе жатқан Сіз секілді дара тұлғамен біз қашанда мақтанамыз,-делінген Қарағанды облысы әкімі Ерлан Қошановтың құттықтауында..Қарағанды облысының әкімі қос академикке зор денсаулық, отбасы амандығын тілеп, барша облыс тұрғындарының жылы лебізін жеткізді.Қазақстанның мемлекет және қоғам қайраткерлері, ірі ғалымдар және республика көлеміне танымал тұлғалар мен зиялы қауым өкілдері бүгінгі әдебиеттану тарихындағы Серік Қирабаевтың ролін ерекше атап өтті..