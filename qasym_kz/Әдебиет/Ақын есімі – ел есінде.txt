«Болашақ» Академиясында халық ақыны Жәкен Байтуұлының туғанына 125 жыл толуына орай «Сүлейлер сонарындағы жыр жампозы» атты ғылыми-практикалық конференция өтті.
Бұл шараға ҚР еңбек сіңірген қызметкері, қоғам қайраткері Медиев Қасымбек Медиұлы, Облыстық «Орталық Қазақстан» газеті бас редакторының орынбасары Майбас Төрехан Әкімжанұлы, ҚарМУ-нің «Этномәдени зертеулер» атты оқу-зерттеу зертханасының меңгерушісі Жакин Маулен Советұлы, «Егемен Қазақстан» газетінің Қарағанды облысы бойынша меншікті тілшісі Әбілдинов Қайрат, ақынның баласы Байтуов Жақсылық Жәкенұлы, Шет ауданы әкімінің орынбасары Азамат Әбілдин және Талды ауылының тұрғындары мен басқа да бірқатар қоғам қайраткерлері қатысты.
Конференция барысында ақын өмірі мен шығармашылығына арналған баяндамалар оқылып, Академия студенттері дайындаған концерттік бағдарлама көрсетілді.Жәкен Байтуов Қарағанды облысы Шет ауданының Шаруатеңеу деген жерінде дүниеге келген.
Ауыл молдасынан ескіше хат танып, сауатын ашады.
Ол халық арасына өзінің қиссашылдығымен, жыршылдығымен, суырып салма ақындығымен кең танылған.
Кейбір деректерде оның Майасар, Болман, Жылқыбай, Тұңғышбек сынды азулы ақындармен сөз қағыстырып, айтысқа түскені туралы да айтылады.

 Ол «Қойшы мен қасқырдың», «Ақ қой мен қара қойдың» айтыстары, «Наршөккен», «Бірінші майға» өлеңдері, «Саржан – Бодық», «Бөрте батыр», Көкжайдақ», «Ақсерке мен Бөрі батыр» сынды бірқатар дастандар жазған.
Сонымен қатар «Сал-сал», «Абылай», «Наурызбай» дастандарын жатқа айтып, ел ішіне таратқан.
Халық ақынының 125 жылдық мерейтойының құрметіне өткізілген ғылыми-практикалық конференцияның шымылдығын айтыскер ақын Дидар Хамиев «Арнау» айтып ашты.
Домбырадан төгілген күй мен әуезді әннен соң, құттықтау сөз «Болашақ» академиясының ректоры, профессор Меңлібаев Құралбай Несіпбекұлына, Қарағанды облыстық мәслихаттың хатшысы Әбдікеров Рысқалиға, Шет ауданы әкімінің орынбасары Азамат Әбілдинге берілді.

Жәкен Байтуұлының бай мұрасы мен оның шығармашылығының маңызына ерекше тоқталып өткен Қ.Несіпбекұлы конференция қонақтарын Академияның тыныс-тіршілігімен де таныстырып өтті.
Сондай-ақ, Әлихан Бөкейхан есімін Октябрь ауданына беру туралы бастаманы қолдауға шақырды.

Конференцияның ашылу салтанынан соң Жәкен Байтуұлының шығармашылығы және әдеби мұралары жайлы жарыссөзге кезек берілді.
Жарыссөз барысында ақынның баласы, еңбек ардагері, зейнеткер-ұстаз Жақсылық Байтуұлы «Ұрпақтан ұрпаққа жетер мұра» туралы, Е.
Бөкетов атындағы Қарағанды мемлекеттік университетінің доценті, тарих ғылымдарының кандидаты Жакин Мәулен Советұлы «Бөрі батыр дастаны: тарихи шындық мәселесі» тақырыбында, облыстық «Орталық Қазақстан» газетінің бас редакторының орынбасары Төрехан Майбас «Саржан – Бодық» дастанының тарихи тағлымы» жөнінде және ақынның немересі педагогика ғылымдарының магистрі Рыспеков Бауыржан Жәкен Байтуұлының әдеби мұралары» жайында баяндама оқыды.
Осыдан соң конференцияның модераторы, профессор Хамзин Мәуен шараны қортындылап, студенттер дайындаған концерттік бағдарламаға кезек берді..