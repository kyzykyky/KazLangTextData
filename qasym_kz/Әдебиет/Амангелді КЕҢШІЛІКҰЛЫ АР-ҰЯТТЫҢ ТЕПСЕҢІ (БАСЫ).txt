Сыншы болғандықтан әдебиетiмiздегi, есiмi ел аузында жүрген (мейлi мақталса да, сыналса да) ақын-жазушылар туралы жазылған мақалаларды жiбермей оқуға тырысамын.
«Әдеби басылым жарық көрiптi» деген жаңалықты естiсем, жарғақ құлағым жастыққа тимей, қайтсем де оны iздеп жүрiп, тауып аламын.
Өйткенi әдеби процестi бағалау үшiн, оның қазанында қандай дүниелердiң қайнап жатқанын бiлiп, саралап отыру керек.
Сонау Астанада жүрген Төлен Әбдiкұлы ағамды қайта-қайта мазалап, ол шығарып жатқан «Өркениет» журналының бiрнеше данасын сұратып алдым.
Жазушы Тынымбай Нұрмағамбетовтiң «Жыланның уы» атты жаңа шығармасын осы басылымнан оқыдым.
Кейiннен повестi оқу үшiн бұл журналды менен оқуға Герағаң (Бельгер) сұрап алды.
Бiр жас жiгiттер «Алтын тамыр» журналының бiрнеше данасын әкелiп бердi.
«Жұлдыз» бен «Жалын», о, бұл ендi менiң үнемi қадағалап оқитын журналдарым.
Оның сыртында «Абай», «Тұмар», «Шәмшi», «Мұқағали», «Алқа», «Сын», «Жамбыл» журналдары бар.
Оларда да бiр жақсы дүние жарияланғанын ұзынқұлақтан естiсем, достарымнан сұрап алсам да оқып шығамын.
Ақын досым Әмiрхан Балқыбек «Дала мен қала» газетiнiң кең жайлауынан кетiп, «Жұлдыздар отбасы» журналына барғаннан берi ол басылымға да ара-тұра көз қиығымды салып қоямын.
Қазiр, Құдайға шүкiр, не көп, басылым көп.
Бiрақ соған қарамастан бәрiмiз де әдебиет жоқ деп зарлаймыз.
Егер шынымен де әдебиет жоқ болса, әдеби басылымдарды балалата берудiң қандай қажеттiлiгi бар.
Түсiнбеймiн!
Осыдан жиырма жыл бұрын әдеби басылымдарға берген дүниемiздiң жарық көруiн жүрегiмiз лүпiлдеп, тағатымыз таусылып, айлап күтетiн едiк.
Жазған дүниең бiр әрпi өзгерместен, ешқандай да сын айтылмастан, сол қалпында, бүгiн берсең – ертең жарық көредi.
Ақша төлемегенi болмаса, шығармашылықпен айналысқысы келген адам үшiн нағыз коммунизм заман орнады.
Рахат!
Тiптi, бәленбай беттi немен толтырарын бiлмей сасқан әдеби басылымдардың редакторлары қайта-қайта хабарласып, материал сұрап мазаңды алатынын қайтерсiң.
Кейбiр басылымдар саған ескертпей, рұқсат сұрамай-ақ, бұрын-соңды бiр жерде шыққан әдеби дүниеңдi көшiрiп баса беретiн болды.
Мысалы, менiң «Қазақты сүю» атты мақаламды он шақты газет көшiрiп басты.
Жарайды, қазақтың игiлiгiне жараса, жариялай берсiн.
Рұқсат!
Әрине, бiрдеңенi бiр жерден аударып немесе көшiрiп басса да, тәуелсiздiк пен демократияның арқасында өмiрге келген газет-журналдарда шыққан дүниелер ұлтымыздың санасын өсiруге қызмет етiп, жүрегiмiзге сәуле құйып жатса – нұр үстiне нұр.
Алайда керiсiнше, бәрiн жаппай жамандап, танымы терең, парасаты жоғары ұлтжанды азаматтарымыз туралы жалған ұғым қалыптастырып, халықтың санасын улап жатса ше? Кешiрiңiз, ондайда қуанатын ештеңе жоқ.
Мұндайда, iшiмiзден иманымызды үйiрiп, ұлы жаратушыдан артының қайыр қылғанын жалбарынып сұрағаннан басқа iстер амалымыз кем.
Өйткенi демократия заманында кейбiр басылымдар, басқаны былай қойғанда – қазақтың ұлы ақыны Абайды әжуалап, мазақ қылып, ағаш аттың басына мiнгiзiп қойса да, баяғының қатындарындай жер тепкiлеп, «ойбайлағаннан» басқа, олардың бұл терiс әрекетi мен арам пиғылын тоқтата алатын дәрменiмiз жоқ.
Өкiнiшке қарай, келешекте ұлтымызды соры қайнаған батпаққа батыратын мұндай төбет тоқтығына мәз басылымдардың жаңбырдан кейiнгi саңырауқұлақтай қаптап кетуi, қазақтың санасын тұмандандырып, жас ұрпаққа керi әсерiн тигiзiп барады.
Байқайсыз ба, тәуелсiздiк алған жылдардың iшiнде қазақ қоғамында қара күйе жағылмаған, ұрда-жық солақай сыншылардың сойылына жығылмаған бiрде-бiр саяси қайраткерiмiз бен ақын-жазушымыз қалмады.
Тiрi таланттарымыздың көзiне көк шыбын үймелетiп, өлгендерiнiң аруағын күңiрентiп, екi дүниенiң рухани әлемiнiң астаң-кестеңiн шығарып, улатып-шулатып жатырмыз.
Бәрiн шетiнен жоққа шығарып, азаматтығынан мiн таба алмасақ, шығармашылығынан әйтеуiр бiр ақау тауып, жыр шайыры Жұматай жырлағандай «ақын өлтiру ойынына» бiлегiмiздi сыбанып, шындап кiрiсiп кеттiк.
Осылайша ұлтымыздың бiртуар азаматтарының бәрiн шетiнен ойнасшыл, алқаш, рушыл, тоғышар, көргенсiз етiп шығардық.
Ақыр соңында ұлы Абайымыздың аруағын қорлап, жала жауып, оны есi ауысқан наркоман, дiнiн сатқан азғын етiп көрсетiп, өлген әкемiз тiрiлiп келгендей қуанып, мәз-мәйрам болдық.
Құдайым-ау, қалың елi қазағының қамын ойлап, тiрiдей тозаққа түсiп, құсалықтан өлген ұлтымыздың пайғамбары Абайға шейiн тiл тигiзген бiздiң бойымызда ендi адам сүйерлiк қандай қасиет қалды? Қандай?!
***
Таяуда қаладағы дүңгiршектердiң бiрiнен шекесiне әдебиет, мәдениет және өнердiң газетi деп жазылған «Үш қоңыр» деген жаңа басылымға көзiм түсiп, сатып алдым.
Алайда осы басылымдағы өз басым шығармашылығын жоғары бағалайтын ақын Темiрхан Медетбектiң поэзиясын барынша құбыжық етiп көрсетуге тырысқан «Тепсеңсiз қалған Темiрхан» деген көлемдi мақаланы оқып шыққанымда, мұндай да жала жабушылықтың болатынына қайран қалып, төбе шашым тiк тұрып, жағамды ұстадым.
Жалаңаш тәнiме бiреу мұздай су құйып жiбергендей тұла бойым түршiгiп кеттi.
Ашу-ызам келiп, қаным қайнады.
Мақаланы бiрнеше рет оқып шыққан соң, менiң бiр нәрсеге көзiм анық жеттi.
Мақала авторы Бегдiлда Алдамжардың мұндай дүниенi жазғанда бiр-ақ сұмырай мақсатты көздегенi.
Ол – Темiрхан өлеңдерiнiң тонын терiс айналдырып, поэзиясын мансұқ етiп, оның ақындығын жоққа шығару.
Мақаланың ақынға деген өшпендiлiктен құрылғаны, жо, жо, жоқ, дәлiрек айтсақ, сыншының Темiрханға қатты өшiгiп алғаны соншама, ондағы айтылған әр ой жыр сүлейiнiң жүрегiне тiкенектей қадалатын сөйлемдерден тұрады.
Бегдiлда Алдамжар «Темiрхан не туралы жазса да, жадағай публицистиканың, жамиғатнаманың жетегiнде кете бередi» деп ақынды кiнәлайды.
Осы пiкiрдi оқыған соң Бегдiлда Алдамжардың күрескерлiк поэзия мен жадағай публицистиканың арасын ажырата алатынына қатты күмәндана бастадым.
Өлең – өлi мүсiн емес, мынау қоғамда, тiршiлiкте болып жатқан айқаспен, талас-тартыспен қоян-қолтық араласып жатқан жанды дүние.
Олай болса, өмiрдiң қара қазанында қайнаған өлең табиғатында публицистика элементтерiнiң болмауы мүлде мүмкiн емес қой.
Менiң сөзiме сенбесеңiз, қазақ поэзиясының тарихына назар салыңыз.
Бұқар жырау, Доспамбет, Шалкиiз, Махамбет, тiптi, поэзия пайғамбары ұлы Абайда да публицистикаға жатқызуға болатын шығармалар жетiп артылады.
Орыстың ұлы ақыны Пушкиннiң декабристерге арнап жазған өлеңiнде публицистиканың элементтерi жоқ деп айта аламыз ба? Әдiлiне жүгiнсек, әлем әдебиетiндегi ұлы ақындардың қай-қайсы да өз заманында болып жатқан оқиғаларды өлең-жырларына арқау еткен.
Мәселе, сол оқиғаны ақынның қалай жырлауында және оны мәңгi өлмейтiн шығармаға айналдыра бiлуiнде емес пе.
Жыр абызы Бұқар жырау:
Ай, заман-ай, заман-ай,
Түстi мынау тұман-ай,
Iстiң бәрi күмән-ай!
Баспақ-тана жиылып,
Пана болған заман-ай.
Құл-құтандар жиылып,
Құда болған заман-ай.
Арғымағын жоғалтып,
Тай жүгiрткен заман-ай,
Азаматын құлатып,
Жұрт талық болған заман-ай!
– деп, керi кетiп бара жатқан заманның шындығын ашына толғады емес пе? ХVIII ғасырда дүниеге келген осы жыр өзiнiң өмiршеңдiгiн жойды ма? Қайта керiсiнше Бұқар бабамның осы толғауы қоғамы да, адамы да азып-тозып, ұсақталып бара жатқан бүгiнгi заманның көрiнiсiн соншалықты дәл берiп тұрған жоқ па.
Ең қызығы, Әбу Сәрсенбай, Әбдiлда Тәжiбаев, Герольд Бельгер, Мұхтар Мағауин, Жұмекен Нәжiмеденов, Әбiш Кекiлбай, Ғарифолла Есiм, Кеңшiлiк Мырзабеков, Дәуiтәлi Стамбеков, Серiк Тұрғынбекұлы, Исраил Сапарбай, Тынымбай Нұрмағамбетов, Жәркен Бөдеш, Бекен Ыбырайымұлы, Серiк Ақсұңқарұлы, Тұрсынжан Шапай, Аманхан Әлiм, Сайлаубек Жұмабеков секiлдi әдебиетiмiздiң айтулы тұлғалары талантын құрметтеп, шығармашылығын жоғары бағалаған, оқырман қауымға оннан астам жыр жинағын берген Темiрхан Медетбектiң шалқар поэзиясынан Бегдiлда Алдамжардың мақтауға тұрарлық жiбi түзу бiр өлең таба алмағанына қайран қалдық.
Осыдан соң Бегдiлда Алдамжардың бұл мақаланы Темiрхан Медетбектiң шығармашылығын талдағысы келген мақсаттан емес, ақынға деген бiр өшпендiлiк ниетпен жазғанына еш күмәнiмiз қалмады.
Олай дейтiн себемiз, осыдан бiраз уақыт бұрын, дәлiрек айтсақ, 2005 жылғы «Жұлдыз» журналының үшiншi санында жарық көрген «Темiрханның тепсеңi» атты мақаласында Бегдiлда Алдамжар ақын Темiрхан Медетбектiң поэзиясы туралы мүлде басқа мағынадағы пiкiр айтып, тiптi, оның шығармашылығын өте жоғары бағалаған болатын.
Осыдан соң оқырман қайта-қайта құбылып, бүгiн бiр ақынның шығармашылығын мақтап, ертең оны түкке тұрғысыз етiп жамандай салатын Бегдiлда Алдамжардың қай сөзiне сенуi керек? Шындығын айтсақ, бiз әрiсi әлем мойындаған Шыңғыс Айтматовтың прозасына, берiсi қазақ әдебиетiнiң ұлы ақындары Мұқағали, Жұматайлардың поэзиясына шүйлігіп, классик жазушыларымыз Әбдiжәмiл Нүрпейiсов пен Әбiш Кекiлбайлардың шығармашылығын түкке алғысыз етіп, жоққа шығарып, бүгiн бiреудiң шығармашылығын мақтаса, онымен ерегіскен күннің ертеңіне өзгеріп салып, қайтадан жамандап шыға келетiн Бегдiлда Алдамжардың мақаласын жерден жетi қоян тапқандай, қуана-қуана, айғайлатып жариялаған «Үш қоңыр» басылымының қандай мақсатты көздегенiн түсiне алмадық.
Қалай болған күнде де олардың Темiрхан туралы мақаланы әдебиетке деген жанашырлық пиғылмен жарияламағаны бесенеден белгiлi.
***
2005 жылы «Жұлдыз» журналының №3 санында жарық көрген мақаласында Бегдiлда Алдамжар өз замандастарының тымырсық кезеңде әдебиеттiң табалдырығынан аттағанын сөз ете келiп: «Солардың iшiнде мен өз тепсеңiн, тебiндiгiн, маңыр өрiсiн, қозғайтын тақырыптарын, басқа қатарлары құсап қалың тобырдың ортасына түсiп ап, алдыңғы алпысыншы топтың шаңына малтығып қала бермей, өзiнше табуға тырысқан кейiннен соны тапқан да Т.Медетбеков пен К.Мырзабековтiң есiмдерiн арнайы атар едiм» деп, бiраз көсiлiп алып, ойын әрi қарай былай сабақтайды: «Бұл жерде Темiрханның өз замандастарына қарағанда, өз стилiн қалыптастырған кезде ешкiмге барынша ұқсамау, жаңа жайылым, жаңа тепсең табу, соған орай бұрынғы «күйдiм-сүйдiм», көктем, самал, бұлт, жел, аққу, айдын, Алатау, мөлдiр махаббат, адал достық т.б.
дегендердiң құрсауында қалып қоймай, тақырыптың аясын барынша кеңейтудiң керегiн қатты есiнде ұстағандығын баса айту қажет.
Оны әр кездерi Темiрхан өлең туралы өз «программасын» айқындайтын өлеңдерiнде анық көрсетедi….
Ол баяғы әсiре қызыл романтиктерше «ақша бұлтқа» мiнiп ап, жерге әжуалай қарамайды және жердiң қойнауына кiрiп-ап, орта ғасырлардағы софыларша бү дүнияның қызығынан баз да кешпейдi, оның екi аяғы жер бетiнде нық тұр.
Ол бертiнiректе жазған бiр өлеңiнде де өзiнiң өлеңдерi туралы ойлана келiп:
Өлең деп мен келемiн,
Содан жол боп таралғам.
Менiң әрбiр өлеңiм
топырақтан жаралған,
– деп ашық айтады.
Мұндағы топырақ – туып-өскен жер, туған ауыл, одан әрi Отан, стиль жағынан – нақтылық, поэзиядағы реализм, күнделiктi тiршiлiкке тән iрi-iрi мәселелердi қозғау, мұны одан да әрмен алып қарастырғанда, ол ежелгi пәлсапа бойынша жер бетiндегi күллi тiршiлiктi дөреткен, соны дамытып, бекем ұстап тұрған негiзгi төрт заттың, төрт элементтiң бiрi.
Ол топырақтың өзiнше исi, өзiнше қасиетi бар… Поэзияда өздерiн өзi жиi қайталап, өз беттерiн көмескiлеп алған алпысыншы жылғы ұрпақтың тоқырауға ұшыраған тұсында (?) өлең жаза бастаған Темiрхан шайырдың олардан өз iргесiн бөлектеп тiгiп, олардың өмiрi үш ұйықтаса да түсiне де енбейтiн мұнай мен газды, телемұнара мен телайнаны, Маңғыстаудың ала шаңы мен аптабын, Түркiстанның базары мен қауын-қарбызын, телеграфтың сымы мен «қос құлағы едiрейiп тұрған» антеннаны, шақырымдар мен нүктелердi т.б.
негiзгi тақырыбы етiп алуы, көп тобырдың iшiнен аулақ, жырылып шыға бiлген даралығын, өз стилiне метафора мен тосын теңеудi бiрден-бiр азбырай етiп алғанын, өзiн толғандырған өз тақырыбы, өз мәселесi барлығын тайға таңба басқандай етiп көрсетедi.
Бұл жағынан алғанда, Темiрхан 70-жылғы ұрпақтың арасында мүлдем оқшау тұр», – (Қараңыз: «Жұлдыз» журналы, № 37.
Бегдiлда Алдамжар «Темiрханның тепсеңi», 2005 жыл, 171-бет) деп, жер-көкке сыйғызбай дәрiптесе, «Үш қоңыр» газетiнде шыққан мақаласында ол өзiне-өзi қайшы келiп, жоғарыда мақтаған өлеңдi мүлде басқаша түсiндiрiп, төмендегiдей пiкiр айтады:
«Дегенмен де бұл арада дәлелсiздiк жетерлiк.
Бiрiншiден, «өлең деп келе» жатса да, содан өзiнше «жол болып таралдым» деуi шындыққа сәйкес емес.
Бүгiндерi қазақ поэзиясында Темiрханның салған өз жолы деген түсiнiк жоқ.
Екiншiден, «әр өлеңiн топырақтан жаралған» деп түсiнетiн ол әлгi заттың рухтанбағанын, жансыздығын, оның рухани дүнияға айналмай, шикiзат күйiнде ғана қалып қойғанын ескермейдi.
Бұл арада басқаша қисындасақ, әлгi әдеби материалға жан беретiн жазушының өз ыстығы, өз демi, өз жаны жоқ.
Сол себептен оның «топырақтан әр өлеңi» шын мәнiнде жаралған емес, автордың өз қолымен олпы-солпы түрде жасалған шикi дүния ретiнде ғана көрiнедi.
Жалпы Темiрханның бұл жерде алып отырған топырағы белгiлi бiр жерге тән мәудуәт емес, керiсiнше ол исi, әдiрiсi, түрi-түсi, иқылымына орай болатын хәрәраты жоқ мүлдем жалпылама, дерексiз бiрдеме.
Оқушы қауым ондай дерегi жоқ «тексiз»(?) топырақты жер бетiнiң кез келген жерiнен тауып та алады.
Оған орай күшпенен, олпы-солпы етiп әрең құрастырылған «арық-тұрық» өлеңнiң жолдары да дерексiз.
Оның туған жердiң топырағы туралы жазғандары сыртқы әсер, сыртқы бутафория сықылды ғана көрiнедi.
Ол туып-өскен жерден кез келген кiсiнiң алатын қуатын, адам жанында өмiр бойы соның өшпей, әлсiремей жүретiн әсерiн, жалпы жағрафиясын күллi жалпақ жаһанға телiп жiберуге тырысады.
Соның салдарынан оның әдеби кейiпкерлерi кәдiмгi қара жердi басып жүрген екi аяқты, бiр басты пенде ретiнде көрiнбейдi және оны қарапайым кiсiлердiң ой-толғамы, тiршiлiгi, дүниенi сезiнуi, оны түсiнiп бiлуi онша қызықтыра бермейдi.
Темiрхан олар жайлы сырттай ғана сөз етедi.
Бiрақ оның өлеңiндегi әдеби кейiпкерлердiң мағлұматы көп, ол бiр ғана алақандай аулының кiшкене мәселесiнен күллi әлемнiң үлкен мәселелерiне қарай ойыссам деп, жалқы мен жалпының бiр-бiрiне сары майдан қыл тартқандай етiп ұласқанындай бiр қалыпқа енгiзе алмайды.» (Қараңыз: «Үш қоңыр» газетi, 2010 жыл, №5.
Бегдiлда Алдамжар, «Тепсеңсiз қалған Темiрхан»)
«Үш қоңыр» газетiнде жарық көрген мақаланы оқып шыққанда бiздiң көзiмiз бiр нәрсеге анық жеттi.
Сыншымыздың бұл басылымға берген материалы жаңадан жазылған дүние емес, ол 2005 жылғы «Жұлдыз» журналында жарық көрген мақаласының тонын терiс айналдырып, редакциялап, жұртты шатастырып, бұрын аузының суы құрып мақтаған өлеңдерiн ендi терiстеп, жамандап басылымға бере салған.
Сенбесеңiз, салыстырып көрiңiз:
«Бұл жерде және бiр айтарлығы –Темiрхан не туралы жазса да, жадағай публицистиканың, жамиғатнаманың жетегiнде кете бермейдi, оның қандай өлеңiнен де шайырдың шынайы суреткерлiгi анық көрiнедi.
Әсiресе, оның көзi Жапонстанда жасалған фотоаппараттың обьективiндей өте-мөте қырағы, әрi ол жылт еткен ең бiр ұсақ нәрсенiң өзiн жадына хаттай етiп жазып ала қояды.
Және бiр ерекшелiгi, оның метафоралары мен теңеулерi, жалпы көркемдейтiн азбырайы қазақ өлеңiне НТР-дың нобайы, көлеңкесi ретiнде кiрмей, ол қазақтың төл топырағына табан тiрей отырып, өзгеше бiр өң алады.
Бұл жағынан келгенде Темiрханды сөз жоқ, қазақ лирикасының орнығып, қалыптасуына үлкен үлес қосқан алпысыншы жылғы ұрпақтың тоқырауға ұшырап (?), тараң тақырыптың аясынан шыға алмай, өз тепсеңдерiн тоздыра бастаған шағында, соған қарсы iстелген әрекет ретiнде неше алуан тақырып пен жаңашыл поэтиканы қазақ өлеңiне алып келген жаңашыл шайыр деп айтуға толық хақымыз бар.
Әрине, мұндай үлкен талаптың кейде эксперимент дәрежесiнде қалып қоятын кездерi болады, бiрақ Темiрханның темiрдей метафораға толы өлеңдерi одан iргесiн аулақ салып жатыр.
Оның өлеңдерiнде тың бояу, соны теңеу, жаңа метафоралар жыртылып айырылады.
Глобус тұр алдымда
монтиған киiз үйiмдей….Ондағы уық, кереге –
бойлықтар мен ендiктер….Төңкерiп апты шаңырақтай
Солтүстiк Мұзды мұхитты….Темiржолдар созылған
пулеметтiң лентасындай….Жатқан сынды темекiсiн тұтатып,
қайта-қайта найзағайын жағады….Қауiптенiп тұрды үңiлiп аспанға
трубалар тiк шаншылып дүрбi сап..
Мұндай ажарлы жолдарды оның дүниелерiнен көптеп таба беруге болады.
Бұл жерде және бiр айта кететiн нәрсе – шайырдың бұрынғы тозған эстетикадан мүлдем бас тартып, поэзияны тек қана тiршiлiктегi сирек кездесер тек қана асқан жағдайлардың қалтарысынан iздемеуi».
(Қараңыз: «Жұлдыз» журналы, 2005 жыл №3.
Бегдiлда Алдамжар «Темiрханның тепсеңi» 172-бет)
Ендi оның 2005 жылы «Жұлдыз» журналында айтқандарын сәл-пәл ғана редакциялап, мүлде басқа пiкiрге айналдырып жiберген «Үш қоңыр» газетiнде жарық көрген мақаласындағы мына бiр «шеберлiгiне» назар аударайық:
«Темiрхан не туралы жазса да, жадағай публицистиканың, жамиғатнаманың жетегiнде кете бередi.
Оның көзi Жапонстанда жасалған фотоаппараттың объективiндей қырағы, әрi ол жылт еткен ең бiр ұсақ нәрсенiң өзiн жадына хаттай етiп жазып ала қояды.
Бiр ерекшелiгi, оның метафоралары мен теңеулерi, жалпы көркемдейтiн азбырайы қазақ өлеңiне НТР-дiң нобайы, көлеңкесi ретiнде ғана кiрiп, қазақтың төл топырағына табан тiрей алмайды.
Бұл жағынан келгенде Темiрханды сөз жоқ, қазақ лирикасының орнығып, қалыптасуына үлкен үлес қосқан алпысыншы жылғы ұрпақтың тоқырауға ұшырап (?), тараң тақырыптың аясынан шыға алмай, өз тепсеңдерiн тоздыра бастаған шағында, соған қарсы iстелген әрекет ретiнде неше алуан тақырып пен жаңашыл поэтиканы қазақ өлеңiне алып келуге тырысушылардың бiрi ретiнде көрiнедi.
Әрине, мұндай үлкен талаптың кейде эксперимент дәрежесiнде қалып қоятын кездерi де болады.
Өкiнiшке қарай, Темiрханның темiрдей метафораға толы өлеңдерiнiң одан iргесiн аулақ сала алмай жатқан жерлерi жетерлiк:
«Глобус тұр алдымда
Монтиған киiз үйiмдей (?).Ондағы уық, кереге-
бойлықтар мен ендiктер….Төңкерiп апты шаңырақтай (?)
Солтүстiк Мұзды мұхитты….Темiржолдар созылған
пулеметтiң лентасындай….Жатқан сынды темекiсiн тұтатып,
қайта-қайта найзағайын жағады….Қауiптенiп тұрды үңiлiп аспанға
трубалар тiк шаншылып дүрбi сап..
Мұндай өрескел теңеулер мен метафоралары бар жолдарды оның дүниелерiнен көптеп таба беруге болады.
Темiрханның бұрынғы тозған эстетикадан мүлдем бас тартып, поэзияны тiршiлiктегi сирек кездесер тек қана асқан жағдайлардың қалтарысынан iздеймiн деп, «антиэстетикашыл» бола қалуы.» (Қараңыз: «Үш қоңыр» газетi, 2010 жыл, №5 ).
Осыдан бес жыл бұрын жазған мақаласында Бегдiлда Алдамжар: «Бұл жерде және бiр айталығы, алпысыншы жылдарғы буындардың поэзиясына аса сыршылдық, жеке бастың «менiнен» аса алмайтын субъективизм басым болса, Темiрханда керiсiнше, «мен» деп бiрiншi жақпен емес, «ол»деп үшiншi жақпен сөйлеу, негiзгi мәселеге сырттан көз тастау, басқаша айтсақ, объективизм басым.
Кейде бұл қасиеттiң оның өлеңдерiнiң температурасын аздап түсiрiп кете беретiн жерлерi де жоқ емес, бiрақ шайырдың объектiнi мүлдем басқаша тосын қырынан көре бiлетiн көзi әлгi «олқылықтың» бәрiн толтырып, «кемшiн» нәрсенi компенсациялап тұрады.
Бiрақ бұл автордың өз позициясы, ұстанған тарапы жоқ деген сөз емес, ол шайырдың қай дүниесiнде де анық көрiнiп жатады.
Мiне, осы шарт оның өлеңдерiнде азаматтың ел, халық, қауым алдында айтар үлкен сөзiне әкеп ат басын тiреттi» дей келiп, ақынның «Сталин өлген күн» дейтiн өлеңiн жер-көкке сыйғызбай мақтайды.
(Қараңыз: «Жұлдыз» журналы, №5, 173, 174-бет).
Ал «Үш қоңыр» газетiнде жарық көрген мақаласында Бегдiлда Алдамжар осы айтқандарының бәрiн жоққа шығарып: «Ол кейiпкердiң қоғам iшiндегi белсендiлiгi дегендi де бiржақты түсiнедi.
Ондай қауымшыл кейiпкер үшiн жеке бастың тұрмыс-тiршiлiгi, уайым-қайғысы, күйзелiс-толғанысы т.б.
мүлдем жоқ сықылды» деп басқа өрiске шығып кетедi деп, Темiрханның «Сталин өлген күн» дейтiн өлеңiн, бұрынғы мақтаған сөздерiнiң өңiн терiс айналдырып, түкке алғысыз етiп сынап шығады.
(Қараңыз: «Үш қоңыр» газетi, 2010 жыл, №5 ).
Егер де «Жұлдыз» журналындағы мақаласында: «Қалай десең де, Темiрхан қазiр әбден толысқан шағында тұр.
Бүгiндерi оның маңыған өрiсi де, тапқан тосын тепсеңi мен жайылымы да қалың оқушы жұртшылық пен әдеби сынға ап-анық.
Ендi ол қалай қарай бағыт алады, қандай өрiске қарай маңиды, қандай тақырыптарды көтередi, – оны болашақ көрсетедi.
Әзiрге айтарым – Темiрхан шайырдың өз қатарынан оқшау шығып, тiпте жеке-дара жайылған тепсеңiнен тапқан олжасы жетерлiк.
Мен сол қыруар жүктiң iшiнен қолыма iлiккен ең басты-басты дегендерi туралы ғана айттым.
Қалған жүк жөнiнде әдеби сынымызда әлi талай сөз бола беретiнi хақ.
Оған менiң замандасым, шынайы шайыр Темiрханның жинаған әдеби жүгi толық объект бола алады» (Қараңыз: «Жұлдыз» журналы, 2005 жыл, №36, 177-бет), – деп аузын ашып, көзiн жұмып, оның поэзиясын аспандатып жiберсе, бес жыл өткеннен кейiн «Үш қоңыр» газетiнде «Қалай десең де, бүгiндерi Темiрханның тебiнiнiң тозғаны, тепсеңсiз қалғаны әдеби сынға ап-анық көрiнiп тұр.
Әзiрге айтарым, Темiрханның өз қатарынан оқшау шығып, жеке-дара жайылсам деп таппақ болған тепсеңiнен тапқан «олжасы» өте аз… Ол көбiне сол замандағы баспасөз бетiнде жиi айтылып, әбден жауыр болған жағдайларды жерден жетi қоян тауып алғандай көрiп, еш ойланып-толғанбастан қағаз бетiне түсiре берген, түсiре берген! Ең қиыны – ол өте салақ жазады, өлеңдi қарапайым етем деп, мүлдем тұрпайы қарабайырлықтан арыла алмайды», – (Қараңыз: «Үш қоңыр» газетi, 2010 жыл, №5) деп, ақынның поэзиясын көрге тыққысы келедi.
Жарайды, осы да жетiп қалар.
Оқырманның алтын уақытын алып, мысалдарды әрi қарай келтiре берудiң мағынасы жоқ.
Байқаған шығарсыздар, отандық филологияда поэзияны Бегдiлдаша сынаудың жаңа тәсiлi ашылды.
Яғни бұрын бiреудi мақтаған мақаланың тонын терiс айналдырып жiберсең, поэзияны Бегдiлдаша сынау болып шыға келеді.
Мұндай тәсiлмен айды аспаннан бiр-ақ келтiрiп, қазақ ақындарының бәрiнiң әкесiн танытуға болады.
Мiне, сондықтан бұрын-соңды Бегдiлдадан мақтау естiген ақын-жазушылар болса, ол табыстарына масаттанбай-ақ қойсын.
Ретi келсе, оның өңiн айналдырып, мүлде басқа мақала жасап жiберуге болатынына көздерiңiз жеткен шығар..