(Әбдіжәміл Нұрпейісов пен оның романы жайлы жазбалар).***
Ол тоғызыншы онжылдығын тәмамдап келеді.
 Көзбе-көз оңаша қалып, шын ашылып сөйлескен сәттерде Әбдіжәміл Нұрпейісов­тің осы жасқа жеткеніне өкінетіні байқа­ла­ды..***
 Мен оның онсыз да жұртқа әйгілі ро­ма­ны­ның жаңа редакциясын өзгертіп, өз­герт­кенде де түбегейлі өзгертіп жатқанын іштей де сырттай назарда ұстап келе жатқаныма екі жылдан асты.
Оның қалай жұмыс жасап жатқанын Ақтөбеде, Алматыда, Мәскеу қонақ үйлерінде де көрдім.
Ол әдетте естен танғанша жұмыс істейді, қай кезде көрсең де үстіне еуропаға тән жамылғысын жамылып, ағарған қою шаштарын ылғал орамалмен шығыс үлгісінде орап алып жұмыс жасап жатқаны.
Әр сөзге ерекше мән беріп, тіптен бар-ау, әр сөзді арыса да қуатын жо­ғалт­паған қажырлы алақанымен дән секіл­ді екшеп отырғаны.
Мен секілді редакторлармен электронды пошта немесе телефон арқылы емес, көзбе-көз отырып сөйлес­кенді ұнатады.
 Таң қаларлық жағдай: былайша айт­қанда, ол біздің алдымызда өз сөзін ғана емес, өз қысқартуларында қорғаш тау­­­­мен келеді.
«Қан мен терді» қоюландырып, буын ұшырып, нәрін қалдырған жайы бар.
Осы бір қарт жазушыдан көп нәрсе үй­ренуге болады.
Мұны бірінші кезекте – өзін-өзі қамшылау, тіптен бар ғой, өнер жолында өзінен-өзі безіну десе де болар.
 Оның жұмысқа деген құлшынысына, түптеп келгенде «ескі» мәтіннен асып түсіп жататын жаңа өзгерістеріне, үстемелей жасаған түзетулеріне қарап мен өзім үшін тағы бір орасан жаңалық ашқандаймын.
 Бұрындары, тіптен қазір де, кеңестік үл­кен жазушыларды шеберлігі жоғары орыс жазушылары жасады деген пікір белең алды.
Иә, аудармашының еңбегі солардың ішінде Кеңестер Одағы Мемле­кет­тік сыйлығының лауреаты Әбдіжәміл Нұрпейісов шығар­ма­шылығында да аз ем­ес.
Бірақ тудыру мәселесіне келсек, Әб­ді­жәмілге қатысты жағдайда бұл дегенің алыпқашты әңгіме, аңыз ғана.
Бұған өзімнің ескіден келе жатқан талантты до­сым­ның тас үгітер ауыр да бақытты, тә­жі­ри­бе­ден өткен жұмыс қабілетіне қарап көз жеткіздім.
Мұндай жандарды әдетте туа бітті талант дейді.
Ал енді осы бір өзіміз секілді күнәһар пендені басқадан артық етіп тұрған: Жаратқан Ие, Табиғат, туған халқы, одан қалды жарық дүниеге әкелген қадірменді ата-анасы болар.
Жастық шағының басым бөлігінде әкесіздік тақ­сі­ретін тартқан Әбекең де солардың санатына жатады..***
 Мәтін мәселесіне келсек, «Қан мен тер­дің» соңында ұшырасатын бір мәтінді есіңізге түсірейін.
 «Сүлдерін сүйреткен кісілер күн кештете Қасқа-Жол, Қара-Тамақтан әрең асты.
Көп адам ере алмай, кейінде қалды.
Әлі құрыған кісілер жол бойы бестен, оннан қалып жатыр.
Тәңірберген оларға қарамауға тырысты.
Анадан туғалы жаяу жүріп көрмеген сорлы басы қарға адым жер мұң болып, кезінде бір қара беріп тіккізген адыра қалғыр етіктің шоңқайма биік тақасы басқызбай, шой­наңдап келеді.
Иығынан сыпырылып түсе бер­ген соң үйленген жылы Ақбала боз тай­лақ­тың жүнінен өзі иіріп, өзі тоқып, қара берен мақпалмен жағасын әдіптеп тіккен шекпенді де тастап кеткен.
Қазір бойында қалған жалғыз лыпа – қара зегрен бешпет.
Шамалы жүргесін қара етікті де шешіп, жол жиегіне қалдырып кетті.
Күн көзінде қайнаған шоқтай ыстық топырақ табанын күйдіріп барады.
Генерал Чернов­тан көз үзіп қалды.
«О, Құдай-й!..» – деді мырза.
Ар жағынан дыбыс шықпай, құр қырылдады.
Аяғын ілгері басқысы келсе де денесін билей алмай, теңселіп тұрды да, жоғары қарады.
Қара құстар бұрынғыдан да көбейіп кетіпті.
Тәңірберген тұла бойынан қару іздеп, таба алмады.
Бұларды торуылдап ұшып жүрген құзғындардың ар жағында, сонау заһарда шалқалап жатып алған мөп-мөлдір көк аспанға да, сол аспанда кеше қара дауыл түтіп дода-додасы шыққан бұлт­тың сілімтігіне де бұл дендеп ықылас қой­май, сүлесоқ, енжар көз сап тұрған.
Кенет шошып оянғандай болды.
Аспан әлгіден гөрі қашықтап, сырын ішіне бүккен жұмбақ дүние сияқтанып еді.
Иә, аспан… Мына аспаннан өзі бұрын-соңды байқамаған мүлде оқшау, тосын құбылыс аңғарғандай.
«О, Жасаған! Іші тар, қызғаншақ кісілерге не жорық.
Бір-бірімен олар қайтіп қырқыс­па­сын.
Сен мына… Мына аспанға қараш! Ас­пан екеш аспанда да тыным жоқ екен ғой.
Бұлт пен жел қысқа күнде қырық жағаласып, ұйқы-тұйқы майдандасады да жатады.
Ай сонда батып, түн мен күн бірін-бірі кезек жеңеді.
Ай мен күн батқан сайын қай пенде мезгілсіз сөнген үмітін көргендей көңіл мұңданады.
Сен тек жер бетіндегі тірліктің бұнымен таусылмасын, түннің артында күн барын, қуаныш пен реніш аралас жүретін және бір жарық күн жер бетіне қайта кеп, ертең тағы да мігерсіз өмір басталатынына сенесің.
A-а?! Сенесің бе? Мен сенем бе? Ана генерал сене ме? Мына сорлы солдаттар сене ме?»
 Тәңірберген тәлтіректеп кетті.
Миы айналып, көзі қарауытып, тап жаңа ғана көріп тұрған көз алдындағы дүние қапелімде көмескіленіп бұлдырап барады.
Тілерсектен басталған діріл бүкіл тұла бойына тарап, әлі құрып тұрды да, ілгері бір басты.
Көре қал, бұларды торуылдап ұшып жүр­ген құзғындардың жолы болады! «Иә, жолы болады» – деді Тәңірберген.
Сосын аяғын аннан-саннан бір басып, есік пен төрдей жерге барды да тұра қалды.
Енді қайда қадам басарын білмей тұр еді.
Жаңа ғана көзін тіреген қараңғы түнек кенет жалқыл­дап қызарып барады.
Бұл не-е? Өрт… Өрт пе? Дүниені өрт алды ма? «Сүйтті» дегендей, өрт лебіндей ыстық жалын бетін шарпыды.
Бұл бетін алып қашып еді, жалт бұрылған жақтан – әлгі қызыл жалын арасынан болымсыз бір тұлға қараңдады.
Бұл соған көзін тігіп еді, жаңағы қараңдаған бірте-бірте бермен жақындап, адам бейнесіне енді.
Кім де болса өртке қарсы жүгірген есалаң біреу.
Әй… әй… мынау таныс біреу ғой? Иә, таныс… Иә, таныды.
Дәл өзі! Тәңірберген інісінің ақылға сыймайтын оғаш қылығына түсінбей, таң­да­нып тұрды да, кенет қарқылдап күлді.
Ха-ха! «О, сорлы… Есалаң… Есі дұрыс кісі үсті­не келген өртті қарсы жүгіріп өшіре ме?» Ха-ха-ха!»
 Михаил Шолохов «Тынық донды» жиырмасыншы, отызыншы жылдары жазды.
«Қан мен тер» романы алпысыншы, жетпісінші жылдары, яғни, қаламгер қауымы үшін жазуға «қолайсыздау» уақытта дүниеге келді.
Осы арада жаңағы мәтіннен бір сәтке алыстап, жазудың астарына үңіліп көріңізші.
Әңгіме Ақтардың немесе Қы­зыл­дардың армиясы жөнінде бо­лып тұр ма? Осы арада ана Арал маңын­дағы аласапыраннан тақсірет тартып, аспан мен жердің арасында өліп-тіріл­ге­ніне қарамай шұбырып бара жатқан пен­делердің қай ұлттан екені маңызды ма?
 Шұбырып бара жатқандар небәрі мына өмірден баз кешкен кәдімгі Адамдар ғой.
 Болашақ ғұмыры шектеулі, бірақ, кәсіби шебердің қолынан шыққан әдеби шығар­ма­лар баршылық, өз заманында көпшілік кәдесіне жарап жатқасын оған әрине шүкіршілік айтамыз.
Дегенмен, жекелеген оқырман болсын немесе сол оқырманның тұтас ұрпағы болсын, қайта-қайта оралып соға беретін дүниелер болады.
Бұл дүниелер жаңа заманның қол жетпестей жаңа шын­ды­ғымен, жаңа құндылықтарымен іштей үн­десіп жатады.
Туа талантты адамның бойында туа бітті айтары болса, оның үстіне айтар сөзін Жаратқанның өзі аузына салып тұрса, ол адам айналада не болып жатқа­ны­на алаңдап қайтсін..***
 Кітаптың жаңа, тіптен су жаңа санын редакцияда дайындау кезінде біздің арамызда қаншама сыр ақтарылып, қанша әңгіме айтылмады десеңші.
Осынау сағат­тарға созылған кездесулер мен сырласулар кезіндегі әрбір сәті мен жүрек шымырлатар соңғы, ең соңғы кездесу секілді сезіндім, жаңа бір мәтін тапқандай, жаңа Нұрпейісов пен оның жаңа Қазақстанын жаңа қырынан ашқандай болдым.
Біздің өз Қазақста­ны­мыз­дың кеңдігі мен қарапайымдылығына етіміз үйреніп кеткен ғой.
Ал ол маған сол елдің тереңіне бойлауды үйретті.
Осы жылдар ішінде Әбдіжәмілдің арқасында осынау кең-байтақ кеңістіктің о шеті мен бұ шетін еркін аралай жүріп өз тыңымды аштым, сол қазақстандық тыңымды қиындықпен болса да әлі күнге ашып келемін.
Нұрпейісовпен қауышулар мендегі зерде көзін де аш­қан­дай.
Мұның өзі де Нұрпейісовпен кәдімгі көк шәй немесе шарап үстінде болған іш ашысу­ларға, сондай-ақ қарт қаламгер арқылы танысқан сирек мінезді адамдар арқылы жүзеге асты.
 Мен оның балалар үйінің тәрбиелену­ші­ле­рімен бірге ас ішіп отырғанын да көр­дім.
Ол тамақты айналадағы балалар се­кілді ынта-шынтасымен тәбеттене ішіп отырды.
Балалармен арадағы әңгіме де та­мақ ішкен кездегі секілді көз алдау үшін емес, шын көңілден өрбіп жатты.
Осылай, дәл осылай болғаны анық.
Сол күнгі ас үстінде мен таңқалдырғандар балалардың көңілі еді: ішінде құртақандай қазақтардан басқа құртақандай қырғыздар, құртақандай кореецтер, құртақандай не­міс­­тер мен тіптен құртақандай орыстар бар…
 Мен сонда осынау құс қанатындай жеп-жеңіл дана қарияның құдайдың кеуіп кеткен қара жерімен де, мрамордан жасалған бас­палдақтармен де бойын жеңіл ұстап, сәндене билей басып жүретініне назар аудардым.
Егер екі көзін тұмшалап тас­та­саң да оның өз жерінде ауадай қал­қып, өз теңізінде қалықтай жүзіп, адаспай жүре беретініне сеніңіз.
 Мен оның сөздерін адам лық толы үлкен аудиториялардың да, бүгінгі саусақпен санарлық дейтін жеке тұлғалардың да іштен тынып, жым-жырт отырып тыңдағанын көрдім.
Бірде Әбе екеуміз Мәскеу мейрам­ханаларының бірінде тамақтанып отырдық.
Жанымызда белгілі қазақ бизнесмені Салжанов Исламбек бар.
Осы бір білімді, әке­ден ерте айрылған қазақ азаматының сөздерінен бүгінгі Қазақстанның әлемдік өмірге, жаһандық экономикаға еркін де табиғи түрде сіңісіп келе жатқаны байқалып тұрды.
Жүк тасымалы бизнесімен айналысатын серігіміз Германиямен әріптестік негізде жұмыс істейді екен, ал өзі өндірістен қол үзбей Мәскеу мемлекеттік қызмет Академиясымен қатар, Америкада экономи­калық білім алып жатса керек.
 Жаңаша ойлап, жаңаша өмір сүретін бизнесменмен бір сәт оңаша қалған кезде мен одан кеңестік дәуір салтын ұстайтын қарт жазушыға не себепті қызығушылық танытқанын сұрадым.
 – Мен қазақ тілін бүгінге дейін осы кісі­нің кітаптарынан үйреніп келемін.
Оның үстіне кеңестік дегеніміздің өзі бүгінгі күн емес пе?, – деп жауап берді ол..***
 Әңгіме кезінде Нұрпейісовтің батырлық жайлы айтқаны есімде қалып кетіпті.
Кездесу 22 маусым қарсаңында болған еді.
Ол өзінің жау қоршауына түскені жайлы айтып берді.
Қоршауға түскендердің ішінен ең бірінші болып командирдің рухы түсіпті.
Әшейінде бойшаң көрінер, ержүрек, жуан дауысты командирдің бойы да, даусы да өзгеріп сала берген.
Өзіне арналған жер­тө­ле­ні төрт қатар (әдетте біздің «жертөле» үш қатар болғаны естеріңізде шығар) бөренемен жаптырған.
Бүкіл қоршау күндері күндіз-түні сол төрт қатар бөренемен бастырған жертөледе тығылып отырған.
Кіші командирлердің бастауымен арттан көмек күтіп, жау шабуылына тойтарыс беріп жатқан өз бағыныштыларының көз алдында.
 «Батырлық дегеніміз – жеке адамдардың ғана бойында болатын ерекше қасиет емес.
Әдетте батырлық дегеніміз – жалпы жағдай мен өзін-өзі сақтау жолдарын дөп басу.
Бұл сезім жеке адамның бойындағы сезімге қарағанда қоғамдасқан адамдардың бойынан айқынырақ білінеді.
Адам бойындағы осы ортақ, қиындықтан алып шығар рухани күшке бағынудың жолын табу керек…
 Артынан көмекке өз адамдарымыз келіп, қоршауды бұзған соң екі қолын тө­бе­сіне көтерген біздің командирді жертөледен алып шықты.
Екі қолы биікте, ал дамбалы төменде деуге де болар… Біреудер жоғарыға хабарлап үлгерді ме екен?»
 Сол сәтте оның көздері жас адамдай таң қала ұшқын атып қоя бергеніне қарап, мен шын жазушы қай кезде де жазушы болып қала береді екен-ау деп ойладым!.***
 Сонау бір жас кезінде Нұрпейісов Че­хов­тың шығармаларын аударыпты.
Ішінде «Мұң» атты әңгіме де бар.
Сол әңгімедегі қарт көшірдің өзіне қайырымдылық таныта қоймаса да, құлақ қойып тыңдауға шамасы жеткен жалғыз тыңдаушысына өзінің мәстек биесі мен баласының өлімі жөнінде айтатыны бар еді ғой.
 «Түсінемісің, ешқандай артық сөз, қалың бояу, таптық немесе басқалай әшкерелеу жоқ.
Ал оқып отырып бүкіл әлемнің қайғы-мұңы осы төрт бетке сыйып кеткендей әсер аласың.
Бейне бір бар әлемді аясына жиып алған көз жанары секілді нүкте дерсің…»
 Ол ауыр күрсінді.
 Иә, бар әлемді аясына жиып алған нүкте….***
 Нұрпейісов қашан да қазақ әдебиетінің өзіндік бет-бейнесі үшін, жалпы ұлттық таным үшін күресіп келді.
Ол 1986 жылғы Алматыдағы трагедиялық Желтоқсан оқиғасы оған аса ауыр тиді, ал Кеңестер Одағының ыдырауын да ауыр қабылдады.
Сол күні ол барлық наградаларын, ақыры мені марапаттаған ел жоқ екен, мұны қай­тем деп көшеге шығарып тастаған; ішінде өзі он сегіз жасында аттанған майданда жүріп алған Қызыл жұлдыз ордені де бар.
 «Мен қан төгіп те үлгерген жоқпын ғой», – дейді ол енді.
– Өзімдікін де, өзгенікін де.
 Енді бүгін сол қылығына өкінеді: өмір адам­ды кез-келген жаста үйретеді емес пе.
Ал орден текшелеріне келсек – шын мәнінде бірі де жоқ.
Анадан туғандай жап-жа­лаңаш.
 Беловежье Пуща кезінде оған телефон соғып құтықтағандар болыпты.
 «Несіне қуанасыңдар, ақымақтар?» – деп, ащы жауап беріпті халық жазушысы..***
 Ол мені өзімен бірге туған жері Арал теңізіне барып қайтуға шақырғалы қашан.
Шынында да Қазақстанның бүгінгі ең ірі жазушысының осынау бойына ұлылық тұнған тамаша, бірақ библияға ғана сыйымды экологиялық драмаға толы өлкеде туып-өскенінің астарында ерекше мән-мағына жатыр-ау.
Жазушылық дегенің оншалық жақсы емес, жаман болмаған күнде ақыр түбі жақсылыққа апармайтын қарекет қой.
Жазушылыққа шын бет бұрғандардың жұмақта туғаны сирек, ал түптің түбінде жұмақ төрінен орын алатындары да сирек пе деп қорқамын..