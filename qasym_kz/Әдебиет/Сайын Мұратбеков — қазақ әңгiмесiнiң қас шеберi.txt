Шын жазушы қиынға ұмтылады.
“Что все выразимое – не истинно, а все истинное – невыразимо” дейдi Достоевский.
Осылай деген Достоевский ғұмыр бойы “невыразимоелердi”, яғни адам жанының сөзбен суреттеп жеткiзу мүмкiн емес дерлiк тұңғиық құпиялары мен ақиқаттарын ашып бердi емес пе.
Қазақ әңгiмесiнiң қас шеберi Сайын Мұратбеков те өз әңгiмелерiнде адам жанының тек сезiнуге ғана болатын, бiрақ сөзбен суреттелуi өте қиынға түсетiн жiңiшке, түкпiш, нәзiк құпияларын шеберлiкпен өрнектеп бердi.
С.Мұратбеков әңгiмелерiнiң асқан бағалылығы да, құндылығы да осында.
Мәселен, жазушының “Қылау” атты әңгiмесiн бiреуге ауызша айтып беруге тырысып байқаңызшы.
Неге? Мұнда 12–13-тегi балаң жiгiттiң қызға деген қардай аппақ, қылаудай ұлпа, табиғаттың өзiндей шынайы, әлi бүлiнбеген, ешкiм бүлдiрмеген таза сезiмi суреттелiнедi.
Мұны қайтiп айтасың?! Суретiн салмасаң, сезiмнiң қозғалысын қалай айтып бересiң?! Мұны тек қабылдайсың.
Жаныңмен, iшкi түйсiгiңмен, iшкi дүниеңмен қабылдайсың..Бұл – қазақ әдебиетiне олжа салған, үлкен олжа әкелген аса құнды, сирек әңгiме.
Бiр “әттеген-айы”, Сайын Мұратбековтiң ұлттық әдебиетiмiзге олжа салған осындай классикалық әңгiмелерiнiң насихаты әлi де кем.
Суреткердiң сыршыл, шыншыл, түйсiкшiл әңгiмелерiн зерттеу, талдау, тарқату, салыстыру жағы әлi де жеткiлiксiз, кемшiн түсiп жатыр.
Дәл қазiр жазушымыздың 80 жылдық мерейтойы жер-жерде аталып өту үстiнде.
Бiз бұған қуанамыз, сонымен бiрге осы мерейтойды тiлге тиек ете отырып жаңашыл, iзденгiш әдебиетшi-ғалымдарымыз бен сыншыларымыз Сайын Мұратбековтiң әдеби әлемiне бұрынғыдан да тереңiрек, жiтiрек үңiледi деп үмiттенемiз..«САЙЫН – БIЗДIҢ ҰЛТТЫҚ ҚҰНДЫЛЫҒЫМЫЗ» .Қазақ әдебиетiмен сусындап өскен әрбiр оқырманға Сайын Мұратбеков шығармалары жақсы таныс.
“Менiң қарындасым”, “Райгүл”, “Отау үй”, “Қысқы кеш”, “Алғашқы қар” – мұның бәрi бiздiң алғашқы сезiм, адамгершiлiк, қоршаған орта туралы таным-түсiнiгiмiздi қалыптастыруға негiз болған дүниелер.
Ал жазушы қаламынан туған “Жабайы алма”, “Жусан иiсi”, “Басында Үшқараның” iспеттi туындылар қалың жұртшылықтың ғана емес, сыншы, әдебиеттанушы ғалымдардың да үлкен бағасын, ықыласын иеленгенi анық.
Бiр сұхбатында: “Күллi адамзаттың тарихынан бастап қарайтын болсақ, халқының шын мәнiндегi қамын жеген, халық үшiн қызмет еткен адамдарды түптiң түбiнде, күндердiң күнiнде: “Бұл – мiне, өзiмiздiң ұлымыз, өзiмiздiң перзентiмiз” деп ел-жұрты ылғи бағалап, ардақтап отырады”, – деп жазушының өзi айтпақшы, сөз қадiрiн бiлер халқы барда Сайын Мұратбеков мұрасы да қазақ әдебиетiнiң алтын қорынан мәңгiлiк орын алады, есiмi лайықты ардақталады.
Жазушының 80 жылдығына орай, жақында ғана Астанада өткен мерейтойлық кеш пен осыдан бiраз бұрын Алматыда ұйымдастырылған ғылыми конференция, оқу орындары мен мектептердегi әдеби кештер – соның айғағы.
Шын мәнiсiнде, Сайын Мұратбековтiң әдебиетке өзiндiк дара қолтаңбасымен, шынайы шеберлiгiмен даралана келгенiн аға буын қаламгерлер де, жазушының өз замандастары да кезiнде тамыршыдай тап басып айтқан.
Ғабит Мүсiрепов: “Көп ұлтты әдебиетiмiздiң гүлдеп тұрған мәуелi бағында оның жас талдай желкiлдеп бой көтерген тамаша прозасы бiтiк шығып, алыстан көзге түсiп, көз тартары сөзсiз”, – десе, “Зергер сөздiң шеберi жазушы Сайын Мұратбеков – өмiрдiң болмысын шынайы бейнелейтiн таңғы шықтай мөлдiр шығармалары арқылы оқырмандардың жан жүрегiн баурап, ықылас-құрметiне бөленген сирек дарын иесi.
Сайын – бiздiң ұлттық құндылығымыз, оның шығармасының ғұмыры ұзақ.
Бүгiн болмаса ертең, ұлтына қарамай-ақ өз оқырманымен ажырамастай табысатыны кәмiл”, – дейдi Шерхан Мұртаза.
Сондай-ақ Сағат Әшiмбаев айтпақшы, “Менiң қарындасымнан” кейiн ақ бантиктi қыздар жайында әртүрлi деңгейде жазылған шығармалар көбейген, “Жусан иiсiнен” кейiн әдебиетте жусан туралы жазу үрдiсi белең алған.
Жалпы, Сайын Мұратбеков әңгiмелерiндегi шынайылық, сыршылдық ешкiмдi бейжай қалдырмаған.
Жазушының Аян, Қанат, Әсет тәрiздi кесек бiтiмдi кейiпкерлерiнен әркiм өзiн көрген, таныған.
Дәл солай жазуға, бiтiмi бөлек бейнелер жасауға деген талпыныс күшейген.
Бұл ретте, Сайын Мұратбеков әдебиетте өзiндiк мектеп қалыптастырды, жаңаша арна салды деуге болады.
Бiз әдетте “Жан дүниесi таза адамнан ғана таза дүниелер туады” дегендi көп естимiз, бiрақ соған мән бере бермеймiз.
Ал Сайын Мұратбеков кейiпкерлерiне зер салған адам олардың бойындағы тазалықтың, аңғалдықтың жазушының өз бiтiм-болмысынан бастау алып жатқандығын және кейiпкер тағдырының жазушының өз тағдырымен тiкелей байланысты екенiн аңғарады.
Қаламгердiң шоқтығы биiк туындысы – “Жусан исiн” алып қарайықшы.
Адамзатқа орасан зор қайғы-қасiрет алып келген соғыс зұлматын ел қатарлы басынан кешкен кiшкентай ғана ауыл балаларының сол мезеттегi көрген қиыншылықтары, тартқан азабы жазушыға жат емес.
Әкесi майданға кеткен, туған анасы колхоз жұмысында жүрiп қайтыс болған.
Кiшкентайынан кiсi қолына қарап, тауқыметтi тұрмыстың дәмiн татқан.
Яғни “Жусан исiндегi” жаны жаралы, көңiлi қаралы балалардың бiрiнiң сөзi, бiрiнiң сезiмi, ендi бiрiнiң тағдыры, тағы бiрiнiң көз жасы – қаламгердiң өзiне де тән.
Басты кейiпкер Аянның зеректiгi, ұқыптылығы, алдына мақсат қоя бiлетiндiгi немесе ертегi айтқыштығы сынды қасиеттерi қаламгердiң өз бойында да болғандығын жары Мәриям апай да растаған.
Сол мақсаткерлiгi мен жауапкершiлiгiне орай да, жазушы талай жыл ауылда тұрған.
Бұл туралы Мәриям апайдың: “Мектептi қалада бiтiрдiм.
Қазiр де қалада тұрып жатырмын.
Бұлай жалғаса берсе, ауыл өмiрiн жаза алмай қаламын.
Мен сырттай бөлiмге ауысайын, ауылға барып тұрайық” дедi.
Сөйтiп, бiз ауылға қайттық.
Сайын ауылдың газетiнде редактор әрi колхоз басқармасына көмекшi болды”, – деп есiне алғаны бар.
Айгүл Iсiмақова “Жусан исiн” “соғыс кезiнде жетiм қалған ұрпаққа қойылған ескерткiш” деп бағалайды.
“Кiп-кiшкентай Аянның әкесiн сағынып, оның жусанның исi сiңген тонын иiскейтiнi, өзiнде шанасы жоқ бола тұра, қазiргi балалар сияқты “менде анау жоқ, менде мынау жоқ” деп бiреуге жалынбай, балалардан соны өзiнiң тапқырлығымен алып, түнде шана тебетiнi, ойын баласының өз қажеттiлiгiн өзi қанағаттандыруы… бұл – көркемдiк мәтiннiң қазақ әдебиетiнде сирек кездесетiн асыл үлгiсi”, – дейдi әдебиеттанушы.
“Жусан исiндегi” балалардың барлығы – жазушының өз ауылдастары, өмiрдiң ащы-тұщы дәмiн бiрге татқан бала кезiндегi құрдастары.
Аянның прототипi – сол ауылдағы Науқан деген жетiм бала.
Бүгiнде 12 баланың әкесi атанып, 50-ден астам немере-шөберенiң атасы болған сол Науқан ақсақалдың Сайын Мұратбековпен аралас-құраластығы ешқашан үзiлмеген.
Қария соны еске алып: “Елге келсе, үйге соғып, амандық-саулық бiлiсiп кететiн.
Бiр келгенiнде: “Аян дегенiң шынымен менмiн бе?”, – деп сұрадым.
Бұл ауылда сенен артық қиыншылық көрген адам жоқ қой” дедi”, – деген-дi “Айтуға оңай” бағдарламасында.
А.Iсiмақованың пiкiрiнше, бала кезiндегi сезiмдерiн, көрген қиыншылықтарын шығармаға прототип болған адамның өзi ұмытып қалуы мүмкiн.
Ал Сайын Мұратбеков соны асқан сезiмталдықпен, шеберлiкпен өте шынайы және әсерлi түрде қайта тiрiлткен.
Қаламгерлiк құдiрет дегенiмiздiң өзi, мiне, осы.
“Жусан исiн” оқып отырған әрбiр адамның Аянға жаны ашиды, тағдырына, болашағына алаңдайды, оның қиындықтан құтылып, аман-есен ержеткенiн, ел қатарына қосылғанын жан-жүрегiмен қалайды.
Жас жазушы Арман Әлменбет айтқандай, Аянға прототип болған Науан ақсақалдың бүгiнде дәл осылай көгерiп-көктеп, ұрпақ өрбiтiп, үлгiлi шаңыраққа айналғанының өзi – көпшiлiк тiлегiнiң заттанған түрi болуы да ықтимал.
“Жусан иiсiн” жазып бiткеннен кейiн Сайын аға керемет көңiл күйде жүрiптi.
Мәриям апа айтқандай, сiрә, оқырман қауымға, балаларға ұнайтынын сезген болуы керек.
Туа бiткен дарыны, қаламгерлiк қарымы бөлек жазушының адами бiтiм-болмысы да ерекше-тұғын.
Елу жыл отасқан жан жары бұл жөнiнде: “Сәкең көп сөйлемейтiн.
Өзi де бiр томпиған, ешкiмге жаттығы жоқ жан едi.
Ешуақытта ешкiмге – не маған, не ағайын-туысқа, не балаларына дауыс көтерген емес.
Қызметтестерiнiң арасында да сондай ұстамдылығымен ерекшеленетiн.
Әлдекiммен бет жыртысып, жүз шайысқан емес.
Сайын бiреумен айғайлап, ұрсысып қалды дегендi естiген құлақ жоқ шығар.
Кiм-кiмге де қол ұшын берiп, көмектескеннен кет ары емес едi”, – деп еске алған.
Жазушының ағалық, үлкендiк қамқорлығы, азаматтығы туралы қаламдас iнiлерiнiң айтары да аз емес.
Бұл орайда Қ.Түменбаев: “60-жылдары әдебиет табалдырығын аттаған толқынды қанатының астына алды, тұмсықтыға шоқытқан жоқ.
Ал қазақ әдебиетiне 70-жылдары келген буынға әке болды десем, артық айтқаным емес”, – десе, А.Естенов: “Менi қаламгер жасап, Алматыға алып келген де Сайын аға болатын.
Тұңғыш кiтабымның шығуына ықпал еттi.
“Әдеби ортада бол, жұмыс табылады” деп шақырды.
Сол кiсiнiң ақылымен келiп, қалаға орнықтық.
Жалғыз мен емес, ол кiсi өзiнен кейiнгi буынның талайына қолұшын бердi.
Бiреуге пәтер алуға, бiреуге қалаға тiркеуге тұруға, бiреудiң кiтабын шығаруға көмектестi”, – деп ағынан жарылады.
Шығармаларын жата-жастана оқып өскен оқырман қауымның да, қаламдас аға-iнiлерiнiң де ерекше құрметiне, ықыласына ие бiртуар жазушының еңбегi бүгiнде қалай ұлықталып жүр? Рас, асыл сөздiң қадiрiн бiлер қалың қазақ барда қаламгердiң әдеби мұрасы ешқашан өлмейдi.
Алайда есiмiн есте қалдырарлықтай қандай шаралар атқардық? Бұл тұрғыдан алғанда, әрине, ұяттымыз.
Мәселен, өмiрден өткенiне он жылға жуықтаса да, Алматыдағы ол тұрған үйдiң қабырғасына ескерткiш тақта орнатылмады, не оңтүстiк астанадан, не туған жерi Талдықорған өңiрiнен бiрде-бiр көшеге, не мектепке Сайын Мұратбеков есiмi берiлмедi.
“Тиiстi орындарға өтiнiшiмiздi айтып та, жазып та жүрмiз.
Бiрақ барлығы құр уәде күйiнде қалып қояды”, – дейдi Әлiм Сайынұлы.
Түрлi сұхбаттарынан, естелiк жазбалардан аңғарғанымыз, жазушы күз мезгiлiн ерекше жақсы көрген екен.
Күзгi қарлы жауын кездерiнде шабыты ерекше оянып, жұмыстан келе сала жазуға отыратын болған.
Өзi де күз айында дүниеге келген.
Күнi кеше, күздiң соңын ала шағын ғана ортада 80 жылдығы аталып өттi.
Тумысынан қарапайым, жан дүниесi таза, айрықша қабiлет-қарымына, елден ерек дарынына қарамастан, қоңыртөбел күн кешкен бiртуар жазушыға кезiнде Мемлекеттiк сыйлық та кешiгiп жетiптi.
Ол мезетте ауру әбден меңдеп, төсек тартып жатқан жазушы мәртебелi сыйлықтың хабарын жеткiзiп қуантпақ болғандарға қолын бiр-ақ сермептi… Өмiрдiң – жалған, ал пенделiк қуаныштардың – алдамшы екенiн ұқтырғысы келгенi шығар.
Бiз мұны бiлемiз, түсiнемiз.
Бес күндiк жалған дүние өтедi де кетедi.
“Өлi разы болмай, тiрi байымайды” десек те, басына көк тас қойғаннан, есiмiн ұлықтағаннан өлiге келiп-кетер ештеңе жоқ.
Бұл – бiз үшiн, тiрiлер үшiн қажет.
Жақсы мен жаманның аражiгiн салмақтап, шын асылдың бағасын, қадiрiн бiлу үшiн….