Анамның көңіл күйі болмағанын түсінемін , өйткені көкейінде маған деген күдікпен қауіп бар .
Қалай болғанда да ол да ана ғой, менің киген киімдеріммен қол сөмкемді іштей есептеп шыққаны анық .
Себебі бас аяғын қосқанда үш жүздің үстінде , сондай — ақ қалтамда жүз мыңдай ақша тағы бар .
Бұл дегенің осыдан он бес жыл бұрын үлкен ақша ғой .
Міне анамның маған үрпие қарағанының себебі де осы ..Алайда ол менің анам болғандықтан мені жамандыққа қимай жақ ашпады .
Сол үшін анаммен осы жайлы ашып сөйлесудің сәті түспей қойды .
Ал ол кезде біздің ауылға ұялы байланыс деген енді келіп жатқан,тіпті қалталы телефон дегенді біреу білсе біреу білмейтін кез ..Бауырларым болса ондайдан мүлдем бейхабар .
Сонымен не керек жүгіре жортып әкемнің асына дайындықты бастап жібердік .Амандық болғанда осы жыл елуді еңсеріп отыратын кезі еді .Ойда жоқта сұм ажал кеп арамыздан алды да кетті .
Тағдырдың салғанына шараң барма ,төрт жетіммен бір жесір соңынан шулап қала бердік .Міне сонан бері үш жыл өтті , анамның жағдайы күннен- күнге қиындап үй тозып , күй кетіпті .
Жалғыз ана қай біріне жеткізсін , үш бауырымның оқуы , ішіп жейтіні ,киімі дегендей бәрі де осы анамның мойнында болған .Ал мен жағдайым болса да анама қомақты ақша салуға батылым жетпей біраз қиналғаным бар .
Өйткені әпкетайым жоқ демесе де өз киімімнен өзіме жаратқан ақшадан соң үйге ақша сала алмағанмын .
Мүмкін мұныма біреулер таң қалар ,бірақ ондай ортаға түскенде солардың ойындағыдай киініп жүру бұл заңдылық .Енді айта кетейін тіпті мынандай да қызықтар болады .
Сен алған киім супермаркетте елу мың тұрса да жай ғана дүкенде отыз мың тұруы мүмкін .Бірақ сен қымбат дүкеннен сол елу мыңдықты алып киінуің шарт .
Бұл негізі біздің елдегі байлар арасында жазылмаған заңдардың бірі .
Өйткені сенің статусың өзгелерден бөлек екенін дәлелдеуің керек .
Сондай- ақ ескі — құсқы киіммен жүріп, Сәкеңдей азаматтан айрылып қалудан тағыда қорыққаным бар .
Міне соның сәтін кеше салып барымды тағынып ,арқаланып ауылға жеткенім осы .
Енді маған соның бәрін анама түсіндіру ғана қалды .
Ал анамның ойлап жүргені де осы , міне реті келіп батпан құйрықтың бетін ашатын кез жетіп тұр .
— Мама екеуміз ғана отырып сөйлессек бола ма , сізбен ақылдасайын деп едім деген сөзімді естігенде мамам онан сайын шошып түсті .
Тап сол сәт менен не күткенін білмеймін әйтеуір әжім басқан екі беті қызарып , қабағы түйіліп кетті .
Ал мен болсам басын бастадым ғой , соңына дейін жеткізейін деген оймен онан әрі сөйлеп кеттім .
— Мама , қаладан бір әпкетай тауып алдым .
Өздері өте бай тұрады .Жұмысымды тастап соның үйіне көшіп өттім .
Қазір сол әпкеммен бірге тұрамын .
Қалада бизнесі бар , сол бизнесіне қараймын .Сосын екі қызы бар .
Бірақ екеуі де шет елде тұрады .
Өздері өте кеткен бай болса да өте ақкөңіл мейірімді жандар .
Мына қымбат киімдермен мына ақша менің сол еңбегімнің жемісі .
Бұл ешқандайда арамнан келген ақша емес мама дей бергенімде көзіне жас үйірілген анам мені құшақтап алды .
— Ақылды қызым менің — дейді .
Еңбек етсең жемісін жейсің- деген ғой .
Көңілімде кірбің болғаны рас қызым .
Кешіре гөрші анаңды- дейді екі бетімнен кезек — кезек сүйіп ..Қайтейін осыдан соң анамның құшағына тығылғаннан басқа амалым қалмады .Бірақ мен өз сөзімді соңына дейін айтып болғаным жоқ қой , темірді қызғанда бас деген онан әрі сөйлей бастадым .
Өйткені сәті түсіп тұр .
— Мама ,мам — деймін — құшағына онан әрі тығылып .
Мам сізге айтайын деген басқа да бір сырым бар еді .
Егер сіз маған ұрыспасаңыз айтайын- дедім көзіне қарап .
Мұндай сөзді күтпеген анам сасқалақтап қалды .
— Аа , айта ғой қызым не еді , айтқың келгенді жасырмай айта бер .
Кел отыр қане деп сол бөлмедегі диванға жайғаса кетті .
Осылайша маған мүмкіндік туып бастан аяқ бәрін айтып шықтым .
Тіпті сол еркек маған ұнайды – деп те айтып салдым .
Ал көзіне жас үйірілген анам болса отырып алып тыңдай берді .
Көп созғаным жоқ бәрінде баяндап бердім .
Сонда ғана ауыр күрсінген анам тіл ашты .
— Қызым , қызымка — дейді .
Нағашы атаңды естігенсің ғой .
Яғни менің әкемнің әкесін .
Бірақ ол сонау сұрапыл соғыстан кейінгі жылдар алған .
Өйткені еркек кіндік жетіспей , сол үшін алған .
Міне сол екінші тоқалдан менің әкем туған .
Оның үстіне екінші боп тиетіндей басыңа күн туған жоқ .
Көңіліңе алмағайсың , менің түсінуімше сен ол еркектің өзін емес ақшасын ұнатқан сияқтысың .
Егер ақша үшін болса онда сен осы жерден бәрін қойып өз теңіңді ізде .
Ал егер өзін ұнатқан болсаң онда саған жол ашық .
Бірақ мен сол әпкетайыңды өз көзіммен көрмей саған рұқсат бере алмаймын .Егер бәйбішенің сөзі рас болса онда ол өзі неғып сенімен еріп келмейді .
Меніңше бұл жерде бір шикілік бар сияқты дейді .
Негізі анам ойлағандай ешқандай да шикілік жоқ еді .
Бәйбішенің келе алмайтыны өзіме аян , денсаулығы жоқ .
Қымбат дәрілермен , қымбат үйде әупірімдеп қана аман жүр .
Тіпті әкемнің асын өтіріп құран бағыштап болған соң өзара екеуін сөйлестіретін боп шештім .
Анам ғой енді , бір жағынан таң қалып жатса, бір жағынан қорқақтап отырып келісімін берді .
Міне,мен осылайша анамның алдын да өз басымды ашып алдым .
Енді маған ешқандай кедергі жоқ .
Тек Сәкеңді құрықтасам болғаны .Алайда осы келгенде менің ойым жүзегеаспады .
Ауылда апта жүрсем деген ойым қаладан келген хабардан күрт өзгерді ..Әпкетайым тағыда ауырып қалалық емхананың жансақтау бөліміне түсіпті .
Осыны тілге тиек етіп анамның ақ батасын алып кері шығып қалаға жеттім .
Енді маған бұрын жұмақтай көрінген үй тозақтан көрінді .
Шетелдегі екі қыз келіпті .
Кіші қыздың жайы белгілі , таныспыз ғой , мені құшақтап көзінің жасын сығымдап алды .
Ал енді үлкен қыздан құдай сақтасын .
Ойлағаным ойдан анық шықты .
Аузы басы кезеріп , көзінен от шашқан біреу .Кірпік қақпайтын қатыгез екені көрініп тұр .
Егерде осы қыздың көңілін таппасам онда маған Сәкеңнен келер пайда жоқ .
Оның үстіне мен әлі Сәкеңнің құшағында болмағам , тоқал деген атқа да ілініп үлгірмегенмін .
Бұл тек қана бәйбішенің арманы еді .
Енді маған сол бәйбішенің аман — есен арамызға оралуын тілегеннен басқа амалым қалмады .
Олай дейтінім пендеміз ғой , кей — кейде осы бәйбішеден ертерек құтылсам деген арам ойға берілгенім де рас .
Қалай болғанда да құдайдың өзі кешірсін , адам дегеннің миына нелер келіп кетпейді дейсің .
Сондағым бәйбіше олай — бұлай боп кетсе , мына еркек маған көзін сүзермеді деген ойым ғой .
Құрығанда мына сорлы маңыма жоламай қойды емес пе ? Еркек аттан садаға кеткір төрт ай бойы тұла бойымды бір түртпеді ғой , қайтейін .
Сонымен не керек ертесіне мен күткен хабар да жетті .
Құдай сақтап бәйбіше жан сақтау бөлімінен палатаға ауысты .
Беті бері қарап үш күннен соң үйге де жетті .
Мұны естігенде бәріміз қуана кеттік .
Сонымен аман — сау келген бәйбішенің қасында бір күнғана болған үлкен қыз жорыққа кетті .Осындағы достарымен бүгін Бурабайға кетсе екі күннен соңғана төбе көрсетті .
Бірақ анасының қасына бір күн қонып ертесі Көк — төбе деп тағы да қаңғып кетті .
Ал кіші қыз достарымен үйден шықпады .Тең — теңімен тезек қабымен деген осы екен , үй ауласына небір қымбат көліктер сыймай кетті .
Бәрі де осы қаладағы мен деген байлардың ұл — қыздары .
Осылайша бәйбіше бұрынғы қалпына келді .
Сонан соң менің анаммен сөйлесіп , үйдегілердің бәрін жинап істі тездетуге кірісті .
Шынымды айтсам үлкен қызы Индирадан қауіп күткенім рас еді .
Алайда ол қыз да менен кет әрі болмай әкесін құттықтап жатты .
Бір қызығы осының бәрі бас аяғы бір аптада бітті .
Ауылдан нағашы әпкесімен келінін ертіп анам жетті .
Осы қаладан Сәкеңнің бірге оқыған досымен алыстау бір туысқаны келді .
Сосын бірлі жарым көрші қолаң болды .
Осылайша бары жоғы он бес адаммен менің некем қиылды .
Міне мен өз арманыма осылайша қол жеткіздім .
Қуанышымда шек болмай , төбем көкке жетті .
Мұны ешкімненде жасыра алмадым .
Ақ батасын берген анам ауылға тартты .
Құрбы — құрдастарым қоңырау соғып анық қанығын сұрап жатты .
Тіпті Сабира өте бай кәрі шалға тұрмысқа шығыпты деп ауыл шулап жатты .
Енді біреулері тоқал боп тиіп алыпты деп күңкілдеп жатты .
Осылайша біреуге күлкі біреуге түрткі болған күндерім басталды .
Алайда мен шын сүйген Сәкенімнен қайран болмады .
Сарғая күтіп жатсамда келіп сағынышымды баспады .
Құшағына тартып құмарымды қандырмады .
Қу басым сонда ғана бұл сорлының бәйбішенің сөзін жерге тастамай амалсыздан көнгенін түсіндім .
Енді маған мына кең үй тар қапасқа айналды .
Өйткені әлі де қуанышымнан қорқынышым басым болды .
Көкейімді мына адамға қажетім жоқ екен -ау деген күдік ұялап алды .
Бар арманым қалай болғанда да осы үйде тұрып бала туып , осыншама байлыққа ие болсам деген ой болды .
Бірақ алдым да қайдан , кімнен , қалайша деген сұрақтар тұрды .
Ол үшін тым болмаса Сәкеңнің құшағында бір түн болуым керек еді .
Қысқасы осымен менен шыдам бітті .
Өйткені неке қидырғанымызға апта өтседе мына еркексымақтан қайран болмай санам — сан жаққа жүгірді .
Соңында бар мұңымды бәйбішеге шаққаннан басқа амалым қалмады.
Өйткені болары болып бояуы сіңіп шегінерге жол қалмаған еді ….Ғани Әлихан
Дереккөз: el24kz.