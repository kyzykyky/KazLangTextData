Жақында «Көкжиек-Горизонт» баспа­сынан Қазақстан Жазушылар және Журналистер одағының мүшесі, көптеген прозалық және деректі кітаптардың авторы, Қазақстанның еңбек сіңірген қайраткері Әділ Дүйсенбектің «Шерағамның шеруі» атты роман-эссесі жарық көрді.
Жазушы Әділ Дүйсенбек ширек ғасырдан бері өзінің әріптес ағасы  – қазақтың біртуар ұлы, белгілі қоғам қайраткері, халық жазушысы Шерхан Мұртаза туралы шағын әңгіме-естеліктер мен эссе-новеллалар жазып келеді.
Олардың біразы түрлі басылым­дарда жарық көрді.
Өз алдына жеке жинақ болып шыққандары да бар.
Автор солардың бәрінің басын біріктіріп, өңдеп, толықтырып және кейінгі жазғандарын қосып, қомақты дүниеге айналдыра білген.
Түрлі тақырыптар мен шағын сюжеттерге құрылған оқиғалары қызықты да тартымды.
Тілі де шұрайлы, ойы құнарлы.
Оқыр­мандарын өзіне тартып отырады.
Тәлім-тәрбие аларлық талай мәселелер көтеріліп, Шерағаның шебер­лікпен шешуінің нәти­жесінде ойдағыдай орындалып жатады.
Жазушы солардың бәрін майдан қыл суырғандай етіп дәл де нақты бере білген.
Жазушы-журналист Әділ Дүй­сенбек Қазақстан Республикасы Прези­дентінің Баспасөз қызметінде ТРК редакторы болып істейді.

Бүгін оқырмандарға осы кітаптан үзік үзінділер ұсынып отырмыз.
.Кіріспе: кейіпкерім туралы.«Менің Абайым», «Менің Жамбылым», «Менің Әуезовім», «Менің Әбішім»…
Осылайша өзіне ұстаз, аға тұтқан ұлы тұлғаларды қолына қалам ұстаған адамдардың бәрі бірдей «менің» деп меншіктеп алуына құқы болмаса да, солай етуге хақың жоқ деген қағида және де жоқ.
Заң бойынша тыйым салынбағандардың бәрі заңды дегендей, мен де Шерағаны – Шерхан Мұртаза ағамызды өзіме меншіктеп, «Менің Шерағам» дегенде осы қағиданы басшылыққа алдым.

Ағамыздың атына бұрыннан қанық болып, жазған­дарын шашау шығармай оқып жүрсем де, көп араласа бермейтінбіз; етене жақын танысуымыз 1989 жылдан басталады.
Сол жылғы қарашада қазақ баспасөзінің қара шаңырағы «Социалистік Қазақстанға» (қазіргі «Егемен Қазақстан») бас редактор болып келген Шераға мен осы газетте қызмет істеп жатқалы бергі көрген алтыншы бастығым еді.
Міне, содан бері біз бірге туған ағалы-інілі адамдай болып кеттік.
Ағамызбен талай рет жиын-тойлар мен іссапарларда бірге болып, әңгімелерін естідім, әндерін тыңдадым.
Серілік те, ерлік істеріне куә болдым.
Солардың бәрін әр кез дәптеріме түртіп жүруші едім.
Біраз дүние жиналып қалыпты.

Сол жазып жүргендерімді одан әрі жалғастырып, реті келсе кейін жеке жинақ етіп шығаруға кеңес берген жора-жолдастарымның ой-пікірін кезінде Шерағама сыпайылап жеткізген едім.
Алғаш «қажеті қанша» деп қарсылық білдірген ағамыз кейін өзі туралы кейбір газет-журналдарға жарияланған дүниелерімді көріп үндемейтін болды.
«Үнсіздік – келіскендік белгісі» деген қағидаға сай, мен де қаламымды барынша сілтеп қалуға тырысып бақтым.
Ендігісіне өздерің куә болыңдар, құрметті оқыр­мандар!.Шерхан Мұртаза ағамыз еліміздің бас газеті «Социалистік Қазақстанға» редактор болып тағайын­далғанда, оны редакцияға таныстыруға сол кездегі Қазақстан Компартиясы Орталық Комитетінің хатшысы Өзбекәлі Жәнібековтің өзі бастап алып келді.
– Бәріңіз де шығармашылық адамдарысыздар, – деді Өзекең Шерағамның өмір жолын баяндап шыққаннан кейін, – өйтіңдер, бүйтіңдер деп ділмәрсіп жатудың қажеті жоқ деп білемін.
Халықтың мұң-мұқтажы мен мүддесін көздейтін, өткен тарихы мен жарқын болашағын жан-жақты ашып көрсететін материалдарды көптеп берген ләзім.
Сөйтіп, басылымды жалпы ұлттық газетке айнал­дырған жөн.
Оған мына жаңа басшыларыңыздың күш-қуаты да, тәжірибесі де жетеді деп ойлаймын.
Шерағам көп сөйлеген жоқ.
– Мен не дейін? – деп Өзекеңе қарады.
– Бәрін өзіңіз комбайн жүріп өткендей жиып-теріп айтып кеттіңіз ғой, кәшек қалған жоқ.
– Сонан соң көпшілікке бұрылып: – Жалғыз ағаш – орман емес, – деді.
– Хатшы мені қанша мақта­ғанымен, жалғыз өзімнің қолымнан түк те келмейді.
Бес саусақ біріксе, алмайтын асу да, жетпейтін жетістік те болмайды.
Газетті ел сүйіп оқитын басылымға айналдыра білейік!..
Ағамның айтқаны айдай келді.
«Социалистік Қазақстан» арада біраз уақыт өткен соң бұрынғы қатып қалған қасаңдығынан айрылып, қалың көпшілік асыға да қызыға қауышатын басылымға айнала бастады; тиражы өсті, оқырмандар саны арта түсті.
Қолынан іс келетін мамандарды таңдап-тауып, сенім арту – білгір басшыға тән көрегендік десек, сол сенімді бүкіл ақыл-ойы мен күш-қуатын жұмсай отырып, абыройымен ақтап шығу да – нағыз өнеге-ерлік дер едік.
Осындай ағаларымыздың арқасы ғой, қазақтың қатарынан кем қалмай, алға адымдап басып келе жатқаны.
.Тағы да сол СОКП-ның соңғы съезінде болған жәйт.
Мимырт мәжілістер мезі етті ме, әлде деле­гаттар демалсын деді ме екен, бірде басшылар бір тәуліктік «тәжірибе алмасу» күнін белгілегені бар.
Қазақстан елшілігінің үйіндегі бөлмеде ұйқыны соғып жатқам, телефон шылдырынан оянып кеттім, көтерсем – Шерағам.
– Әй, неғып жатырсың? – деді ағам.
– Демалып жатырмын, тәжірибенің бізге қатысы жоқ сияқты еді ғой.
– Ол тәжірибе болмаса, басқа тәжірибе бар, – деді Шерағам, – давай, тез жет, бөлмемде күтіп отырмын…
«Россия» мейманханасы мен біздің елшілік үйінің арасы таяқ тастам – метромен екі-ақ аялдама.
Келсем, ағайым бөлмесіндегі үстелінің үстін сықитып қойыпты.
Қайдан тапқанын қайдам, қазы-қарта дейсің бе, қымыз-қымыран дейсің бе – бәрі бар.
– Отыр, – деді ол жанындағы орындықты жақынырақ жылжытып, – қазір мен сені бір үлкен кісімен таныс­тырам.
Әдебиетті түсінетін адам, қолында билігі бар…
Ағам аузын жиып ала бергенше, телефон «шыр» ете қалды.
Трубканы көтерген Шерағам біраз тыңдап тұрды да:
– Қап, болмаған екен, қайтеміз, онда сыбағаңызды мына Әділге беремін, – деп маған көзін қысты.
Түсіне қойдым – біз күткен үлкен кісі.
Табан астында Мәскеудегі өзінен де үлкен кісілер шақыртыпты.
Соны айтып телефон соқса керек.
Сол жолы бірге бола алмай қалған үлкен кісінің «аты кім еді?» деп мен де сұраған емеспін.
Әйтсе де, кейін Алматыға келген соң маған онрталықтан ойып тұрып төрт бөлмелі үй алып берерде Шерағам «сол үлкен кісінің де үлесі бар» деп құлаққағыс еткен еді.
«Ол кім еді?» деп ол жолы да сұраған жоқпын.
Себебі, маған Шерағамнан өткен үлкен адам жоқ сияқты боп көрінеді де тұрады….Айтқыштардың айдарынан жел есті
.Қазақтай сөз қадірін білетін жан бар ма екен жалғанда.
Айтуы келіссе, астындағы атын да тастап кететіндер болған ғой өмірде.
Сонау көне дәуірден келе жатқан шешендік сөздердің өзі ен байлық емес пе? Сол кезде айтылған тапқыр сөздерді қазір неге жаңғыртпасқа? Әлде тауысып біттік пе? Әлде ыңғайсыз ба?
Шерағам «Егемен Қазақстанды» басқарып жүрген жылдары кезекті бір лездемеде осы ойды қаузай келіп, газетке «Ауыл айтқыштары» атты айдар алып шықсақ қалай болар екен дегендей пікір білдірді.
Мұндайда алғашқы боп сөз бастайтын ағаларымыз аз-мұз кідіріп қалды да, артта отырған орта буын өкілдерінің бірі:
– Ресми басылымбыз ғой, жоғары жақ не дер екен? – деп күңк  ете қалды.
– Не? – Шерағам жауап күтпестен даусын одан әрі күшейте түсті, – сонда біз ресмиміз деп шіри беруіміз керек пе? Онсыз да сықиып тұрған «СҚ»-дан енді-енді арылып, елдің бетін бері қарай бұра бастаған тұста оқырмандардан ажырап қалмаған ләзім.
Ол үшін кез-келген тәжірибеге баруға тиіспіз.
Мәселен, кезінде Жамбаев айтыпты деген күлдіргі сөздер әлі де өз мәнін жойған жоқ.
Соларды неге бермеске? – деді.
Басшы бастаса, қостаушылар қос-қостан шыға­тыны белгілі емес пе? Сол жерде отырып-ақ «Сағалбай солай депті» деп бір-екі мысал айтқан жасы үлкен ағайымызға Шерағам:
– Осы айтқандарыңызды ертең жазып әкеліңіз! – деп қолма-қол тапсырма берді.
Анау «ә,ә» деп барып «әрине» деді.
Осылайша, ресми газетте тұңғыш рет бейресми айдар пайда болып, ол әлі де жалғасып келеді.
Айтқыштардың айдарынан жел есті деген осы болса керек..Жазекең жайлы жазылғанның жалғасы.– Айтпақшы, ана жолғы «Малшылардың маршалы» туралы әңгіменің жалғасы бар, – деді бірде ағам тағы да, – үйге келгенде есіме түскені… (байқаймын, Шер­ағам тек өзі туралы ғана емес, өзгелер жөнінде де айтқанын жинастырып, жазып жүретінімді сезетін сияқты).
– Иә, құлағым сізде, – дедім жанына жақындап.
– Қай жылы екенін қайдам, Жазушылар одағында жиналыс бола қалып, соған бір топ еңбек адам­дары­мен бірге Жазекең де шақырылыпты, – деді Шерағам, – Өзім кешігіңкіреп келіп, шет жақтағы бос орынға отыра кеткем.
Біреу сөйлеп, екіншісі кезек күтіп, мінбенің жанына біраз адам жиналып қалыпты.
Бұл жазушы деген халықты қойсайшы, қызыл сөзге келгенде алдына жан салмайды ғой.
– Сендер күніне сөйлеп жүрсіңдер ғой, қонақтар не дер екен? – деп жиналыс басқарушы төрде отырған Жазылбек қарияның тобына қарады.
– Сөйлесін! Сөйлесін! – деп залдағылар шу ете қалды.
Қонақтар ошарылып Жазекеңе, Жазекең жанын­дағы адамға қарап, «мыналар не деп жатыр?» деген­дей, қолымен көпшілікті нұқып көрсетті.
Әсте анау түсіндірсе керек, бір кезде Жазекең екі «Жұлдызын» сыңғырлатып орнынан көтерілді де, мінбеге қарай жүрді.
«Сендер жазушыларсыңдар, мен малшымын», – деді, сөйтті де тағы да бір-екі минут үнсіз қалып: «Әркім өз ісін білсін!» деп мінбеден түсті де кетті.
– Біреулер күліп, біреулер ризашылық білдіріп қол соғып жатты, – деді Шерағам, – кімнің не ойлағанын қайдам, ал маған Жазекең сол кездегі жүйе мен науқаншылдықты осы бір-ақ ауыз сөзбен сілейтіп салғандай болып көрінді..Әдебиетте өзіндік орны мен үні бар Өтеген Оралбаймен алғаш «Егемен Қазақстанда», сонан кейін құдай сәтін салып, Ақордада қызметтес болу бақытына ие болдым.
Сол айтатын еді: «Осы сен ғой, Шерағаң туралы жазып жүрсің, білесің бе, сол кісінің қанша шәкірт тәрбиелегенін?» деп.
Шынында, ойланып қалдым.
Былайша қарасақ, Мұртаза мырза Мұртазаев болып газет-журналдар мен теле-радиоға басшылық жасағалы бері жүздеген жасты тәрбиелеп шығарғаны мәлім.
Ал, нақты санына келетін болсақ ше? «Шерағаның шекпенінен шыққан едім» дегенді елге белгілі ақын-жазушылардың өздері айтпаса, басқалары сол «белгісіз» қалпында қала беретіні сөзсіз.
Осы ойымды келесі бір кездескенде Өтекеңе айтып едім:
– Онда мен де Шерағаның шекпенінен шет қалмаймын ғой, «Ленжас» пен «Егеменде» еңбек еткем, – деп еңселене түсті.
– Алдымен ағамыздың өзі шақырып алып қызметке орналастырған адамдарды түгендеп алайықшы! Мәселен, Атыраудан Әбіш пен  Фаризаны, Алтайдан Оралхан мен Дидахметті деген сияқты.
– Жамбылдан Қалдарбек пен Кәрібай, – дедім мен.
– Жұмекен мен Рақымжан! – деді ол.
– Мұқтар мен Тұтқабай!
– Ақселеу мен Қадірбек!
– Мағира мен Жұмагүл!
– Серік пен Қуанышбай!
– Мұса мен Елен!..
Осылайша, екеуміз кезектесіп санағанның өзінде саны отыздан асып кетті.
– Қазір осы кісілердің өздері де шәкірттер тәр­биелеп жүр емес пе? – деді Өтекең өзінің филосо­фиясына басып.
– Демек, олар да ұстаздарының ұстазын  ұстаз тұтады ғой.
– Олардың бәрін қосатын болсақ, күллі қалам ұстағандардың тең жартысын Шерағаңның шекпенінен шыққандар деп қалай айтпасқа!.Дереккөз: «Алматы ақшамы» газеті.