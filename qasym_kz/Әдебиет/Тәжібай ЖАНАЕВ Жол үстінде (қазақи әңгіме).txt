Әдебиет дегеніміз адамның
адам туралы әңгімесі.
Бұл әңгіменің шеті де, шегі де жоқ.
Әзірге адам баласы өмір сүріп тұрғанында, ол өзі
жайлы үнемі осылайша айта беретін болады.
Шыңғыс Айтматов.Шәрукейдің Кәріғұлы әңгімешіл адам болып шықты.
Әлгінде ғана танысып, бір купеге жайғасқанымыз сол еді.
Құдды бір ежелгі сыралғы жандардай, бірден шүйіркелесе кеттік, себебі тұстас, бастас дегендей, жас жағынан алғанда, қарайлас екенбіз.
Орта бойлы, етжеңді, қараторы, басындағы қара мауыт Абай телпегі сондай жарасымды, сақал-мұрты болмаса да, самайы бурыл тартқан, орта жастан асып, пайғамбар жасына келген кісі екені бірден байқалады.
Үстіндегі бозғылт бешпенті мен аппақ жейдесі де әсерлі көрінді.
Поезд жүйткіп келеді.
Сондықтан мына қариямен жол қысқартатыныма іштей қуанып отырмын.
Тек оның сыр сандығының кілтін қалай тапсам екен деп ойлаймын.Сол екі арада оның өзі де әңгіме тиегін ағыттай келіп.
– Кемедегінің жаны бір демекші, жол үстінде келеміз ғой, – деді Кәріекең, – әлгінде сізбен танысқанымдай, осыдан біраз жыл бұрын осылайша жолда келе жатып, бір үлкен ақсақалмен кездескен едім.
«Әу, шырағым, қай рудың баласысын» дегені, үлкен кісі сұраған соң, қазақ рәсімі бойынша, жауап беруге тиістімін.
– Ақсақал, Қаракесектің Карсон-Кернейі боламын, – дегенім сол еді, ол жұлып алғандай:
– Нағыз кәззап Боранқұлдың тұқымы екенсің ғой! – дегені.
«Астапыралла! Бұл не сұмдық.
Енді не десем екен деп ойладым».
– Ақсақал, үлкен жол үстінде келеміз.
Дүниеден өткен адамның тек жақсылығын айту сауап деуші еді, сіз артық айтып, ағат кеттіңіз, – дедім тайсалмастан.
Қария абыржып, үнсіз отырып қалды.
Бақсам, мына Көктінгөл, Батық, Ортау, Ақадырда және тағы басқа жерлерде Кеңес тұсында көптеген түрме болған.
Бұл кісі солардың бірінде ұстауда болыпты.
Сонда біздің атамыз Боранқұл жайлы әлде біреудің бейпіл сөзін естісе керек
– Шындығында, бұл атамыз сіз айтқандай кісі емес.
Анау Өспеннен әрі Айғыржалда сол кісінің есімімен аталатын Боранқұл қыстағы бар.
Ұлы төңкерістен кейін, арты азамат соғысына ұласқан тұста Боранқұл ел есінде қалған айтулы бір ерлік жасаған деп, өз әкемнен естігенмін.
Ел бүлініп, ақ пен қызылға бөлініп, бала әкеге қарсы тұрған дүрбелең кезде, Керекуден Жетісуға қарай бет алған ақтардың Дорощенко бастаған отряды жолындағы қазақ ауылдарына көрсетпеген қорлығы, істемеген бүлігі қалмаған: бейбіт елдің мал-мүлкін тартып алып, қолға түскен қыз-келіншектерін зорлағанын айтып, ел азар да безер болған.
Бұл хабарды естіген Боранқұл елдің кегін алуға бел байлайды.
Өзі сияқты аса қайратты, сен тұр, мен атайынның өзі, кілең сайдың тасындай жиырма шақты дос-жарандарымен Дорощенко отрядын күтеді.
Бұларда әуелден қару-жарақ болатын.
Әрқайсы тап бір бес-алты жігітке төтеп бере алатындай күшті әрі намысқой палуан денелі ерлер екен.
Алдын ала бес-алты кигіз үй тігіп, биелер байлап, қымыз баптап, мал сойып, күтіп отырады.
Оларға қызмет көрсету үшін, қыз-келіншектерді де алдырады
Көп кешікпей Дорощенко отряды да келеді.
Оларды Боранқұл бастаған жігіттер «қошемет» көрсетіп, «жол соқты болып, шаршап келе жатырсыздар, бел шешіп, дем алыңыздар, ас-су даяр, қонақ болыңыздар» деп, ілтипатпен қарсы алады.
Дорощенко солдаттары да мұндай қонақжай пейілге ұйып, зерең-зерең бесті қымыздан ішкен соң, бойлары балқып, қазан-қазан асылған етке тойып, отырған жерлерінде қисая-қисая жатып, ұйықтап кетеді.
Сол күні түнде Айғыржалдағы ауыл жігіттері Дорощенко солдаттарының қару-жарақтарын білдірмей сыпырып алып, таң атқанша «мырзаларды» күтіп отырады.
Әбден ұйқылары қанып оянса, өздерінің қол-аяқтары байлаулы, жан-жағынан мылтықтарын кезеніп тұрған кешегі қонақжай қазақтарды көреді.
– Көп асқанға бір тосқан – осы! – дейді Боранқұл оларға.
Дорощенкодан бастап, бәріне дүре соғылады.
Қарулы жігіттердің соққыларының қатты болғаны сонша, Дорощенконың шыңғырғанынан желідегі құлындар үркіп, желбауларын үзіп кетеді.
Сөйтіп, Боранқұл атамыз нағыз кәззап, елге қорлық көрсеткендерге сазайын беріп, азап шеккендердің өшін алады…
Әлгі жолшыбай кездескен қария мұны естімегенін айтып, қайта-қайта менен кешірім өтініп, шынында да, ұлы жол үстінде келе жатып, өлген кісінің тек жақсылығын айту керегіне көзім жетті деп, менімен қош айтысты.
Поезд бұрынғысынша жүйткіп келеді.
Кәріғұл қарт терезеге қарап, бір сәт үндемей отырды да:
– Құлагер жортқан қоңыр бел,
Алдыңнан соғар қоңыр жел,– деп, іштей күбірледі.
– Кәреке, ақындық өнеріңіз де бар ма, қалай?
– Жо-ға, жай шаруа адамымын, мал бақтық, кезі келгенде кетпен шаптық, орайы келгенде орақ ордық.
Кеңес кезінен қалған жиған-тергенім әлгі ақша ауысқанда, сабан ақшаға айналды.
Байлық, дәулет дегенің қонатын адамына қонады.
Бейнетқор, еңбекқор, сабырлы болу өз алдына, ең бастысы ақылдылықты керек етеді екен.
Иә, оқу керек дедіңіз бе? Әрине, оқығанға не жетсін.
Ал, солай дейін десем, бұрынғы өткен ата-бабаларымыз оқу-тоқуы жоқ десек те, шаруаны қалай дөңгеленткен дейсіз.
Жол үстінде келеміз ғой, бір өтірігі жоқ.
Мына Доңғал шоқысының етегінде бір қауым ел болатынбыз.
Әлгі айтқан Карсон-Кернейдің Боранқұл сияқты батыл, өр мінезді, намысқой азаматтарымен қатар абыройлы, ақылды, таупиықты байлары да болған.
Әкем марқұм Шәрукей, ұлы атам Қанатбай айтқан әңгімелерден естігенмін.
Ұлы Қазан төңкерісінен көп бұрын Доңғал тауының етегін жайлаған Карсон-Керней (әу баста екі ағайынды адамнан тараған) аулында ағалы-інілі кедей екі жігіт өмір сүреді.
Үлкені Асау туды-бітті жай шаруа баққан момын жан екен.
Ел қатарлы өмір сүреді.
Ал інісі Тарпаң… аты айтып тұрғанындай, баянды тірлігі жоқ, әркімге жалданып күн көреді.
Ара-кідік тау жағалап, аң аулайтын-ды.
Жасы қырыққа келгенше, үйлене алмайды.
Қол қысқа– қалыңға берер малы жоқ.
Бұл Құданың берейін десе, рақымы мол екен ғой.
Тарпаң қақпан құрып, аң аулайды.
Бір қыста алпыс түлкі алады.
Тымақ, түлкі ішік, тон тіктірмек.
Қанжығасы майланған кезде, кейбір ауылдастарынан қой сұраса, оның орнына айырбасқа тұсақ береді.
Сөйтіп, бір жылда Тарпаң кедей алпыс тұсақ қойлы болады.
Құдайдың құдіреті күшті ғой, берейін десе, үйіп-ақ береді екен: келесі жылы, адам айтса, нанғысыз, алпыс тұсағы да егізден қоздайды.
Бірер жылдың бедерінде Тарпаңның байлығы еселеп артып, бір кездегі кедей Тарпаң енді Тарпаң бай атанады.
Қойлары бірнеше отарға көбейіп, ырық бермей кетеді.
Ерте көктемде Доңғалдың өн бойын ала бармақ басындай тәтті тамырлы бір өсімдік шығады.
Соны қозы да, қой да жеп, қыстан шыққан арық-тұрақтар да тез көтеріліп кетеді.
Осы күнгі Көктінгөл, Батық, Ортау, Ақадыр және басқа жерлер Тарпаң байдың бұрынғы қыстақтары болған.
Отар-отар қойы игертпей, мыңғырта мал айдаған Тарпаң бай бүкіл Қарқаралыға аты жайылады.
Ол басқа байлардай Қоянды жәрменкесіне үнемі бара бермейді.
Мына Доңғалдың етегімен әрлі-берлі жүріп жатқан базаршылармен келісіп, құнан қойларын өткізіп отырады.
Алатыны тайтұяқ, қойтұяқ, қозы жамбы алтын екен.
Онысы кейін бір үлкен түйе мойнаққа толады.
Тарпаң бай заманындағы Қарқаралы уезінің тағы бір байы Байсейіт еді.
Оны байлығы жеті атасынан бері қордаланған бай десе де болады.
Он сегіз мың ақтылы-көктілі жылқысы болған, әлгі айтатындай, нағыз жылқылы байдың өзі-тұғын.
Жұрт базарға қой айдап жүргенде, бұл сабазың қысырақтың үйірлерін шашау шығармай, мал басын көбейте берген деседі.
Байсейіт байдың жар дегенде жалғыз баласы болады.
Есімі Нұрлан, әкесіне қарағанда көзі ашық, сауатты әрі қайырымды бай атанады.
Ол кезде жалшылыққа негізінен жақын туыстарын алған.
Көбі түптеп келгенде, рулас ағайындары болып шығады.
Олар Нұрланның маңын сағалайды екен.
Бірде Қарқаралыда жүргенінде, не себептен екені белгісіз, Нұрлан түрмеге түсіп қалады.
Содан Байсейіт бай ағайын-тумаларын ертіп, қысырақтың бір үйірін Қарқарылыға айдатады.
Баруын барғанымен, оязға бұл қолқыстыруға не ауызбастырыққа жарамайды.
Қысырақтың үйірін бұл мұқым бергенімен, ол ала алмайды – сырт көзден тайсақтайды.
Оның үстіне жұрт Байсейіт байдың баласы түрмеге түсіпті деген хабарды естіп отыр.
Бай баласына жолыға алмай, салы суға кетіп, аулына қайтып оралады.
Бай ағайын-туыстарын шақыртып, ақылдасады.
Сонда жасы үлкен бір қария тұрып: «Мына Доңғал бетінде Тарпаң бай ылғи тайтұяқ алтын жинайтын көрінеді, соған барып алтын сұрағаның жөн», – дейді.
Шамасы, жаз айы болса керек.
Ол кезде жолаушылар салқынмен барып, салқын түсе қайтады екен.
Тарпаң бай оларды қол қусырып, қарсы алады.
Тай сойдырып, сары қымызды сапыртып, мәре-сәре болады.
Кеше ұлы бесінде келген қонақтар сәске түсте ұйқыдан тұрып, жуынып-шайынып, біраз сергіген соң, қайтадан қонақасы беріледі.
Ұзақ әңгіме-дүкен қайтадан жалғасады.
Ақыры бесін ауа қайтатын кез де болады.
Тарпаң бай қонақтардан бұйымтайларын сұрайды.
Сонда тұрып, Байсейіт бай:
– Өзіңіз естіп жатқан шығарсыз.
Жалғыз балам жалалы болып, түрмеге түсіп қалды.
Сонан қысырақтың үйірін айдатып барсам да, беріп – перде бұза алмадым.
Малым параға жүрмеді, сөйтіп, баламды түрмеден босата алмадым.
Сізде тайтұяқ алтын бар деп, естіп келіп отырмын, – деп, мән-жайды ашық айтады.
– Естіп келгеніңіз дұрыс болған, тайтұяқ бар, – дейді Тарпаң бай да риза көңілмен.
Сол сәтте бәйбішесін шақыртып, тұтас түйемойнақты алдыртып, босағаға қойдыртады да:
– Бай-еке, керегіңізше алыңыз! – дейді.
Ол кезде байлар ұзын жең, кең қолтық шапан киеді.
Оның үстіне жанқалтасы кісі басы сиятындай кең келе-тұғын.
Байсейіт бай орнынан тұрып барып, босағаға сүйеулі тұрған түйемойнақтағы тайтұяқтардан уысын толтыра төрт-бес рет алып, оң жақ жанқалтасына салады, содан соң сол қолымен екі-үш рет уыстап сол жақ жанқалтасына салады да, тоқтап қалады.
Манадан үндемей отырған Тарпаң бай:
– Бай-еке, неге тежелдіңіз, керегіңізше ала беріңіз! – дейді.
Байсейіт бай тағы да сол қолымен екі рет уыстап алып, қалтасына салады.
Алған бай да, берген бай да риза болып, қош-қайыр деседі.
Сән-салтанаты жарасқан бай пәуескесі жол ортасында Қарқаралының оязной милициясының бастығы Шорманның Мұсасы қарсы жолығады.
Аман-саулық сұрасқаннан кейін:
– Уа, Шорманның Мұсасы, жақсылықтың бәрін Баянауылға алып кетпей, бізге де аздап қалдырыңыз! – дейді Байсейіт бай күлімсіреп.
Былай шыға бере, Шорманның Мұсасы: «Байдың бұлай деуі тегін емес, сірә, баламды түрмеден шығаруға көмектес дегені екен-ау» деп ойлайды.
Сол кеткеннен Байсейіт бай Қарқаралы түрмесінің алдына келіп, бір-ақ тоқтайды.
Айнала қоршаған солдат, ішке ешкімді де кіргізер түрі жоқ.
Байсейіт бай алдынан шыққан қарауыл бастығымен амандасып тұрып, оның алақанына бір тайтұяқты қыстыра салады.
Сол-сол-ақ екен: «Кіріңіз, кіріңіз!» деп, екіншісіне жолдайды, онымен де амандасқан болып, оның да қолына бір тайтұяқты қыстырады.
Сөйтіп, түрме бастығының алдына жетеді де, оның үстелінің үстіне тайтұяқтарды шашып тастайды.
Бас-аяғы бір сағаттың ішінде баласы Нұрланды босатып алып, аулына қайтады.
Ал ел жадында қалған әңгімелерде Нұрлан қатарынан озық туған, сауатты әрі әділ азамат еді деп айтылады, ең бастысы, жарлы-жақыбайларға көп жақсылық еткен.
Бірде оның бір ауылдас кедей ағайыны соғым сойып жатқанын естіп, өгізіне мініп барады.
«Шырағым Нұрлан, күн суық, бала-шағам ашығып отыр, қыстан шығуға соғымдық бер» деп, өтінеді.
Қанды қасап соғым сойысы болса керек.
«Қаптарыңды әкел!» – дейді де, қолына қазы ма, жая ма, не ілінсе, соны сала береді.
Не бары сегіз қап етіп өгізге теңдеп алады да, Құдай алдындағы ризашылығын білдіріп, аттанады.
Кейін жолшыбай бара жатып, мұның әкесінің аулына да соға кетейін, баласы мынадай мырза болғанда, мүмкін, әкесі одан да асқан жомарт шығар, деп ойлайды әлгі кедей.
Айтқандайын, Нұрланның әкесі Байсейіт байға келіп, сәлем береді.
– Иә, шырағым, қайдан келесің, шаруа-жайыңды айта отыр, – дейді бай.
Көк өгізді кедей бала-шаға қамымен, мына Нұрлан байдың аулына барып едім, Тәңір жарылғағыр, ол маған сегіз қап соғым етін берді деп, ағынан жарыла әңгімесін айтады.
Біраздан соң, Байсейіт бай өз жігіттерін шақырып алып:
– Мына кісінің өгізінің үстіндегі сегіз қап етін аударып алып, қаптарын өзіне қайтарып беріңдер, – деп, әмір етеді.
Еттен ада болған кедей:
– Бай-еке, мұныңыз қалай, бала-шағамның нәпақасы еді, – деп, шыр-пыр болады.
Сонда Байсейіт бай тұрып:
– Саған Нұрлан береді, ал маған кім береді? – депті.
Сөйтіп, сорлы кедей келген ізімен Нұрланға қайтып оралады.
Оған осылай да осылай деп, болған жайды айтады.
– Ой, пірадар-ай, о кісіге неге бара қойдыңыз, басқа жолмен соқпай кетпедіңіз бе? – дейді де, қайтадан сегіз қабын етке толтырып береді.
Сөйткен Нұрлан бай десе бай, жомарт десе жомарт, алды кең, мұқым елге мырза атанған, ер көңілді қайран азамат әкесі Байсейіттен бұрын қайтыс болады.
Байғұс Байсейіт қабір басында жер шұқып, жылап отырып:
– О, қу жалғыз-ау, қу жалғыз, мұның бәрін сенің атың шықсын, абыройың ассын деп істедім ғой, әйтпесе, осы боқ дүниені о дүниеге өзіммен бірге алып кетем деп пе едім, қу жалғыз-ау, енді қайтейін… – деп, зарын шегеді.
Біраздан кейін, имамды шақырып:
– Шырағым, анау қу жалғызымның жауырынан сыз өтеді ғой, құс жастық төсетсейші, – деп, жалбарынады.
Имам оған:
– Бұлай ету шариғатқа жатпайды, өлі аруаққа күна болады, – деп, түсіндіреді.
Сонда Байсейіт:
– Сол шариғатыңды сәл бұрып, иіп келтірсейші? – деп, жылаған екен дейді көзкөргендер.
– Иә, отағасы, сол атақты байлар да осындай тағдырлы болған ғой, – деді Кәріғұл ақсақал, аянышын білдіріп, – әдетте билік, байлық, даналық – үш биік.
Әрбір бай адамның осы үш биіктің ең кемі екеуіне қолы жетеді, тіпті, билікке де көтерілгендері бар, ақылды болғандықтан, байи алған.
Оның үстіне ғидаятлы, таупиықты болмаса, аты алашқа тарамас еді.
– Сонымен, Асау-Тарпаңнан ұрпақ бар ма?
– Е-е, болғанда қандай.
Оның бес баласынан тараған ұрпақ бұл күнде бір рулы елге айналды.
Анау Астана, Алматы жағында ірі кәсіпкер болғандары да бар.
Бір кезде не бары алпыс түлкі терісінен байып, кейін мыңғырта мал айдаған Тарпаң байдың жігер-қайратын, еңбекқорлығын, табандылығын кәзіргі ұрпақтарының бойынан көргендей боламын.
– Кәр-еке, оныңыз рас, осындайлар ұлттың генефондысын құрайды.
– Онысын қайдам, «ат аунаған жерде түк қалады, түйе аунаған жерде жүк қалады» деген ғой қазақ.
Байсейіт пен Тарпаң байлар заманының өткеніне ең кемі жүз елу жылдай болған болар, әйтсе де, кейінгі ұрпағы Қазан төңкерісінен кейін көп азап шегеді.
Тарпаң байдың ұрпақтарының сауатты, көз ашықтары қашып-пысып күн көрген.
Тек Жағыпар деген шала сауатты кедей туысы байдың туысы деген дақпыртпен Магаданға жер аударылған.
Жүрдек поезд жүйткіп келеді.
– Түсетін бекетім жақындады.
Қайда жүрсеңіз де, аман-сау болыңыз, – деп, қол жүктерін жинастыра бастады.
– Бір тәулік уақыт зырғып өте шықты.
Мың жасаған Ұлықпан хакім әрбір жасын осындай дос-жарандарымен сырласқанына балаған екен.
Бір жасап қалдым, – деп, ескі досымдай онымен қимай қоштастым.
Сол сәтте «Өмір деген кездесуден тұрады» деген Шығыс даналығы ойыма оралды..Тәжібай Жанаев
«Орталық Қазақстан» газеті.