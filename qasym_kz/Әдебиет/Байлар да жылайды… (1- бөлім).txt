Жас шамасы біразға келген осы адам қыр соңымнан қалар емес .
Өзі бір сөз ұқпайтын сұмырай екен , аңдығаны аңдыған .
Бұл менің үлкен қалаға алғаш келгенімдегі болған оқиға .
Гәзет журналдардан жұмыс іздеп жүріп әрең дегенде осы жұмысымды тапқанмын.
Осылайша күнделікті баратын жеріммен үйге келетін жолым бір жол .
Ал мұны білетін мына көкжал қыр соңыма түсіп алған .
О баста ойда жоқта пайда болғанына таң қалатынмын ..Тіпті ұрсып тастап өте шығып жүрдім .
Алайда мұнымнан түк шықпады .
Сотқа арыз жазып көзін құртсам ба екен ? Бірақ кімге жазамын , қайда жазамын оған менің сауатым жетпейді .
Ал жеткені менде не деп жазамын ? Бұл адам маған соншалықты не жамандық істеді ? Түк те істеген жоқ қой .
Тек танысайық , үйіңізге жеткізіп тастайын деп қипақтағаны болмаса басқа сөз айтқан емес ..Көлігіне қарасам жәй жүрген біреу емес екені белгілі .
Өйткені мына көлік қымбат көлік .
Ол кезде маған көлік жүргізу түгіл түр түсін анықтау қайда .
Алып қалаға ауылдан жаңа келген кезім .
Өзім қаланың қызындай жалманып та тұрғаным жоқ .
Әкем қатарлы мына ақбастан құтыла алмадым .
Қашанғы қашамын және де қайда қашамын ? Онан да жақсы сөзбен айтып түсіндірейін деген оймен бүгін де жұмысымнан шығып жан — жағыма көз жүгірттім .Әне ,ана бір тұрған ақ машина сонікі болса керек .
Мен үлкен жолға жетем дегенше болмады , қатарласа кеп терезесін түсіріп күнделікті әуеніне басты .
— Қарындас , жеткізіп тастайын- дейді .
Мынау сол күнде кеп мені күтіп тұратын ақбас адам .
Аялдамаға жетем дегенше біраз жер бар .
Ал жаяу жүргіншімен қатар жүрген көлікке кейінгілер сигнал басып үлкен көше бойы уда- шу .
Ал мына ақбастың оған қарайтын түрі жоқ .
— Отырыңызшы деп жалынып келеді .
Құдай жазса шараң барма сол мезет алдағы аялдамаға дейін отыра салсам деген ой миыма сап ете қалмасы барма .
— Мақұл отырайын , бірақ анау аялдамаға дейін отырамын — деп айтып салдым .
Бұл сөзіме ақбас қатты қуанып кетті .
Көлігінің есігін айқара ашып тоқтай қалды .
Менде жан — жағымды бір шолып шықтым да алдыңғы орындыққа қарғыдым .
Осылайша өмірімде жігітпен кездесіп көрмеген мен әкемдей адамның көлігінде отырдым .
Ал жаңа көлік жәймен жүріп ортаңғы жолға шықты да көп көліктер нөпіріне қосылды .
Міне , осыдан соң сұрақ жауап басталды .
— Есімің кім дейді , салмақты үнмен .
— Сабира –дедім де үнсіз қалдым .
— Қуаныштымын , қайдан боласың сұлуым ?- дейді қайта қарап .
— Жезқазғаннан боламын — дедім .
Содан өзара әңгімеміз қыза түсті .
— Жезқазғанда болғанмын дейді .
Негізі қазақтың қыздарының бәрі сұлу ғой , менің әйелім де өте сұлу келіншек — деп барып тоқтап қалды .
Мына сөзге төбемнен жай түскендей болды .
Сол сәт неге екенін білмеймін “тоқтаңыз , тоқтатыңыз көлікті , түсіп қаламын” -деп айқайға бастым .
Бірақ мұнымнан түк шықпады .
Кешіріңіз деп кешірімді сұрап алған ақбасым мен тұратын ауданға қарай жүйткіді .
Не істеймін үнсіз ғана отыра бердім .
Іштей ойлап қоямын , қыз қырқын қуған еріккеннің ермегі болғым келмейді .
Қызындай қызға көз салған құлқынның құлы болғыр біреу .
Ақша не істетпейді дерсің? Қымбат көлікті киімше ауыстырған мына еркексымаққа қыз керек .
Қыз болғанда да қыпшабел , қасы қиылған оймақ ауыз қыз керек .
Мен өзімді сұлумын демеймін,бірақ маған сөз салмаған жігіт жоқ .
Ауылдағы мектептеде ,онан Қарағандыға мед колледжге оқуға түскенімде де қырындағандар көп болған .
Тіпті колледж басшыларының бірі оқуымды ,пәтерімді ,киімдерімді мойнына аламын деп қолқа салғаны бар .Бірақ менің тәрбием бөлек .
Тең — теңімен тезек қабымен деген бар .Әкемдей адамның көлігіне отырып құдай ұрғанын қарашы .Осыдан аман сау үйіме жетсем , екінші рет маңына жоламаспын .
Және де басы бос еркек болса бір жөн .
Сұлу бәйбішем бар деп қояды ..Осылайша өз ойыммен арпалысып отырғанда үйе жеттік .
Енді мына қызықты қараңыз .Мен тұратын үйді мына ақбас бұлжытпай тауып келді .Тіпті подезімді де білетін сияқты .
Оған өзі қуанып отырған сыңайлы .
— Міне аман есен жеттік қарындас -дейді жерден жеті қоян тапқандай .Мен не дейін ? Қуанышымда шек жоқ .
— Рахмет сізге , ақшаңызды төлейін- дедім сумкама қол жүгіртіп .
Қойыңыз қарындас , ақшаңыз керек емес .
Онанда бес минут болса да отырып әңгіме айтайықшы — дейді қолымның сыртынан ұстап .
Мына іске қорқып кеткенім соншалық .
— Жіберіңіз мені -деп екінші қолыммен есікке жабыстым .
Бірақ қорқынышым тез де басылды .
Өйткені өз үйімнің алдында өз ауламда отырмын .
Сонымен қатар осы адамның түпкі ойын да білгім келді .
Сол үшін де өзім бастадым .
— Ал айтыңызшы , сіз маған не дегіңіз келеді .Менен сізге не керек деп бұртидым .
Сонда ғана ақбасым әңгімесін бастады .
Менің жасым 42 -де .
Несін жасырайын , үйде бәйбішем де бар .
Екеуміздің отау тіккенімізге жақында жиырма жыл толады .
Фармацевтика жөнінде бизнесіміз бар .
Қала сыртындағы жеке секторда тұрамыз .
Қарсы болмасаң бір күні біздің үйге қонаққа барсаң .Үйдегі жеңешеңмен таныссаң .
Сенбесең міне , өзің сөйлесіп көрші деп әлдекімге қоңырау соға бастады .
Ойбай , мынау жынды ма әлде алжыған біреу ма ? Бәйбішесімен таныстырам деген несі .Қой мына сұмырайдан аулақ жүрмесем болмас деп түсіп қаша жөнелдім .
Алайда алысқа кетуге шамам жетпеді .
— Сабираш , түсінші мені .
Сен толық тыңдаған жоқсың ғой , сол үшінде түсінбедің .Тоқташы , бері келші .
Тым болмаса анау скамейкада отырып сөйлессек деп едім, егер көлік те отыруға қорықсаң -дейді ..Қайдан ғана отырдым мына көлікке .
Мынаның есі дұрыс емес екені анық .
Қой онан да бәрін айтып — айтып тастайын да құтылайын деп кері бұрылдым .
Бірақ көлігінен түсіп қолын созып тұрған мына ақбасты көргенде қаттым да қалдым .
Өйткені бір қарағанда кәрі көрінгенімен көліктен түскенде көрген ақбасым мүлдем басқаша еді .
Ұзын бойлы ,үстіне қымбат киім киген осы адам мені өзіне баурап бара жатты .Осылайша көлікке отырып басымды изей бердім .Тіпті әйелімен сөйлесуден де қашпадым .
Сіңлім деп сөзін бастаған әйелінің даусын телефонда естігенде ғашық боп қалдым .Тек орысшаны көбірек қосып сөйлегені болмаса өте ақкөңіл әйел екенін сезіп тұрдым .
Осылайша мына ақбаспен арамыз жақындай түсті .
Кетерімде қолыма бір уыс ақша ұстатты .
Әрине мен ол ақшадан үзілді — кесілді бас тарттым .
Бірақ сөмкеме салған әлгі ақбас алмасыма қоймады .
Пәтеріме келіп санай бастадым .
Қанша дейсіз бе ? Бақандай жетпіс шықты , жетпіс мың теңге .Ол кездегі жетпіс мыңмен қазіргі үш жүз мыңды ұрып жықса болады .
Бұл менің сол кездегі үш айлық пәтер ақыма жетеді .
Ол кезде менің жалақым қырық мыңнан сәл ақ асатын .
Осылайша ақбас өз дегеніне жетті .
Келесі кездескенде номерімді беріп үлгірдім .
Қоңырау соғып тұратынды шығарды .Бәйбішесі де қалмады , қоңырау соғып шақырып қоймады .Сөйтіп жүргенде телефонда даусын ғана естіген осы келіншекті қатты көргім келді .
Бастапқы апта бәйбішесімен телефонда ғана сөйлесіп тұрдық .
Ал ақбас менің тегін таксиіме айналды .
Жұмыстан шықсам үйге жеткізеді , үйден шықсам жұмысқа жеткізеді .
Қоқаңдап анда — санда ұялғаннан ақша берсем алмайды .
Бұртиып алып менде алмаймын .
Осылайша арамыз жақындай берді .
Бойым үреніп тез тіл табысып кеттім .
Алғашқыда әкемдей көрінген ақбас енді маған ең жақын адамға айналды .Арадан күндер сырғып өтіп жатты .
Бәйбішесі қонаққа шақыруды тоқтатпады .Соңында менен шыдам кетті .
Тек даусы ғана естілетін келіншекті өз көзіммен барып көргім келді ..Ақбаспен келісе отырып осы сенбіге жоспары құрылды .
Негізі менің жұмысым сенбі жексенбіге қарамайтын .
Қалалық аурахана болған соң ауысыммен жұмыс істейтінмін .
Сондай ақ бір бөлмелі пәтерді үш қыз жалға алғанбыз .Айына әрбіріміз 10 мыңдай ақша төлейміз .Енді менің алдымда осы екі құрбыма қалай айтсам деген сұрақ тұрды .
Онда мен күлкіге қалғаннан басқа не табамын .
Туысқандарыма кеттім дейтін бұл қалада
ешкімім жоқ деп қойғанмын .
Бармай қалсам ба екен? Онда әлгі келіншектен ұятқа қаламын .
Оның үстіне өзім де осы жұмбақ келіншекті көргім келеді .Қойшы , не болса сол болсын .
Қазір үйден шығамын да жүре беремін .
Тіпті таксимен де бармаймын .Өйткені мені күтіп есігімнің алдында ақбас тұр .
Шығамын да көлігіне отырамын .
Сосын телефонымды аламда бейтаныс келіншекке қоңырау соғамын .
Үйіне жеткенше үзбестен сөйлесіп барамын .
Егер ақшам бітсе мына ақбастың телефонын пайдаланамын .
Өйткені ол заманда қазіргідей тегін тариф жоқ .
Сондықтанда маяк лақтыру мода боп тұрған кез .
Немесе қайтып қоңырау соққанша торпедолататын заман .
Әсіресе студенттермен біз сияқты пәтерде тұратындардың арасында бұл қатты дамыған .
Соңғы бес бірлігің бар болса болды , маяк лақтыруға жетіп жатыр .Тек телефонның арғы жағындағы адам ұстап алмаса болды .
Бес , алты тіпті он рет маяк лақтыра бер .
Мұны менің замандастарым біледі .
Бұл сонау 2005 — 2006 — шы жылдар .
Қысқасы мен оның несін қайғырамын .
Төменде тұрған ақбасқа бір маяк тастасам жетіп жатыр .
Жүгіріп барып карта сатып алады да номерін теріп маған жібереді .
Мен сол цифрларды терем де телефоныма 500 немесе 1000 бірлік жүктеймін .
Ол маған ақша жүктеп берген .
Ал сол адам тап қазір төменде мені күтіп тұр .
Қысқасы шықтымда көлігіне отырдым .
Азын аулақ аман – саулықтан соң қала сыртындағы ақбас үйіне қарап тартып кеттік ….( жалғасы бар )
Дереккөз: el24kz
Ғани Әлихан.