…Мен әлі сені сәбидей күтем, Жаңа күн,
Мен әлі саған сәбидей сенем, Дүние!.Өлеңдерге, тіпті жап-жақсы өлеңдерге де кәдімгідей ескертпелер айтылатын жә­не орынды айтылған һәм жазылған мұндай жанашыр пікірлер ақындар тарапынан еш ашу-кексіз қабыл алынатын замандар да болған.
Жаңылыспасақ, жас қаламгер жігіт Жарасқан Әбдірашев бір мақаласында сол кезде қалың қазаққа толық танымал бола бастаған Сағи Жиен­баевтың өлеңдерінде «ақ» деген сөздің мөл­шерден көбірек пайдаланылатынын жа­намалай мінегені бар.
Сағаңның жи­нақтары жеткілікті шығатыны мәлім.
Рас-ақ: ақ нұр, ақ сәуле, ақ са­мал, ақ таң, ақ бұлақ, ақ жауын, ақ са­ғым, ақ ұлпа…
Одан соң талай су ақты, талай құм көш­ті.
Бірақ мысалы, Сағаңның әр жаңа жи­нағын қолыма алған сайын Жарасқан жазған сол ескертпе менің санамда қайтадан жарқ ете қалатын болды.
Сол кезгі әдеби сынның беделі үстем болды ма, әлде сыншылар мен сынға араласқан ақын-жазушылар нені айтқысы келіп оты­ратынын түсінікті етіп жазатын ба еді, әйтеуір, сол дәуірде қай шығармаға қан­дай мақтаулар айтылып, қай туындының қай кемшіліктері мысалға алынғанын қазір де сыздықтатып қайталап айтып беруге болатын сияқты.
Бұл, әрине, басқа әңгіменің еншісі.
Сағаңа келейік.
«Ақ» деген сөз, таласа алмайсыз, қа­зақтың аяулы ұғымы.
Басқасын былай қойғанда, біздің жұртымыздың әндерінің өзі «Ақ кербез», «Ақ ерке», «Ақ дариға», «Ақ ай­ша» немесе «Аққұм», «Ақбақай»… болып кел­мей ме?! Рас, «Көк айдай» мен «Боз жор­ға» да бар, бірақ бұлар өте аз.
Екіншіден, «ақ» деген сөзді пай­да­лан­ған Сағаң ғана ма екен? Ақ самалға кеу­­десін тосып, ақша бұлтты қалай қы­зық­тағанын жазбаған ақын бар ма, сірә?! Ендеше, олар құтылып, алабөтен Сағаңның тұтылатыны қалай?
Енді, міне, біраз ғұмыр кешіп, ақылы­мыз кіріңкіреп, пендешіліктен аулағырақ отырып ойлансақ, көп ақынның ішінен «имен­но» Сағаңды таңдап алған Жарас­қан­ның еш кінәсі жоқ екен.
«Кінәлі» Сағаң­ның өзі екен.
Тура әйтпесе ауыспалы мағынадағы «ақ» деген тіркесі бар сөздерді Сағаң өзі­нің өлеңдеріндегі буын санын ретке кел­тіріп отыру үшін немесе жаз туралы жаз­са, әйтеуір ақ самалдың қапталдаса жүр­генін дұрыс көргендіктен, қыс туралы толғаса, міндетті түрде ақ ұлпаны кіргізу қа­жеттігін ойлағандықтан қоспайды екен.
Басқалар жауыр тіркес ретінде пайдалана салатын, сондықтан ыстық ықыласыңа ие бола алмай қалатын осы ақ түс Сағаң өлеңдерінде ондай қосымша емес, негізгі рольдерді атқарады.
Сөйтіп, Сағаңның өлеңдері онсыз да ақ түсті одан әрі ерекше сәулелендіріп жібереді екен.
Ақынның «ақ» деген сөзді тым көп пайдаланатын сияқты болып көрінетіндігі де сондықтан екен.
Мысалы, туған даласын сағынған ақын «…Бір өзіңе жету үшін те­зірек, Ұштым еріп аспандағы ақ бұлтқа» дей­ді.
Әйтпесе: «…Бетке жұққан даланың ақ тозаңы Ақ жаңбырлар жумаса, жуыл­май­тын».
Тағы да: «…Ақ қайың құсап жон­дағы Ақ әжем отыр алдымда».
Сондай-ақ: «…Есер жел жұлқылады етегімнен, Ақ да­уыл ала қашты телпегімді», «…Денесін сү­йеп ақ қарға, Күн келе жатыр қабақ­тан».
Міне, осындай жайларды сараптай келе, көңіліңізде бұрыннан да қалыптасып қалған бір түйінге тағы да ат басын адас­пай тірейсіз: Сағи – кір шалмаған (дұ­ры­сы, кір шалмауға тиіс) таза дүниенің жыр­шысы.
Бірақ Сағаң бастан кешкен дүниені кір шалмаған деудің тіпті де жөні жоқ еке­ні мәлім.
1934 жылы туған ол «елуінші жыл­дардың аяғы, алпысыншы жылдар­дың басында әдебиетке келген, «жетім­дер әулеті» атанған буынның» (Қалихан Ыс­қақ­ұлы) бір өкілі еді.
Оның үстіне жай жетім емес, 1937 жылы «халық жауы» боп ұсталып кеткен Жиенбайдың баласы еді.
Бұл фактіні де Сағаң ұзақ жылдар бойы ашық жариялай алмады, өлеңіне өзек ете алмады.
Бар-жоғы ишарамен ғана жет­кізді:
Көңілімнің күні болып жүр Анам,
Көз алдымда сол жүргесін жұбанам, –
Әйтпесе мен ес білгелі жоқ әлі
Біздің үйде бір адам..Мен де көрдім соққыны,
Бала кездің өтті алаңдап көп күні.
Біздің үйде тұрады ылғи білініп,
Бір адамның жоқтығы..Жүргендей ол осы маңда – жақында,
Кейде маған беретіндей ақыл да…
Біздің үйде шауып жүрген бөбектің
Бәрі соның атында..Есімде жоқ – қандай еді түрі оның,
Бірақ бәрін сезетіндей жүрегім.
Соны күтіп біздің үйдің төрінде
Бос тұр әлі бір орын..Бір үміт бар ұялаған кеудеме,
Айтам оны жұлдызға да, желге де.
Әлі күнге өзі келіп қалардай
Отырмаймын төрге де…
Осы ретте Сағаңның «Хат» деп аталатын өлеңіне тоқтала кеткен мақұл.
Шәкірт баланың шағын мақсаты бар: «…Хат жазу – барлық арманым, Май­дан­да жүрген ағама».
Арман орындалады, әріп таниды, хат жазады: «…Жатса да қар­ным шұрқырап, «Жақсы, – деп қой­дым, – күйіміз!».
Одан әрі: «…Шөп тасып жүр­мін…» дегенді, Жібердім хатқа қыс­ты­рып».
Бір хат, екі хат, үш хат, төрт хат… «Көкешімді ертіп келер деп, Өлеңмен жаз­дым талайын».
Бір күні сол хаттар тұтасымен кері орала­ды.
…Оралды бір күн…
Даланың
Сіңіріп жалын, аптабын,
Сабылып майдан алабын,
Сарғайып кеткен хаттарым..Сарғайып кеткен зар-мұңнан
Секілді менің сыңарым.
Бауырыма қысып алдым да,
Құшақтап барып құладым…
Соншама ыстық сағыныштың қалай суық­қа ұрынатынын, соншама ынтызар жүректің қайтіп өкситінін осы жолдар анық аңғартып тұр-ақ.
Екіншіден, осы өлеңнің тасасында сол баланың тұрақ-мекені, бар-жоғы белгісіз әкесіне хат та жаза алмайтын пұшайман тағдыры және жатқан жоқ па?!
Ақынның «Ерте көрдім, ерте көрдім барлығын…», «Жолда», «Асықтық сауық, той­ларға…», «Сенбеймін» деген тәрізді төл өмірбаяндық деректер негізінде жазыл­ған ғажайып өлеңдерін басқа буынның, яғни кейінгі лектің өкілдері жазып шығуы, тіпті жазып шыққан күнде де тап сондай естен кетпестей толыққанды көркем дәрежеге жеткізуі мүмкін емес.
Осы тұста сол буын өкілдерінің қала­мы­на заңды түрде көп іліккен соғыс та­қы­рыбына сәл тоқталып өтейік.
Әрине, Өтежан бейнелеген «Соғыстың соң­ғы жазы» – тұтас панорама.
«Ой орманы» жинағы арқылы Қадыр «Моншада мен арқаларды көп ыстым, Моншада мен сан тағдырмен тоғыстым.
Монша деген – мүгедектер музейі, Сол музейде документі соғыстың» деп келетін шумақ-құжаттарды ұсынды.
Тұмағаңның өлеңдері арқылы соғыс жыл­дарындағы жетімдіктің зардабы ғұ­мыр бойы әлсін-әлсін еске түсе беретінін мық­тап түсіндік.
Ал Сағаң жырларының бір ерекшелігі, ол өз қатар-құрбыларымен бірге көрген сол зәрлі-зарлы күндердің шежірелік шу­мақтарының соңына, негізінен, әлсіз де болса әйтеуір бір сәулелі шуақ қосуға мін­детті секілді болып тұратын.
Мысалы, бозала таңнан қырман басына барған, арба жегіп, шөп тартқан, жаң­быр мен терге жуынған қатыгез ба­лалық шағын жырлай отырып, «…Ұмыттық шалқып ойнауды, Бір үйдің бір-бір көзі боп, Тездету үшін тойларды, Ержету үшін тезірек» деп нұрлы үмітке иек артады.
Әйтпесе жапан түзде өгіз арбамен жал­ғыз ілбіп келе жатқан кезгі жабырқау сә­тін баяндайтын өлеңіне «…Сонау алыс көк­жиекке қараймын, Маңдайымды күн жолына қаратып» деген оптимистік жолдар қосады.
Ал мына өлеңі ше:
…Ерте көрдім мен әкемнің жоқ­­тығын,
Ес білгелі соны іздеумен өтті күн.
Тағдыр мені тұрғызды да, «бас» деді –
Табаныма төсеп қойып отты құм..Бастым – құм ба, шоғы ма әлде көріктің,
Мен қып-қызыл отқа бір-ақ жолықтым.
Жата кеттім жөргегіме оранып,
Жерді басып жүруге де қорықтым…
Осы жолдарға таянған шақта, бұдан әрі де осылай көз жүгірте беретін болсаң, өзің­ді сол қасіреттің жазылмаған жарасын сипалап отыра беретіндей сезінетінің хақ.
Бірақ Сағаңның өмірлік кредосы олай емес қой, әлгі суық шумақтар сол күйі біржола ызғар шашып қала бермейді, жібиді.
Әлгідей жан тітірентерлік сурет­терді тізбелей келе ақын бергі күндердің берекетті шүкіршілігіне ойысады.
«Осынау жанның бәріне ортақ өмірдің» қы­зы­ғын көргісі келеді, жар сүйеді, шаңырақ көтереді, балапан ұшырады.
Сосын құ­былмалы дүниенің қадірлі сәттеріне жо­лығады:
…Бірте-бірте көңілімде күн қызып,
Ұйықтап кеткен гүлдерді жүр тұр­ғызып.
Күнде ертемен оянамын асығып,
Мені күтіп қалды ма деп бір қызық.
Осылайша ақын жылуы жоқ жылдар­дың көкіректі удай ашытар көріністерін жа­зып отырып та, көп реттерде, әйтеуір бір жұбаныш боларлық бір жарқын ілік із­деп табуға тырысады.
Қалың оқырман кезінде сүйсініп оқы­ған, сөйтіп қазақ әдебиетінің қымбат қа­зыналарының санын молайтқан «Оң аяқ», «Күткен күн», «Медаль», «Әйелдер», «Тұ­лып», «Сүт туралы баллада», «Сыртта бо­ран ұлып тұр» деген тәрізді туындыларында да ақынның соғыс туралы жыр-баяндарына аз-мұз болса да күлкі сың­ғы­ры, баршаға жетпесе де түбегейлі жоқ бо­лып кетпеген қуаныш қиындысы, қа­нық бояулы болмаса да бір сәттік шаттық салтанаты сыналап кіргізіліп отырады.
Осы тұста сәл кідіріп, ақынның ілгеріде жаз­ған өлеңдері кейінгі туындыларымен, та­қырып жағынан болмаса да, таным-тілек тұрғысынан туыстас болатындығына бір мысал келтіре кеткенді жөн көріп отырмыз.
Жоғарыда Сағаң «Жата кеттім жөр­гегіме оранып, Жерді басып жүруге де қорықтым» дейді ғой.
Есейгенде ше? Әлгі қорқыныш санасына мықтап сіңіп қалған ақын сол сәтке қайта оралады.
Өйткені, бұл енді еміс-еміс ес кіріп келе жатқан қорғансыз сәби емес, жауапкершілігі мол азамат.
Мамыражай көктемнің жылуына бусанған ақын шын сырын ақтарады:
…Көктемдей нәзік сезіммен
Кеудені күйлер тербейді.
Қара бір жердің өзін де
Қаттырақ басқың келмейді!
Талай заман аралас-құралас бол­ған­дар білетін шығар, Сағаңның өлеңдегі ға­на емес, өмірдегі де мінезі – осы.
Кейін қазақтың көрнекті ақынына айналған осы жас талант туралы 1960 жылы ұлы жазушы Мұхтар Әуезов «Сағи Жиен­баевтың бірқатар өлеңдерін сүй­сініп оқыдым» деген екен («Жыл келгендей жаңалық сеземіз…»).
Бұл лебізді әрі­­дегі жолашар сөзге баласақ, бертінде Мұ­қағали Мақатаев қағазға түсірген мы­на жолдар кемеліне келген қалам иесінің шы­найы шығармашылығына берілген то­лық анықтама болып қалды: «…Мың­ғыр­ған мың жылқының арасында жалғыз жи­рен құлынның ғана мойнында әдемі, құйт­тай жез қоңырауы бар еді.
Оның сың­ғыры сұмдық тұнық-тұғын.
Жылқылар жайылғанда да, жусағанда да, күндіз де, түнде де, сол жез қоңыраудың үні бірде о жерден, бірде бұ жерден дыбыс беріп қояр еді, бір түрлі рахат, бір түрлі сүйкімді ес­тілетін.
Жылқы жусап жатса, анда-сан­да бір ғана сыңғыр етіп, «тыныштық, қо­рықпа!» дегендей, ал қайсыбір мазасыз түнде жылқы үрке қалса, жез қоңырау толассыз шырылдап беретін.
Көзге түрт­се белгісіз түнекте табыннан адасып қал­­сақ, әлдеқалай алыстан үздігіп естіл­ген жез қоңыраудың үнін бағытқа алып, үйір-үйір жылқымызды жинап алатын едік.
Жез қоңыраудың қасиеті солай еді.
Сағидың поэзиясы – мен үшін сол жез қоңырау.
Бірде-бір артық сөзі жоқ, бірде-бір тәртіпсіз буыны жоқ, артық өлшем, жетпей жығылу дегендерді іздесе таптырмайтын Сағи поэзиясы сол жез қоңырауды елестетеді.
Қандай да затты, қандай да қи­мыл-құбылысты алмасын, Сағи оған са­ғилық әр, өң, сағилық мінез бермей қо­лынан шығармайды.
Міне, мен өз басым, оның өлеңдеріндегі кейде бір ой, та­­қы­рып, образ қайталауы сияқты кінә­ла­­рын кешіремін.
Оқи отырып, тіпті ол кем­­шіліктерін байқағым да келмейді.
Се­­бебі, сиқыр, оллаһи, сиқыр! Нағыз ли­рик­тің құдіреті осынысында болса керек».
Енді Сағидың өлеңдері неліктен, Мұ­қа­ғали таң қалатындай, «бірде-бір тәр­тіп­сіз буыны жоқ, артық өлшемі» жоқ болып ке­летіні туралы ойланайық.
Сағаң, расын­да да, тәртіпті сүйетін ақын.
Ол кісінің ойын­ша, әрине, қасірет тағдырдың жазуы шығар-ақ, бірақ оның орнын бәрібір қуа­ныш басуы керек, жасөспірім тезірек ер­жетіп, тезірек той иесі болуы тиіс, әр таң бір қызық әкелуге міндетті.
Рас, олай жа­сайтын құдірет ақынның қолында жоқ, бі­рақ біздің ақынымыз соған тілектес, ол өзі көрмеген қызықты өзгелердің көр­генін қалап тұрады.
Мынау дүниеде ол тү­зе­гісі келмейтін құбылыс жоқ.
Тіпті, шы­райлы көктемнің де қай өлкеде де бір уа­қыт­та бірдей жағдайда шырайлы көк­тем болып тұрғанын жөн көреді.
Мына өлеңді оқып көрелікші:
Жылы жел есіп тау жақтан,
Бұлттардың өңі бусанып,
Қабағын қалың қар жапқан
Жартастың жүзі жұмсарып..Өзендер ойға жөңкіліп,
Толқынын тартып ұзаққа.
Аспанды күйге толтырып,
Құс келіп жатыр бұ жаққа…
«Бұ жағыңыз», әрине, Алматы немесе Ал­матының маңайы, бәлкім, тұтас Жетісу.
Сондай бір құс қиқулап, айнала күйге толған шақтың рахатына балқып отыра бер­се де ешкім мазасын алмайтын Сағаң аяқ астынан баяғыда табанына отты құмын басқан туған даласын сағынып кетеді:
…Жетті ме көктем Жемге де,
Кетті ме қыстың ызғары.
Жарқырап күміс теңгедей
Жарылды ма екен мұздары..Қарлы жел ерте-кеш борап,
Қасарып тұрған жоқ па екен.
Жайсыздау еді бесқонақ,
Бесқонақ қалай өтті екен…
Былай қарасаңыз, мұздың жарылуы не­месе бесқонақтың әбігерге салуы аса уайымға салатындай тосын оқиға емес, әр жыл сайын қайталанатын-ақ көрі­ніс­тер.
Тіпті, басқа ақындар мұны қаперге де алмайды, қайта көктемнің шат-шады­ман суреттерін тамсана жырлайды.
Ал Са­ғаң ма­­мыражай мезеттің қызық­та­рына жы­лы өңірде жүріп, ең алдымен өзі куә бол­ғанына біртүрлі қымсынады.
Өле­ңін әл­дебір лирикалық опынышпен аяқ­тай­ды:
…Ұрынбай қарлы мұздаққа,
Жел тұрды ма екен оңынан.
Көктемнің өзі біз жаққа
Келетін ылғи соңынан…
Көрдіңіз бе, «баратын ылғи соңынан» демейді, өзі тап қазір сол Жемде тұр­ған­дай-ақ, кешігіп жетер көктемді тап қазір өзі қарсы алатындай-ақ «келетін ылғи соңы­нан» дейді.
Міне, жер бетіндегі көп өз­герістің әр тінді жүйесін ылғи әсем бір ар­наға тоғыстырғысы келіп тұратын ақын қай­дан ғана «тәртіпсіз буынға, артық өл­шемге» оңай жол берсін.
Тіліміздің ұшына кел­ген және бір сөзді айта кетелік, осы рет­те тағы бір тамаша ақын Төлеген Ай­бер­геновтің «Мен мынау ыстық жүре­гім­менен қара тасты да сағынам, Қаланып қалса тәртіппен!» дейтін жүрекжарды ле­бізіне һәм сенбеске амалың қалмайды екен.
Дегенмен, тәртіптіліктің жалпы жұрт те­гіс жақтыра бермейтін тағы бір қыры бар.
Мысалы, сол заманда Жұмекеннің қилы-қилы шарпылыстарға толы, қоңыр бояуға көбірек үйірсектейтін жыр-тол­ғау­лары немесе Мұқағалидың шымбайға батып-батып кететін шындықшыл, тізгінді тартып ұстауға құлқы жоқ қуатты өлеңдері ерекше көзге түсті.
Бұл ақындарға кейінгі буын ғана емес, сол екі талантпен қатар­лас жүріп жыр қашағандар да кей-кейде бай­қаусыз еліктеп кететін еді.
Ал осы екі ақын секілді өзінен басқа ешкімге елік­те­мегендердің бірі Сағаң болатын.
Себе­бі, Сағаң, жоғарыда айтқанымыздай, әлде де айтатынымыздай, тек сұлу дүниені ға­на көруге ынтызар еді.
Мінезін бажай­ла­саң, өлеңі көрініп тұратын, өлеңін оқы­саң, мінезі елестейтін сирек туынды­гер­лердің бірі Сағаң еді.
Көзі тірісінде Сағаңа өлеңі­нің тым тәртіптілігі жөнінде пікір айтылды ма, жоқ па, білмеймін, мысалы, Жұ­ма­тай­ға айтылғаны рас.
«Жұматай Жақыпбаев өзі­нің тұрғыластары ғаламат ерліктер жа­сап, ғылыми-техникалық революция, тіп­ті, бүгінгі Бетбұрыс заманның тұтқасын ұстап отырғанда, қыз қуып, қымыз ішіп, көк­пар тартып дегендей, жағасы жайлау­да жүргенді ұнатың­қы­райды» деп шенедік.
Әрине, сол кезде КСРО деп аталатын ұлан-байтақ елдің билігін ұстауға Горбачев келіп, жария­лылық деген сылтаумен үлкенді-кішіні түгел еліртіп жіберген шақ­та, мойындауы­мыз керек, бұл сынымыз орын­ды да сияқты еді.
Дегенмен, Жұматай бә­рібір ғылыми-техникалық революцияға атсалыспады, жүйрік мініп, тазы ерткен Жұматай күйінде қалды.
Сағаң туралы да осыны айтар едік.
Иә, Сағаң адамдары арбасуды, арпалысуды білмейтін әлемге (ондай әлем, әри­не, болса) лайық кандидаттардың бірі еді.
Сағаңның сәулелі сәуіріне, мамыражай маусымына, шырайлы шілдесіне, тамылжыған тамызына ғашық болып өскенімізді несін жасырайық.
Ақынның сондай көктемдерінің бірі мынау:
Кездесіп жатыр жаңадан
Тоғайда құстар шұрқырап.
Шығады гүлден, ауадан,
Көктемнің исі бұрқырап..Даланың көкшіл мұнары
Жайыла қонып қыратқа.
Шалғындар белі бұралып,
Шалқайып жатыр шуақта..Өзіне тартып жақынын,
Торғай да бүгін жұптасып,
Бусанып жатыр ақырын,
Тастардың үстін мүк басып..Қараймын – әлгі еміреніп,
Торғайлар ұшқан аспанға.
Қараймын мынау жердегі,
Бусанып жатқан тастарға..Қалыпты бүгін талдарға
Көгілдір моншақ ілініп…
Ақ самал ескен аңғардан,
Келеді көктем жүгіріп..Еңкейіп,
күннің нұрындай
Қарадым гүлге ашылған…
Тағы бір көктем бұрылмай,
Зу ете түсті қасымнан.
Өткен ғасырда, «тамақ тоқ, көйлек көк» кезде осындай көктемді расымен-ақ көргендігімізден бе, әлде таза табиғаттан тыс әлдебір философиялық қосымша де­та­льдар енгізілмегендіктен бе, мысалы, ақын кітабын қолымызға ұстаған бой­­да кез­дейсоқ ала салған осы өлең жү­регі­міз­ді біртүрлі шым еткізіп, алыс­тағы әл­де­­бір елестерді қайтадан оятып жі­бер­ді.
Жалпы, осындай көктемдері бар дала­ны жырлаудың үздік үлгілерін ұсын­ған­дар­дың бірі Сағаң еді.
Рас, қазақты өн­ді­ріс­ті қа­лалар онша бауырға баса қой­­­­маған, ай­­талық, Қалихан Ысқақұлы: «…Бауман, Рах­­манинов, Софья Ковалевская, Бруно, Ком­­сомол, тағы не… құдай-ау, әйтеуір Тас­­тақтың көшелері де бөтен жұрттың еншісінде, тұрғындарының үштен бірі біз сияқты аборигендер: Сансызбай, Әнуар­бек, Ізтай, Сәкен, Сағи, Тұманбай, Қадыр, Нә­сір, Ахан, Тельман, Оспанхан, Ілия, Шә­міл, Бекмырза, Жахан (Смақов), Қаб­дыкә­рім, Қосжан, Өмірбек (Бәйділдаев), Бек (Совхозбек), Әбіқұл, ішінде мен де бар, мен білмейтін мұнан жүз есе көп, қой­шы, әйтеуір, қазақтың қалам ұстаған зия­лы деген жұртының 99,9 проценті қайын енесіндей қақпас мәтүшкелердің қап­сырмасын паналап отырған шақта» деп куәлік еткен, осы тірлік одан кейін де ұзақ уақытқа жалғасқан кезеңде негізгі та­қырыптардың бірі дала болмайтын жө­ні де жоқ еді-ау! Дегенмен, ертерек ша­һар тұр­ғызып, өркениетті отырықшы­лық­қа ер­терек көшкен орыстар әдебиетін­де қа­ла мен деревня әдебиетінің аражігі ажыратылып болған кезде, біз әлі тұнық қайнардан дәм татып жүргенбіз.
Өткен ға­сырдың 60-80 жылдарындағы дала-ауыл образы соншама көркем сомдалып, сол тәтті әсерді әлі талмап жүрсек, сол за­­­манды еш уақытта ұмытпайтын (әл­бет­те, сағынатын) болсақ, бұл, әрине, ішінде осы Сағаң да бар, қиырдағы даласын адал сүйген сол кезгі қаламгер буынның ере­сен ерлігі шығар-ақ.
…Көктем зулап өтіп жатыр төбем­нен,
Көкшіл булар көшіп жатыр белеңнен…
Белді буып, бір жұлдызды бетке алып,
Бір сиқырлы жолға түсіп келем мен.
Бір замандарда осы өлеңді ерекше бір жылы сезіммен қабылдадық.
Көктем солай болуға тиіс еді.
Ал қазір ше? Қазір де солай-ақ шығар.
Бірақ қазір көкшіл бу­лар мен сиқырлы жолдарды тап сол кез­дегідей сүйетіндер көп пе? Аса көп емес сияқты.
Сонда да тым қатайып кеткен жүректеріміз осы жолдарды қайталап оқығанда, қайтадан әлденеге атқақтай жөнелетіні несі екен?..
Жалпы, Сағаңның өлеңдерінде көк­тем ба­сым пайызға ие екенін көзіқарақты оқыр­ман жақсы біледі.
Суық қаһарын төк­пейтін, бұлтты қабағын түймейтін, ыл­ғи жадырап-жайнайтын, кіршіксіз, гүл-ше­шегі құлпырған дүние – Сағаңның ба­­сы­байлы стихиясы.
Ақынның кітаптары «Да­ла гүлі», «Таң алдында», «Ақ самал», «Боз­торғай», «Ақ толқын», «Қайырлы таң», «Ің­кәр дүние», «Жарық жұлдыздар»… болып келетіні де сондықтан шығар.
Егер та­за табиғатты қайтадан сүйгіңіз келсе, шаһардағы түксиген көп қабатты үйдің бал­коны күн сайын ұсынатын жауыр көрі­ніс­терден шаршасаңыз, Сағаңның өлең­дерін тағы бір оқып шыққаныңыз жөн.
Мына суреттерге үңілейік: «…Бір шө­кім бұлтқа тіреліп, Сәулелер жерге тұр сау­лап» немесе: «…Балапан бұлттар жүр жү­зіп, Балбырап тұрған ауада» әйтпесе: «Бө­лініп қалған үйірінен, Қарайды жуас ақ­ша бұлт»… Байқадыңыз ба, қай өлеңде де қамтылған деталь – бұлт және қандай бұлттар десеңші: сәулелерін саулатқан мейірімді бұлттар, балбыраған ауада жү­зіп жүрген балапан бұлттар, үйірінен ада­сып қалған аңқау бұлттар… Осыларды (мы­салға алынбаған басқа да бұлттар ту­ралы) оқып отырып, Сағаңа бұлттардың да тек жөндем-тәуірлері кездесетініне қай­ран қаласың.
Ал ақынның қаламына іліккен дала су­реттері тек осылар ғана ма? Жоқ.
Егер Са­ғаңның өлеңдерін одан әрі саралай бер­сеңіз, көктегі Күн, Ай, жұлдыз, жердегі гүл-шалғын, өзен-көл, қыр-қырат, ауадағы жел-самал, бу-тұман, ән-әуен туралы бір­қыдыру парақтарды толтыратын жеке-жеке тізімдер жасап шығуға болар еді.
Және бұл тізімдер, мысалы, институтты ша­ла бітірген биологтар мен географ­тар­дың өздері тап басып тани алмай жүрген не­бір сиқырлы құбылыстарға толы қан­дай бағалы парақтарға айналар еді.
Дегенмен, Сағаңның мөлдір сезім жыр­­шысы екенін былай қойғанда, таби­ғат­тың да бірыңғай сұлу шақтарына сүй­сінуді мұрат тұтып өткен себебі неде еке­нін біз бәрібір түсіндіріп бере алмаймыз.
Әйтпесе, мақаламыздың бас жа­ғын­да айтып өткендей, Сағаң «халық жауы­ның» баласы ретінде көрген түртпектері мен түңілулерінен соң талай нәрсені жек көріп, талай жұртқа кектеніп өсуі тиіс еді ғой.
Оған ақынның «Жыл сайын – қырда гүл жүзіп, жайнаған кезде дүние, Кеудем­ді желге сүйгізіп, Келемін туған үйіме» деп бас­талатын өлеңіндегі оқиға да желеу бо­­ла алар еді.
Елге келген ұл анасына бе­тінен сүйгізіп, шай үстінде оның сан алуан сауалдарына (саулығың қалай, дос­тарың аман ба, жолдастарыңның отбасында қанша бөбек дүниеге келді, көрші үйдегі кемпір есен-сау ма) риза етерліктей жауаптар қайтарып отырады.
…Айтамын бәрін қалдырмай,
Жаққасын бұл жыр құлаққа.
Ақыры – жауған жаңбырдай,
Таусылады әбден сұрақ та..Қызарып ыстық шайменен,
Қадалып үнсіз отқа кеп.
Қарайды бір кез жәйменен:
«Әкеңнен хабар жоқ па?..» деп..Таппаймын сөз де бұған түк,
Тимейді оңай бұл маған.
Көзімнің алды мұнартып,
Кінәлі жандай қиналам..Соққандай суық жел бетке,
Арылмай сол бір кінәдан.
Мен де оны мынау жер-көктен,
Отыз жыл бойы сұрағам..Сұрағам – жасыл белдерден
Бесіктен шығып ұшқаннан,
Көгеріп жатқан көлдер мен
Көктемде қайтқан құстардан..Жердегі орман-тоғайдың
Талайын шарлап, таптағам.
Бұл жәйлі, бірақ олардың
Біреуі бір тіл қатпаған….Анамның жүзі бұзылып,
Жарқылдап жүрген әлгіде,
Тап осы жерде үзіліп,
Тоқтайды барлық әңгіме….Жанымды менің шымшылап,
Жауар бұлт құсап бүгін де,
Жауапсыз қалған бір сұрақ
Жатады көңіл түбінде…
Әрине, оңашада да бұл сұрақ талай ма­залағаны дау туғызбас.
Сағаңның «Жас кеттім, Жарқамысым, жалғыз кет­тім» немесе: «…Өмірге келгенім жоқ күйеу бо­лып, Ол маған тегешімен төс бермеді» деп басталатын өлеңдер жазбауы мүмкін емес­тігі де осы еді ғой.
Бірақ солай бола тұ­ра ақын өзін жайсаңдар мен жақ­сы­лардың санатына қосқан, басқа ешкім де емес, тек өзі екенін тәптіштеп айтып, эгоизм­ге ұрынбайды.
Қайта, мысалы, «…Жүр­гесін ел-жұрт елпектеп, Өстік қой ер­ке-бұлалау» деп ізеттілік көрсетеді немесе: «…Жайлы жер іздеп кетті деп, Жаз­ғы­ра көрме, қарт­тарым» деп ақсақалдарға иіледі, әйтпесе: «…Мен жығылып қала ма деп абайсыз, Туған далам келе жатты бір­ге ұшып» деп мерейлене марқаяды.
Та­ғы да дарабоз Мұқағалиша қисындасақ, өлеңдегі сағилық әр, өң өмірдегі сағилық мінезбен ылғи осылайша ұштасып жатады.
Көрнекті ақынымыз Есенбай Дүйсен­байұлының төмендегі жолдармен аяқта­латын өлеңі бар еді: «…Сайрайды бозтор­ғай­лар да, Сағидай жырлау қайда деп».
Ра­сында да, бозторғай үні естілсе, дала қай­тіп жадырайтын болса, бозторғай үнді Са­ғаңның өлеңдері оқылса, көкіректер де солай нұрлана бермек..