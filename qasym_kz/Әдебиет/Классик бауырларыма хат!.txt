Ассалаумағалейкум, классик бауыр! Әрқайсысымен осылай амандасу керек болған соң, көпше түрде жазбай отырмын.
Сендерге олай сөйлеуге жүрек қайда?! Байқасаң, «классик» сөзін тырнақшаға алған жоқпын.
Дәл қазір кезекті шаһқар шығармаңды жазып отырған шығарсың.
Бізге таң қалу, сендерге таң қылу бұйырған екен.
Әрқашан таңдандырып жүре беріңдер, менің классик бауырларым! Бірақ бір сәтке қаламдарыңды қаңтара тұрып, сендерге жазған хатымды оқып көрсеңдер, қалай болады?! Түсінемін, мұндай ұсақ-түйек дүниеге уақыттарың шамалы.
Дегенмен…
– Қалың қалай?
– Жақсы.
– Ә… біз де жақсымыз.
Не істейсіз енді, классик қой.
Дәл осылай сөйлесуге құқық сендерге ғана берілген.
Біздің халімізді қайтесіңдер? Өкпелеп тұрғам жоқ.
Классиктің маңдайына жазылған ауыр тағдырды айтып тұрмын.
Сендерге борыш емес, міндет берілген.
Не деп тұрмын мен? Бұл сөз депутаттарға арналған екен ғой.
Қалай айтсам екен, ә?! Халықтың айнасы, тілегі, жүрегі, барлығы.
Біреу «Немене мені халыққа теңеп отырсың?!» деуі мүмкін.
Айыптымын… Есіме түсті, сендер пайғамбарсыңдар.
Берік болыңдар! Көздеріңе жас алушы болмаңдар.
Бұл – сендерге берілген аманат.
Осыны көтеріп жүрулерің керек.
Құрметті менің классик бауырларым, сендерге өте ауыр тағдыр берілген.
«Атаңа – нәлет! Не деп тұрсың?! Қайдағы пайғамбар?! Бұлар алдымен адам болып алсын.
Пайғамбар деген сөз сендерге ойыншық па?».
Кешіріңдер, сөйлеп тұрған – менің ішім.
«Іші тар» деген сөз содан шыққан ғой.
Көре алмайды.
Мен білем, сендердің бақтарың жанбай жүр.
Ешкім сендерді елемейді, кітаптарыңды шығарғанмен, қаламақы бермейді.
Жаным ашиды сендерге.
«Әй, қатырдың! Мына сөзің менің ғұмырымды ұзартты.
Бақ дейсің бе? Керісінше, бағы жанған – осылар ғой.
«Дарынсыздар жолыма кес-кестеп тұрып алды» деп барып, мүшәйрадан бас жүлде алатын осылар емес пе? Дәлдүріш деп жүргендері шынымен талантты болып шықса ше? Ұят-ай».
Өртеп бітті ғой мынау.
Кезінде Мағжан, Сәкендерді құртқан осы – іш.
Ал сендер өте дұрыс адамсыңдар.
Мұнтаздай.
…Әлдебіреуге арналған кеш (сендер үшін өлген ақындар – әлдебіреу ғой).
Сәл кідіріп жан-жағына қарады.
«Біреу мені тани ма екен?» дегендей.
Әй, біреуің барып сәлем бермейсіңдер ме?! Менің классик бауырым келді ғой.
Ертең өкініп қаласыңдар.
Бір кезде бір бала жүгіріп келді.
– Ассалаумағалейкум, аға!
– Уағалейкум! Қалдарың қалай?
– Аға бір өлеңім бар еді.
Оқып берсем…
– Бала, уақыт жоқ.
Мына баланың ұяты бар ма, өзі?! Өлең сұраудың орнына, өзінің өлеңін қыстырып әлек.
Әй, бірақ мына бала болашақта классик болады-ау.
Менің классик бауырларымның санын көбейтеді.
«Танымал ақын, атақты ақын» дейсіңдер.
Соларды өздеріңнен басқа кім таниды? Онымен қоймай, сендерді менсінбейді.
Ал әлдебіреулер үшін олар жай ғана – біреу.
«Мына біреу кім?» дейді олар.
«Әлгі… тақпақ жаза ма, бірдеңе» дейді де.
Айтыңдаршы, сендерден басқа кімге керек олар? Соны түсінсе ғой».
Менің тағы бір классик бауырым бар.
Әй, соны біз бағаламай жүрміз.
Республика баяғыда-ақ бағалап қойған.
Барлық мүшәйрадан жүлде алады.
Классикті уақытында бағалау керек.
Міне, көрдіңдер ме? Біздің қоғам осындай.
Жиі шер тарқатып отыратындарың сондықтан.
Іштерің толған – шер-шемен.
Бауырларым-ау!
Сендер туралы не айтсам екен тағы да?
«Не айтатыны бар? Осылар жайлы айту керек пе, жалпы? Осындай классик паразиттердің қаптағаны мына өзімізден.
Айтып отырған мүшәйраңнан бас жүлде алып береміз.
Одан қалды, кітабын шығартуға асығамыз.
Сен айтып жүрген классик – біреуді тұқырту арқылы, мұқалту жолымен әдебиеттің көгіне шыққан тұлға.
Өтірік деші? Біреуді кездескен сайын жамандай берсе, ол қайдан жаман болмайды? «Жаман» деген сөздің астарында «Әй, мына мен жақсымын.
Мен классикпін» деген ниет жатыр».
Тағы да ішім ғой.
«Ішім бірдеңе сезеді» деген сөз бар.
Өйткені олар сезіммен жүреді.
Мына дүние – сезім мен сананың арпалысы.
Ал бәрінен бұрын сана тұруы керек.
Сана ақылды, сезім әңгүдік.
Сендерсіңдер, саналы классиктер.
Біз ол – сезімнің сергелдеңіне түскен.
Сендерге артық сөз айтсам, кешіріңдер.
Сын айтсам, айып етпеңдер! Сын демекші, осыдан бастап менің классик бауырларымды сынауды қойыңдар.
Әйтпесе, олар сендердің мазаларыңды алып қоймайды.
Дәлелдеп, дәйек сөз келтіріп, ит зықыңды шығарады.
Менің классик бауырларыммен ойнамаңдар.
«Түк түсінсем бұйырмасын.
Дәлелдеу, мойындату, мойындалу.
Не деген ақымақтық десеңізші! Рэмбо Верленге мойындалу үшін барған жоқ.
Классик бауырларын келеке қылды.
Ал сендердікі не мынау? «Аға, мен ақынмын.
Дәлелдейін бе? Мына өлеңімді оқып берейінші».
Мазасын алып қоймаған соң, «мойындадым» дейді де.
Біреудің алдында өлең оқу не деген аянышты десеңізші.
«Мені аяшы, аялашы, мақташы, мен соған зәрумін ғой» дейтіндей.
Әй, құрып кетсінші».
Бұл классиктер және «толпа» болып жүреді.
«Толпа» классик! Қазақша айтсам, мұқалтқандай боламын.
Сондықтан орысшалап тұрмын.
Әйтпесе мені «итжеккенге» айдап жіберсеңдер… Дүниенің кілті сендердің қолдарыңда тұрған жоқ па?!
«Оны қойшы.
Бір қызық әңгіме айтып берейін.
Турасын айтқанда, спектакль.
Ақын дегенде, кәдімгі әртіс.
Бір шалдың көзіне еріксіз жас келді.
Бұл шапалақ сол бір «әртістің» бетіне тиюі керек еді.
Қастарына барып, «өлең емес» дейін десең, көре алмаған боласың.
Әлгі өлеңді көзбен оқысаң – сылдыр сөз.
Құлақпен естіген бөлек те, көзбен оқыған басқа.
Көз алдамайды.
Содан әлгі «әртіс» маң-маң басып, сахнадан әзер дегенде түсті.
Шедевр оқыдым деп ойлады-ау деймін.
Бір-екі адамның қолын алып, бір-екі адамды елемей кетті.
Тәкаппарлығы ұстады да қалды.
Ішінен қырдым-жойдым деп барады.
Ақымақ.
Бір сағаттан соң қорытынды шықты.
Марапаттан бұрын қазылар алқасының төрағасы жақсы бір ескерту айтты: «Өлеңді айқайлап оқудың керегі жоқ», – деп.
Ойы көкте, қиялы тіпті шексіз.
Марапаттауды бастап та кетті.
Бізде бәрі төменнен басталады ғой.
Ынталандыру сыйлығы табысталды.
Арасында көңілі түсіп кеткендер бар.
Арнайы сыйлық алғандар: «Қап! Бір ғана қадам қалды ғой!» – десті.
Үшінші, екінші, бірінші, бас жүлде табысталды.
Әлгі әртіске үшінші орын берді.
Анау сыйлықты менсінбей алып, сахнадан түсіп кетті.
Үшінші орынға разы емес.
Әй, ақымақ, үшінші орын түгілі, алғысхатқа да лайық емессің.
Немене, кердеңдеп отырсың?! Сенен ауыш жақсы.
Сондықтан классик бауырларыңды мақтағанды қой».
Десе десін ішім.
Бірақ мен сендерді мақтан тұтамын ғой.
Әй, менің алтын классик бауырларым! Дегенмен адам өледі ғой.
Өлең ше? Соны ескеріңдерші! Жақсылықта кездесейік! Аман жүріңдер! Менің қалам сілтеуіме себепші болған классик бауырларым!
Сәлеммен, Ерболат деген жұмыр басты пенделерің! Сендердің алдыңда «ақынмын» деу асылық болар..Ерболат ҚУАТБЕК,
Аймақтық «Арқа ақшамы» қоғамдық-саяси газеті (№36(170) 29 қыркүйек 2016 жыл).