Әудем жерде келе жатқан көсемнің сұлбасы үңгірдің аузынан қылаң берді.
Бұл оның қолындағы таяғы мен алшаң басқан қадамынан дәл сол екенін білген.
Қараңдаған сызық барған сайын ұлғая, тура кіреберісте тұрып қалды.
Сом тұлғалы, кеудесі түкті көсемнің жүзінен гөрі таяғының төбесіндегі мүйізі әсем қайқиған таутекенің бассүйегі анығырақ аңдалатындай.
Рауанның алдындағы елең-алаң.
Төмен қарап, ортадағы оттың қасында қос қолдап әлденені езгілеп отырған жан анаған назар салар емес, тіпті.
Ағаш таяқтың ұшы үңгірдің тас еденіне сарт тигенде селк етті-ау.
Ә, көсем! – Дауысы саңқылдап шықты.
– Жоғары шық! Төрлет! – деді қолының ұшын екінші, су толы шұңқырға матырып жатып.
Бұл жолғы үн манағыдан бәсеңдеу: есіне бір ойлар оралды ма, кім білсін… Көсем бейне жалаңаш табанын жерге жапсырғандай, аяғын нығарлай басып ішке енді.
Айналасына зиялы зейінмен, әлде сынай қараса, қабырғаның біршамасын сурет алған екен.
Жанарын сол самсаған жансыз мақұлыққа тоқттаты да:
Мынауың не тағы?! – деді текенің басымен нұсқай.
Сурет… Кеше етті көп жеп қойыппын.
Доғар қылжақты! Мен саған ұғынықты болсын дегем жоқ па?! Қай түні аңға кеткенімізді, үңгірлерімізге қанша түн, қанша күннен соң қайтып келетінімізді… жазбайсың ба, Тәңір-ау! – Шатынай, таяғын жерге тарс-тарс ұра сөйледі.
– Сенікі не шатпақ?!! Бояушы дегенге… Хы!
Мен суретшімін.
Бояушы емеспін!
Бәрібір емес пе… Бауырым, Ағыл!..
Ендігі қар жауғанда біз көшеміз бұ аймақтан.
Артымыздан Таудұғар тайпасы қоныстанбақшы.
Ол бауырларымызға бұл маңның топырағы мен тасы, аңы мен құсы жайлы мағлұмат қалдыруымыз парыз.

Көсем меһірбан көзбен қарай, қоңыр үнмен тіл қатқан.

Далағұт тайпасының абыройы үшін!..… Үңгірдің аузында – баһадүр тұлғалы адамның сұлбасы.
Тайпасының бояуды іргеге үйкеумен шұғылданатын мүшесі ұйықтаған орнынан күрк-күрк жөтеле түрегелді.
Аяқ-қолын соза керіліп жатқан оның аузынан «Жоғарылат!» деген сөз шығып үлгерместен, көсем ентелей кірген.
Ағылдың баспанасының тең жарымында бейқам жайылған аң мен құсқа қадала:
Иә, ақпар қайда? Мына… шеті жоқ шимайдан не түсініп боламыз?!..
Кеше ғана, кеше ғана санаңа түйгендей ең ғой… қалай салу керектігін… Ай-ай! – деген қабағын түйіп.
Несі күрделі? – Суретші оның жанына барды.
– Мынау – аң, анау – сіздер.
Мұнда бұғы аулап жүрсіңдер.
Ана тұстағы сүгіретте кербез киікті нысаналап, садақ тартқансың.
Әне жебе суылдап… Түш!! Есті!..
Ақпаратты ақтарғам жоқ па, тақсыр?!
Қош.
Ал мына… ортадағы… неғылған жаратылыс? Адам атамыздың зәузатына келіңкірейді, бірақ… Гүл ме мынау, басының орнындағы? – Қағылдың көзі шүңірейіп кетті.
Ойланғаны.
Хе! Күн – ол! Қалай жеткізсем екен… м…
Дүдәмал! – Тайпабасы өткір жанарын жарқ еткізе, бояушыға назарын шорт бұрды.
– Сенің қияли ойларыңның ықпалынан… ұста Шадыр шалдың ұлы саған еліктеп-солықтап кескін сызатын көрінеді, жатып алып.
Ааһһ! Бізбен бірге аң аулаудың қандайына да куә болған жоқсың ба?!..
Әдейі сол жұмыстан да босаттым ғой! Енді қалай етпедің демексің??
Ағыл тас едендегі шұңқырға қараған.
Қағыл өзі үзген сөзін өзі жалғады.
Соңғы мүмкіндік беремін! Болмаса, өкпелемейсің.
Төзім де түгесіледі.
Суретші ұзап бара жатқан көсемін жанарымен шығарып салғандай, кірпігін де қақпастан ұзақ тұрды.
Екі көзі Қағылдың оң жағындағы бір еңкейіп, бір тіктелген бассүйекте екенін тірі жан білді ме?!
«Мүмкін сыр мен құралдар беріп қалар…» деген кішігірім пәндәуи құйтырқылық миына сыбырлағаннан кейінгі сәтте пенде екенін мойындағандай маңдайын жерге тигізгені.
«Жалғыз Тәңір!! Тәңірім!! Мен бейбақта Сенен өзге кім бар?!..
Ғұмырымды аман сақтай гөр!Әзір өлгім келмек емес! Сол себептен қиялым мен қолыма Өзің тұсау салғайсың!..».Көкжиегі көсілген, Жер кәриянің ақ шашындай көдесі самалмен тербелген, топтасып өскен тапал қарағаны қалың қолдай сұсты көрінетін жазық.
Талай дақпыртқа да, даңққа да куәгер, әйткенмен сырға берік момын шоқыларға шығып, төменге көз тастағандағы көрініс.Адам ата жиын ашқандай, Даланың күллі мақұлығы әр тараптан ағылды.
Құланның құйрығынан ба, бәлки жыланның бауырынан ба, топырақ көкке түйіршіктеле көтерілген сәтте бұлттар селдірей төгілген… 
Бәрі бір қауызға сыйып кеткені ме?! Қиялының перзенттері! Түп-тұқиянымен үңгірде! Біресе сылбыр қалықтай, біресе еліре секіріп билеп жүр…
Буын-буыны сетіней талып түскені-ай…
Үңгірдің аузында кесек тұрпатты әлдекім тұр.
Қарашығымен іргені, төбені, төменді саспай шарлауда.
Түгелі – сурет! Сәл мезет бақайының тырнағын зерделегендей көрінді де:
Ағыл! – деп үн қатты, ұйықтап жатқан бояушыға қараған күйі.
«Ә, құл!!» болып естілген қаратпа сөзден ананың терісі жыбыр ете қалды.
Лезде оянуын оянды-ау, – сүйретіле зорға түрегелді.
Таңырқады да, түндегі нөсерден қылып ұйғарған.

Кенет көсем артына бұрылып, ымымен әлденені жеткізсе керек, еңгезердей екі жігіт баса-көктеп кірді.
Білегін қайырып, сүйрелей жөнелгенде «Тоқтаңдар!» деген айқай шықты, суретшінің кеудесін жарып.
Көсем рұқсаттың ишарасын білдірген.
Анау жата қалып, өзінің ең кейін салған… Күн-Адамына ернін тигізе түрегелгенін қайтесің…
Жасыл жапырақтың дыбысы… саф ауаның иісі… Неге теңер ең бұларды? – деген еді ұстаз, отқа ағаш салып отырып.
– Балабағзы!
Темірші Шадыр қарттың ұлы жауапты ұзақ күттірген жоқ.
Жапырақ… жасыл деп кім айтты сізге?! Көктем мен жазда жасыл шығар, алайда күзде… сарығ.
Қыста, тіптен, жапырақ таппайсыз.
Сонда қалайша «Жапырақ жасыл!» демекпіз?!
Анау аң-таң.
Саф ауаның иісі? Таза ауада иіс бола ма?!..
Ауаны иіскеймін деп әуре-сарсаңға түскенше, оны көрген, яғни бақылаған құп шығар.
Самал, жел, құйын, дауыл… сол ауаның қозғалысы ма деймін.

Ай, жарайсың, шәкіртім!! – Денесін қытықтап өткен сезімнің әсерінен бе, өзінің отқа екі-үш томарды тастап-тастап жібергенін кейінірек…
Жанын шыбын кейпінде көз алдына әкелген ат басындай тас жаңғырған естелікті де үгіп жібере жаздапты.
Шабармандар Ағылдың оң қолын үгіп жатқанда, Қағылдың жанарында Шадыр шалдың қызған темірді төске салып соққаны бұлдыраған еді.
Бұлаңдады да, сауыт мінез мұның өзін тіке қарап тұра беруге шыдатпады.
Жүрегі мен өкпесі жалғанған тұс кірт ете қалғандай кілт… Топырақ көкке түйіршіктеле көтерілген сәтте бұлттар селдірей төгілген….