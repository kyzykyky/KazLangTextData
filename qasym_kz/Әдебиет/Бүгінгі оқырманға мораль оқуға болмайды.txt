Шын таланттар өмірге бейім емес.Таңертең таза ауамен тыныстап, ВДНХ-да серуендеп жүргем.
Бұл – Мәскеудің саяхатшылар жиі келетін көрікті жер­лерінің бірі.
Халықаралық көрмелер осы жерде өтеді.
Екі қолында ауыр сөмке бар бір қыз қисалаңдап, жиі тоқтап, дем алады.
«Қай жерге дейін барасыз?» десем, бойжеткен: «Картинамды сатайын деп едім.
Қай жерде адамдар көп серуендеп жүр?» деп, өзіме қарсы сұрақ қойды.
– Біріншіден – бүгін жұмыс күні.
Мұнда таңертең емес, кешкісін көп адам серуендейді, – деп, мұнда жиі келетін мен түгілі, логикасы дұрыс кез-келген адам білетін нәрсені айтып жаттым.
ВДНХ-ның кіре берісінде полицейлер жиі жүреді.
Орталық жағында қазірдің өзінде біраз адам серуендеп жүр, затын көтерісіп, субұрқақтың қасына әкелдім.
Әрі өзіне демалып отыруға да осы жер ыңғайлы.
Бұл – Ресейдің қол астындағы кішкентай ел.
Сонда көркемсурет училищесінің бірінші курсын жиырма алты жасында аяқтапты.
Әке-шешесі суретші болуына қарсы болып, оқуға кеш түсіпті.
Әлгінде ғана автобустан түскен беті екен.
Бұл қалада күтіп алатын адамы да, баратын жері де жоқ.
Мәскеуде картиналарын сатып, ақша тапқысы келеді.
ВДНХ-да картиналарын сатуға рұқсат ете ме, жоқ па, хабары жоқ.
– Бұл жерде серуендеп жүріп, кар­тинасын сатып тұрған суретшіні көрмедім.
Сізге Арбат жаққа бару керек.
Сонда картиналар сатылады, – дедім.
Арбатты өмірінде бірінші рет естіп тұрған секілді.
«Онда картина сатыла ма? Ол қай жақта? Қалай барам?» деп, бетіме таңдана қарады.
Училищеде тапсырма бойынша салған картиналарын маған көрсетіп жатыр.  Натюрморт.
Бірінші курс бітірген студент үшін кешірімді, бірақ, «жақсы суретші шыға ма?» деген басқа мәселе.
– Ұстаздарыңыздың тапсырмасынан бөлек, өз идеяңызбен салған картинаңыз бар ма? – деп сұрадым.
– Жоқ, – деп басын шайқады.
Менің түсінігімде, өнерге, сурет өнеріне ғашық адам, шын талантты суретші, тіпті, жас болса да, өз идеясы үшін күреседі, өз бояуын іздейді.
Егер осы бетінен қайтпаса, бұл қыз еңбекқорлығы мен өлермендігімен картиналарын сатып, өзін асырай алуы, тіпті, әжептәуір табыс табуы мүмкін.
Бір танысы жоқ, бөтен қалаға жалғыз келіп, бірінші курста салған суреттерін сатып, ақша табам деуі – өзіне деген сенімділік.
Мәскеуге өнерге деген құштарлық пен жоқшылық әкелген қызға «түнеп шық» деп, хостелдердің мекен-жайын беріп, сәттілік тілеп, кітапханаға қарай бет алдым.
«Күнде бұл сәтте ұйықтап жататын едім, кітапханаға өмірі түстен кейін, кешке барушы едім.
Енді тағы да қанша жыл ұйықтап жүреді екем? Ұйықтап жүріп, қаншама уақытымды жоғалттым.
Менің уақытымды өзімнен басқа ешкім ұрлаған емес» деп, өзіме біраз ұрыстым.
Кітапханаға жеткенше есімнен қан­шалықты талантты болса, өмірге сон­шалықты бейімсіз Ван Гог кетпей қойды.
Көзі тірісінде Ван Гогтың бір-ақ картинасы сатылған.
Оның туған бауыры Теодорус картина сатумен айналысқан, ірі кәсіпкер болған.
Ван Гог та інісінен «картинам сатылды ма?» деп сұрамайтын.
Себебі, ол өзін, «менін» түсінетін адам­дарды өз замандастары арасынан іздемейтін.
Шын таланттар мінезді болғанымен, олар өмірге бейім болмайды.
Олар жоқ­шылықта өмір сүріп жатса да, өзге түгілі, «өзін» өзінен жасыра алады….Ақиқатты іздеген жазушылар.Менің бір түсінгенім: әлемдегі жетістік­ке жеткен жазушылардың бәрі де шығар­маларында Құдайды іздейді.
Толстой, Гюгоның шығармалары мәңгілік сауал­дарға жауап іздейді.
Әлемнің әдебиет­танушылары Толстой мен Гюгоны «әде­биеттегі пайғамбарлар» деп атайды.
Толстойдың өзі: «Менің шығарма­ларымның бәрін оқудың қажеті жоқ.
Тек ақиқаттың нұры тамып түскен шығарма­ларымды ғана оқыңыздар» деді.
Толстой ақиқатты таныды, танытты.
Бірақ… көзі көргенмен – керең, құлағы естігенмен – соқыр қоғамға ақиқат ұнаған жоқ.
Рас, келісем, Толстой мен Гюгода мо­раль оқу басым.
Ол кезде мораль тың­дайтын оқырман бар еді.
Бір нәрсе анық: олар ақиқатты таныту мақсатында жұмыс істеді, олардың өмірлік миссиясы да сол еді.
Достоевский де, Золя да шығар­маларында ақиқатты іздейді.
Маған Достоевский мен Золяның кейіпкерлерінің ішек-қарнын ақтарып, көрсетуі ұнайды.
Шамаң келсе, оқырманның ұйықтап жатқан санасын «сілкілегенге» не жетсін?! Меніңше, бүгінгі оқырманға мүлдем мораль оқуға болмайды.
Бүгінгі оқырман өзін тану үшін, өзінің іс-әрекетіне баға беру үшін шығармадан өзін, өзінің аласұрған жандүниесін көруге тиіс.
Бұрын оқырман кітап арқылы өзінің тұлғалық болмысын дамытқысы келсе, бүгін кітаптың бетін ашпайтын оқырман күнін көре алмай, жылап жүрген жазушыдан өзін ақылды санайды.
«Ақылды екенсің, неге кедейсің?».
Әсіресе, рухани құлдырауға ұшыраған біздің қоғамда жазушы болу соншалықты мәртебе емес.
Бұл, әрине, ақын-жазушылардың ойлау қабілетіне де әсер етпей қоймайды.
Өзін рухани құлдыраудан құтқара алмай жүрген олар қоғамын қалай құтқармақ? Мені соңғы кезде ылғи да осы сұрақ мазалайды.
Бір білерім, дәл қазір қазақ қоғамы ғана емес, әлем адам жанына ізгілік нәрін себетін, ізгілікке сендіретін жазушыға зәру-ақ..Ресейде «Москва-Пенне» атты әдеби сыйлық бар.
Бұл сыйлықтың өзгешелігі: жеңімпазды оқырмандар таңдайды.
Бұл сыйлықтың жеңімпазын анықтауда МГУ, РУДН, басқа да  беделді университеттердің филология факультетінің студенттерінің  даусы шешуші рөл ойнайды.
РУДН-де оқып жүргенімде Татьяна Коренькова атты ұстазым: «Ая, тобыңның атынан сен қатысасың, сабақтан сені бір күнге босатамыз» деген соң, барып, мен де өз даусымды бердім.
Әлі есімде, сахнада финалға шыққан үш жазушы отырды.
Олар – Ресейдің танымал жас жазушылары Ксения Букша, Сергей Шаргунов, Андрей Битов.
Әр жазушының аға буыннан бір-бір қорғаушысы шығып, олардың шығарма­шылықтары туралы жылы пікірін айтып, оларды жүлдеге «сүйреді».
Сонда қасымда отырған орыс жігіт менен: «Үшеуінен сыйлықты кім алады?» деп ойлайсыз?» деп сұрады.
Мен ойланбастан: «Сергей Шар­гунов» деп жауап бердім.
«Сізге оның шығармашылығы ұнай ма?» деп, жас жігіт маған жаратпай қарады.
«Залға қараңыз­шы, бәрі де жас студент қыздар.
Ал Сергей Шаргунов – жас және әдемі жігіт.
Қыздардың көпшілігі шығармашылықты ақылмен емес, сезіммен бағалайды, олар симпатиясын жасыра алмай, Шаргунов­тың кескін-келбеті үшін өз дауыстарын береді.
Қысқасы, бұл байқауда сезім жеңіске жет­еді», – деп жауап бердім.
Мен байқаудың қоры­тындысы ұзаққа созылып кеткен­діктен, кетіп қалдым.
Чеховтың музейі Әдебиет­шілер үйінің қасында.
Чеховтың үйін аралап болғасын, байқау қорытын­дысын білейін деп, интернетке кірсем, шынында да, сыйлықты Сергей Шаргунов алыпты.
Менің жеке пікірімше, бұл сыйлыққа Ксения Букша лайық еді.
Ал, бұл байқауда жүлдені кім алатынын студенттер шешті.
Ресейде байқағаным, құрамына белгілі ақын-жазушылар енген әдеби байқаулар біздің елмен салыстырғанда әлдеқайда әділ өтеді.
Жасырып қайтеміз, біздің елде әдеби байқауда, тіпті байқау қорытындысы шықпас бұрын кімдердің жүлде алатынын сезіп отырамыз ғой.
Кімнің жүлдені қалай алғанын, кім арқылы  алғанын, танысының кім екенін білеміз.
Кез келген мүшәйрада, жалпы әдеби байқауларда қазылар алқасының белді мүшесі өзінің рулас інісін, не қарындасын жүлделі орынға тартып, сол үшін күреседі.
Өзінің ары мен ұятын сатқан, сауда­лаған ақын, жазушыдан не күтуге болады? Ештеңе!.Кейбір шығармалар болады, әр оқырман оқуға тиіс әлемдік деңгейдегі көркем дүние болмаса да, ондағы бір ой санаңда сілкініс туғызады.
Мысалы, менің есте сақтау қабілетім нашар, бірақ, өзім сегіз жыл бұрын оқыған Буниннің «Деревнясындағы» (бұл жазушының ең жақсы дүниелерінің бірі) ауру шал есі кіресілі-шығасылы боп жатса да, келініне «Ажал келіп есік қақса, мені үйде жоқ деп айтшы» деп өтінетіні жадымда.
Бұған дейін өмірден мән таппай қиналған кез-келген адам ажалдың өзіне жақындағанын сезген сәтте өмір сүргісі келеді (Өз өміріне «үкім» айтатындар туралы әңгіме басқа).
Өлімнен қорқу – адамды саналы һәм бейсаналы түрде өмірге жақындатады.
…Осы жерде өмірде болған бір оқиға есіме түсіп отыр.  Өте кәрі, өлмелі кемпір көшеде аяғын ілбіп басып, сүйретіліп  келе жатқанда, өзіне жақындаған қабаған итті көреді.
Ит артына түскенде кемпір таяғын тастай салып, кәдімгі жүгіруден жары­сатын спортшы секілді жылдамдықпен жүгіріп, иттен құтылады.  Жүгірмек түгілі, сүйретіліп әзер жүрген кемпірдің «рекорды» ғалымдарды таңғалдырады.
«Ит мені өлтіреді» деген қатты қорқыныштан кемпір сол сәтте өзінің қалай желаяқ болып кеткенін байқамай да қалады.         Қысқасы, адам жанының жалғыздығын керемет суреттеген И.Бунин адамзаттың өзі ешқашан жеңе алмайтын эгосын табиғи күйінде жеткізеді.
Бұрын өзім оқыған кітаптардағы әсер еткен сөйлемдерді дәптерге түртіп жүретінмін.
Қалың үш дәптер болып еді.   Қазір Мәскеуде тұрып жатырмын, сол себепті,  елдегі кітаптарымды «кітап оқиды» деген қыздарға сыйладым, ал көк дәптер­лерімнің қайда қалғанын білмеймін…
Негізі, өзің оқыған кітаптардағы ойлы сөйлемдерді дәптерге ғана түртіп қойып, ондағы жақсы ойларды болмысыңа сіңірмесең, өзіңнің тұлғалық болмысыңды жетілдірмесең, бәрі бекер.
Кітапты көп оқығанымен, өзіне тән пікірі жоқ, жаттанды біліммен ғана шектеліп қалған адамдарды білем.
Бұл, әсіресе, әдебиет­танушы үшін қасірет.
Адам кітапты уақыт жоғалту үшін емес, хаосқа ұшыраған қазақ қоғамының бүгінгі жағдайын пайдаланып,  жасанды «білімді адамның» тәжін кию үшін емес, өз ішіңдегі рухани аштықпен күресу үшін оқу керек..Айгүл Мантай
«Алматы ақшамы» газеті.