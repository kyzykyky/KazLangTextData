Өткен жұмада Мадрид қаласында алғаш рет испан тілінде жарық көрген қазақ ақындары антологиясының тұсаукесері өтті.
Испан ақыны Хусто Хорхе Падрон қазақ ақындарын әйгілі Мигель де Сервантестің тілінде сөйлетті.

— Бұл өте күрделі міндет болатын.
Мен мысал ретінде испан тіліне аударылған өлең жолдарын қарап шықтым.
Бұл туындының ерекшелігі — қазақ ақындарының өлеңдері испан ақынының қолымен аударылуы.
Менің 50 жылдық аудармашылық тәжірибемнің ішіндегі ең күрделі жұмыс осы болды.
Көп қиналдым, бірақ бұл соған татитын еді.
Испан тілін түсінетін адамдар өлеңдеріңізде қазақ рухын асқақтата алдыңыз, қазақ рухын жеткізе алдыңыз деп айтты,-деді тұсаукесер рәсімінде испан ақыны.

Ұйымдастырылған шараға өлең жолдары испан тілінде сөйлеген бірқатар қазақстандық ақындар да қатысты.
Оңайгүл Тұржанова, Алмас Ахметбекұлы, Дәулеткерей Кәпұлы, Танакөз Толқынқызы, Дәурен Берікқажыұлы, Сағыныш Намазшамева, Жанар Әбсадық, Анар Шамшадинова, Бақытгүл Бабаш, Жанар Айлашева өлеңдері бұл кеште қазақ және испан тілдерінде оқылды.

Qasym.kz порталы қазақ ақындары антологиясы жайында — белгілі жас испан ақыны, аудармашы, сыншы Ракиель Лансеростің де пікірін білген еді..— Қайырлы күн, Ракиель ханым! Қазақ ақындары антологиясы қолыңызға тиіп үлгерді ме? .— Антологияның жарық көргенін естідім.
Алайда кітап менің қолыма әзірше тиген жоқ.
Сол себепті Хусто Хорхенің бұл еңбегіне баға беруге тым асығыс болар..— Испанияда қазақ поэзиясына деген сұраныс бар ма? Қай қазақ ақынының шығармашылығымен жете таныссыз?.— Испанияда қазақ поэзиясына ғана емес, Орталық Азия ақындарына деген сұраныс бар деп ойлаймын.
Өзіңіз білесіз, біздің мәдениеттеріміз ұқсас болмағанымен, кей тұстары ұштасып жатады.
Жалпы испандықтар өлеңсүйер ұлт болып табылады.
Бізде поэзияға деген сұраныс керемет.
Сондықтан жаңа антология испан оқырманының жүрегінен орын табатынына күмән келтірмеймін.
Қай қазақ ақынының шығармашылығымен таныссыз дегенде, шыны керек, толыққанды оқып-танысқан емеспін.
Ибраһим Құнанбаевтың, Ұлықбек Есдәулеттің жекелей өлеңдерін оқығаным болмаса.
Тарихты білесіз ғой, кезінде көптеген қазақ ақын-жазушылары советтік деп біліп келдік.
Тіпті әлі күнге дейін солай қабылдайтын испандықтар жоқ емес.
«Ооо, бұл советтік ақын ғой»,-дегендей..— Демек, тұсауы кесілген антология «бұл советтік ақын» сияқты стереотиптерді бұзады дейсіз ғой?.— Қазақ ақындарын испан тілінде сөйлету Хусто Хорхе Падронның өз идеясы болғанын білеміз.
Дегенмен де, кей оқырман «испан тіліне аударылса не болыпты, ол Испанияда кімге керек» деп іштей ойлап қалуы мүмкін ғой….— Енді қараңыз, мен сізге мынаны айтайын, қазақ поэзиясын ағылшын, итальян, француз, португал немесе нидерланд тіліне тәржімалауға ниетті біреуді көрсетіңізші.
Ал испан тілін әлемнің 30-дан аса елінде біледі.
Және, шартты түрде алсақ, испан тілінен жоғарыда айтылған ағылшын, итальян, француз тілдеріне аударылуы мүмкін ғой.
Яғни, тікелей қазақ тілінен емес, испан тілі арқылы қазақ поэзиясымен танысуға болады.
Бұл — осы орайда жасалған қадам деп есептеймін.
Әрине, антология — бүкіл Еуропаға тарайды деп айтпаймын, өйткені мен оның болашағын білмеймін.
Бірақ бұл сәтті қадам болды деп есептеймін….P.S.: Бұл Ракиель Лансеростің қазақ басылымына берген алғашқы сұхбаты.
Qasym.kz порталы сұхбатты әзірлеуге көмектескен «Holl-es» орталығының оқытушысы Ербол Жұмабекұлына алғысын білдіреді.Дайындаған: Нұрлыхан ҚАЛҚАМАНҰЛЫ.