Жазушылық дейтін кәсіп пе, әлде табиғаттың адамға берген дарыны ма? Бір білеріміз, көркем жазу – адамға оңай келмейді.
Тағы бір ақиқат – дарындылардың қарны аш та, қарындылардың дарыны болмайтыны… Алайда, нарықтық тенденция бүгінгі жазушының «қарап отырғанын» көтере бермейді.
«Аш қалмаудың» қағидаларын меңгеру – жазушының қолынан келе ме? Қолындағы шығармасы – қаламгердің өнімі десек, ол жазушы өз өнімін қалай «саудалап» жүр? Сонау Таразда жүрсе де, әдебиеттің ауылынан алыс кете қоймаған жазушы Несіпбек Дәутайұлы бұл сауалдарға қалай жауап береді?.– Несіпбек аға,«ақиқатшыл әдебиеттің ар жағында найзағай ойнап тұрады» дейсіз.
Ол не найзағай? Бүгінгі қоғамда ақиқатшыл әдебиет бар ма?.– Ол не найзағай деймісің… Ақиқат аспанындағы сөнуі мүмкін емес жарқыл емес пе? Қоғамда, адамға пайда немесе пайда болуы әне-мінелеген қауіпті құбылыстарды ескертіп, есіне салатын жай оғындай ойнаған жанайқай.
Тәуелсіздік арқылы бас көтерді ол.
Оның алдында… Шындықты айтып шыбын жаны шырқыраған қаламгерлер ілуде біреу еді.
Дәл осы мәселеде біздің жазушыларымыз, тіпті Орта Азия қаламгерлерінің бірде-бірі Шыңғыс Айтматовтың шылбырына ілесе алмаған.
Қызыл қоғамның абыройын айрандай төге алмаса да, ақиқатты айтуға талпыныс танытқан оқиғалар да болды, рас.
Осындайда алдымен Жұмабай Шаштайұлы еске түседі.
Отыздан енді асқан жас қаламгер 1984 жылы шындықтың қанын тамшылатып, «Қызыл қар» повесін жазды.
Сол сол-ақ екен, қызыл өкіметтің қия басқанды қырына алатын қиян-кескі науқаны Жұмабайды бас салды.
Әуелі оған Қазақстан компартия Орталық комитетінің идеология хатшысы Кәкімжан Қазыбаев шүйлікті.
Одан соң Республика Компартиясының соңғы 18 съезінде социалистік тұрмысты бұрмалап көрсеткені ретінде Жұмабайдың есімі Д.Қонаевтың баяндамасында да айтылып кетті.
Бұл аздай десеңіз, атынан әлем үркетін «Правда» газетіне де шықты оның «жаман аты».
Табаны күректей екі жыл отырса опақ, тұрса сопақ… «Әдебиетте бұл жігіттің енді аты өшті» десті.
Соның бәрін көтерді, Жұмабай еңсесін тіктеп қана жүрген жоқ.
Ақиқатының арғы жағында найзағай ойнап тұратын «Аязбиін», «Аспан қорасын» және өзге де шығармаларын жазды.
Әдебиетке адалдығынан айнымады, күні кеше «Қазақ әдебиетінде енді бұл жігіттің аты өшер» деген Жұмабайың бүгінде «Қазақ әдебиеті» газетінің бас редакторы орынтағында отыр.
Әдебиетімізде ақиқатшыл әдебиет жоқ дейсің… Дүниеде «Құдай.
Өлім» дейтін баршаның мойындамауы мүмкін емес үш ақиқат тұрғанда, әдебиет те ақиқатты айналып өте алмаса керек.
Бәрі айналып келгенде, жазушыға байланысты.
Максим Горькийдің «Шындықты да қулықпен айту керек» деген дәуірі өтті-кетті.
Азат ел болып, ұлы еркіндікке жеттік.
Айтылмай жүрген әңгіме көп.
Ақтарылып-төңкерілмей жатқандары шаш етектен.
Осыны жазушылар білмейді деймісің.
Қисынын тауып, қиюын келтіру ғой діңкелететіні.
Талап болса, талант кемшін.
Ақыр соңында бүгінде төрт мүшесі тең емес кітаптардың «тау жығатын тасқыны» дейтін сұмдық пайда болды.
Тасқын жүрген жерде бәрі бүлінеді.
Орнында қалатыны лай, шөгінді.
Ақиқатшыл шығармалар жоқ емес.
Әуел бастағы ақиқатынан айнымаған Төлен Әбдіков, Тынымбай Нұрмағанбетовтен бастап Асқар Алтайға дейінгі аралықта аз болса да ақиқатшыл жазушыларымыз көңілге медеу.
Жалпы, бәрінен бұрын қоғамның ақиқатшыл идеологиясын көксеуге тура келеді.
Ақиқатты ақиқатшыл қоғам ғана айтқыза алады және қабылдайды.
Сонда ғана шындық тұтас ұлттық құдыретке ие болады..– Қағаз бен қаламның алдындағы адалдықты қалай түсінеміз? Әдебиеттегі адалдықты таразылайтын оқырман қалды ма?.– Бұл сұрақтың біразына алдыңғысында аздап жауап берген сияқтымын.
Ал оқырман мәселесі… Қазақстан Жазушылар одағының 80 жылдығында Олжас ағамыз: «Біз 20-ғасырда оқырман дайындадық, ал 21-ғасырда одан айырылып қалдық» деп шерлі бір шындықты айтты.
Барлық деректер бойынша әлемдік технологиялық айналымға еніп кеткен бүгінгі жағдайымызда, әдебиеттегі адалдықты таразылауды айтпағанда, оқырман жалпы, кітап оқи ма деген сауал тұр ғой, көлденеңінде.
Қазір оқырмандарымыздың үлкен-кішісі бірдей көгілдір экраннан көз алмайтын, құлақтарын наушникпен бітеп, интернет пен планшетке итініп отыратын, «ала жаздай ән салып, селкілде де билей бер» дейтін қарғысқа ұшырағандай, көз алдыңа отпен ойнаған көбелектің көңіл күйі елестейді.
Не нәрсені таразылап алу үшін, адамдар әуелі өзінің сана кеңістігін реттеп алуы керек шығар.
Егер санамыздың кеңістігі ұлттық рухани ұлағаттары сияқты жарық та жасампаз сәулелерден бос жатса, ол бос қалады немесе көз түрткісіз көк тұман басып жатады.
Мұндай жағдайда жалпы халықтық біліктілік, ұлттық күрескерлік, ұлттық намыс әлгінің арасында көмескі тартып қала береді.
Егер біз ұлт ретінде қалыптасып үлгере алмай жатсақ, оның үлкен бір себебі осында.
Ұлттың ұйысуы, қалыптасуы әлемдік өркениет тәжірибесі көрсеткендей, ұлтшылдықтан қарадай зәреміз ұшады.
Оны ұлтжандылық деп жұмсартып, жұқалаймыз келіп.
Өзгені өзекке теппейтін, өз қолын өлсе де өзі кеспейтін ұлтшылдық түптеп келгенде, әуелі «өзіңді-өзің жөндеп ал» деген сөз емес пе? Немістерді қараңызшы.
Сонау қырғын соғыста қирай жеңіліп, даласы отқа үйіліп, қаласы оқ астында үйіндіге айналып қалды.
Ал қазір әлемдегі ең дамыған мемлекеттердің алдыңғы сапында.
Ненің құдыреті?! Құдыреті – неміс тек неміс пісірген нанды жеді, неміс тек неміс тіккен киімді киді, неміс тек неміс шығарған темекіні шекті, немістің автокөлігін мінді, неміс әнін тыңдап, неміс әдебиетін оқыды.
Біз болсақ ата-бабамыз ғасырлар бойы жасап, ұрпақтан-ұрпаққа жеткізіп берген намысқа шабатын ұлттық рухымыздың қадіріне жете алмай, дел-салмыз.
Олай екен, нені қалай, таңдай қақтырып таразылай аламыз.
Қағаз бен қалам алдындағы адалдық осыны айтуға мәжбүр етеді.
Ал оны танып, таразылау бүгінгі таңда баршаның қаперіне кіріп жүрген жоқ.
Себебі әдебиетті оқу әбден азайды..Дегенмен, мен оптимист адаммын, тәубе деп қоятын сәттерім бар.
Өзім қай кезде де ол кім болса ол болсын, басар жер, барар тауы баяғыдан белгілі болып қалған, енді шығар төбесі көрінбейтіндерді айналадан айналып өтіп, жас буыннан үміт күтіп, соларға сенім артып жүремін.
«Қазақ әдебиетінің» 80 жылдығы әл-Фараби атындағы мемлекеттік университетінің заманауи кітапханасында өтті.
Басталудың алдында күтпеген жерден араларында журналистика және филология факультеттерінің декандары бар, бір топ студент қыздар мені қоршап алды.
Сұрақтарын жаудырсын келіп: әдебиеттегі модернизм, миф, мистикалық бағыт деген не?..
Сөйтсем, әлгі факультетте әңгіме жанры бойынша менің де шығармаларымнан дәрістер оқылып жатыр екен.
ТарГУ-дың студенттерімен арнайы кездесуде оған келген студент жастардың әдеби процеске қызығушылықпен қарайтынын байқап едім.
Алматы, Астанада ақын-жазушы, әдебиетші іні-қарындастар алма-кезек телефонмен хабарласып, қазіргі заман әдебиетінің барысы, көркемдік концепциясы туралы пікір алмасып жатады.
Әр заман жастарының өз сұранымы бар.
Ал бүгінгі ұрпақтың сұранымына өткендегі өткелдер жарай бермейді.
Жаңа заманның әдіптеуі өзге, қалыптасуы басқа, қағысы бөлек, ағысы айрықша әдебиетті іздейтіндері.
«Қазақ әдебиеті» газетінің 80 жылдығында мінбеге көтерілгенімде: «Қазір Қазақ Жазушылар одағына мүше 800-ден асады деседі.
Сонда «осылардың қаншасы өзін қаламгермін, маған оқырман сұранымы бар?» деген сауал қояды.
Жартысы ма, жартысының жартысы ма, соның ширегі ме», – дедім.
Әлгі 800-дің әйтеуір,Одаққа мүше екені белгілі, бірақ қаншасы шын жазушы, оның санын ешкім дәл басып айта алмайды.
Жағдай осылай болып тұрғанда, қазіргі заман оқырмандарының сұранымына сай көркем шығармаларының көбеюі неғайбыл.
Ойлы оқырман сонда нені қалай таразылайды?!
– Әдебиетте мінез болуы қалыпты нәрсе шығар.
Дегенмен, сіздің әңгімелеріңіздегі мінез неге тосындау?.– Меніңше, тосын мінез қоғам, заман, жеке адамдарда бірде оңқай, бірде солақай түсіп, әлсін-әлсін алақұйынға айналып, адастырып кете баратын құбылыстармен келісімге келе алмай, сана кеңістігінен садақ оғындай самғап шыға келуде мәжбүр болатындығынан шығар.
Жалпы, тосын мінез де деталь.– Адам психикасын жазушы әрқалай ақтарады.
Бүгінгі адамдардың «құдіреті» қандай, «қасіреті» неде?.– Менің «Құдірет пен Қасірет» деген романымды оқыдың ба, жоқ па, білмеймін.
Адам психикасының әр қилы жағдайдағы тербелістері бар сонда.
Адам баласы қай дәуірде де өмір арнасының екі жағалауында қатты ағысты қатар бойлап келеді.
Мұндай жағдайда жеке адамдардың ғана емес, қоғамдық психологияның өзі қарама-қайшылықтарда қилы-қилы өзгерістерге тап болады.
Қиюы үнемі табыла бермейтін қу тіршілікте бірде мерейің асып, бірде еңсең түсіп, не істеріңді белмей қалатын дағдарыс, төтеннен келіп төріңнен ысырып, көріңді көзіңе көрсететін зауал, төрт құбылаңдағы төрт түрлі құбылыстар ақылыңды айран, ойыңды ойран етіп, тепе-теңдігіңнен айырып, теңселтіп жібереді.
Сонда кім қандай өзгерістерге ұшырайды? Мысалы, қиын-қыстау кезде ер деп жүргенің ез болып, ез деп жүргенің ер болып кететін де шындық бар.
Қорқақ болып туып, қорқақ болып өлетіндер, батыр болып туып, батыр болып өлетіндер бір басқа.
Адамдықты аяқ асты ететіндер, әділдіктен айнып өтетіндер бір бөлек.
Жазушы осылардың психологиясын оның ойы мен ісі, пейілі мен ниеті арқылы көркем зерттеп береді.
Отқа салсаң күймейтіні, суға салсаң батпайтындардың құдіреті… Елден бұрын есеңгіреп, рухын жоғалтып алатындардың қасіреті дейтін құбылыстар жазушының адам психикасындағы күрескерлік пен әлсіздіктің әлеуметтік себептерін астан-кестен ақтарып-төңкеруге жетелейді.
Бүгінгі адамдар алды-артына ақыл, сабырмен қарауға мұрса бермейтін алмағайым заманның алқын-жұлқын адуынды ағысымен алақұйын кетіп бара жатқан сияқты.
Ол адам психикасындағы құбылыстардың жасампаз жағын жайып салып, келтірер кесапат-кесірін көрсетіп беруді мұрат тұтады..– «Әдебиеттің жалғыз досы бар.– Әдебиеттің емес, жазушының жалғыз досы – жалғыздық деп айтқан болуым керек.
Күнде қызық, күнде той, күнәра болып жататын жиындардан оқшау жүру– жалғыздыққа дәл анықтама бола алмайды.
Әңгіме, жазушының көп жағдайда тек өзімен-өзі ғана қалуға мәжбүр екендігінде.
Айнымас ақылшысы да, сүйеніш медеті де қиялымен қисынды тудырушы да тек өзі.
Осыдан барып, табиғи қабілетімен бетпе-бет қалудан өзгенің, түгел болмаса да, көбін бекер күн кешу – құры өтіп жатқан қайран өмір деп есептейді.
Жалғыздық – жазушының мұраты емес, кәсіби сұранымы..– «Мемсыйлықтың берілу жүйесінде «ақсақализм», рушылдық көп» деген екенсіз.
Иран-Ғайыптың осы сыйлықты қатарынан алты жыл тапсырып жүріп, әзер қол жеткізгенін білеміз.
Мемсыйлық жазушының әдебиеттегі орнын бағалай ала ма?
– «Өтірік» деп ешкім де айта алмас мұны.
Жалпы, мемлекеттік сыйлық жөнінде «қалған көңіл – қара жердің» әңгімесін менсіз де жақсы білесіңдер.
Бәленің бәрі комиссияның жұмысына барып тіреледі деседі.
Жалпы, оның мүшелерінің бәрі бірдей әдебиеттің білгірлері ме?!.
Әсіресе, қазіргі заман әдебиетінің концептуальдық жетістігінен қаншалықты хабардар.
Сөздерінің жазғандары үлкенді-кішілі бірде-бір сыйлық алып көрмеген, жазушылық деңгейлері ары кеткенде, асса ортан қолдан сәл асатындар көркем мінезді, көрікті ойлы, кестелі сөзді,келісті шешімді, кемел шығармаларды қалай таниды? Екіншіден, биыл жалпы сандары 50-ден асқан сол мүшелердің үлкен бір бөлігі әнші, музыкант, әртіс екен.
Өздері илеп жүрген терінің пұшпағы – өнерге қатысты дүниелерді бағалай білер, ал әдебиеттен нені біліп, не қояды? Олар көркем әдебиетті оқымайды ғой.
Міне, осы жерде сыйлықты кімге беру ісіне әкесінің асында шапқандай болып, «Ақсақализм мен рушылдық» келіп араласады.
«Өзіміздің ағаны оздырайық, өзіміздің баланы оздырайық»… «Өзіміздің аға мен өзіміздің баланың» бәсекеге түсіп отырған шығармасын оқып та жарытпайды олар.
Әйтеуір «өзінікіне» дауыс береді, өзгелерге де сол «өзінікіне дауыс бергізеді».
Мемлекеттік сыйлыққа ұсынылған менің екі томдығымның алғашқысы «Айғыр кісі» деп аталатын.
«Ойбай» депті комиссия мүшелері.
– «Енді Айғыр кісі дегенге де мемлекеттік сыйлық береміз бе?» Солай дегендерін сол комиссия мүшелерінің біразынан естідім.
Аты тосын екен деп ат-тондарын ала қашқан.
Қазақ тарихында Көтібар деген әйгілі батыр бар ғой.
Бабаларымыз: «мынаның аты нелеу екен» деп бұрылып кеткен жоқ.
Затын таныды, заңғарлығын мойындап, Көтекейлеп көкке көтерді.
Ал біздің үзеңгі бауы алты қабат ағайындарымыздың істеп отырғандары жаңағы.
Рас, бұл бәріне тең тиесілі баға емес.
Иран-Ғайып мойындалған ақын.
Алты рет барып жүріп алса, амалсыздықтан шығар.
Әдебиеттің не екенін, онда кімнің-кім екенін терең танитын, талдағанда таспадай тіліп, тарқатып бере алатын талантты сыншы ініміз Амангелді Кеңшілікұлының: «Маған мемлекеттік сыйлық алғандар біртүрлі сүйкімсіз көрінеді» деп жазғаны бар.
Сонда бұлардың сүйкімін өздері кетіріп жүр ме, әлде комиссия мүшелері ме? Қалай болған күнде мемлекеттік сыйлық беру комиссиясының қалыптасып қалған ахуалы дәл бүгінгі таңда жазушының әдебиеттегі орнын дәл бағалай алмайды.
Бағалай алса, әділ болса, бәрімізді былай қойғанда, бүгінгі әдебиетіміздің классигі Тынымбай Нұрмағанбетов алар еді.
Ал кезегімен сыйлық алған шығармаларды жабылып іздеп, жаппай оқып жатқандарды өзім көргенім жоқ..– Негізгі, «қазақ әдебиетінің тілін 60-70-жылдары жазған жазушылар қалап кетті» деген пікір бар.
Бүгінгі әдеби тілге қандай баға бересіз?.– Әдебиеттің тілі деген мәселеде ойланатын тұсы көп.
Соның ішінде оның ең бағалы ұстанымы неде деген сұрақ туып кетеді.
И.Тургенев сұлу жазды, ал Ф.Достоевскийдің тілі доғал, кібіртік.
Алайда әсер ету жағынан И.Тургенев, Ф.Достоевскиймен терезе теңестіре алмайды ғой.
Мұны орыс әдебиеті білгірлерінің өзі айтқан.
Біздің Ғ.Мүсіреповтің тілі де құйрық жалы сүзілген сұлу торы аттай, бірақ әсері сондай ма?..
Әдебиеттің әуселесі – әсерінде демеске шара жоқ..«Қазақ әдебиетінің» тілін 60-70-жылдары жазылған жазушылар қалап кетті дегенге келісу қиындау.
Шешен тіл, шебер сөйлем бізге ғасырлар қойнауындағы ата-бабаларымыздан жетті.
Ұлттық бояуымен саф алтындай құйылып.
Ойлау жүйесіндегі ағыл-тегіл ағыстарымен.Біз сөйлем құрауды стиль деп әлі күнге бер жақта жүрміз.
Шын мәнінде, стиль дегеніміз – ойлау жүйесі.
Оның әркімде әрқалай болуы заңдылық.
Жазушылардың тілінен қайсының ойлау жүйесінің қандай екенін білуге болады.
Біреудікі – сұлу, біреудікі – сылдыр.
Біреудікі ауыр бірақ әсер етуі сұмдық.
60-70-жылдарда солай болған, қазір де солай.
Бүгінгі жазушылардың тілі кем түсіп жатыр деу шындыққа келе бермейді.
Төленнің, Дулаттың, Тұманбайдың, Рахымжанның, Мархаббаттың, Жүсіпбектің тіліне тәнтінің біреуі менмін.
Ал анда-санда жарық көретін Тұрсынжан Шапайдың алты беттік әңгімесінің әсері кейбір қалың-қалың кітаптардан кездесе бермейді. .Біздегі қазіргі заман әдебиеті тәуелсіздік жылдарында келді ғой.
Соның кез келген ерекшеліктері, тілі де зерттелмей жатыр.
Сыншы ағайындар әдебиетіміздегі ізденістерді, эксперименттік сипаттарды, жанрлық өрістерді Оралхандармен буып-түйіп тастаумен жүр.
Сірә, ақпа-төкпе шалқуды жайына қалдырып, ақиқатымен ақыл-есіңді астан-кестен ететін алғадай шығармаларды танып, талдауға дайын еместіктерінен шығар.
Бәлкім, күтпеген жерден оқыс шыға келетін тосын шешімдерін тосырқай ма, қайдам. .– «Іштен шыққан шұбар жылан» секілді шығарма да бір балаңыз.
Шығарманың туу процесі, әсіресе, сіздің шығармаңыздың туу процесі қалай өрбиді? Көркем дүние жазғанда көп қиналасыз ба?.– Мен жазған шығармаларыма тұтастай бір көзбен қараймын.
Озығы мынау, осалы мынау деп «іштен шыққан шұбар жыландарға» опасыздық жасағым келмейді.
Жазған мен ғой, енді олар ала-құла болса, кінә өзімде. .Көбіне кездейсоқ туады әлде бір өзіме тосын құбылыс әсерінен.
Ондай болмаған жағдайда көп нәрсе ойды он саққа жүгіртіп жүрсе де, оларды жазған емеспін, жазбаймын да. .– Жазушылық дейтін кәсіпті меңгергеніңізге өкінбейсіз бе?.Алдағы жазғандарымның деңгейіне жете алмай қаламын ба деп қорқамын..«Әдебиетке өзім не бердім?» деген қаперден кетпейді.
Роман жаздық, повестер жаздық, әңгімелер жаздық.
Солар ұлттық әдебиетіміздің қажетіне жарап жатыр ма, жарай бере ме, кім білсін?! Себебі шығармаларында кінәраттар бар екенін сезесің.
Соны басылып кеткен кезде байқайтының қызық.
Қиялың мен қисының айтарыңды жеріне жеткізе алмаған сықылданады.
Көркем шығармада өз басым осы қиял мен қисынға ден қоямын.
Әдеби процесте осы екеуі жоқ жерде бәрі де қарадүрсін деген мен ашып отырған жаңалық емес.
Білетін, қаперден шығармайтын шаруа.
Сонда бәлкім, әуесқой жазушылықтан жаппай кәсіпқойлыққа айналып, әдебиетіміздің жыртығына жамау болуға жарап та қалармыз.
Ауызға әуесқойлық деген сөз түсіп қалды ғой, сол өзі біздің Жазушылар одағын әбден иектеп алған.
Журналистер, филологтар, өлеңшілер… Одаққа мүшенің үлкен бір бөлігі – осылар.
Ел аралап, саяхаттап жүргендей, бүгін прозаның, ертең поэзияның, арғы күні драматургияның ауылын ардақтап, «айды аспанға шығарып» әуре-сарсаң.
Әдебиетке не беремінмен шаруалары жоқ, ойларында алу.
Атақ, абырой… Одаққа мүшелікке өтіп алып, Одақтың атына обал жасап жүр.
Қазақ әдебиетінің көсегесі «ол маған не берді деп емес, мен оған не бердім?» деген жауапкершілікпен ғана көгереді.
Әдебиеттің әуселесі – әсерінде екенін танытатын осы жауапкершілік иелері. .– Не істеп, не қоятынымды алдын ала ешкім аңдай алмайды. .– Бір кездегі досыңыз дұшпаныңызға айналуы мүмкін бе?.– Дұшпаныңыз ше? Дос бола ала ма?.– Жарлысыз ба, әлде зарлысыз ба?.– Алғанға емес, бергенге қуанамын.
Содан да қалта бүтін болмайды.
Азап-шерім жетіп-артылады. .– Қуанатын кезіңіз көп бола ма, әлде ренжитін кезіңіз бе?.– Ешқашан елпілдеп-желпілдемеймін..Әңгімелескен Гүлзина БЕКТАС.