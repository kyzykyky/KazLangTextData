(Жайық Бектұровқа арнадым).Дарынды сатирик, белгiлi аудармашы, өткiр публицист, “Жас Алаш” газетiнiң Қарағанды облысына таралуына кезiнде аянбай тер төккен Марал Хасеннiң өмiрден өткенiне де жылға жуықтап қалды.
Бiз бүгiн марқұмның жылдық асының қарсаңына орай М.
Хасеннiң бұрындары еш жерде жарияланбаған әңгiмесiн ұсынғанды орынды көрдiк.
Марал Хасеннiң жары әрi рухани серiгi Рымбала апайдың айтуынша, бұл әңгiменi М.Хасен өз өмiрiнен алып жазыпты.
Әңгiмедегi Бұғыбай – Маралдың өзi..Осы орыстардың “Қазақ ауырып бәлнiске түскенше, өлдi дей берсейшi” дейтiн зiлсiз қылжағы бекерге айтылмаған-ау, сiрә? Қаңтардың қақаған аязында сонау Желтаудан аудан орталығына ара қонып әрең жеткiзiлген Мағрипаның халi тым мүшкiл едi.
Осынау тұста ендiгi салмақ өзiне түскенiн түйсiнген Бұғыбай бiрден ауданның бас дәрiгерiне барып, жағдайын жайып салды.
Обалы нешiк, Ермағамбет те ширақ қимылдады.
Мағрипаны тез алдырып, жайлы жерге жатқызды, бiр топ дәрiгерiн жауып жiберiп, шұғыл тексерттi де.
Тек оның қорытындысы жайсыздау соқты: дереу Қарағандыға жеткiзiп, сондағы емгерлердiң құзырына беру керек, өзге лаж жоқ.
Жазған құлда шаршау бар ма, Бұғыбай өзi iстейтiн мекеменiң автобусын алды да, Қарағандыға тартты.
Бар сенгенi – Ермағамбеттiң сондағы таныс профессорына жазып берген бiр жапырақ қағазы ғана.
Табиғатында тiкбақайлау өскен, ырым-жырым атаулыға тiксiне қарайтын Бұғыбай бұл сапарда жолым болады екен деп түйдi: профессор да орнынан табылды, Мағрипаның емделетiн орны да тез шешiлдi.
Облыс пен қаланың игi жақсылары әредiк келiп жататын жайға жеңгесiн жайғастырғанға бұл әжептәуiр көтерiлiп қалды.
Түс ауғанша осындағы жол-жөнекей жұмыстарын да шиырып тастап, қайтар ауызда Мағрипаға кiрдi.
Кең кереуетте қуыршақтай болып жатыр екен.
Жанары мұндай өткiр болар ма, өңменiнен өтiп барады.
Кебiрсiген қаймыжықтай ерiнiн жалап-жалап алып, мұңая тiл қатты:
– Бұғыжан, сен менi текке әкелдiң-ау… Қияндағы Қақаң мен бала-шағаның халi не болар екен… Бәрiнен де Зарлықжанды айтсайшы…
Үлкен үйдiң жалғыз ұлы болғандықтан әманда еркiн сөйлейтiн Бұғыбай оны бөлiп жiбердi:
– Мағри, сен немене? Дәнеңе де жоқ, алаңдама, жат та емдел, Қақаңды қасқыр жеушi ме едi?! Балалар да ел ортасында ғой, ештеңе етпейдi.
Бұл осымен бiттi деген сыңаймен орнынан созалаңдап тұра бердi.
– Бұғы, сәл-сәл… отыра тұршы, құлыным… 
Мағрипаның дауысы тiптi жалбарынышты шықты:
– Бұғыжан, қолыңды бершi…
Жеңгесi әрең дегенде әнтек жымиып:
– Саусақтарың жақсы адамдiкiндей салалы екен.., – дедi.
Бұғыбай еппен қолын босатып алды.
– Қақаңа сәлем айт… маған алаңдамасын… бәрiнен де Зарлықжанды байқасыншы, көршiлер бар ғой, көмектесер…
– Жақсы, жақсы…
Бұғыбай дегбiрсiзденiп орнынан суыт тұрды.
– Бұғы, Бұғыжан…
Бiрақ бұл қайырылып қараған жоқ, ауруханадан аулаға шыққанша асықты….Өйтпеске болмайтын да едi – автобустың рөлiндегi Сағадидiң де шаруасы бар-тын.
Әкесi тете қос ұлға арнап сойған соғымның жарты етiн Қарағандыға қайын атасымен бiрге тұратын Ахмедиге жеткiз деп тапсырған болатын.

Онсыз да сағатына қайта-қайта қарап отырған Сағади ендi атының басын Ескi қалаға қарай бұрды.
Айтылмыш үйге келген соң Сағади шаруасын лып еткiздi, iзiнше жайраңдап шығып: 
– Аға, шай iшiңiз деп жатыр, – дедi.

Дәм үстiнде танысу басталды.
Қуалап келгенде, бәрi де бiр шалдың баласы болып шықты.
Уақыт болса жылжып барады, бiрақ жылы үйдегiлердiң асығары жоқ.
Төрде үйелмендей болып отырған еңсегей бойлы көк көз шал әр нәрсенi сұрағыштап әбден қалжыратты.
“Е-е, е-е, солай де” деп-ақ дегбiрдi алып бiттi.
– I-i-i, солай де… Әкемнiң аты кiм дедiң осы? – деп және сұрады Бұғыбайдан.
– Қалкен, Қалкен деймiн! 
– Iһi, Қалкен де… Сонда сен Қалекеңнiң тоқалынан туасың ғой?
– Иә, Әнипадан!
– Е-е… солай де… Ана жылдары соғыстан кейiн шешеңмен стахановшылар мәслихатына Мәскiбаға бiрге барып ек-ау… Iм…iм… солай де… Ей, онда сен туған да жоқсың…
Осы тұста шай қойып отырған бәйбiше киiп кеткенi:
– Шал-ау, өздерi шаршап-шалдығып жүрген балалардың басын қатырғаның не, қонбаса жолдарынан қалмасын да…
Көккөз қолын бiр-ақ сiлтедi:
– Тәйт, оттамай! Анда-санда бiр келген ағайынмен тiлдеспеймiн бе, түге?
Ендi Бұғыбайларға бұрылды.
– Әй, шопыр, өзiң iшпесең де құй анадан! Маған да құй!
– Шал-ау… 
Кемпiрдiң даусы ендi бәсеңдеу шықты.
– Жайыңа отыр көлденеңдемей!
Қырлы стақанды қиналмай тартып жiбердi де, келтедей қиған қайратты шашын бiр сипап қойды.
– Iһi, iһi… солай де… Өзiң мұрт қойыпсың ғой… Әй, осыларың не моды? Өй, жетпiстiң желкесiне шыққан мына бiздiң бет-аузымыз әлi жып-жылмағай, ал саған не жоқ, ей? Ә?
Бұғыбай түсiн суытты.
Сағадиге оқшырая қарады.
– Ағеке-ау, мұныңыз не, қойсаңызшы ендi… бұл ендi… ұят болды ғой… Бiз… қайтамыз… жол алыс… бата берiңiзшi…
Бiр ғажабы, көккөз шал да қайырылғандай болды:
– Еһе, еһе, солай деңдер… Жарар, жарар… Ал ендi жайыңдар қолдарыңды! Мал көп болсын, уайым жоқ болсын! Аллаһу әкпар! Ал, тартыңдар Жаңарқаға! Сұрағандарға сәлем айтыңдар! 
Бұлар бет-ауыздарын апыл-ғұпыл сипай салысты да, атып-атып тұрысты.
…Сағади автобусын қыздырғанша буырқанған Бұғыбай аулада әрi-берi сенделiп жүр едi, шапанын иығына желбегей жамылған үй иесi және шықты
– Әй, атың кiм едi… Киiкбай… тойыс… Бұғыбай! Сен бар ғой, панимаешь, шалға ренжiме…
Сағади болса безектеп жатыр:
– Ағеке, күн аяз ғой, тоңып қаласыз ғой… үйге…
Бұғыбай зiлсiз ғана:
– Үйге кiрсеңiзшi, – дедi.
Бүгежектей берген Сағадидi нұқып та жiбердi.
Көккөз шал ендi Бұғыбайға бұрылды:
– Әй, сен ана жеңгеңе келiп тұр… Әй, бiле-бiлсең… сорлы-ау, ол сенiң шешең ғой!
– Ағеке, сiзге не болған! 
Сағади ышқына айғай салды да, есiктi тарс жапты..Несi бар, көк көз шал айтпаса да, бұл жайдан Бұғыбай емiс-емiс хабардар-тын… тек ешқашан пәлендей мән берген емес.
Иә, осы екi үй қанша жақын болса да, етене араласқан емес.
Әрине, бұл тұрғыдағы “инициатива” Әнипа жақтан шыққанын Бұғыбай да сезетiн, бiрақ оған онша қалжырай да қоймайтын.
Бұлар Жаңарқаға, жағрапиялық ретiнен дәлiрек айтқанда, ауданның орталығы Атасу поселкесiне үрдiс жүрiп кеттi.
Автобус жылы болса да, қаудыр тонының жағасын көтерiп, артқы жайпақ орындыққа жайғасып жатты.
Қилы-қилы ойлар қамалағандай болса да, iле ұйқыға берiлдi….Ауылға оралғанның ертеңiне немере ағасы Жарұллаға соқты, жағдайды айтты.
Ол пәлен деп мандытып ештеңе дей қойған жоқ.
Қабағының астынан қатқыл қарап қойды да, әңгiменi қысқа қайырды.
Бұғыбай совхоздарды аралайтын болғандықтан Желтаумен хабарласу жағын өз мойнына алды.
Арада апта өттi ме, өтпедi ме, жол басқармасының қысы-жазы бiр бiтпейтiн күйбеңiмен ерсiлi-қарсылы шапқылап келген бұл ендi “Айнабұлақ” совхозына, сондағы учаскелердiң тыныс-тiршiлiгiн бiлiп қайтпақ болып көлiк қамдап жүрген.
Кенет бастықтың алдында отыратын Күләйiм деген келiншек қасына ентелей жетiп келдi.
– Буға-Буға, постой!
– Не боп қалды тағы да?
– Үйiңнен келiншегiң звандады, Қарағандыдан званит еттi… Жүр, жүр, өзiң сөйлесшi!
Бұл бiр тыжырынды да, кеңсеге келдi.
– Бұғы, мен әлгiнде ғана сабақтан келiп едiм, тәтем жатқан бәлнiсiнен бiр дәрiгер бiрнеше рет телефон соғыпты.
Ол кiсi тiптен нашар халде дейдi… дереу келiп алып кетсiн дейдi…
Келiншегiнiң кемсеңдегенi құлаққа анық естiлдi.
– Ғалия, қазiр, мен қазiр… – Бұғыбай трубканы тастай салды.
Бастығына барды.
Обалы кәне, бұл жолы да ләм-мим деместен қол ұшын бердi.
Өзi қалжырап жүрген пендеңiзге жолы түскiр жеткiзе ме, бұл қалың ой құшағына оранды…
Желтаудағы Қайыр ағасы Мағрипаға үйленгеннен берi жетi қыз көрген екен.
Ұлға қашан жетем деп жүргенде осыдан алты жыл бұрын Зарлық туып едi.
Бiреуден iлгерi, бiреуден кейiн дәурен кешiп жатқанда бұрыннан қыңқыл-сыңқылы көп қағiлез Мағрипаның қатты құлағаны ғой…
Қайрекең болса “қазан аузы жоғары, таңғы тамақ тәңiрден” дейтiн қағида ұстанған, алды-арты жоқ, серiлеу адам.
Пайғамбар жасына дейiн қой жайып жүрсе де ұнжырғасы түспеген, кiрпияз жан.
Тершiген маңдайын кiршiксiз орамалымен бiр сипап тастап, ауылды жердiң өмiрi таусылмайтын думанды отырыстарында өзiнiң коронкасы “Ақбақайға” салатын.
Домбырамен айтпаса да, тыңдармандарды бiр серпiлтiп тастайтын.
Егер… Мағрипа… Алла аулақ қылсын!
Бұғыбай тосын ойларды түрiп тастамақ болғандай екi қолын кезек сермеледi….Қарағандыға жеткенде қыстың қысқа күнi келтесiнен қайырылып, қараңғылық қоюланып кеткен болатын.
Салып ұрып ауруханаға жеттi.
Кезекшi дәрiгер бiр орыстың жiгiтi екен.
Өзi мұндай биязы болар ма (әлде тапсырыс солай ма?), Бұғыбайдың асты-үстiне түсiп шайға отырғызды, көңiлi шамалы жайланды-ау дегенде айтқаны мынау болды:
– Науқас Нәбиева қазiр реанимацияда жатыр, сондықтан палатасына кiруге болмайды.
Сiз бүгiн демалып, таңертең ерте келiңiз.
Бас дәрiгерге жолығасыз, одан әрi не iстеу керек екенiн өзi айтады.
Онымен қоймай ақ халаты ағараңдап, есiк алдына дейiн шығарып салды.
Уағда бойынша азаннан және келдi.
Жазығы кәне, бас дәрiгер бiрден қабылдады.
Әуелi әр нәрсенiң басын шалып созалаңдатты.
Кенет үстелдi алақанымен бiр салып қалды да:
– Бауырым, бекем болғайсың… Қадiрлi жеңгең кеше таң алдында бұл фәниден көштi.
Өзiм қасында болдым, бетiн өзiм жаптым.
Тағдыр дегенiң осы, басқа не айтамын… – дедi.
Бұғыбай екi бүктелiп қалды.

– Нина Петровна, Нина Петровна! – бас дәрiгердiң дауысы қатты шықты.

Iле есiк жай ғана ашылып, ар жағынан мосқал әйел көрiндi.
– Петровна, проводите этого товарища вниз… Практиканты на месте?
Ана кiсi басын изедi.
Сөйттi де Бұғыбайға мойнын бұрды.
Бұл есеңгiреген күйi орнынан сүйретiлiп әрең тұрып, әлгi әйелге ердi…
Апырым-ай, мына сатының баспалдақтары таусылмаушы ма едi? Түсiп келедi, түсiп келедi, түгесiлер емес қой, түге!
Әлден уақытта әлгi әйел тоқтады-ау әйтеуiр.
Бiр жетiм есiктiң алдында әнтек кiдiрдi.
Сонсоң күрсiндi де, тұтқаны өзiне тартты.
Мұндағы жарық көмескi болса да, Бұғыбай тақтайшадағы “Морг” деген жазуды бажайлап қалды…
Мына сiлейген күйi бiрауық тұрып қалса керек.
Ана әйел әдеппен ғана ептеп жөткiрiндi.
Бұғыбай табалдырықтан тәлтiректей аттады.
Қуықтай ғана ызғарлы бөлме екен.
Түпкiрде бiр сәкi бозараңдайды.
Әнтек-әнтек басып жақындай бердi…
Аяғынан иығына дейiн ақ дәкемен шандып тастапты.
Табиғатында қараторы Мағрипа боп-боз, бiр-ақ уыс болып жатыр.
Сенбегендей үңiлiп және қарады.
Құндақтаған қуыршақтай болған Мағрипа екенiне, нақ сол екенiне көзi ендi жеткендей…
Кенет… Кенет мас адамша теңселiп тұрған Бұғыбай, бар дауысымен:
– Бе-е-еу, анашым-ай! – деп, өкiрiп жiбердi де, мәйiттi құшақтай-мұшақтай құлап түстi.
Байғұстың жан даусы мәйiтхананың суық та сұсты қабырғаларында жаңғырықты.
Оқыс айғайдан селк ете қалған Нина Петровна болмысында мұндайдың талайын көрiп жүрсе де, тап бұл жолы көзiнен жас қалай мөлт-мөлт ете қалғанын аңғарған да жоқ едi..