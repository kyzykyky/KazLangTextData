Мәскеуде тұрып жатқаныма үш жыл.
Менің бір таңданатыным: Мәскеу метросында кәрі де, жас та кітап оқып отырады.
Егер сіз күнделікті Мәскеу метросымен жүрсеңіз, орыс жастарының, жалпы мәскеуліктердің қолынан Толстойдың шағын, сөмкеге салуға лайықты кітабын көрер едіңіз.
Бірде менің қасымда Анна Каренинаны оқып, жас орыс қыз отырды.
«Анна Каренинаны» үшінші рет оқып жатыр екен. Сол қыз айтады: «Әрине, қазір оқимын деген адамға кітап көп қой.
Мысалы, мен қаншама көркем шығарма оқыдым, бірақ көкейімдегі сұраққа жауап таба алмадым.
Мәңгілік сұрақтардың жауабын Толстой шығармаларынан тауып, қуандым.
Мысалы, мен әлі «Библияны» оқымадым, әрине, бір сәті түскенде оқимын.
Менің «Библиям» – Толстойдың кітаптары».
 
Ізгілікті іздеу
…Бірде метрода Толстойдың «Арылу» кітабын оқып отырғам.
Жазу­шының бұл шығармасын бұрын оқығам.
Үйден шығарда «Қай­талап оқыған артық болмас, жұ­мыста уақыт болса, оқимын» деп сөм­кеме салғанмын.
Негізі кітап оқы­ғанда күй таңдайтын әдетім бар.
«Метрода кітап оқып отыр едім» дегенім артықтау енді, «тү­се­тін стансадан өтіп кетпейін» деп алаңдап, кітапқа көз жүгіртіп отыр­дым.
Метрода қайыр тілеп жүр­ген қайыршы әйел де наза­рым­ды өзіне аудара берді.
Қасыма таяп кел­ген тіленші әйелдің қолына тиын ұстатып, қайта кітапқа көз сал­дым. 
– Сенің қолыңдағы кітап – ма­ған ең ұнайтын кітап.
Наташаның тағ­дыры – менің тағдырыма ұқ­сай­ды.
Бір қызығы, менің де есімім – На­таша, – деп қайыршы әйел мұң­лы жымиды.
Сосын: 
– Кітапты оқығанда Наташаны аяп, қатты жылағанмын.
Бәлкім, өзімді аяп жылаған шығармын, – деп күрсінді. 
– Үй қызметкері Наташаның тағ­дырын тас-талқан еткен бай жі­гіт кейіннен Наташаға үйленіп, өзінің жасаған күнәсінен арылмақ болады ғой.
Мұның бәрі – жер бе­тінде әділдіктің орнауын арман­да­ған Толстойдың арманы ғой.
Бі­рақ… өмірде бәрі басқаша.
Бәрінен жа­лыққан байларға өмірмен, ажал­мен ойнаған ұнайды, – деп ол қа­сым­нан кетпей, ұзақ әңгіме айтты.
Ке­зінде сауатты оқырман болғаны сө­зінен байқалады. 
Қайыршының үстінен шыққан күлімсі иістен қасымдағылар мұ­рын­дарын тыржита бастады.
Шы­нымды айтайын, мұрынды жа­ратын күлімсі иістен басым ауы­рып, өзім де әзер шыдадым. 
Ол өзін-өзі жоғалтып алса да, жер бетінде ізгіліктің барына «со­қыр сеніммен» сенеді.
Мен оған Толс­тойдың кітабын сыйға тарт­тым.
Қайыршы мен берген ақшаны қайтарып беріп жатқанда өзім сасып қалдым.
«Сенен өзім кітапты ал­дым, ақшаңды да алсам, ұят емес пе?» деп қояды.
«Толстойдың тағы да бір кітабын букинистен сатып ала­сыз» деп едім, «солай ма?» деп ақ­шаны қалтасына салып алды.
Ол ма­ған қайта-қайта қол бұлғап, пойыз­дан шығып кетті… Поезд­а­ғы­лар ол екеумізге таңдана қарап қап­ты. 
«Кітапты оқымай, бір жерге лақ­тырып тастамай ма?» деген кө­кей­де күдік болса да, оның «Арылу­ды» оқитынына түйсігіммен сен­дім.
Өзіне бір кезде қатты әсер ет­кен кітаптың сюжетін ұмытпаған оның жанарынан үміт отын көрдім.
Демек, өзін-өзі құтқарғысы келеді. 
Толстойдың үйі
Шығармашылығымен, адами бол­мысымен қайыршының да құрметіне бөленген Толстойдың Ясная Полянасына жолым түсті.
Ясная Поляна – Ресейдің Тула об­лысында, Мәскеуден шамамен екі жүз шақырым қашықтықта ор­на­ласқан Толстойдың атасынан мұра­ға қалған мекен. 
Біз Ясная Полянаға шаңқай түсте жеттік.
Далада «қарғаның миын қайнататын» ыстық.
Гер­маниядан келген орта жастағы әйел: «Мәскеуге саяхаттап келгем.
Өзім үшін сүйіп оқитын жазу­шымның балалық шағы ғана емес, бү­кіл өмірі өткен үйіне келмеуді қыл­мыс санадым.
Толстой өзін өр­тегісі келген өсек пен жалаға шы­дап қана қоймай, адамзатқа ақи­қатты таныту үшін күресті.
Ал біз пендеміз ғой, мына ыстыққа шы­дай алмай тұрмыз» деп аппақ, үл­кен тістерін көрсетіп, әдемі күлді.
Неміс әйелдің мамандығы әде­биет­ші екен. 
Ал испан әйел – жазушы да, ақын да, әдебиетші де емес.
Қа­ра­пайым, Толстойды сүйіп оқитын оқыр­ман.
«Оқушы кезімнен орыс­тың ұлы жазушыларын сүйіп оқы­дым.
Мен Толстойдың Ясная Поля­насын көру үшін алдыма мақсат қой­дым, ақша жинадым.
Ал өзім қо­нақүйде қарапайым қызмет­кер­мін» дейді испан әйел.
Ал бізде Ас­тана мен Алматыда тұрып, бірде-бір музейдің есігін ашпаған қазақ қан­шама?! Бұл – енді басқа әңгіме.
Толстой – әлемнің ары мен ұя­ты.
Шығармалары адамзатты Құ­дайға жақындатады.
Толстой­дың шығармалары дегеніміз: Құ­дай, өмір, ажал, махаббат, мәң­гі­лік… 
Сондықтан ұлы жазушының кін­дік қаны тамып, саналы өмірі өт­кен, шығармашылығында үлкен рөл атқарған Ясная Полянаны бір көру үшін әлемнің түкпір-түкпі­рінен оқырмандарының ағылуы – заңдылық.
Толстойдың үйі – еңселі, екі қа­батты үй.
Жазушының үйінің та­балдырығын аттағаннан ақсүйек­тік салтанат пен қарапайымды­лық­ты, Толстой өмір сүрген заманның исін сезіндік.
Толстой үйіндегі қа­лыптасқан дәстүр: музей қыз­мет­керлері келген қонақтарды ең бі­рінші жазушының қонақ бөл­месіне апарады.
Музей қызметкері «Сіздер Толстойдың үйіне келген қо­нақсыздар, сондықтан сіздерді ең бірінші жазушы қонақтарын қабылдаған бөлмеге алып барам» деп жымиды. 
Бұл қонақ бөлмесінде жазушы кім­дерді қабылдамады дейсіз?! Ре­сейдің түкпір-түкпірінен көзі ті­рі­сінде жазушыны көру үшін, әң­гі­ме­сін тыңдау үшін, ақыл-кеңес алу үшін, көмек сұрау үшін қаншама ақын-жазушы, бай мен кедей кел­меді дейсіз?! Дәл қазір жұмыс каби­не­тінде жазу жазып отырған жазу­шы келіп, бізді күлімсіреп аман­да­са­тындай сезімде болдым. 
Музей қызметкерінің ай­туын­ша, Толстойдың үйіндегі барлық зат­тар төлтума.
Мына үлкен, жақ­сы сақталған үстелде кезінде жазу­шы отбасымен, қонақтарымен оты­рып, мына біздің көз алды­мыз­дағы әдемі, сырын жоғалтпаған та­релкалармен ас ішкен.
Қонақ бөл­менің төр жағында жазушының, әйе­лінің, қызының портреті тұр. 
Қонақ бөлмені тамашалап бол­ған біз келесі кішкентай бөл­меге өттік.
«Бұл бөлмеде көбіне қонақ бөл­медегі адамдардың арасынан сытылып шығып, оңаша қалғысы келген адамдар демалып отырған.
Де­генмен, Толстой үйде қонақ жоқ, оңаша күндері бұл бөлмеде де жазу жазған» деді музей қызметкері.
«Мына суретті қараңыздаршы» деп музей қызметкері қолымызға сурет ұсынды.
Бір қызығы, Толстойдың осы бөлмеде жазу жазып отырған кезін замандас фотографы суретке түсіріп алған екен.
Бір қуанарлығы, сол суретке зер салып қараға­ны­мыз­да бөлмедегі заттардың бәрі орын-орнында тұр. 
Толстойдың жазу жазғанда отыр­ған орындығы тым кішкентай екен.
Біздің таңданысымызды есті­ген музей қызметкері күліп: «Рас, ба­ла отыратын орындыққа ұлы жазу­шы отырып, жазу жазған.
Та­лантты адам да бір бала ғой.
Мына суретте де осы орындықта отыр» де­ді. 
Келесі жапсарлай орналасқан бөл­­меде құман мен жазушы бетін сүрт­кен аппақ екі сүлгі ілініп тұр.
Сол сүлгілерден-ақ жазушының жа­рының тазалықты сүйгенін, үйді таза ұстағанын аңғаруға болады.
Толстойдың мол пішілген көйлегін де сол бөлмеден көрдік.
Музей қыз­меткері: «Мына көйлекті Со­фья Толстая өзі тіккен.
Жарының ұқып­тылығының арқасында жазу­шы­ның бай мұрасы сақталып, бү­гін­гі ұрпаққа жетті» деді.
Біздің көзіміз осы бөлмедегі үстел үстіндегі шарап бөтелкесіне түс­ті.
Біздің жанарымыздан кө­кей­дегі сауалымызды бірден түсінген му­зей қызметкері: «Елуден асқа­н­нан кейін жазушы еттен мүлдем бойын аулақ ұстаған, ішімдікті та­тып алмаған.
Ал жазушы бұл бөтелкемен минералды су ішкен» деп бөтелкенің тарихын қысқаша түсін­діріп өтті. 
Бірінші қабаттағы түпкі бөл­ме­нің төбесі басқа бөлмелермен са­лыс­тырғанда пәстеу екен және тым қа­рапайым.
Музей қызметкері «Әйе­лінің айтуы бойынша, дәл осы бөл­меде Толстой «Соғыс және бей­бітшілікті» және «Анна Каре­ни­на­ны» жазыпты» дегенде көз алды­мыз­ға жазу жазып отырған Толстой елес­теді. 
Қонақ бөлмеден басқа барлық бөлмеге қойылған кітап сөрелері­нен жазушының жинаған кітапта­рын көрдік.
Толстой оқыған, Толс­тойдың алақаны тиген кітап­тар ғасырлар кеңістігінен сығалайды.
Толстой үйінен ақыл-парасаттың, тек­тіліктің және кітаптың исі шы­ға­ды. 
Жазушының Ясная Поля­на­дағы үйінде 22 000 кітап бар.
Көп тіл білген жазушының кітапхана­сын­да он үш тілде жазылған кітап бол­ған екен.
Өмірінің соңғы жыл­дарында жапон тілін меңгере алмай қиналғанда үлкен баласына: «Жа­пон тілі маған алынбаған қамал бол­ды.
Әлде өзім сон­шалықты зер қоймадым ба екен?! Мен меңгермеген жапон ті­лін сен меңгерші» деп тілек ай­тып­ты. 
Толстойдың үйінің айналасы­ның бәрі бақша.
Алма, қарақат, құл­пынай, қырыққабат, басқа да же­міс-жейдек, көкөністер жайқа­лып өсіп тұр.
Біз бақтан алма те­ріп жедік.
Музейге келген адамдар бақ­шаға кіріп, қалаған жемісін те­ріп жейді.Бұған ешкім тыйым сал­майды.
Тірі кезінде үйі қонақтан үзіл­меген, қонақтары апталап, ай­лап жатқан жазушының үйі бүгін де, ертең де қонақтан ешқашан арыл­майды. 
Толстойдың үйі бір ауылдың ор­нын алып жатыр.
Ясная Поля­на­ның табиғат композициясының әрқайсысының өз атауы бар: үлкен тоған, орта тоған, кіші тоған, «Шыр­ша», қызыл бақша, жас бақ­ша, ескі бақша, «Воронка» өзені, ор­ман, аллея, саябақ, т.б. 
Толстойдың үйі 1921 жылы ашыл­ған.
Соғыс уақытында мұн­да­ғы экспонаттардың бәрі Томскіге көшіріліпті.
Ал Толстойдың Ясная Полянасы қырық бес күндей не­містердің мекеніне айналыпты.
Олар, тіпті Толстойдың үйін өрте­ген екен, дер кезінде өрт сөндіріліп, үйді сақтап қалыпты.
1942 жылдың ма­мыр айында музей қайта ашы­лыпты. 
Толстойдың «жасыл таяқшасы»
Өмірінің соңғы жылдары Толс­той өлгеннен кейін мүрдесін ор­ман­дағы жыраның қасындағы «жа­сыл таяқшаның» орнына жер­леуін өтініпті.
Лев бала кезінде аға­сы Николайдан жасыл таяқша ту­ралы аңызды естиді.
Николай өз ор­мандарындағы жырадан жасыл таяқты іздеу керек екенін, соның кө­мегімен адамдарды ешқашан ауыр­майтын, өлмейтін және жер бе­тінде ешқашан соғыс, ұрыс бол­майтын, адамдар құдды құмырсқа се­­к­ілді мәңгі тату-тәтті бауыр бо­лып, өмір сүретіндей етуге бола­ты­нын айтқан екен.
Бала кезде олар «құмырсқа-бауырлар» секілді үстелдің астында құшақтасып оты­рып, бір-бірін жақсы көріп, құр­мет­теп, түрлі ойындар ойнапты.
Олар жер бетіндегі адамдардың бә­рі де «құмырсқа-бауырлардай» бі­рін-бірі жақсы көрсе, бір-біріне мейіріммен қараса екен деп ар­мандапты.
Қартайған шағында Толстой: «Біз осы ойынды ойнаға­ны­мыз үшін Құдайға шексіз риза­мын.
Біз мұны балалықпен «ойын» деп атадық.
Жер бетінде барлық ойын­дардың бәрі ойын, бірақ бұ­дан басқа» деп жазады. 
Жазушының өз өтініші бойын­ша мүрдесі өз орманындағы сай­дың қасына жерленген.
Мына төмпешіктің астында жазушы жатқанына мен ға­на емес, ешкім де сенбейтіндей.
Жазу­шы орманда серуендеп жүр­ген­дей, қазір қасымызға келіп, біз­бен әңгімелесетіндей сезімде бол­дым. 
Біз Ясная Полянада болған са­парымызда жасыл таяқша туралы аңыз­ды тағы да бір рет есімізге алып, Толстойдың бейітінің ба­сын­­да ұлы жазушымен үнсіз тіл­де­сіп тұрдық. 
«Сіздің біздің ғасырдағы дінді бет­перде етіп жамылған адам­дар­дың «Құдай жолындағы» күресін, қан­төгісін көрмегеніңіз қандай жақ­сы! Олардың бір-біріне «шы­найы дінді» түсіндіріп отырып, бір-бірін тілдеп, балағаттап жат­қа­нын естімегеніңіз қандай жақсы! Пен­делер жер үшін, мұнай үшін, жал­ған мүдде үшін соғысып, адам қа­ны өзен боп ағып жатқанын көр­ме­геніңіз қандай жақсы! Сіздің мейі­рімді, нұрлы жүрегіңіз мұның ешқайсысын көтере алмас еді.
Ал біздің жанымыз тым-тым қасаңда­нып кеткен.
Бізге жасыл таяқшаны қалай табуға болатынын айтпайсыз ба? Әлде жасыл таяқшаның құ­пия­сын өзіңізбен бірге әкеттіңіз бе?» деп іштей өз ойыммен арпалыстым.
Толстойдың бейітінің қасындағы сай­дан жасыл таяқшаны тауып алар­дай ұзақ қарадым.
Себебі, мен тауып алатыныма сенімді едім… 
«Егер қоғам сіздерді жек көрсе, оған таңғалмаңыздар, себебі, ол ме­нің ілімімді жек көреді» дейді оқыр­мандарына Толстой.
Ал Толс­той­дың ілімі – ар ілімі.
Әлемнің әд­е­биеттанушылары Толстой мен Гюгоны «әдебиеттегі пайғам­бар­лар» деп атайды. 
«…Егер сіздер қоғаммен бірге бол­саңыздар, онда ол сіздерді жақ­сы көрген болар еді.
Мен сіздерді қо­ғамнан бөліп алдым, сол себепті, олар сіздерді жек көреді.
Олар ме­нің өмірімді көрді, менің өмірім олар­дың қателіктерін көрсетіп бер­ді.
Осы үшін олар мені жек көр­ген үстіне жек көрді» деп жазады жазушы. 
Толстой ақиқатты таныды, та­ныт­ты.
Көзі көргенмен – керең, құ­лағы естігенмен – cоқыр қоғамға ақи­қат ұнаған жоқ.
Егер бәріміз Толс­той секілді ойлай алсақ (әри­не, ол ғасырлар туғызатын құбылыс қой), жарайды, жай қарапайым тұлға ретінде қоғамның жек көруі­нен қорықпасақ, Толстойдың фи­ло­­софиясын түсіне алсақ, соның өзі жетістік пен жеңіс еді. 
Толстой шығармасын оқыған са­­­насында сәуле бар адам өзін-өзі із­десе, ақиқатты тануға талпынса, ал жазушы өз кейіпкерлерін кейіп­тей отырып, өзі де арылды.
Себебі, әр жазушы өзін, өз болмысын жа­зады. 
Толстой: «Менің шығарма­ла­рым­­ның бәрін оқудың қажеті жоқ.
Тек ақиқаттың нұры тамып түскен шы­ғармаларымды ғана оқыңыз­дар» деді.
Жазушының өзі де Құ­дай­дың нұры түскен жазушы еке­нін, әрине, сезді. 
«Егер Толстой тірі болғанда екін­ші дүниежүзілік соғыс болма­ған болар еді» деген пікір бар.
Әлем, қатыгез әлем қазір адамның көз жасын ішіп жатыр.
Дәл қазір әлем адам жанына ізгілік нәрін себетін, ізгілікке сендіретін жазу­шыға зәру-ақ. .Аягүл МАНТАЙ,
Мәскеу – Ясная Поляна – Мәскеу
«Айқын» газеті.