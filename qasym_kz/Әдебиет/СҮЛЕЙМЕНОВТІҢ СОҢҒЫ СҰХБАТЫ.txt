– Бүгінгі таңдағы қай мәселе, қай әңгіме де қоғамның хал-ахуалына тірелеп жатады.
Сіз де әңгімені содан бастасаңыз….– Кезінде бір кітап қарап ем.
Яхтсменнің кітабы (сэр Джон Чичестер).
«На Джипси Мот ІV» вокруг света».
Австралия мен Антрактиданың аралығында толқыны он бір балға құтыратын «күркіреген қырқыншы» («ревущие сороковые») аталатын меридиан бар боп шықты.
Мұхитқа шықпаса «сусап» өлердей яхсмен-жанкештілердің барарда сол коридордан, ал қайтарда Оңтүстік Американың құрып бітер құрдымы – Горн мүйісінен аман өтуі ажалмен бажа болғандай саналады екен.
Ұлты, жынысы, мамандығы, саяси сеніміне қарамай әрбір адам тұл айғырдың құйрық тұқылындай келте ғұмырында осы «қырқыншыны» орап өте алмайтын сияқты.
Бақ та – үш харіп, сор да – үш харіп.
Сол үш харіптен түзілген қос ұғымның алдыңғысы – мөрленген лотореясы, бақ билеті болмаса, орап өтуі мүмкін де емес.
Бұл, «қырқыншымен» бетпе-бет келу – дүние-жарыққа шырқырап келіп, шыңғырып кетер пенденің ғана емес, сол пенде тіршілік кешетін қоғамның да басында бар шаруа.
Басқаны, басқаларды былай қойғанда, төрт аяғы тең жорға делінетін Штаттардың өзі өткен ғасырда (Азамат соғысы, 1861-1865 жж.), осы ғасырда (Ұлы тоқырау, 1929-1933 жж.) оған ат басын тіреген.
– Сөзіңізді бөлейін.
Осы бізде Америкадан басқа бой салыстыратын ел жоқ па?
– Өзім де қайранмын.
Бірақ Американы да орап алатын иіндеріміз де бар-ау деймін.
Мысалы, ракета, трактор, идеология, генералдар өндіру жағынан… Олар, Штаттар, «қырқыншымен» жүз жылда бір жүздессе, біз, кемінен қайырғанның өзінде, әр бесжылдықта бір-бірден айқасып қаламыз.
Жазмыш десең, жайдақ, юмор боп шығады.
«Зри в корень» дегенді естігенмін.
Дұрысы біз (қоғам) оқыған, бізді (қоғамды) оқытқан қисынның өзінде ме дейсің.
Не оқыдық, не оқытты? Базис пен қондырманы (надстройка) оқыдық.
Базис пен қондырмасыз система жоқ.
Біз оқыған базис пен қондырманың іргетасы не? Таптық редукционизм.
Бұл қай ахкем? Бұл бүкіл әлеуметтік-қоғамдық рухани процестердің (бір полюсі – өндіретін күш пен өндірістік қатынас, бір полюсі – ұлттық кіріс пен ҒТР), тіпті, ғылымдардың (бір полюсі – генетика пен психоанализ, бір полюсі – философия пен әдебиеттану) таптық критерийлерге телінуі, емінуі.
Мұндайда «құдая тоба» демеске амал кем.
Адам себебі кембағалдың баласы, байдың бағланы, Жаманшұбардың жуан қарасы, Қасқабұлақтың марқасқасы боп тумайды ғой.
…Біз нендей тамашалар көрмедік: қазағы бар, орысы бар, қазақ-орысы бар, шүршіті мен шүлені бар «нұрлы болашақ» ныспылы ұғым-ұранның жетегі болдық, сүйретпесіне айналдық; ендігі арғы-арғы жылдардың ауа райын биыл емес, былтыр естіп алған болуға дағдыландық; өмірді, әлемді, қала берді, ғаламды да солардың өзінен емес, Кіндік газеттің Бас мақаласынан тануды үрдіске айналдырдық; жасанды ұран Құран болды.
Ойлаймын: қоғам мен қауымның кеше кезіккен, бүгін жолыққан, ертең қауышпақ азабы пен азасын, мұңы мен мұқтажын пайымдап, жобалап, өлшеп-пішіп отыратын, адамның саяси табын емес, табиғи бабын ойлайтын социологиялық институтпен ат құйрығын кесіскен система ат тізесін баритон ұранмен қоспағанда қайтеді? Дау жоқ, бүгінгі таңда идеологияның (жаңара қалса, Құдай оңынан беріп, таза түлей қалса) атқарар шаруасы қыруар.
Бірақ қосымша құнның теориясынан бастап, көркем творчествоның психологиясына дейін идеодогмаға құндақтау деген не? Бұл – қатер.
Бұл – «артыққа» біткен тыртықтың өзі.
Айбалтаның өзіне ақиып қарайтын тыртық.
Табиғаттың тәліміне не жеткен? Өмірге өз жолымен келген «қызыл қарын, жас бала» догматғақлиялардың бесік-қалыбынан көкпар тартар жасқа жеткенше шықпай қойған соң, кәдуілгі делқұлы «дебил» боп, қаланың «қыртөшкесі» боп өседі де, миғұлалығының анықтамасы ғып «Плейерінің» кассетасына «Кертолғауды» да, «Чаконаны» да емес, «Аквариумның» селкілдемесін түсіреді.
Мен расымды күлтелемей айтып отырмын: әкімшіл-әміршіл деп жүрген өлі системадағы погонды-погонсыз гүрзіқұмарлар бүгінгі рухани дебилдердің бұрынғы 20-50 жылдары мүсінделген түрі; отыра-отыра, ойламай-ойламай, қақсай-қақсай алақан-өкшесіне дейін түк пен мүк басып кеткен «акселераттары»…
Қоғам – ең алдымен, тірі организм.
Сол қоғамды саясаттың өлі жемі деп санайтын, 10 ғасыр бойы туылған Библия мен 13 ғасырлық өмірбаяны бар Құранды «Ғылыми коммунизмнің» оқулығына алмайтын ел «күркіреген қырқыншы» меридианның алапатына ұрынбай қоймайды.
Дүркін-дүркін ұрынады.
– Ұрынбау үшін не істеу керек-ті?
– Политологтен сұраңыз.
Сауалыңызды сәл өзгертсе: не істеу керек еді? Ішке түскен ауруды кезінде көру керек еді, сынға жын деп қарамау керек еді (сынға әлі солай қарайды, жобамда, қарай береді); мүлде жаңа бағыт ұстанғандарды ревизионист деп қыл шылбырмен бұғалықтамау керек еді; қозыға торай деп қарамау керек еді.
Білесіз, біз әлі дәл бұл жағына футболдағы Гуллиттей сұмдық мәстірміз, 68-дегі Прага трагедиясынан біраз бұрын Сантьяго Карилльо деген кісі шықты, Испания компартиясының генсегі.
Конвергенцияны, интеграцияны, плюрализмді негізге алған бөлекше дерлік теориясы бар еді.
Біз оны не қылдық? Оны біз маркстік эстетиканың Дьерд Лукачтан кейінгі аз қалған теоретиктерінің бірі, танымы мейлінше таза, бүкпей-бұқпай сөйлейтін француз, коммунист Роже Гародимен қосақтап, Сусловтың дончагына мініп алдық та, шытыр жеген сиырдай қылдық.
Не ұттық? Еврокоммунизм түгіл, Европада, осы жаңа, ақшам-құптанның әлетінде түтін түтетіп отырған социолизмнің өзіне зар боп қалдық.
Ендігі арман – «қандас» Болгария мен Рамиз Алияның Албаниясы аман қалса деген…
– Мұның басты себебі, мүмкін, адам – қоғам – мемлекет боп сатылайтын үштағанның ішкі қайшылығынан да шығар.
Дәлірегі, адам мен қоғамды мемлекеттің тізеге салуынан…
– Бұл әр елдің қалыптасқан басқару дәстүрінен, этникалық құрамынан, саяси философиясынан бас алатын болар.
Баяғы «әр елдің заңы басқаға» келеді… Бірақ бір нәрсені нық ескерген жөн: адам мен қауымның төтен бір тұстарда тізеге түспей қоймасы бар да (біздегі Прибалтика, Закавказье, Америкадағы Панама), «Мемлекетің мен боламын» деп Людовикшілеу тағы жоқ емес.
Мысалы, пролетариат диктатурасының теориясы.
Диктатура – қандай болмасын диктатура, концепция санатында, саналының жаратылысымен жараса алмайтын қисын.
Қашаннан, қадым заманнан бері билік түбі – зорлық болғанмен, оны, зорлықты, тоқпан жіліктің сылқыма майындай ғып көрсетіп, жәудіретіп әкеп ойдағы заңның қолбасына салып алу өрелі қоғамның әрекет-харекеттерінен емес.
Бұл теория кезінде нақты бір ситуацияда, ситуацияларда, өзен-өзен қан арқылы, өзін «ақтаған» да болар.
Ал қазір? Қоғамның рухани мүмкіндіктері, зердесінің кемері, парасат температурасы жұмысшы табының санымен өлшене ме? Өткен жаздағы Польша, Венгрия, күздегі ГДР, күз бен қыс аралығындағы Чехославакия мен Болгария, қақаған декабрьдегі Румыниядағы әлеуметтік магманың жаппай қозғалысына апарған не? Пролетариат диктатурасының әсері ме? Емес.
Пролетариаттың өзінің диктатурамен пар жегілуден бас тартқаны.
Ал қатталып жатқан қалың магманың «асау Терек» боп бұрқанғаны, ол – томағасы мен тұмылдырығын, кісені мен шідерін ондаған жылдар бойы тастай алмай келген студенттер қауымы мен интеллигенцияның жігері.
Сан қуу көп орайда сан соқтыруға апарады.
Зады бар ғой, сапаға айналмаған сан, жеме-жемге келгенде, сан болудан да қалады (күледі).
Осы өз сөзім емес-ау деймін.
– Жауаптан қашқақтап отырсыз.
– Иә, әлгі мемлекет… Кім ол, не? Маркстің, жаңылмасам, «Коммунистік манифеске» дейінгі Маркстің бір анықтамасы: «Государство есть посредник между человеком и его свободой».
Қазіргі қазақ қауымының мұң-мұқтажынан шығар болса, бұл анықтаманы екі ұдай нұсқада алуға болар еді: 1.
Государство есть посредник между нацией и его свободой.
Государство есть адвокат нации перед прокурором власти.
Нұсқамалғанның өзінде салғаннан байқалатын бір нәрсе – туабітті азат пен (азат – адамның шын аты) оның азаттығының арасында кейде көлбеу, кейде шырқау алшақтықтың барлығы.
Бар болмаса араша елші неме керек? Тағы бір сұранып тұрған нәрсе – азаттықты биік бақан басындағы жамбы деп таныса, мемлекет әкетай адамға иығын тосуы керек.
Ал коллективтік абсолютизммен, диктатурамен, тоталитаризммен, автократиямен, унитариямен, политбюрократиямен тыныстайтын мемлекет дәл осы кезде кейде жеке адамға, кейде адамның космостық формасы ұлтқа қол ұшын берер кезде, алатайдай бүлініп ап, табан астынан өкімет (власть) болады да, азаттықты азаматтан қорғап шыға келеді.
Бұл өзі – зорлықтың, зоршылдықтың ғана қолынан келер ірілік: арманды иесінен, құлынды биесінен қорғайды.
Бұл ретте классикалық жүйе саналатын формула (власть законодательная – власть исполнительная – власть судебная) балықтың шоққа басқан торсылдағының кебін киеді; заң шығаратын өкіметтің (парламент) асатаяқ-скипетрі әскері бар, басқасы бар онсыз да жұдырықтай жұмылып отырған үкіметтің (правительство) қолына өтеді де, тағзым ғып қойған адам мен қоғам бел жазудан, бой түзеуден қалады.
Сондықтан да екі түнек – жатыр түнек пен көр түнектің ортасында шырылдап жүрген адамның бірден-бір қорғаны екенін рахаттанып тұрып ұмытатын мемлекеттің табиғи үйлесімін қамытаяқ балеринаның пластикасымен теңесе дұрыс.
…Сөз бар ма, өкіметке де қорған керек шығар, бірақ өкіметтен қорған әсіресе керек.
Әсіресе осы кезеңде, әсіресе бізге керек.
«Қарусыз, қамсыз, әлсіз елдің» (Аймауытов), атой салмай-ақ қойсын, бірақ қанды жасын тағы да бір сығып-төгіп алғанын правосы болады-мыс дейтін федерация бейәдептік көрмес.
Әй, осы қазаққа да милосердие, мейірбандық керек деуі мүмкін ғой.
– Сіздің творчествоңыздың күретіні ме, көкөзегі ме (лейтмотиві) адамның еркіндігіндей боп елес береді.
Философтардың күрмеуінде еркіндік еркіндіктен басқа өнім бермейді.
Сіз еркіндік дегенді қалай ұғасыз?
– Алдымен, творчество дегеніңіз қаңтарыла тұрар.
Бұл өзі өндіріп жазғандарға, бүгіліп-иіліп жүріп құрығанда бір том таңдамалы шығарғандарға, қайсыбір өлі жазушы-тірі лауреаттарға жарасады.
Жазушының өмірін оқушы боп бастап, оқушы боп аяқтары рас болса, дауасы – оқушының окобында жатып алу.
Оқушы бұл сауалыңызға не дер еді? «Білмеймін» дер еді: «арғы бет, ар жағын айтпағанның өзінде («Лунь юй»… Паскаль… Декарт… Спиноза… Гегель…), еркіндік деген категорияны соңғы бір жарым ғасырда жігердің (Шопенгауэр… Ницще), экзистенцияның (Къеркегор… Ясперс… Бердяев… Хайдеггер… Сартр… Камю…) жасуынан өткізгендерді танып алсақ та жеткілікті» дер еді; олар аз болса, өзіміздің академик Әбділдин бар деп еді; басы ашығы – азат боп туған екенмін, азам боп өлгім келері дер еді.
Оқушының қателігі де осында: табиғи правосын ұлттық-әлеуметтік право деп ұғуы.
Соңғы правоны кез келген қоғам қамтамасыз ете алмайды.
Біздің қоғам, бармақты қанша шайнағанмен, сол ете алмайтындарға кейде бір, көбінде екі иығын бірдей беріп тұрады.
Қоғам – әке, адам – бала болғанда, әке төрт қабат құрақ көрпешенің үстінде тек алу үшін малдас құрмайтын шығар.
Ал біздің әкетай сонау бастау-базисінде, құнжиған қондырмасында берешек емес алашақ.
Азаттық пен еркіндік ысырмалы пернедей, түбі орнына келеді, ал әзірге «Бер! Бер! Бер!» дейді.
Бүйте берсе, «…Тарпаңдай құла түздегі тізесін бүгіп от жеген тағы сынды жан едік, тағы да келдік тар жерге.
Таңдансаң тағы болар ма Тәңірі салған бұл іске?! Ата-енені сөктіріп, ат басына соқтырып, нәлет десе болмас па осынау жүрген жүріске!» (Махамбет) деген адамның қарақан басы түгіл, оның үй-орманы, халқы мен қамбасы, бүгіні түгіл ертеңінің өзі ана ауылға – қара ауыл-құрдымға кетуі мүмкін.
Бүйте берсе, қара қасқа Қазақстан картада ғана тандыр боп қалған Аралының – мәмесінің кебін киюі мүмкін.
Зады, «көк кілем, көк кілемде көп ойнаймын, көп күлемнің» ырғағымен тақ-тұқ тақпаққа салса: ел азат болмай, ер азат емес.
Себебі адамның бостандығы мен ұлт бостандығы – айдың екі беті: бірінсіз бірі жоқ.
Біз тек бергі бетін, көзге ұрарын, жанар қабарын ғана айтамыз: көн етік киген көп пен жалпыны емес, көк етік киген жалқыны айтамыз; ел басқаруды ел үстінде шалқу деп түсінетін алкеуде-кейқуат, пайдакүнем-атқамінерлерді айтамыз (Жаяудың кім екені атқа бұт артқанда танылады).
…Отарды, әрине, серке бастайды.
Бірақ айылдың бостау кезіндегі, бостандау замандағы серке басқа да, елі мен жұртын кейде қауіп, кейде қатерлер тосқан замандағы серке басқа.
Бұл ретте Н.Ә.Назарбаевтың соңғы екі жылда көрсетіп жүрген қайраты қатты тұшындырады.
– Жаңғыз шапқан ат жүйрік…
– Емес.
Керісінше, жүйріктің жаңғыз жапқаны – жапа шеккені.
Республиканың ішінде айтып жүргені – бір төбе, Назарбаев былтыр мен биылдың бедерінде, Мәскеудің деңгейіндегі үш бірдей съезд, екі бірдей сессия, үш бірдей пленумда («Огонек», «Известия», «Советская Россиядағы» басылымдары өз алдына) сөйледі; Қазақстандай қағанатқа бергісіз өлкенің бар байлығы мен барлығының қандай таражға түсіп отырғанын таразылады; қаймақ түгіл қаспақтың өзінің аз қаларын саралады.
Ол сөйлегендегі аудиторияның кескін-келбеті, рай-реңкі есімізде.
Құдды қаралы хабар естіген адамның түрі.
«Алғанбыз, алып жатырмыз, аламыз, ала бермекпіз, қағанат болсаң қайтейік, қалғаны – саған қанағат» дейтіндердің ұсқыны.
Кәмелетке кемінде мың жыл бұрын жеткен елдің тізгін ұстары, шырқырамақ түгіл шыңғырса да, өңін берер олар жоқ.
Бұл, партиялық жүйедегі 87 жасар демократиялық централизмнің экономикаға, әлдеқашаннан шор боп бітіп, беріш боп қатқан түрі – кепілдік беруден, демократия атаулыдан жұрдай экономикалық централизм.
Империялық монополизм десең де, түк өзгермейді.
Сұрау туады: депутаттардың корпусы қайда? Обкомның он жеті бірдей секретары қайда? Экономикалық «интернационализмнен» туындайтын дойыр идеологияға үйездей бермей, экономиканың, «суверенді» республиканың мүддесінен бел алар прагматикасын жарау аттай жалтылдатып мінерлер қайда? Жоқ.
Қазақстанның депутаттық корпусын бірі Қиыр Шығыстағы Е.Гаэр, бірі Қиыр Батыстағы К.Прунскене, бірі Орта Азиядағы Р.Абдуллаева – үш келіншек-ақ сілкіп-сілкіп ала ма деген күдік шоршиды.
Дәлелін, дерегін, дәйегін қосып ап таймай қарап, тіліп аларға жұтаңдық, бұл – дефицит қатшылықтың ішіндегі орны толмасы… Жазаңда жанардың жауын алар көрік – ши.
Сынапты басып кетер салмақты пікір де – сол.
Алайда Жидебайдағы азғананы айтпасаң, Қазақстаннан шидің қашқанына қанша өтті? «Ақтабан шұбырынды, алқабел сұлама» – 1952 жыл аралығында, бейне Американың индеецтеріндей-ақ, өз байлығы өзіне сор боп тиген, өз шәрбаты өзіне у боп сіңген қайран қазақ боп орылып кетті; түйе құмырсқаның илеуі боп томпиып орны қалды, өспей қалды.
Әулет сияқты, фауна мен флора да қанқазына-генофондын шашып алса, мүшкіл хал кешеді.
Ал сіз кеп өңде көрген түгіл, түске кіруді қойған еркіндікті айтасыз…
– Айтатыным – әлеуметтік-психологиялық аспектіде кез келген өкіметтің, демек, үстемдіктің ұстыны мен «бақ-бақыты», ең алдымен, адамдардың өздерінің-ақ өз билік-еркіндігінен айырылуға «ынтызар» боп тұруында деп ұғам.
Бұл феномен құпиясы, меніңше, қазіргі әдебиетте дана Искандердің (Фазиль) «Қояндар мен әбжыландар» атты философиялық ертегісінде мейлінше зерттелгендей.
Тәуелділік түп атасы құлдықтың үш түр-қырының қара күшке тәуелділік екеніне сөз жоқ.
Ал еркіндіктің, ең құрығанда, түске кіруі, әсіресе интеллигенцияның, сіздің метафораға салса, елдің айтөбелі, не, айқасқасының – тәуелділікке, рухани құлдыққа, ойсыздыққа оң иығын беріп тұрмауына тікелей байланысты шығар.
Ендігі сауалдың орайы: қазақ интеллигенциясы туралы не айтуға болар еді?
– Интеллигенцияның атрибуттарын көзінен тізіп отыруға уақыт кем; бұл – таңды таңға ұрып созылатын абайдиалогтердің еншісі.
Оңайлатып келтесінен, желкесінен қайырса, интеллигенция – жігерге өрілген этика, ой-сана (қарындас болғанмен ой басқа, сана басқа, ал сананың соры, тереңдер біледі – жаңғыздық).
30 жылдарға дейінгі қазақ жұрты бұл үшеуіне асып төгілмей-ақ қойсын, кенде де болған емес.
Ақыны батыр, батыры ақын болған халықтар ілуде біреу.
Қазақ кейде екеуін де тас шеңгелмен қатар-қабат ұстаған.
Бұл бірегейліктің соңғы (соңғы ма, ақырғы ма?) көрінісі – Баукең, Бауыржан Момышұлы.
Ал отыздан кейінгі алпыс жылда осы үш баптың біріншісі – жігері, бар жігерін жансауғаға, матблага мен мансапқа жұмсап әбілет басып қалса қайт дейсіз?; этика жағымпаздыққа, ой-тезис жаттауға айналса, қай жаратқанға жалбарын дейсіз? (қырғын қызық: Гегельде ғой: тезис – антитезис – синтез; бізде антитезис атымен жоқ, бірақ синтез шыға береді).
Дей тұрғанда, бүгінгі қазақ интеллигенциясының жасырынғандай боп жүріп жасағанын-жазғанын, жинағанын-тергенін, әлеуметтік жанарындағы шелдің жұқарып келе жатқанын көрмеу әбестік болар еді.
Соның өзінде (дүмшелеу болғанмен, ішінде мен де жоқ емес шығармын) оған, интеллигенцияға, алдымен, наразылық айтылады; туабітті миссиясын ұмытқаны айтылады; системаның әрі серігі, әрі сесті оппоненті емес қолжаулығы болғаны, болып жүргені айтылады; балалайкалық наигрышка әсерден жазарлардың скрипка мен симфониялық оркестрге концерт жазар менмен кердеңдігі – амбициясы айтылады; Абай контексіндегі партиягершілікке (бүгінгі аранжировкасы: регион – облыс – жүз – ру – ата – бөле-мөле – жиен-миен – бықи-тықи… Рухани лейкемия) аянбай бой алдырғаны айтылады; керісінше, жершіл демесін деп ойлы жігіттердің обалына қаларлар айтылады; ұлттық сананың өзіндігін кемерлеуге тісі батпас болған соң дәдәм Гегельдің көп диірменнен өткен концепцияларының қайсыбіріне кейде комментарий, кейде һәшия жазып мәктәб көтермек болған «фәлсәфистер» айтылады.
Дәл осыны қадап айтқан жөн, себебі отаршылдықтың тепкісін ғасырлар бойы үзбей көріп қатты мертіккен ұлттық қазынаны – баба мирас боп қалған Қаратау-Ұлытау, Алатау-Арқа, Атырау-Алтай, Мойынқұм-Қызылқұм боп келетін, сағат-уақыттың үш бірдей белдеуін оранған жерің мен көгіңді – суың мен нуыңды (су атаулы әл үстінде, ал ну қалды ма?) иелену де мүмкін емес; бүйтпейінше, қадап кеткен кетпен сапты көгертер Алтайға жеңсік асындай қарайтын депутат Васильева бүктеліп берген сәлеміңді де алмайды.
Ал Қарағанды – Ақмола – Кереку – Қызылжар – Кокчетавтағы Васильевалар ше?
– Мұның бәрі…
– …Мұның бәрі – сол момын елдің көнбіс интеллигенциясының тамыр мұрат-түп мақсатын ұмытқаны не ұмытарман болғаны.
Екі ғасырдың жүзі молынан өтті: біз өзі ұранның, бұйрық боп жеткен ұранның этносы боп алдық; алып келдің, барып келдің этносы боп алдық; болыс болған Күлембай сияқты сонымызды және мақтан тұтар боп алдық.
Туасы өзі жұмсап үйренбеген – өзінің жұмсалмағанын өнер деп ұғады; майысқақ Қаратай болса бір жөн, жорға Жұмабайшылап, тізгін тілеп құлдырағанды бақ деп, бақыт деп ұғады.
Интеллигенция халықтың белінен тамған задасы болса, ол да, әрине, бел-бесік, тас-тұғыр, жаялық-жайлауынан әлденебір болымсыз «нақ-нақтарды» алмай тұра алмайды.
Алайда алу бар да, сол шеңбердің шідерінде қалып қою бар.
Көсеулігін тастап көсемдікке барады.
Бұл ретте қазақтың жаңа тарихынан ойға кім, кімдер оралар еді? Шоқан – Абай, Ильминскийлердің жетегінде кеткенмен, Ыбырай Алтынсарин оралар еді; сонсоң 10-20 жылдада бұрқ ете қалған «бір жеңнен қол, бір жағадан басты» ұстанған, ана аймақ, мына аймақтың емес, бүткіл ұлттың зарымен тыныстаған, әрқайсысы академияның бір-бір институтына тұрарлық көксерек топ – Әлихан Бөкейханов, қос Досмұхамедов, М.Тынышбаев, Н.Төреқұлов, Ә.Ермековтер, әредік-әредік түсіңе кіріп аян беріп жүрердей қайран Ақаң, Ахмет Байтұрсыновтың шарасы жоқ, амалы кем аз ғана айналасы, Мағжан мен Тұрар аға Рысқұлов оралар еді.
Бұл кісілер аттанып кеткен соң, қазақ қауымы гуманитарияның тақырына отырып қалған жоқ па? Аллаға шүкіршілік, оққағарлары бар екен, әйтпеген күнде «продразверсткаға» Мұқаң Әуезов пен Ғабең Мүсірепов ілініп кеткенде не болмақ еді? Кейінірек, идеологияның экзекуциясына әбден түскен соң, өзінің оң жазғанын өзі теріс көшіріп Е.Бекмаханов, одан да кейінірек С.Зиманов, Н.Галузолар шықты.
Ішінде Қаныш Сәтбаев, Ілекең Омаров бар қадау-қадау осындай тұлғалар болмаса, қазақтың өзегі қашып, өрімі тарқатылған қамшысын кім көтермек еді?; бұғана топшысынан шорт сынған қанат-қаламына кім оташылық жасап, қазы сылауға салмақ еді? Партия институтының директоры Төлепбаев, Толыбеков, Кішібековтер ме?..
Фамилия мен цитата көбейгенде, көзіңе қиқым түскендей болады, оған кешірім сұраймын, бірақ құрдас-құрбылар мен қарындас-інілерге өзімсініп ат басын тіремей-ақ қойсақ, Қасым-Төкен, Мұқағали-Жұмекен-Құлмат, Рабиға апай Сыздықова мен Қайым Мұхаметханов, Х.Ерғалиев, Т.Ахтанов («Ант» – классика), Ә.Нұрпейісов, Қ.Шаңғытбаев, Ш.Мұртазаев, О.Сүлейменов, Ә.Әлімжанов, З.Қабдолов, С.Балмұханов, М.Мырзахметовті олардың буынындағы ой таразысы тазалары көрмеуі «түйені де көрмеу» болар еді.
Бетбағы замананың Ертіс сынды мұзқаракөк ағынын Абылай – Әбілқайыр боп, Рысқұлов – Қонаев боп аңлау басқа да, бетон киген сайменен бұрған жағыңа қарай сымпыңдап сырғи беретін Медеудің суындай саяси ағыммен құйрық-бауыр жесісу бір басқа.
Құйрық-бауыр қылғытуға келгенде қазақтың грамоталы һәм орденді «зиялысының» дені «қара тақтаға жазылмайық» сықпытты ұрандар дәуірлегеннен бері алдына жан салған емес, әудебір кампаниялардан қалып қойса, ыра шауып, сіңірімен қамшыланып, өз терісінен өзі шығып кетердей ытырынып, қуып жетіп қара үзіп кетіп, ылғиында Голощекин… Исаев… Скворцов… Шаяхметов… Беляев… Юсуповтардың қолтығынан табылып отырған.
Соғысқа дейінгі белгілі боп қалды, ал соғыстан кейінгісі? 1946 жылы – «Звезда», «Ленинград», 48 жылы – Тито, 49 жылы – космополиттер, 51жылы – байшыл-феодалшылдар, 56 жылы – Венгрия, 60-70 жылдары – Дудинцев, Пастернак, Солженицын, 65 жылы – «Жұлдыз», 68 жылы – Чехославакия; 80 жылы – Шостакович, 86 жылы – Алматы… Қайсыбірін тізесіз? Көрінеу қараулықтан бас алған осынау науқандарда қазақ оқығанының оза шаппаған, салым салмаған кезі кем де кем.
Біреудің ері, біреудің ары, біреудің жері, біреудің құлыны мен жұлыны (69-да январьда Прагада өзіне өрт қойған студент Ян Палахты да, 86 декабрінде «еркек тоқты құрбандық боп» қыршынынан қиылған боздақ, тағы да студент Қайрат Рысқұлбековті де есімізден тарс шығардық) нақақтан тапталып жатқанда, біздің сал-серілер қалыс қалуды да білмеді ғой (зорлық шабығанда қалыс қалу да – күнә).
Апыр-ай, осындай тізесін кеміріп бүктелгенді, бұлшығы білеуленіп белсенгенді, белділікті, жең сыбанғанды өз жұртының қамына неғып арнамаған? Әсіресе тыңның тұсында миграция мыңғырғанда, Бостандық-Мырзашөл «интернационалдық» құдалықпен малға маталған қыз боп сырнайлатып-кернейлетіп «ұзатылып» бара жатқанда қайда қалған? Қайда қалған деймін, өз қызымыздың беташарын өзіміз айтып келмедік пе? Тың көтеру – ұзақ, ұзағынан ойластырылған шара (Столыпин.
Ол тек астық үшін болды дегенге менің әлі көзім жетпейді.
Сонсоң мың жасамаған ел жоқ.
Сонсоң қазақты дихан емес деп кім айтыпты? Сондай ел өз жерінің жайы мен бабын білмейтін көрсоқыр ма? Егер жеріне еккен, жаяр жеріне жайған.
Енді кеп Аргентина мен Австралияның жайылымдарымен таласатын 30 миллион гектардың құмы шықты.
Қолы кесік мерген, тілі кесік шешен боп қалды.
Тыңның қазіргі аты – дотация.
Жығылғанға – жұдырық: Арал ащы болса, енді Арқаның опат болғанына дауыс саламыз.
Фонд ашылғаны да, шырқырап сөйлеу де.
Бірақ қатты қансырап әл үстінде жатқан адамға ақша емес, алдымен донор керек.
Қан керек, Аралға да солай, тек қан орнына – су.
Бұның аты не? Экологиялық геноцид пе, бойкот па, жоқ, әлде интернационализмнің жаңа түрі ме? Жоқ, әлде қапысыз жымдасқан үшөрім бе?
…Мұндайда бірді айтып, бірге кетесің.
Интеллигенция дегенде, сөз бар ма, көпті күстәналауға болмайды.
Мен тек интеллигенцияның басым тобының психикасымен де, физикасымен де ағымдағы ағынға аңсары ауып тұрарын айтам.
Зады, ағымшыл азаймай, ой ағыны тазармайды.
– «Алдыңғы толқын ағалар, кейін толқын інілер…».
Аға мен іні жалғасқанда, қандай да болсын «дәстүр» бой көрсетсе керек…
– Бізде көрсете алмай келеді.
Алмай келеді дегенде, «көрсеткісі келмейді» деген ұғым тумасын.
Үш ұрпақты қосар болсақ, атасына да, баласына да, немересіне де көсілер көрпені бермей келеді.
Соның өзінде Махамбет пен Абайдай тұлғаларды тудырып алған, тағы да солардың құрыштың өзінің көзіне жас алдырар кернеу-көрігінен өтіп-өтіп-өтіп алған әр буын, әр ұрпақтың ұран салар алғадайлары талпынбай, қайсыбір тұстарда тарпынбай тұра алмайды.
Қазақтың зерделісі мойнына тас байлаған басын көтеруге қанша рет әрекет қылмады? Ал талпыныс атаулы империя-қағанат атаулыға ұнай алмайды.
Ол оны (талпынысты), талапқа барғанды кекіредей көреді, желіндегі сүтті ірітеді дейді.
Сондықтан оны, жабағы жалдана бергенде (күзесе де бір сәрі), айнамұз ғып қырып тастап отырады; шүпілдеп тұрған тайқазан сүттің бетіне шым-шым жыбырмен, жұқана қаймақ табын жайды ма? – қалқып алады: сәт-сәт қалқиды; қойдың сүті молкомбинаттың сеператорынан өткен көксуына айналғанша қалқиды.
Екі стихия болғанмен, көксу да – бір, көкми да – бір.
Парадокс: Ұлыбритания өз отарларын, әсіресе Үндістанды өйтпеген.
Бірақ парадокс та логикасыз емес (Парадокс дегеннен шығады, өзін қоғамдық ұйым санайтын партиядан Жоғары Советке әдебиет пен өнерден ешкімнің өтпеуін қалай түсінуге болады? Шикі демократияның піскен жемісі деп түсінуге болады).
– Интеллигенция болмысындағы нендей ерекшелікті атар едіңіз?
– Бір ерекшелік бар – қасиет, бір ерекшелік бар – мін.
Алдыңғысы қашпас, мен соңғысын атайын.
Әріден, сон-о-оу жанын қан жеңген Кенесары – Махамбеттің асу кезеңінен бері келе жатқан, еттен өткен, сүйекке жеткен, сүйектен өтіп, жілік май мен жұлынды мұздатқан үрей.
Көз жұмған күндері де беймағлұм Ахаң Байтұрсынов пен Тұрар Рысқұловтардың қарақұсынан ба, шекесінен бе, жүрегінен бе ұясын тапқан тоғыз грамм қорғасынның үрейі.
Мұның соңғы бір дәлелі – декабрь 86, сондағы интеллигенция қауымының көрсеткен «ерлігі» (Контрпараллель – Тбилиси, апрель 89).
Бұл шаруаны, әрине, бізден гөрі Жоғарғы Советтің комиссиясына егелік етіп жүрген депутат Қадыр Мырзалиев біліңкірейді… Үрейдің әуелі істейтіні не? Күлді-көміш ойды аямай бұқтырып алады, жүйесіздіктің жүйесіне салады, летаргиялық ұйқыға апарады.
Қазақтың «ойы» ояна қалғанда, дағдыда қайтеді? Тасыған болады.
Қарғын судың шолағы боп тасиды.
Шолақ судың тасығаны – өзінің соры: сай-сайды, сайшық-сайшықтарды қуады, жылға-жыраны, шұқыр-шұқанақты іздейді.
Биігінде дертіп тұрған тоған жоқ, үзіледі сосын.
Қақ-қақ, көлшік-көлшік, шалшық-шалшық боп қалады.
Сонда не жетпейді?
Ойдың тереңі жетпейді: ой бояуының қанықтығы – колері жетпейді; ойлана білу, ойлану мәдениеті жетпейді.
Менімше, цивилизация сияқты мың сан үйірден тұратын ұлы ұғымның ішіндегі алмауыты – осы ойлана білу, оның мәдениеті.
Бұл болмайынша, ұлттық сананың ілгерілеуі қиын.
Бұл болмайынша, манағы айтқан еркіндігіңіз саяси-философиялық түсіндірме сөздіктердің ішіндегі жеті жол ергежейлі петит боп қала береді.
Мәдениетін былай қойғанда, біз ойланудың өзінен қорқамыз.
Күркіреген қырқыншының сарыны санада оймен бетпе-бет қалудан қорқамыз.
Қушық шеке болса, амал нешік, ал айтары бардың ойдан, ойланудың толғағынан қорқуының өзі – мәдениетсіздік.
Іште, қараңғыда жатып ұлығанмен, ойдан батыл, ойдан жылдам не бар? Оның жылдамдығымен шендестіргенде дыбыстың, сәуленің жылдамдығы деген не? Тек ол (қордаланған ой) мәдениетке ғана тән абай-сабырдың безбеніне түсіп, тезінен өтпесе, әрине, болмайды; өйтпеген күнде жалаңбұт патриотизмнің пайдасынан зияны, түзігінен қисығы басым боп отырады.
Әсілі, қым-қуыт өмірдің көп саласында, әсіресе өнерде, оның ішінде сөзінен ойы, баяндауынан баяны озып тұрмаққа керек өнерде кемталант болғаннан бейталант болған артық.
Бейталант бейтарап, ал кемталанттың тілден бастап ділге дейін сұғынбайтын жері жоқ.
Өзінен өреліге көзі түссе, «оқылмайдыға» басып, қатын байбаламға салады; кухнядағы капуста қыршылдатар қор пышақ екенін мүлдем ұмытып, жезмойын кездіксініп телше тілеп, телше тілгісі кеп тұрады.
Түйін? Түйін – сол: өлердей «патриот» боп келетін шала интеллигент болғаннан болмаған да дауа.
Көп кикілжің бәленің көбі (арыз, күстәналау, айтпағаныңды айтқан қылу т.т.) осы кемталанттан, шалабек пен алабектен қоздайды.
Әзіл деп ұғыңыз, ду қол шапалақтау пен овацияның некесінен керең туады; ал шала менен аланың некесінен өзін қоғамның қорғаны санайтын опасыз пысықай туады; тексіздігін тектілікке теңгерер «сегіз қырлы серілер» туады; туады да, онсыз да миы ашыған халықтан ми-палау жасайды.
– Телевизиондағы уақыт – газеттегі көлем.
Көлем желініп барады… Халықтың өткен-кеткенге, бүгін-ертеңге байланысты түсінік-түйсігін, ұғым-танымын қарауылдап-қорып, қорытып, зерделеп отыратын – басқа басқалар емес, дәл осы интеллигенция.
Соңғы сауалдың құрылымы: интеллигенция мен тарих…
– Білесіз: соңғы жиырма жылда, әсіресе жазушы жұртшылығы тарихи тақырыпқа біраз шүйлікті.
Шүйліге берсе екен дейсің: Чаадаев пен Мишленің өзін («Халық», «Террор») шала сіңірген тарихшыларға өшікпесін, оларды өкіндірсе екен дейсің.
Ол өткен-кеткен бола алмайды.
Ол – сен, сені шошытып оятқан ой, сенің алпыс екі тамырдағы қаның.
Одан (қаннан) қашып құтылуға болған ба? Ол қашар сенен, сен одан қаша алмайсың.
Тарих – ой – қан тәннің он екі мүшесі емес.
Олардың қайсыбірін алып тастауға, қайсыбірін пластикалық жөндеу-жөндемге салуға мүмкіндік бар.
Қайғыны емес дейтінім: тарихтың төл ныспысы – қайғы, жоқтау, зар.
Біз мұны жадымызға жолатқымыз келмейді.
Туасы ел мен жер тарихындағы қаралы кезеңдерді, қилы замандарды саясаттың сайрауығы боп ойынан да, сезігінен де сылып тастаймын деген азамат не оның ұрпағы дәл сол кезеңдер мен замандардың зобалаңын өз басынан өткеруге мәжбүр ғана емес, міндеткер болады.
Тарихта көз жоқ, көкірек жоқ деген – бекершілік.
Тарих – қарғыс, тарих – кек, тарих – Рысқұл.
Рысқұл Саймасай тақілеттестердің тәтті жанынан ұлтарақ қимай қоймайды… Шындық көп, ақиқат жалқы.
Ақиқат – бірінші кезекте, иемденгенің емес, айырылғаның; қапысыз басқаның емес, жіберген қатең.
Кімнен айырылдық? Қанша қате жібермедік? Зайыр танып, дөп баспаған соң, ар жағына бармайын, мен білетін бес кезең бар:
1.
«Ақтабан…» – Сырым – Кенесары – Махамбет.
Тарихты және сонаталық структура деп қарауға болса, бұл кезеңнің сарыны – «Елім-ай»;
2.
Кенесары – Махамбет – Есет – 1916 жыл.
Сарыны – «Елім-ай», «Кісен ашқан»;
3.
Сарыны – «Елім-ай», «Кісен ашқан», «Атыңнан айналайын, Қарқаралы»;
4.
Сарыны – екі бірдей ГИМН.
Уақыт пен кеңістік деген философиялық категория бар деп естігенбіз.
Қазақ, этнос ретінде (физика мен геометриядан кетіп айтсақ) осынау егіз ұғымның соңғысымен көбірек тілдескен.
Қазақ интеллигенциясы тарихшы, философ кескінінде жаңағы кезеңдердің құрығанда біреуін ұлы уақыттың қарашығымен, тарих философиясының жанарымен қарап бере алмады ғой.
Қарады, бірақ бүгінгі уақыттың талабынан, тәртібінен, режимінен, надзорынан, окуляры ақи биноклінен т.т.
Онысы балаң жұртты алдау боп шықты.
Аянбай, аямай алдады.
Алайда «Барша халықты біраз уақыт алдауға болады.
Біраз халықты барша уақытта алдауға болады.
Бірақ барша халықты барлық уақытта алдау мүмкін емес» (Авраам Линкольн, 1861).
– Остап Бендер айтпай ма: «Кажется, наступил психологический момент для ужина?» – деп…
– Амал кем.
Әңгімелескеніңізге рахмет..Әңгімелескен: Әлия БӨПЕЖАНОВА
маусым, 1990
(Сұхбат Асқар Сүлейменовтің көптомдық шығармалар жинағынан алынды).