Мен оны басында сол екен деп қалдым.
Ол да сол кезде дәл осылай ештеңеден хабарсыз, тап бір салқын самал сары белдегі әкесінің жайлауында, алты қанат ақбоз үйді тігіп тастап, сары қымызыға тойып, бағыланның етіне бөгіп жатқандай-ақ жатыр еді.
Сұп-сұры бетондармен қоршалып, сансыз машинаның ызылдаған шуына пысқырмай, 26 қабат зәулім үйдің іргесінде жатыр екен.
Жәй жатқан жоқ, түнімен барымтаға барып келгендей-ақ арыстай болып ұйықтап жатыр.
Сол қаперсіз, сол дүние күйіп кетсе де «ықы» деп іш жимайтын, шалжиып жатып, шалпылдатып ішер парықсыз қалпы..Құдай-ау, есімін есіме түсіре алсам-шы! Кім еді? Берген ба еді, Берді ма еді? Иә, әйтеуір беру туралы есім еді.

Қасына барып, қайда жүргенін, мұнда қайдан тап болғанын, атағы дүркіреген Астанаға қашан келгенін сұрағым келді.
Бата алмаған себебім, арада 10 жыл өтсе де менің де өзгеріп кеткенім шамалы еді.

Сол күйбең тірлік, сол пәтерден пәтерге көшу, сол ақшаның жетімсіздігі.
Бір ғана айырмашылық бар, ол кезде бойдақ студент едім, қазір үйленген журналистпін.
Тағы бір айырмашылық бар… Иә, осы жолы мені тоқтатқан басты себеп те сол айырмашылық болуы керек.
Ол – менің арақты қойып кеткендігім еді.
Ол кезде де мен пәтер іздеп жүріп жолыққам бұған.
Ол кезде де дәл осылай шалжиып ұйықтап жатыр еді.
Бірақ онда түн ортасы болатын.

Үшінші курсты тамамдауға тақаған, көктемнің көкөзек шағы.
Сәуірдің соңы болса да Өскеменнің түңгі ызғары Ертістен соққан суық желмен бірге ашқұрсақ денемді қалтыратып, сол үйреншікті подезге дедектетіп келеді.
Соңғы кезде жатақханадағы комендантпен тарыспай, жатаққа да бармайтын болдым.
Сол бір шебеленген кәнден ит секілді сары қатынның бет-жүзін көруден жиіркенетін едім.

Түске дейін түшпара жасайтын цехта түшпараның етін дайындау үшін 4-5 жігіт сиырдың басын соямыз.
Қапас жертөле, бір бұрышта үйілген сирыдың бас сүйегі, дәретхана да жоқ, әлгі бассүйектердің арасына дәрет сындырып, цементтен босаған қапшыққа өзіміз бастан сылып алған еттерді қаптаймыз.
Бір бастың терісін сылып, етін алғаның 50 теңге тұрады.
Бір түсте ары кетсе 5-6 бас әрең сойып үлгереміз.
(Соны көзіммен көргеннен бері дүкеннен түшпара сатып алмайтын болдым, жалпы біреудің үйіне барсам да түшпара жемеймін).
Себебі жаңағы бас сою науқанынан шыққан соң жуынатын жер жоқ, жуынбаған соң үсті-басымыз кәдуілгі жемтік сасып кетеді.
Бұндай иіспен университетке бармақ түгіл дүкенге де кіре алмайсың.
Амал жоқ жаңағы тапқан азын-аулақ тиынға талғажау жасап, келесі күнді күтуге тура келеді.
Міне мен осындай күндердің бірінде мынаған кездестім.
Үйреншікті подезге сүмеңдеп келсем қас қылғандай есікке құпия номер (код) қойып кетіпті.
Алдында да бір-екі жылы подезден осылай айырылып қалғам.
Амал жоқ, Жамбыл паркіне қарай тарттым.
Онда да мені күтіп тұрған жылы төсек белгілі, бірақ сондағы күзетші шал өте жақсы кісі.
Кез келген уақытта көмектесуге әзір.
Солай қарай бет алғаным сол еді, қарсы беттегі тоғыз қабат ескі үйдің бірінші қабатындағы балконның астындағы қуыстан айналаны жаңғыртқан қорылдың дауысы шықты.
Мынадай суықта, түн ішінде қорылға басып жатқан тегін адам емес шығар деп бардым қасына.

Үстінде көнетоз қара курткасы бар, тізесі жыртылып, қылтасына ғана ілініп қалған женсиі бар.
Шашы мен сақалы ұстара көрмегеніне 4-5 айдың жүзі болғаны айтпаса да түсінікті.
Екі саусағынан басқа үсті-басында жақын уақытта су тиген жер көрінбейді.
Оған қарап жатқан бұл жоқ, шалжип, ұйқыны ұрып жатыр.

Бетіне үңіле қарап тұрған адамды сезді ме, бұл көзін ашты.
Үстінен үңірейе қарап тұрған өзі секілді тағы бір мәлжубасты көргенде, бетін бір тыржитты да ары қарай аунап түсті.
Жылы орнынан, тәтті ұйқысынан айрылып қалу бұған да оңай емес.
Сонда да болса, астына төсеген ескі кардон қағаздан сәл жылжып орын берді.
Жүзінен қазақ екенін байқадым.
Онсызда таң атқанша бүрсеңдеп, әр подезді бір сығалап, қолайлы орын іздеп сандалатынымды ойлап тұрдым да, қасындағы бос орынға жайғастым.
Маңынан менен де өткен күлімсі иіс шығады.
Оған қарап отыратын уақыт па, еңсемді басып отыра кеттім.
Оны-мұны салып мойнымнан тастамай жүретін қарыны қабысқан пума сумкамнан бүгінгі бас союдан тапқан азғана тиынға алған колбаса мен бір құты айранды, жарты бөтелке арақты шығардым.
Колбасаның иісі мұрнына барғанда теріс қарап жатқан көршім, бері аунап түсті.
Қарсы беттегі подездің әлсіз жарығы бізге де шапағын шашып тұр.

— Кел, туысқан, тамақтанайық! – дедім, мырзалығым ұстап.
Екі саусағын бір жалап алды да, ыңырана қолын жастық етіп, шалқасынан жатты.
— Бүгін жұлдыздар тым көп екен, ертең күн жылы болатын шығар – деді.
Расымен жұлдыздар жыпырлай орналасқан екен.

— Болар, — дедім, сүлесоқ.
Бөтелкенің аузынан бір жұттым да, колбасаны мұрныма тақап тұрып, аузымды толтыра бір тістедім.
Менің қаужаңдай бастағанымды көріп ол да орнынан қиралаңдай тұрды.
Қасыма отыра беріп, тағы да екі саусағын жалап өтті.
Сонда ғана байқадым, бағанағы өне бойындағы су тиген екі саусақ осылар екен.

Біз де қай бір дайын тұрған стакан болсын, кезекпен аузынан жұтып отырып, жаңағы бір шитушканы да бітірдік.
Байқаймын, қонысын бөліскен көршімнің реңі кіріп, әңгімешілдігі қоза бастады.
Жалпы мұндай тағдыр иесінің көбі фәлсапашыл, сөзшең келеді.
Дегенмен мынаның аузын басса, арты сөйлейтіннің нағыз өзі екені сәл түріктеу, қаймыжықтай жұқа еріндерінен де байқалады.
Таң атқанша айтқан әңгімесінен менің ұққаным.

Бұл жақын шет елдердің бірінде тұратын қазақ екен.
Кезінде тепсе темір үзетін мықты, алыс жолға жүк көлігін жүргізетін жүргізуші болған екен.
Бір жолы тағы да сол сапармен үйінен шығып, жол ортаға келгенде машинасы бұзылыпты да, кері қайтуға мәжбүр болыпты.
Түн ішінде үйіне барса, әйелі ашынасымен төсектес болып жатқанының үстінен түседі.
Бұл, мұны көргенде екеуін бірдей өлтіреді.
Машнасын жөндеп, түнімен қайта жолға шығып кетеді.
Шекараға келгенде алдында бұны ұстау туралы бұйрық күтіп тұрғанын біледі.
Үнемі өтіп жүргендіктен, жақсы танитын шекарашылар мұны Қазақстан жаққа қарай өткізіп жібереді.
Барлық құжат шекарада, өзі қанғып осында келеді.
Ешбір құжатсыз мұны ешкім жұмысқа алмайды, күндік жұмыс істеткендер, ақысын бермей, сабарман болып қуып жібереді.
Сонымен жүрген беті осы екен.
— Солай, туысқан, өзге жерде тонды болғанша, өз жерімде БОМЖ болайын деп жүрген түрім осы — деді, таң бозарғанда.
Мен де түшпара цехна баруға асыға басып кете бардым.
Ол сол жерде менен қалған жарты құты айранды құшақтап қалған еді.
Енді міне, 10 жылдан кейін соны тағы көрдім.
Үстінде көнетоз қара курткасы, бұтында тізесі жыртылып, қылтасына ғана ілініп қалған ескі женси шалбары.
Тағы да сол аумақты басына көтеріп қорылға басып жатыр.
Күні бойы пәтер іздеп, табанымнан таусылып, кешке келетін қожайынға не амал айтарымды білмей басым қатып келе жатқан мен мынаны көріп барлығын ұмыттым.
Әлі де есімін есіме түсіре алмай тұрмын, әлі де, қасына барсам ба, бармасам ба деген екі ұдай күйдемін.

Солай тайталаста тұрғанда ол оянып басын көтерді.
Дәл осы сәтте оның есімі де есіме сап ете қалды.
Бердіұзақ! Иә, иә, Бердіұзақ болатын.

Бағанадан бері қарап тұрған адамым ол емес болып шыққанына әрі қуанып кеттім, әрі бір қимас туысымды шырамытып тұрып шатастырып алғандай, көңілім қоңылтақсып қалды.
Қуанғаным оның бұндай жолдан шығып, тірлік құрып кеткен болар деген үмітім еді.
Ал қоңылтақсып қалуыма басты себеп, қазір менің жанымды түсіне алар жалғыз адам сол еді.

Мен 60 мың теңге пәтер ақыны қарызға бере тұратын адам, немесе басқа арзандау пәтерін жалға беретін қаланың өте мейірімді, бірақ бауырмалдығын жоғалтып алған тұрғындарын іздеп жүріп кеттім..Ержан Жаубай
«Қасым» порталы.