Геракл Ифитті өлтіргені үшін Омфалға құлдыққа сатылғанда, әйелі – Деянираға балаларымен бірге Тиринфтен кетуге тура келді.
Фессалийлер қаласы Трахинының патшасы Кеик Гераклдың әйеліне баспана берді.
Гераклдың Деянираны тастап кеткеніне үш жыл, үш ай болды.
Деянира күйеуінің тағдырына қатты алаңдады.
Гераклдан еш хабар болмады.
Деянира тіпті оның өлі-тірісін де білмеді.
Үрей сезімдері Деянираның жанына батты.
Бірде ол өз ұлы Гиллді жанына шақырып алып:  
– Оу, менің сүйікті ұлым! Сенің әкеңді іздемеуің нағыз масқаралық қой.
Міне, бірнеше ай болды, одан ешқандай хабар жоқ,  –  дейді. 
     – Егер жұрттың алып-қашпа сөзіне сенетін болсақ, – деді шешесіне Гилл, – әкем Омфалда үш жыл құл болғаннан кейін, құлдық мерзімі біткен соң, патша Эвриттен қорлағаны үшін кек алуға әскермен Эвбейге, Ойхалия қаласына кеткен. 
     – Тұра тұр, ұлым менің! – шешесі Гиллдің сөзін бөліп жіберді.
– Сенің әкең Геракл үлкен ерлік істер жасауға аттанып бара жатып, осы соңғы реттегідей, мені осындай қатты үрейлену үстінде тастап кеткен емес еді.
Ол тіпті қоштасу кезінде оған Додонда (Додон – солтүстік Грекияның батысындағы Зевстің ертедегі сәуегейі бар Эпирдегі қала) берілген оғаш алдын ала болжаулар жазылған шағын таблицаны тастап кететін.
Онда: «Егер Геракл үш жыл, үш ай бөтен елде болса, не оның ажалы жетеді, не үйіне қайтып келіп, тыныш та қуанышты өмір сүреді» деп жазылған.
Мені тастап кетіп бара жатып, ол маған өкім қағазын да беріп кетті.
Осы өкім бойынша, егер ол мерт болған жағдайда, бабалар жерінен оның балалары мұра алуға тиіс.
Мені күйеуімнің тағдыры алаңдатады.
Ол Ойхалияның қоршауға алынғаны туралы айтты ғой.
Демек, ол не қала түбінде өледі, не оны өзіне қаратып алып, бақытты өмір сүреді.
Жоқ, ұлым менің, саған жалынамын, әкеңді іздеп тап!  
    Шешесінің әміріне бағынған Гилл әкесін іздеп, Эвбейге, Ойхалияға ұзақ жолға шығады. 
    Гилл Трахиныдан кеткеннен кейін, біраз уақыт өткен соң, Деянираға хабаршы келді.
Ол қазір Гераклдан елші Лихас келетінін, Лихас қуанышты хабар: Геракл тірі екендігін, ол Эвритті жеңгенін, Ойхалия қаласын алғанын және талқандағанын, жуырда Трахиныға жеңіс даңқымен оралатынын жеткізеді дейді.
Хабаршының артынан кешікпей Лихас та келді.
Ол тұтқындарды осында алып келді.
Олардың ішінде Эвриттің қызы Иола да болды.
Деянира Лихасты қуана қарсы алды.
Елші оған Герклдың бұрынғысынша қуатты әрі аман-сау екенін айтты.
Ол жеңісін мерекелеуге және Эвбейден шықпас бұрын молынан құрбан шалуға дайындалып жатыр екен.
Деянира тұтқындардың арасынан бір көрікті әйелді көріп: 
     – Лихас, мына әйел кім? Оның әкесі мен шешесі кімдер? Ол бәрінен де қатты уайымға түсіп кеткен.
Бұл Эвриттің өзінің қызы емес пе? – деп сұрайды Лихастан. 
     – Патша ханым, мен оның кім екенін білмеймін, — дейді Лихас.
– Бұл әйел, сірә, әйгілі Эвбейлік тұқымға жататын шығар.
Ол жол бойы ештеңе айтпады.
Туған қаласынан шыққаннан бері, көзінің жасын төгіп келеді.
   
     – Сорлы! – деп айғайлап жіберді Деянира.
– Мен сенің қайғыңа азап қоспаймын!..
Лихас, тұтқындарды сарайға алып бар, мен қазір артынан барамын!
    Лихас тұтқындарды алып сарайға кеткені сол еді, қызметші Деянираның жанына жетіп келіп: 
     – Патша ханым, мені тыңда.
Лихас саған бар шындықты айтқан жоқ, – деді жанашырлық кейіп танытып.
– Ол бұл әйелдің кім екенін біледі.
Бір кезде Геракл оған деген ғашықтықтан Эвритпен садақ атысқан.
Ірікөңіл патша берген уәдесінен тайып, оған, жеңімпазға қызын әйелдікке бермей, даңқты батырды қорлап, қаладан қуып шығады.
Сосын Геракл Иола үшін Ойхалияны басып алып, патша Эвритті өлтіреді.
Зевстің ұлы Иоланы осында күң ретінде емес, оны әйел етіп алу үшін жіберді.
 
    Деянира уайымға салынды.
Ол шындықты жасырып қойғаны үшін Лихасты кінәлайды.
Иоланың сұлулығына сүйсінген Гераклдың оған шынында үйленгісі келетінін Лихас мойындайды.
Ұзақ уақыт бірге болмағанда, Геракл оны ұмытқан.
Бұл бақытсыз бейбақ енді не істемек? Ол Зевстің әйгілі ұлын сүйеді және оны басқаға бере алмайды.
Уайымнан титықтаған Деянира бір кезде оған кентавр Несс берген қанды және ол өлерінің алдында бұған айтқан сөзді есіне түсірді.
Ол быдай деп еді ғой: «Менің қанымды Гераклдың киіміне жақ, сонда ол сені мәңгілік сүйетін болады, ешқандай әйел ол үшін сенен қымбат болмайды».
Деянира сиқырлы құралды қолға алуға қорқады, алайда, Гераклге деген сүйіспеншілік пен оны жоғалтып алам ба деген үрей ақыры қорқынышын жеңді.
Деянира күн сәулесі түспесін, ошақ отының қызуы тимесін деп ұзақ уақыт ыдыста ұқыптылықпен сақтаған Несстің қанын алып шығады.
Ол Гераклға сыйлық ретінде беруге тіккен сәнді плащқа оны жағып, тығыз жабылатын жәшікке салып, Лихасты жанына шақырып: 
     –  Лихас, Эвбейге тезірек жет, Гераклге мына жәшікті жеткіз, –  дейді.
Зевске құрбандық шалғанда, Геракл осы плащты кисін.
Оған айта бар: одан басқа ешбір пенде бұл плащты кимесін, ол кигенге дейін оған тіпті Гелиостың жарық сәулесі тимесін.
Ал, тездет, Лихас! 
    Лихас плащты алып кеткеннен кейін, Деянираны бір беймаза сезім биледі.
Ол сарайға барғанда, масқараға тап болды: ол Несстің қанын плащқа жаққан шүберек бықсып жанып жатыр.
Шүберекті еденге лақтырып жіберді.
Сол кезде күннің сәулесі шүберекке түсіп, кентаврдың Лерна жеті басты айдаһарының уымен зақымданған қанын қыздырды.
Қанмен бірге айдаһардың уы жанып, шүберек күлге айналды да, еден үстінде улы көбік пайда болды.
Деянира қатты үрейленіп, уланған плащты киген Геракл өледі деп қорықты.
Түзетуге келмейтін бақытсыздықты сезіну Гераклдың әйелін қатты қинай берді, қинай берді. 
    Уланған плащты алып, Лихастың Эвбейге кеткеніне біраз уақыт болды.
 Осы кезде Гераклдан оралған Гилл сарайға келіп кірді.
Оның өңі бозарып кеткен, көзіне жас толған.
Ол шешесіне дүрсе қоя берді: 
     –   Ох, мен мына үш нәрсенің бірі болса деп тілеймін: не сенің өлімің; не мен емес, басқа біреу сені анам деуі; не қазіргідей емес, сенде дұрыс ақыл-естің болуы! Білесің бе, сен өз күйеуіңді, менің әкемді құрттың!
     –  Ой, сорым-ай! – Деянира зәресі ұшып айғайлап жіберді.
– Сен не деп тұрсың, ұлым менің!? Мұны саған кім айтты? Сен мені мұндай қастыққа қалай кінәлайсың?    
     –  Мен әкемнің тартқан азабын біреулерден естіген жоқпын, өз көзіммен көрдім!
    Гилл шешесіне Ойхалия қаласының жанындағы Канейон тауында не болғанын айтып берді: Лихас плащпен келіп жеткенде, Геракл құрбан шалатын жерді әзірлеп болып, құдайларға, ең алдымен, өз әкесі Зевске, құрбандық беруге дайындалып жатқан болатын.
Зевстің ұлы әйелі жіберген сыйлық – плащты киіп, құрбандық шалуға кірісіп кетеді.
Ол Зевстің құрбандығына  –  он екі ірі өгізше, құдайлар құрбандығына барлығы жүз құрбан шалады.
Құрбандық шалатын орында жалын лап ете қалды.
Геракл зор құрметпен қолын аспанға қарай созып, құдайларды шақырды.
От лапылдай жанды да, уланған плащ батырдың денесіне лезде жабысып қалды.
Гераклдың денесі тырысып тартылып қалды.
Бүкіл денесі күйіктен қатты ашып бара жатқан ол, жанталаса Лихасты шақырды.
Одан бұл плащты неге әкелгенін сұрады.
Лихас плащты Деянира беріп жібергенін ғана айтып үлгерді.
Денесінің қатты ауырғанынан есі шыққан Геракл Лихасты аяғынан шап беріп ұстап, теңіздің толқындары соғылып жатқан жартасқа соқты.
Лихас быт-шыт болып, бірден жан тапсырады да, Геракл жерге құлап түсті.
Даусы Эвбейден асып, алысқа жетіп жатты.
Геракл Деянирамен некелескеніне қарғыс айтты.
Ұды батыр ұлын жанына шақырып:  
     –  Ой, ұлым менің, сенің басыңа ажал төніп тұрса да, мені мынадай жағдайда тастап кетпе, тастап кетпе! – деді қатты ыңырси ентігіп.
– Мені алып кет! Мені бір де бір пенде көрмейтін жерге алып кет.
Егер маған жаның ашыса, мен бұл жерде өлмейтін болайын!
    Гераклды зембілге салып, Трахиныға жеткізу үшін кемеге алып кетті.
Гилл шешесіне осыларды айта келіп: 
     –  Қазір сендердің барлықтарың осында Зевстің мүмкін әлі тірі, мүмкін өлген ұлы баласын көресіңдер.
Оу, менің шешем, сені қатаң Эрини мен кек алушы Дика жазаласын! Сен бір кезде жер басып жүрген адамдар ішіндегі ең жақсысын құрттың! Мұндай батырды енді сен ешқашан көрмейсің! – деген ауыр зілмен сөзін аяқтады. 
    Деянира ештеңе деместен сарайға кіріп, қолына екі жағы да қайралған қанжарды алады.
Кәрі күтуші Деянираны көріп қалады.
Гилл тез келгенмен, үлгермейді – ол қанжарды кеудесіне сұғып жіберген еді.
Бақытсыз ұл қатты жылап, шешесін құшақтап, оның суып бара жатқан денесінен сүйеді. 
    Осы кезде сарайға өлім алдындағы Гераклды алып келеді.
Ол жол бойы ұйықтағандай талықсып кетіп, сарайға кіреберіс алдында зембілді жерге қойғанда, оянады.
Жанына батып, қатты ауырғаннан, батыр ештеңені түсінбейді. 
     – Оу, ұлы Зевс! – деп айғай салды ол.
– Мен қай елдемін? Оу, Грекия азаматтары, қайдасыңдар? Көмектесіңдер маған! Мен сендер үшін жер мен теңізді жауыздар мен бақытсыздықтан тазарттым, енді сендердің ешқайсыларың мені отпен немесе қанжармен ауыр азаптан құтқарғыларың келмейді! Оу, Зевстің бауыры, ұлы Аид, мен сияқты сорлыға тезірек ажал жіберіп, ұйықтат, тыныш ұйықтат!   
     – Әке, мені тыңдашы, сенен табынып сұраймын, – деп өтініп сұрады Гилл көзінің жасын төгіп.
– Шешем бұл қастандықты еріксіз істеді.
Ол сенің өліміңе өзі кінәлі екенін білген соң, өз жүрегіне өзі қанжар сұқты!  
     – Оу, құдайлар, ол өлген екен ғой, мен одан кегімді ала алмадым! Зұлым Деянира менің қолымнан өлген жоқ! 
     – Әке, ол кінәлі емес! – деді сонда Гилл.
– Өз үйінде Эвриттің қызы Иоланы көрген шешем сиқырлы құралмен сенің махаббатыңды өзіне қайтармақшы болды.
Ол сенің жебеңнен өлген кентавр Несстің қанын плащқа жақты, бірақ бұл қан Лерна айдаһарының уымен зақымданғанын білмеген еді.
 
     – Ой, сорлаған басым! – деп Геракл айғайлап жібереді.
– Менің әкем Зевстің айтқан жорамалы міне қалай дәл орындалды! Ол маған тірі адамның қолынан өлмейсің, Аидтің қараңғы, қапас патшалығына түсіп кеткеннің арам ойынан өлім құшатынымды айтқан болатын.
Өз қолымнан өлген Несс міне мені қалай өлім құштырды! Иә, расында, өлілерде мазасыздану болмайды! Гилл, менің соңғы тілегімді орында! Мені өзімнің сенімді достарыммен бірге биік Оэту тауына алып бар, оның үстіне жерлеу отын жақ та, мені жағып жібер.
Мұны тезірек істе, менің азап шегуімді тоқтат!
    – Оу, әке, аяушылық етші, қалайша мені өзіңді өлтіруші етуге мәжбүрлейсің!?  – деп Гилл әкесіне жалынады. 
     –  Жоқ, сен кісі өлтіруші болмайсың, қайта мені азаптан айықтырушы боласың! Менің тағы бір тілегім бар, оны да орында! Эвриттің қызы Иоланы өзіңе әйел қылып ал, –  деп Геракл ұлына ақтық өтінішін жеткізді.
  
     –  Жоқ, әке, мен шешемнің өліміне себепші болған адамды әйел етіп ала алмаймын! – деп Гилл әкесінің өтінішін орындаудан бас тартады. 
     – Оу, Гилл, менің тілегімді орында! Менің тартқан азабымды одан сайын ушықтырма! Алаңсыз өлетін болайын! – деп Геракл баласына жалбарынады.
 
    Гилл әкесімен келісіп: 
      – Жақсы, әке.
Сенің өлім алдындағы өтінішіңді орындаймын, –  дейді. 
    Геракл ұлын асықтырып, өзінің ақырғы тілегін тезірек орындауды сұрайды. 
     – Ұлым менің, тездет! Шыдатпай ауырып әкетіп бара жатқан азаптан құтқарып, тезірек отқа сал! Апарыңдар мені! Қош бол, Гилл!   
    Гераклдың достары мен Гилл зембілді көтеріп, Оэту тауының басына алып шықты.
Онда отты жағуға дайындап, оның жанына ұлы батырды қойды.
Гераклдың тартқан азабы күшейе түсті.
Лерна айдаһарының уы оның денесіне терең ене бастады.
Геракл денесіне жабысып қалған, уланған плащты жұлмалап тартады, плащпен бірге кесек терісін жұлады, ауырғаны қатты жанына батады.
Бұл азаптан құтылу жолы біреу-ақ – өлім.
Мұндай азап тартқаннан, отқа күйіп өлген жеңіл.
Алайда, батырдың достарының ешқайсы отты тұтатуға бата алмады.
Ақыры Оэтуге Филоктет келді; Геракл оны отты тұтатуға көндіріп, ол ісі үшін оған айдаһар уымен зақымданған өз садағы мен жебелерін сыйлады.
Филоктет отты тұтатты, от жарқырай жанды, бірақ Зевстің найзағайы одан да қатты жарқырады.
Аспанда тұтасып күн күркіреді.
Оттың жанына Гермеспен бірге Афина тез жетіп келіп, олар батырлардың ең ұлысы Гераклды жоғары көтеріп, Олимпке алып кетті.
Онда оны құдайлар қарсы алды.
Геракл ажалсыз құдайға айналды.
Гера өзінің жек көретінін ұмытып, Гераклға өзінің қызы, мәңгі жас құдай әйел Гебаны әйелдікке берді.
Сол кезден бері Геракл жарқын Олимпте ажалсыз құдайлар тобында тұрады.
Бұл оған жердегі барлық ерлігі үшін, барлық тартқан азабы үшін берілген марапат еді. .