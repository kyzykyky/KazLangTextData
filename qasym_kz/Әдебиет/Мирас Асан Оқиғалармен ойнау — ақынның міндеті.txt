Кейде өлең-жырдың артында адам барын ұмытып кетеміз.
Жалт еткен жақсы дүние шықса, тамсанып, таңдай қағып, мәз боламыз.
Жақсы өлең – жақсы адамның көңіл толқыны.
Мирас Асан мен Жадыра Байбұланованың өлеңдері де – сондай көңілден шыққан жақсы жырлар.
Екі бірдей ақынның егіз лебізін тыңдау –­әсте оқырманға да қызық болатын шығар.
Арқадан ақбас Алатауға жыр арқалап келген екі бірдей ақынның «Егіз лебіз» атты кеші көрерменін өзгеше күйге бөлегені рас.
Поэзия патшалығында салтанат құрып жүрген қос ақынның лебізін «Айқынға» Мирас ақын жеткізді..– Алматының төрінде Жадыра – Мирастың «Егіз лебізі» көрерменнің жүрегін тербетті, көңілдерін толқытты.
Бұл кеш бұрынғы кештен өзгерек пе?
– Әңгімені әріден бастайық.
Химияда қаншама асыл тас­тардың ішіндегі химиялық құрамы бойынша ең қарапайымы болып есептелетіні – алмаз.
Ол тек бір элементтен – көміртегінен тұрады екен.
Табиғат шіркін, бір ғана элементтен қатты, жылтыр, мөлдір, түссіз алмаз бен жұп-жұмсақ, майлы және түсті қарындаштың қара бояуы, графит сынды екі түрлі затты жасай отырып, адамзатты таң-тамаша етті…
Біздің отбасымыздағы екі қасиет –тура осы табиғи құбылысқа жақын.
Жадыра екеуміз өмірде қарындаштың графиті сияқты жұмсақпыз, нәзікпіз, түрлі түстіміз – сол нәзіктікті мыңдаған градуста қыздырғанда (тағдыр дейікші), ол алмаз деген қасиетті, дүниедегі ең қатты тасқа айналады.
Бірнеше қыры бар, мөп-мөлдір асыл маржанды ел ұстағысы келеді, қызығады…
Жадыраның:
Өмірде белгілі – бақытты жандармыз,
Өлеңде – кереғар, – деген өлеңі,
Немесе менің:
Біз неге жүреміз балмұздақ сияқты,
Тәп-тәтті,
Сұп-суық» деуім – содан.
Енді сұрағыңызға келетін болсақ, ол кештің бірнеше ерекшелігі болды.
Біріншіден, Жадыраның тұңғыш кітабы – «Қағаз жүректің» тұсаукесері Алматыда өтіп отыр.
Сондай-ақ ол күні менің 30 жасқа толған туған күнім болатын.
– «Қағаз жүрек» – Жадыраның жыр кітабы.
Ақынның ақынға айтар сыны бола ма?
– Әлбетте, Жадыраның алғашқы оқырманы – менмін.
Сәйкесінше, менің өлеңдерімді де бірінші Жадыра оқиды.
Одан біздің ұтатынымыз көп.
Әзіл-шыны аралас, шығарма­шылықтағы шеберлік жайлы «Блок айтты, Мұ­қағали айтыпты» деген әңгімелер бар.
Шын мә­нінде, екеуміз де мастер болып бара жатуымыз мүм­кін ғой.
Пушкин айтқандай, «Өлең­нің алғашқы екі жолын Құдай береді, қалған екі жолын ақынның өзі жазады».
Сол сияқты, ақын жаз­ған екі жолдың кем-кетігін, асырып айтқан, кем түскен жеріне «қызыл қаламымызды» тигізіп қалатын кездер болады.
Шамам келгенше, Жадыраның өлең­деріне жанашырмын.
Жазушы Эдгар Поның «Бір ғана үтірдің кесірінен аксиома парадоксқа, сарказм уағызға айналып кетуі мүмкін» деген сөзін әр ақын есінде ұстап, шығармашылығына ұқыпты болуы керек деп үндеймін.
Ақынға Тәңір ие тартқан ең асыл қасиет – өлеңді қалай бастап, қай жерден тоқтай білу керек интуициясы.
Көпшіліктің айтуына қарағанда, Жадыра бір тақырыпты ғана шиырлап жүр дегенге саяды.
Мысалы, қайбір жылы қоқысқа бала тастап кеткен көкек аналар жайлы жан түршігерлік қатыгездікті естігенде Жадыраның ақын һәм ана жүрегі шым ете түскен..«Әлди-әлди баладан,
Тауып алған даладан.
Далада бала жата ма?
Түсіп қапты шанадан!».Күнәһар ғой бар адам,
Шарасыз пәк шаранам!
Өмір деген бекетте,
Түсіп қалған шанадан – деген өлеңі азаматтық поэзия ғой.
Бұл тақырып алуан­дығы емей, немене.
Серік Ақ­сұңқарұлы айтқандай, «Поэзия деген – азамат соғысы».
Біз де соғысып отырамыз.
Ол енді, басқа әңгіме.
– «Жадыра-жырдың» Мирас ақынға көмегі қандай?
– Кейбір хаостық жүйелердің қасиеттерін сипаттайтын жаратылыстану ғылымдарында «Көбелек эффектісі» деген термин бар.
Бұл ұғымға сәйкес, жүйеге тигізілген мардымсыз әсерлердің басқа бір жерде және басқа бір уақытта зор әрі болжанбаған салдары болуы мүмкін.
Мысалы, Латын Америкасындағы бір көбелек қанат қақса, оның қанаты тудырған кішкентай ғана ауа толқыны Жер шарының екінші бір бөлігіндегі, мәселен, Жапон аралдарында цунами тудыруы мүмкін.
Міне, Жадыраның бір ғана мұңды сәті, я қуанышты күні менің жүрегімде алапат дауыл туғызуы мүмкін.
Жадыра-жырдың маған көмегі сол тұрғыдан жақын.
Мына өлең осы сөзімнің дәлелі:
– Миымда күлімдеп жүресің,
Үйімде тұнжырап жатасың.
Шай құю керегін білесің,
У құйып қоясың шатасып….Біз жайлы оқыған кітабың,
Күз жайлы тоқыған тоқы­маң…
Сен берген уды үнсіз жұтамын,
Сен берген шайды ішіп отырам..Ой мен у санада шайқасып,
Бірдеме айтпақ боп, тосылам…
Сен жаңбыр жауғанын айтасың,
Мен тағдыр жазғанын жасырам…
– «Адам сезімін жан-жақты зерттейтін құдірет болса, ол – тек поэзия» дейді Мұқағали ақын.
Сезім патшалығында қаншалықты еркінсіз?
– Алматыдағы Жамбыл атындағы қалалық жасөспірімдер кітапханасындағы Ғазиза Құдайберген апайымыз ұйымдастырған кеште белгілі сазгер Қадырғали Көбентай ағамыз бір қызық естелік айтты.
Осыдан екі жыл бұрын Қарағандыда Қадағаңның ән кеші өтті.
Күтіп алып, үйге қонақ қылып жүрміз ғой баяғы.
Кеші сәтті өтіп, Алматыға қайтқан күнінің ертеңіне Қадырғали аға маған қайыра қоңырау шалыпты.
Тұтқаның ар жағынан «Мирасжан, менің Жадыра келінім мықты ақын екен, сен неге оған жазғызбай жүрсің?» депті.
Сөйтсе, мен де жұлып алғандай: «Қадаға-ау, келініңізге мен емес, маған келініңіз жазғызбай жүр ғой» деппін қалжыңдап.
Сол сұрағын кеш барысында да қойды.
«Кім кімге жазғызбай жүр осы?» деп.
Біз айттық, қазір ол бөгесін, бөгет, шекараның барлығын бұздық.
Бір-бірімізге толық шығармашылық еркіндік бергенбіз дедік.
Өмірдің өзі жауап дегендей – өлеңдеріміздің өзі жауап деп есептеймін.
– Жадыраға арнап жазылған жыр­ларыңызға қарап, «Мәжнүн – Жұматай – Мирас» жалғастығы байқалатындай.
Қалай ойлайсыз?
– Жұматай ақын Ләйләсін өмірде үш-ақ рет көріпті деген аңыз бар.
Ләйләға соншалықты ғашық, өлмес өлең жазған Жұматай-ғұмыр жайлы Муза-Ләйлә тіпті білмеген, кейіннен өзекті өртер өкінішті жағдайды ұлы сағынышпен баяндайды.
Махаббат деген – кешігу ғой, жалпы.
Біздің тағдыр мына тізімге қатты ұқсайды: Қайырбек Асанов пен Күләш Ахметова, Евгений Евтушенко мен Бэлла Ахмадулина, Дәурен Берікқажы мен Танакөз Толқынқызы…
– Қазіргі жас ақындарда күйреуік сезім, пессимистік сарын басым.
Неге?
– Оның да бірнеше себептерін атап кетуге болады.
Ең біріншіден, әрине, субъективті пікір деп қабылдарсыз, біздің қоғамда ұлы оқиғалар жоқ.
Кейіпкері жоқ ғасырмен тұспа-тұс келдік.
Өлара кезеңде ақындар өз-өздеріне көп үңіліп кетті.
Ол – бір жағынан дұрыс та кереғар.
Өтпелі кезең деп қабылдау керек.
Дұрыс айтасыз, қарақан басынан аспайтын азап пен қайғы кімнің қажетіне жарайды? Жорық жырлары, Ұлы дала тарихы, жыраулар поэзиясы үлгісімен жазылған мадақ жырлардың орны әлі де ойсырап тұр.
Поэзия деген – азаматтық лирика болуы керек.
Өз басым – тізгінді тең ұстауға тырысамын.
– Алғашқы емес, неге «Соңғы раушан»?
– Оның ешқандай құпиясы жоқ.
Интрига туғызу үшін сондай шешім қабылдадым.
Оқырманның санасында салтанат құрып, оқиғалармен ойнау – ақынның бір міндеті.
Енді бір жағынан, «Соңғы раушан» деген өлең менің бағымды ашқан жыр деуіме де болады.
Оқырмандардың арасында қызу талқыланды.
Ел-жұртқа таныс өлең.
– Әмірхан Балқыбектің: «Мирастың поэзиясында әуен бар, өзіндік музыкаға ие» дегені бар-ды.
Жалпы, үлкен ақын­дардан жақсы пікір естігенде қандай күй кешесіз?
– Марқұм ағамды зор сағынышпен еске аламын.
Біздің барлығымызды «гений» деп көтермеледі көзі тірісінде.
Ол – бізге берілген аванс еді.
Дұрыс мағынасында қабылдадым деп ойлаймын.
Ол сөзді естігенде өзім екі бетім оттай болып қызарып, жерге кіретін тесік таппай қалатын едім.
Кейбіреулер, мұндай сөзді естіп, өзін шынымен де «ұлы» екен деп қалар еді.
Шын ақын мақта сияқты болу керек деп есептеймін.
Мақта өндіру үшін қаншама су қоры қажет болып, ұлы өзендер тартылып жатады.
Бірақ түпкі өнім – жұмсақ мақта құп-құрғақ қой.
Құйылған судың бәрін бойына сіңіріп, шылқ-шылқ етіп тұрса, оны мақта деп айтуға бола ма? Берген мақтау-марапаттарды түпкі өнім – поэзияңа жақындатпау керек.
– Ақынның журналистика уақытын ұрлайтын секілді.
Шығармашылық адамының қызметке байлаулы болғаны дұрыс па?
– Журналистика – ақынға екі түрлі әсер етеді.
Ең қиыны, журналист болу дегеніңіз – алып шөл.
Сахараны стақанмен суарып, оазис қылам деумен пара-пар есіл еңбек.
Құмға су құйып жататын сияқтымын.
Үлкен конвейер күнделікті жұта береді, қылғыта береді.
Енді екінші жағынан қаламың төселіп, күнделікті формада жүресің.
Ширайсың, ел көресің, жер көресің… Ең бастысы, ұлтқа қызмет етесің.
Өлеңіме салқыны тисе де, өз еліме салқыны тимесе екен деймін.
Жастығым «Махаббат бер» дейді, бастығым «мақала ап кел!» дейді…
– Әңгімеңізге рақмет!.Сұхбаттасқан 
Гүлзина БЕКТАС.