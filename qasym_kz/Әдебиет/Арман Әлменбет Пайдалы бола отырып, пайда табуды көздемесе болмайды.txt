Сұхбатымыздың кезекті қонағы – республикалық «Бекзада» журналының Бас редакторы, жазушы Арман Әлменбет..Газет-журналдар жабылып жатқанда….– Әңгімемізді жуырда жарық көрген «Бекзада» журналынан бастасақ.
Бағыты мен мақсаты қандай?.– «Бекзада» журналының бірінші саны қыркүйек-қазан айларына арналып шықты.
Алайда жұмыс маусым айында басталған.
 Сыртымнан бақылап, жанашыр болып жүрген ағам «хабарлас» деп фейсбукте хат жазған соң, қоңырау шалып едім: «Журнал шығарсақ қайтеді?» – деп ұсыныс жасады.
Ол ағамның аты-жөні Бекзат Алтынбеков еді.
Жезқазғандағы Бизнес және көлік колледжінің құрылтайшысы, белгілі меценат.
Әжептәуір тарихы бар газет-журналдардың өзі жабылып қалып жатқанда, журнал шығару деген көп адамға тосын (сыпайылап айтқанда) болып көрінеді, бірақ мен бірден қуана келістім.
Түні бойы отырып қолдан мұқабасын сызып, жоспарын жасап (ол жоспар кейін мың өзгерді), таныс дизайнерге мұқабасын қайта салғызып, меценатқа алып бардым.
Ол кісі меценат ретінде емес, кішіпейілдікпен, әріптес секілді қабылдады.
Сол жерде отырып журналдың бағытын да меңзеді.
«Халыққа пайдасы тиіп жүрген адамдарды насихаттасақ, оқырманға мейлінше жағымды жағынан әсер етсек, пайдалы ақпараттарды бере алсақ», – деді.
Солайша жұмысқа кірісіп кеттік.Бәрі ойдағыдай болса, бәсеке болмайды.– «…Бәрінен де шаршы топта сөз бастау қиын», – дейді Бұқар жырау.
Абайдың: «Көңілдегі көрікті ой ауыздан шыққанда, өңі қашады», – дейтіні бар.
Журналдың сапасы мен ғұмыры алғашқы қадамнан айқын көрініп тұрады.
Журнал ойдағыдай 
шықты ма? Әттеген-ай дейтіндей дүние кездесті ме?.– Егер шаруаның бәрі ойдағыдай бола беретін болса, ешқандай да бәсеке болмас еді, кез келген жеңістің те дәмі кетіп, еңбектің де мәні жоғалар еді.
Әрекет атаулының қызығы сол 
қиындығында шығар.

Жалпы, кездескен қиындықтарымызды айтып, ішкі сырымызды ашуға құлықты емеспін және келеңсіздікті емес, жақсылықты, табысты көруге шақырамын.
Ниеті түзу адам ұмтылысты байқайды.

Бизнес әлемінде «ең кірпияз тұтынушы – сенің серіктесің» деген ұстаным бар.
Өз мініңді өзің таба алмай жүргенде, оны тауып берген адам, расында да, тілеулесің сияқты емес пе? (әрине, өзіңді түзеуді ойлаған адам я ұжым болсаң).
Осы тұрғыдан алғанда, біз кез келген сынды да, мақтауды да орнымен қабылдадық мақтау дегенді фильтрден өткізіп отырмаса, оңай емес.

Ал енді нақтырақ айтсақ, аздаған келеңсіздіктер мен әттегенайлар туралы: оның бәрін елден бұрын байқадым әрі өкініп, сабақ алдым деп толық айта аламын.
Оның дәлелі – бұйырса, жыл аяғын ала оқырман қолына тигелі отырған екінші сан..Мақсаттар біріккенде ғана шешіледі.– Бір сөзіңде газет-журнал жабылып жатқанда, журнал шығарудың көп адамға тосын болып көрінетінін айтып қалдың.
Басты себеп бағытты дұрыс таңдамауында ма, әлде басқа ма… Баспасөзде бірінші жыл жүрген жоқсың.
«Қазақ әдебиеті» газетін айтсақ та жетіп жатыр.
Журналдың ішкі процесі қалай дамиды? Әдеби журналдан гөрі ақпараттық, ойын-сауық журналының дәурені жүріп тұрған жоқ па? Журналдың бағыты да белгілі бір рөлді ойнайды ғой….– Егер біз «ойын-сауық қана өтімді» дейтін болсақ, онда тұтас бір халыққа жала жапқан боламыз.
Әрқайсысымыз айналамызға қарайық: туыс-туған, дос-жаранның арасында көзі ашық, алысты көздейтін азаматтар жоқ па? Бар ғой.
Дүниені қазақша таныған, мектепті қазақша бітірген адам жаңа ғылыми жаңалықтарды, сараптамалық сапалы материалдарды қазақша оқығысы келмейді дейсіз бе? Әрине, оқығысы келеді.
Бірақ ол үшін оған сондай татымды нәрсе ұсыну керек…
Бір мәселенің мың түрлі себебі болады.
Газет-журналдың жабылып не дамымай жатқанының себебі де өте көп.
Аты-жөнін ешкім білмейтін, бірақ ел үшін қызмет істеп жүрген бір жігіт бар.
Жақында Алматыға барып қалып, сол жігітпен кездесіп, әңгімелестім.
Өзі үй салып жатыр екен, бір жағы, ой үстінде жүргеннен де болса керек, жүзі тотығып кетіпті, шашына ақ түсе бастапты, киімі де күтім көрмей, өзі де жабырқаңқырап жүр екен.
Таза жүрегін, терең пікірін сағынып барған соң, оның бәрін мен жақсы жағынан көрдім, әрине.
Әңгіме қызған кезде, мынадай пікір айтып қалды: «Адамдардың санасы әр түрлі болса, бәрібір бір-бірімен жұмыс істей алмайды екен.
Кез келген іс шешілмей қалса, әр түрлі себеп айтуға болады.
Анау түсінбеді, мынау бүлдірді деп себеп таба беруге болады.
Бірақ ең бірінші себеп санада екен.
Адамдар өздері байқамауы мүмкін, бірақ сана бірдей болмағаннан барып әр түрлі сылтаумен келіспеушіліктер шығады.
Бұны естіген кезде бұрыннан белгілі сияқты көрінген жайтты мен де шын түсіндім.
Енді мынадай бір ұжымды елестетіп көрейік.
Редактор іштей оппозициялық бағытты тәуір көреді, бірақ қызметіне байланысты үкіметтің ісін насихаттайды.
Орынбасар билікпен жағаласудың түкке керегі жоқ екенін түсінеді, бірақ көптің көңілінен шығу үшін үкіметті жамандап пікір айтып қоюға қарсы емес.
Жауапты хатшы бәрін дұрыс түсінеді, бірақ рушылдау адам.
Бөлім меңгерушісі – құрылтайшының нағашысының баласы, өзін өте тез көтеріліп келе жатқан жас талантпын деп ойлайды.
Қатардағы бір журналист бар, ол бәрін өзгертемін деп ойлайды, албырт.
Бірақ қолында түк жоқ.
Осындай ұжымнан дұрыс газет я журнал шығуы мүмкін бе? Біреу халыққа қызмет етуді, біреу атын шығаруды, енді біреу ақша тауып қалуды ойлап жүрсе, іс алға баса ма? Бұл келтірілген мысал – қандай да бір редакцияның портреті емес, жай ғана ойдан шығарылған 
дүние.
Өкініштісі, бұл – редакцияны ғана емес, басқа да көптеген мекемені суреттеп бере алады.
Газет-журналдың таралуы, маркетинг, сапалы репортаж, интернет кеңістікті иелену сияқты мәселелер басшыдан бастап журналистерге дейін ниеттері дұрыс болып, мақсаттар біріккенде ғана шешіледі ғой деп ойлаймын.
«Қазақ әдебиеті» газетінде төрт жылдай жұмыс істедім.
Әсіресе Бас редактор Жұмабай Шаштайұлының тәлімі ерекше болды.
Әлдебір нәрселерді үйрене алмасам, өз кемшілігім деп білемін.
Одан соң газеттің сапасы үшін ол кісінің барын салып жұмыс істеп жатқанын да сеніммен айта аламын.
Қиындықтары, таралымы, жарнамасы, басқа да жұмыстары сол ұжымның ішкі мәселесі болған соң, ашып айтуға хақым да жоқ..Bekzada.kz сайтын іске қостық.– Жарнаманың бір түрі – әлеуметтік желі.
Ел «Бекзаданың» жарық көргенін әлеуметтік желі арқылы білді.
Оқырман жинауға әлеуметтік желіден бөлек не әсер етеді?.– Қазіргідей уақытта оқырман жинау үлкен еңбекпен, жанкештілікпен ғана келетін болса керек.
Оқырманнан сұрайтынымыз – қолдау.
Қолдайтын болса, өз тарапымыздан тиісінше еңбек етуге уәде береміз.
Ал әлеуметтік желі ақпарат таратудан әлем бойынша алдыңғы қатарға шықты.
Жарнама, сауда, идеологияңыз сонда жүріп жатыр.
Сондықтан оның орны ерекше.
Жақында bekzada.kz сайтын іске қостық.
Әр нөмір сайын бір тағылымды бейнематериалды қазақшаға аударып, «YouTube» желісіне салып жатырмыз.

Осы сұраққа жауап беріп отырып, біздің негізгі мақсатымыздың елге пайдалы дүние ұсыну, ақша табудың екінші кезекте болып тұрғанын түсініп отырмын.
Бұл әрі артықшылық, әрі кемшілік шығар.
Өйткені ақша таппаған басылым көпке бара алмайды.
Сондықтан пайдалы бола отырып, пайда табуды көздемесе болмайды..Газетке онлайн түрде жазылатын боламыз.– Сайт журналдың таралымына әсер етпей ме? Әлде екеуінің мазмұны бөлек пе? Мәселен, «Қазақ әдебиеті» газетінің сайты бар.
Ел газетті сайттан оқи салады.– Сөз жоқ, сайт таралымға әсер етеді.
Бірақ қазір сайтқа материалды толық бермейтін тәсіл бар.
Енді қыза берген кезде, «жалғасын газетімізден оқи аласыздар» деп аяқтайды.
«Қала мен Дала», «Жас Алаш» газеттері осы тәсілді қолданады.
Кейін интернетті жақсырақ меңгерген кезде газетке онлайн түрде жазылып, сатып алып оқитын шығармыз.
Ал «Бекзаданың» сайты енді жасалып жатыр, бірден жоспарды жайып салуға болмайды..Тыныштықты айтсаң, билікшіл деп айыптайды.– Сайт демекші, қазір журналистиканы интернет және дәстүрлі деп екіге бөлік жүр.
Айырмашылығы – біреуі газетке, біреуі ғаламторға жарияланады.
Блогер деген тағы бір ел бар.– Бәрінің илеп жүргені – бір терінің пұшпағы ғой.
Газетке жарияланатын материал әбден сүзгіден өтеді, сайт ақпаратты бірінші болып жеткізуге ұмтылады, бірақ оны сүзгіден өтпейді деп айта алмаймыз.
Ал блогерлер азаматтық қоғамның мүшесі ретінде кез келген жағдайға өз пікірін білдіріп отырады.
Қазақ қоғамында осының бәрі дами берсін деп тілеймін.
Бірақ, әрине, ауыз өзімдікі екен деп елдің тыныштығымен ойнауға болмайды.
Біреулер осы тыныштық туралы айта бастасаң, қорқақ, билікшіл деп айыптайды.
Алайда әр нәрсенің жөні бар екені, беталды айтылған пікір де, айыптау да көпке бармайтыны белгілі..Адамды бірдей қылу мүмкін емес.– Айыптау мен беталды пікір әлеуметтік желіде көп кездеседі.
Сырттан қарасаң, қатынның тірлігі секілді.
Сонда бізде әлі де пікір білдіру мәдениеті қалыптаспаған ба?.– «Жалпы бір жағдайды жаппай, қоғам болып талқылау – дұрыс құбылыс», – дейді ғой Таласбек Әсемқұлов.
Яғни пікір білдірудегі белсенділік даму барысындағы бір кезең болса керек.
Ал қайшылықтар тағы да сол сананың ала-құла болуында шығар.
Діни көзқарастардың айырмашылығы, саяси ұстанымның алуандығы, басқа да қолдан жасалған қақтығыстар… Бұның бәрі – ашық ақпарат кеңістігінің ықпалы.
Біз шекараны бітеп, кеңістікті тұмшалап тастаған Корей Халық Демократиялық Республикасы емеспіз.
Адамдарды бірдей қылу енді мүмкін емес.
Тек тілейтінім – қазақтың қазаққа туыс, бауыр екенін, басқалардан қорғану үшін сол өзіміз сияқты қазақты қадірлеп, аялау керек екенін бәріміз түсінсек қой.
Түсіну болғанда, жай түсіну емес, әбден ұғынып, түйсіну..Өзімнен өзім аса алмайтын түрім бар.– Әңгімемізді шығармашылыққа қарай бұрсақ.
Қандай жаңалық бар? «Режиссердің түстерінен» кейін кітап шығару ойда жоқ па?.– «Режиссердің түстері» шыққаннан бері екі жылдан асып барады.
Жалпы, жастар прозасындағы бағы жанған кітаптардың бірі ғой деп ойлаймын.Ал енді одан бері мардымды еш нәрсе жазған жоқпын.
Өйткені кейінгі шығарма алдыңғы шығармадан артық болуы керек.
Әзірге өзімнен өзім асатын түрім көрінбейді.
Біраз ізденістер бар, әрине….Ғамзат шалдың ұстанымын қолдаймын.– Көбіне шығармашылыққа келген адам өлеңнен бастайды.
Прозадан поэзияға көшкендер де бар.– Үшінші сыныпта ана жерден, мына жерден ұрлап-құрап бірлі-жарым өлең жазып көргенім болмаса, поэзияға әуестенген емеспін.
Ғашықтық жырды әйеліне ғана жазып, оны әйеліне ғана оқытатын Ғамзат шалдың (Расул Ғамзатовтың әкесі) ұстанымын қолдаймын.
Махаббат туралы өлеңдерді оқығым келмейді… Әрине, проза жазсаң да, махаббатты айналып өте алмайсың.
Бірақ оны құнығып, рахаттана отырып суреттемей де 
жазуға болады.Проза жаза бастағаныма Жұмабай Шаштайұлы тікелей себепші болды.
«Жаз, жаза аласың», – деді.
Содан соң сол кісінің сенімінен шығу үшін-ақ жазуға тура келді..– Поэзия албырт болса, проза – салқынқандылық.
Өлең секілді төгіле салмайды.– Поэзия туралы ойымды оқырман ретінде, былайша айтқанда, тұтынушы ретінде айттым.
Ол ойымды толықтыра кетейін.
Поэзияны албырт дегенге келіспеймін.
Әр қазақ сөзіне тоқтайтын Абай біз үшін албырттығымен қымбат па? Олай емес қой.
Сондықтан, қысқаша айтқанда, «албырттық», «қайнаған сезім» деген түсініктер поэзияға таңылған ба деп ойлаймын.
Ақын арақ ішуі керек, көрінген сұлуға ғашық болуы керек деген сияқты.
Сол сияқты, проза туралы әр оқырманның ойы әр түрлі болады.
Ғылыми анықтаманы ғалымдардың кітабынан табуға болады.
Ал жеке ойым: проза – көркем тарих.
Жазушы өз 
көргенін жазады.
Тарих статистикадан, жылнамадан тұратын болса, проза сол тарихи оқиғалардың қарапайым адамға қалай әсер еткенін жазады, тасада қалған сезімдерді көрсетеді.

Қазір проза кино, мультфильм, комикс ретінде көрініп жүр.
Біздің жазушылар ол тарапқа әлі бара қойған жоқ, бірақ….– Баратын болса, мықтылары баруы керек.
Және ол жақтан мықты менеджерлер қарсы алуы керек..– Менеджерлік деген – сол ғой.
Оның бәрін көтеретін қалың оқырман керек.
Ол үшін қазақша сөйлейтін, оқитын халық көбеюі қажет..Әуелі Исламды оқуға кеңес беремін.– Кімді оқып жүрсің және кімді оқуға кеңес бересің?.– Ең соңғы оқығаным Таласбек Әсемқұловтың мақалалары болды.
Оның алдында әлемдік классикадан «Мартин Иденді» оқыдым.
Ал кеңес ретінде бәрінен бұрын өзіміздің асыл дініміз ислам туралы оқып алуға кеңес беремін.
Әйтпесе көрінген ағымға ілесіп, ағып кетіп жатырмыз.
Зиялы ретінде дұрыс кеңес беруге жарау қажет..Сұхбаттасқан: Ерболат ЕРБОЛҰЛЫ.