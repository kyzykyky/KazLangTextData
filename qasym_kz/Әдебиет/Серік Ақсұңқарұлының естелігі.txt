Дәуітәлінің есімін естіген сайын әлі күнге дейін егіліп отырамын мен… Алматыда туған-туысым, арқа сүйер көкем, ат басын тіреп түсетін үйім жоқ.
Дәуітәлінің үйі – Сарыарқаның алтын бекетіндей.
Алаштың бүгінгі айтулы ақындары Абзал Бөкен, Ғалым Жайлыбайлар осы үйден шығып, коммунистер даңғылындағы 105-ші үй – Қазақстан Жазушылар одағына имене кірген-ді… .Ол Қасым мен Пушкинді өле-өлгенше пір тұтып кетті.
Дәуітәлі Станбековтің мына жарық дүниеге ақын болып келмеуі ақылға сыймайтын дүние десе болады.
Кіндік қаны түскен топыраққа қараңыз: Алашорданың үш бірдей арысы – Әлихан Бөкейхан, Ақбайдын Жақыбы, Әлімхан Ермеков туған жер.
– Совет өкіметі Ақтоғайды неге жек көреді?! Білесіңдер ме? – деуші еді кейде Дәукең ашуына мінген бір кезіңде – Совет өкіметін иттің етінен де жек көрген қазақтың үш боздағы осында туған! 
«Ассалаумағалейкум, Ақырзаман!» — деп жазды ол сол кезде.
Біреулер заманның балын жалап жатқанда, ол уын ғана ішіп жүрді…
Достарым менің – ұрылар!
Достарым менің – бандиттер! – деп жазды ол 70-шы жылдары.
Совет өкіметіне ерегесіп айтқаны! 
«Алаш» сыйлығына ұсынғанда ол өлім аузында жатқан.
Лауреат болғанын естімей кетті марқұм.
Соңғы кітабі – «Жұмағым мен тамұғымды» қолына ұстай алмай да кетті.

Ол маған бір өзі бір әдеби ортадай болған тұлға еді.

Алматыға келсем, ат басын Дәуітәліге тіреймін.
Буырқанып Қазақстан Жазушылар одағының үйіне келеміз.

– Қашан келіп едің? – дейді Қадағам (Қадыр Мырзалиев).

– Келгеніме 2-3 күн болды – деймін күмілжіп… 
– Ендеше, өзіңе-өзің келіп ал… Соңсоң, маған келесің ғой!
Алысқанмен алысып, жұлысқанмен жұлысып жүріп, мені сүйреп әдеби ортаға әкелген – сол! «Менің пірім – Сүйінбай» деген Жамбыл тәтем.
Менің пірім – Дәуітәлі! Алдында Дәуітәлідейін адуынды азамат ағасы болмаса, мына дүниеде Серік Ақсұңқарұлы деген басы жұмыр пенде болар еді.
Ақын болмас еді! Алматыға келсем, көзіме Дәуітәлі елестейді.
Дәуітәлі – жоқ…
Ақынның алдында – Алла, арқасында – Аруақ болу керек! Екеуінің ортасында – Алаш! Басқа ешкім болмауы керек! Ақынның «Жұмағым мен Тамұғым» атты жыр кітабы – соның бір нышаны.
Алаштың ақылы – алтау, ойы – жетеу болып тұрған 90-шы жылдары жарық көрді де, әдеби орта мен қалың оқырманның көзіне түспей қалды….Дереккөз: «Әдебиет» порталы.