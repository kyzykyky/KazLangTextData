М.Әуезов атындағы Қазақ мемлекеттік драма театрында «Ақтастағы Ахико» спектаклінің премьерасы өтті..Режиссері – Асхат Маемиров.
Драматург Мәдина Омарованың пьесасында кеңес өкіметі тұсындағы сталиндік қуғын-сүргін кезеңінде қызыл жүйенің қатыгез жендеттерінің қолына түсіп, КарЛАГ лагерінде жастығын азапты өмірмен өткізіп, босап шыққан соң елімізде тұрақтап қалған жапон азаматы – Ахиконың тағдыры баяндалады, идеясы – адам тағдыры, оның қайсар рухы. 
Тәуелсіздіктің 25 жылдығына тарту етілген тұсаукесерге қойылымның сахна­лануына жан-жақты қолдау көрсеткен бар­ша қайраткерлер мен зиялы тұлғалар жиылды.
Мәдениет және спорт вице-министрі Ақтоты Райымқұлова шы­найы өнердің шырайын келтіруге атса­лысқан барша азаматтарға алғысын біл­діре оты­рып, Арыстанбек Мұхаме­диұлының хатын оқып берді.
«Қандай да бір мемле­кеттің рухани даму деңгейі сол елдің ру­ха­ни құндылықтары және өткен тарихы­мен өл­шенеді.
ХХ ғасырдағы еліміздің та­рихы – қилы тағдыр табыстырған көп­теген ұлттардың тарихы, жүріп өткен жолы.
Театр ұжымына ортақ халқымыздың қа­сиетті де қасіретті тарихының бір парағын ұлы сахнаға шығарып, ел Тәуел­сіз­дігінің 25 жылдығына зор рухани қуаныш сый­лағандарыңыз үшін алғыс айтамын» де­лінген құттықтау хатында. 
Қазірде қойылымның жапон елінде кеңірек насихатталуына, спектакльдің ал­дағы уақытта сол елдің театрларында сах­на­лануына еліміздегі Жапония елшілігі зор қызығушылық танытуда.
Премьераны та­ма­шалауға Астанадан елші Итиро Кава­бата арнайы келіп қатысты. 
КСРО халық артисі, қойылымның көр­кемдік жетекшісі Асанәлі Әшімов «Бұл – тарихи әрі саяси мәні бар оқиға.
Театр өнері – екі ел арасындағы достық қарым-қатынасқа дәнекер боп отырған сәт.
Ал­дағы уақытта Жапонияға баруымыз, яки олардың елге келуі бек мүмкін.
Өнер ауқы­мы­ның кеңдігін осындай тарихи жайттар­дан байқауға болады» деп атап өтті. 
«Ахико – жасампаздықтың белгісі.
Де­ректі драма дейтін жанр бар.
Кейіпкердің көзі тірісінде драматургке баяндап отыру арқылы сахнаға шығару еліміздің театр өнерінің тәжірибесінде тұңғыш рет болып отыр.
Қойылымның ерекшелігі де осында» дейді режиссер.
1930 жылы дүниеге келген Ахико Тэцуро 14 жасында императорлық әскери училищеге түседі.
Бірақ соғыс бас­талып кетіп, оқуын аяқтап үлгермей қа­лады.
Жапондықтар аралдан асығыс көшірілген сәтте, үстінде курсанттың күр­тешесі бар Ахико әке-шешесінен ажырап қалып, жапонның тыңшысы ретінде тұт­қындалады.
Сонау зобалаң жылдары тағ­дырдың тәлкегімен қуғынға ұшырап, туған елінен алыста жүріп, КарЛАГ-тың тас қа­малына 10 жылын арнап, басынан небір азапты кешірген жапон азаматы КарЛАГ туралы «Ажал мекені.
Қанішерлер мен есі­нен адасқандар үшін жұмақ.
Олар осында салтанат құрды.
Кеудесінде шығар-шық­пас жаны бар, көздері жалт-жұлт еткен пендесін Құдай аман алып қалды.
Осы­лай­ша, көзге көрінбейтін майдан жүріп жат­-ты.
Ақ пен қараның, қараңғылық пен жарық­тың арасындағы майдан» деп си­пат­тайды.
Қойылымда Ахиконың көзімен осы кезеңге көз жүргіртеміз.
Кейіпкердің өмір жолын жүре отырып, тарихымыздың ақ­таң­дақ кезеңдері мен қайғы-қасіретке толы заматтарынан хабар аламыз.
Осы ту­расында театртанушы Назерке Жұмабай:
– Ахико Тэцуро тағдыры арқылы күллі Алаш арыстарының қасіретті тағдыры, тарихымыздың ақтаңдақ кезеңі, бейнетті беттерін сөз етеді.
Біз жала жабылып, КарЛАГ тұтқынына айналған Ахикомен параллель Ахмет, Мағжан, Сәкендей арыс­тарымыздың да азапқа толы қасіретін көр­дік, сездік, түйсіндік.
Міне, көрерменін осы сезімге жеткізу үшін режиссердің сах­налық шешімдермен жіті жұмыс жаса­ғаны байқалады.
Әсіресе, сценографияда…
Спектакльдің келесі артықшылығы ретінде сценографтың (Г.Құрманбекова) жұмысына тоқталғымыз келеді.
Иә, спек­такльдің сценографиясы ерекше.
Шымыл­дық ашылғаннан-ақ ел назарын өзіне ауда­­рады.
Әу баста Күншығыс елінің дәс­түр мен салты, музыкасы негізінде көңілді өр­­битін оқиға дами келе күрделене, күң­гірттене түседі.
Әсіресе, КарЛАГ-ты: тер­геу залы мен тұтқындар камерасын көр­сетер тұстағы сценографтың сурет­керлік тапқырлықтарына тәнті болдық.
Әуезов театрының бұған дейін де айналып, көте­рі­ліп жүрген сахнасы бұл жолы шын мә­нінде оңтайлы шешімін тауыпты.
Оқиға өзегіне сай сәтті пайдаланылған.
Әрі ол ре­­жиссерге оқиғаны бірнеше планда ойнатуға, КарЛАГ-тай тар қапастың қан мен қасірет араласқан қаралы атмосфе­расын беруде жақсы мүмкіндік сыйлаған.
КарЛАГ – көлемі жағынан КСРО-дағы ең үлкен еңбекпен түзету мекемесі ғана емес, небір арыс-абыздарымыздың қиын­дық пен қинауға толы тауқыметті күнде­рі­нің де тірі куәгері.
Сондықтан да ондағы ауыр атмосфераны беру үшін режиссерден де, сценографтан да психологиялық тұр­ғыдан үлкен дайындықты талап еткенін және соны спектакльге қатысқан шығар­машылық топ белгілі бір деңгейде сәтті суреттей алғандығын еркеше атап өткіміз келеді.
Режиссердің, әсіресе, сахна кеңіс­тігі мен адам жанының, дұрысы тұтқын жанының тар қапастағы арпалысты күйін ұтымды шендестіруі ұнады.
Қолданысында тұтастай сахна бола тұра, оны металл «шы­мылдықтың» арғы жағына қалдырып, ре­жиссер темірмен құрсауланған тас қамал­ды сахнаның ернеуін ала көрермен залына итіндіре құрады.
Неге? Бұл – оның абақ­тыдағы тарылған адам жанының тұтқын күйін ғана емес, жеке басқа табынудың кесірінен, тұтастай заманның тарылған­дығын көрсетуге үндеген аллегория­лары­ның бірі деп қабылдадық.
Сол секілді, жапонның жайқалған сакурасы мен ары­сынан айырылған Алаштың ақтық бай­ланған алып бәйтерегін контраста бей­не­леу арқылы ол заман мен бұл заманның арасындағы алмағайып кезеңді, тәуелсіз­дігіміздің бүгінгі ширек ғасырлық тойына жету жолындағы күллі қасіретімізді мета­фора тіліне салады.
Сахна төрінде бірнеше функцияны қатар атқарып тұрған алып бәйтеректі жапон дәстүрін бейнелеуші символ – сұлу сакура деп сүйсінсеңіз де, болмаса, сандаған адамның өлімін естір­туші ақтық байланған қу ағаш деп аза тұтсаңыз да, тұтас бір ұлттың тамыр-тегі­мен, тауқыметті жолымен астасқан талай­лы тарихы деп түйсеңіз де – еркіңіз! Соңғы сөз – сіз бен біздің өзімізде! – деп талдап көрсеткен.
Ахико монологының басында «КарЛАГ – ажал машинасы.
Жаңа туған сәбиден бастап еңкейген мүгедек кемпір-шалға дейін шіміркпестен жұтатын» дейді.
Сон­дай сұм ажал машинасынан аман қалған жапон азаматы «Жапония – алыс әрі сүйікті отаным, ал Ақтас жаныма жылы өз үйім.
Мен бақытты адаммын» деп бүгінде Ахи­ко­ның ауыр тағдырын сахналаған қа­зақ­тарға батасын беріп, ризашылығын біл­­ді­руде.Дерек:
Қойылымда Ақайдың Қасені тоқсаннан асқан шағында түрмеге жабылады.
Қарны ашып, өзегі талған Ахико камерадағы басқа тұтқындар қара жұмысын атқаруға шығып кеткенде, темір төсектерді салдырлата бір үзім нан іздей бастайды.
Мұны көрген қария Ахикоға құрт беретін тұсы бар.
Аштықтың қасіреті әбден өткен Қарағанды облысына қарасты Ақтас ауылында тұратын 86 жастағы Ахико Тэцуро әлі күнге дейін асқа отыр­ғанда алдымен бір тілім нанды сол қолына тығып отырып, тамақ ішеді екен..Ерлан БІЛӘЛ, Қазақстанның еңбек сіңірген қайраткері, театр директоры:.– «Ақтастағы Ахико» атты премьераны сахнаға шығару арқылы Тәуелсіздіктің 25 жылдығына театр ұжымы болып атсалысып жатқан жайымыз бар.
Парламент Мәжілісінің депутаты Нұрлан Дулатбековпен Қарағанды облысы мәслихатының басшысы болған тұсында гастрольдік сапарда кездесіп, таныс болғанбыз.
КарЛАГ түрмесіне қатысты он сегізге жуық кітаптың авторы бірде менен сол КарЛАГ-қа баруымды өтінді.
Тарихтың сол тұсындағы ауыр кезеңдегі адам тағдыры жайында, 15 жасында жапон тыңшысы деп ұсталып, 10 жылдан кейін босап шыққан соң қазақ даласынан пана тапқан Ахиконың ғұмыры хақында спектакль қою туралы ұсыныс жасады. 
Бұл идея екі жыл бұрын дүниеге келіп, әбден зерттеліп, пісіп-жетіліп бүгін премьера ретінде ұсынылып жатыр..Нұрлан ДУЛАТБЕКОВ, Парламент Мәжілісінің депутаты:.– Премьераның алдында Ахико ақсақалмен кездестім.
86 жасқа келген қария «қазақтар мен туралы қойылым сахналауда» деп қуанып, тұсаукесерге жиылған барша жұртқа сәлемімді жеткіз деген болатын.
Осыдан төрт жыл бұрын Жапонияға көшіп кеткен ақсақал «Сарыарқадағы Ақтасымды, қазақтың қонақжайлығын, дархандығын сағындым.
Күн сайын көршілеріммен амандасып, пістемді шағып отыратын кезіме ешбір нәрсе жетпейді» деп елге оралған еді.
Бұл – қазақтың қиын-қыстау заманда ұлтқа, нәсілге бөлмей адамзат баласын бауырына тартқан бауырмалдығын, бір кесек нанды бөле жеген адамдығын, өз жұртын жатсынып елге оралған өзге ұлттарды құшақ жая қарсы алған кеңдігін және тағысын тағы асыл қасиеттерін көрсетсе керек.
Қазақ елінің толенраттылығын, зор көңілі мен үлкен жүрегін көрсетеді.
Бүгін 3 миллионнан астам репрессияға ұшыраған қаншама тағдырды Ахиконың ғұмыры арқылы көреміз.
Сол зобалаң жылдары қазақ қайраткерлерінің көбін Жапонияның қайда екенін білмесе де, жапонның тыңшысы деп айыптаған болатын.
Бүгінде кейіпкеріміздің жапон азаматы болуының себебі де осыдан болар. 
Он жылда еліміздің тарихын, репрессия тақырыбын насихаттау мақсатында қазақ, орыс және ағылшын тілдерінде 20-ға жуық кітап жарық көрді.
Бұл құнды дүниелер әлемнің 58 мемлекетіне тарады.
Гарвард, Кембридж, Оксфорд сынды білім ордаларының кітапханаларына тапсырылды.
Тарихтың бұл парағын тек ғылыми тұрғыда емес, көркем әдебиетте, театр сахнасы мен кинотуындыларда көрсетуге мүдделіміз.Итиро КАВАБАТА, Қазақстандағы Жапонияның елшісі:.– Жалпы, алдын ала сценариймен танысқан жоқпын.
Ахиконың тағдырын негізге ала отырып, бұл қойылым көрерменге қандай да бір ой тастайтын болуы керек деп болжап келгем.
Қазақ театры тарихтың бір бетіне барлай отырып, елдер арасындағы түрлі түсініспеушіліктен болатын мұндай соғысты, қасіретті жылдарды қайта болдырмауға, өткеннен сабақ алуға үндейтін сияқты.
Бұл – бір. 
Екіншіден, өмірде кез келген пенденің түрлі қиыншылықтарға төтеп бере алмай, морт сынатын сәттері болады.
Сондай кезеңде адамға рух беретін қайсарлық, өзгенің махаббаты, көңілі, адалдығы, сыйластығы сынды ізгі адами қасиеттермен құтқара аламыз.
Ахиконың ақтық демі қалған сәтте өлімнен қазақ жерінің қасиеті мен қазақ анасының қамқор­лығы құтқарып қалады.
Осы арқылы қазақтың үлкен даласында осындай асыл қасиеттердің бар екенін және адамзат әрдайым жақсылыққа құштар болу керектігін насихаттайды.
Қойылымның шынайылығына сендім. 
Қазақ тілін түсінбегендіктен, бүгін орыс тіліндегі аудармасымен тамашалауға тура келді.
Өзге тілде белгілі бір шығарманың мазмұнын бірден түгел түсіне қою мүмкін емес.
Сол себепті, қойылымға бірнеше рет келіп, көріп, көрерменге ұсынар мән-мағынасын мейлінше түсініп, екі ел арасындағы қарым-қатынасты нығайтуға үлесімді қосамын.
«Ақтастағы Ахико» қойылымы Жапонияда жоба ретінде әлі зерттеліп, дайындалған жоқ.
Десек те, елде бұл премьера жөнінде бірқатар басы­лым­дар жазып жатыр, Жапония бұл қуанышты жайттан хабардар. 
Қазақстандағы жарты жыл ішінде Алматы, Қарағанды, Өскемен сынды қалаларды аралап, онда жерленген жапон азаматтарының зираттарына қазақтардың жасаған күтімін көргенде ерекше таңғалдым және риза болдым.
Бұл Қазақ елінің адамгершілік қасиетінің жоғары деңгейі мен көңілінің дархандығын білдіреді..Айдана НҰРМҰХАН 
«Айқын» газеті.