Алексей Пешков – Максим Горький, Борис Николаевич Бугаев – Андрей Белый, Анна Андреевна Горенко – Анна Ахматова, Джон Гриффит Чейни – Джек Лондон, Сэмюэл Ленгхорн Клеменс – Марк Твен, Нафтали Рикардо Рейес Басуальто – Пабло Неруда, Анри-Мари Бейль – Стендаль.Бұл – бүркеншік есімнің бірсыпырасы ғана.
Бұлар – әдебиетке бүркеншік есіммен енген жазушылар мен ақындар.
Бүркеншік есім дегеннің өзі – бір туынды.
Ел Чейнидің кім екенін білмейді, ал Джек Лондонды әлем таниды.
«Мартин Иденін» сүйсініп оқиды.
Бір қызық дерек – әлемге танымал ағылшын жазушысы О.Генри алғашқы әңгімелерін өз есімімен беруге ұялған.
Неге? Медициналық анықтамалықты қарап отырып О.Анри (ағылшын тілінен транскрипциялағанда О.Генри болады) деген француз фармацевінің тегіне тап болып, қызығады.
Содан бері бар шығармасын О.Генри есімімен жариялап отырған.
Уильям Сидней Портердің «О.Генри» атты бүркеншік есімі солай пайда болған.
Шетелдіктер ғана емес, қазақ жазушылары да бүркеншік есім пайдаланған.
Шәкәрімнің бүркеншік есімі Мұтылған болса, Балуан Шолақтың шын аты-жөні – Нұрмағамбет Баймырзаұлы.
Әлихан Бөкейхан «Қыр баласынан» басқа тағы да 30-дан астам бүркеншік есіммен мақала жариялаған.
Бүркеншік есім жайлы деректерге тоқтала кетсек.
«Қыпшақ қызы» атты бүркеншік есіммен жарияланған мақалада төмендегідей деректерді келтіреді.
Бүркеншік есімдердің ғылыми әдебиеттерде аллонимдер, титлонимдер, астронимдер (астеронимдер), псевдандронимдер, анаграммалар, ұжымдық псевдонимдер, анонимдер, криптонимдер, ұлттық псевдонимдер деген түрлері бар.
Мәселен, астронимдер (астеронимдер) аты-жөні орнына бір немесе бірнеше жұлдызшаны тізіп қол қою дегенді білдіреді.
Орыс әдебиетінен Н.А.Некрасов екі жұлдызшаны (**), Ф.Тютчев үш жұлдызшаны (***) бүркеншік есім ретінде пайдаланған.
«Түркістан уәлаяты», «Дала уәлаяты» сияқты алғашқы ұлттық басылымдарда «Дала адамы», «Жасаушы мүсәпір», «Қазақбаев Көшпенді», «Көшпелі қазақ» сынды бүркеншік есімдермен мақалалар жарияланып тұрды.
Сонымен қатар бүркеншік есім алуда оның жеке қасиеті, шығармашылығымен байланысты болды.
Мысалы, «Үкілі Ыбырай» (Ыбырай Сандыбайұлы), «Балуан Шолақ» (Нұрмағанбет Баймырзаұлы), «Албан Асан» (Асан Барманбекұлы) «Жаяу Мұса» (Мұса Байжанұлы) дегендер – автордың шын есіміне айналған жанама аттар.
Ал қазақ жазушылары криптонимді көбірек қолданған.
Мысалы, Б.Майлин «Б-Т», «Б» («Бейімбет» дегені), «МБ» (Майлыұлы Бейімбет» дегені), «БЖ» (Бимұхамбет Жарғамбетұлы), «М-И» (Малай не «Мырқымбай» сөздерінен ықшамдап жазуы) бүркеншек есімдерін пайдаланған.
А.Байтұрсынов «АБ», «А» деп, «Ж.Айтмауытов» «АЖ», «Ж», «Ж-К», М.Әуезов «М», «МӘ», С.Дөнентаев «СД», М.Жұмабаев «МЖ», С.Торайғыров «СМ.Т» деп қол қойып отырған.
Тағы бір түрі – бүркеншік есімнің ұжымдық түрі.
Ол – бірнеше адамның бірігіп жазуы немесе олардың аты- жөндерінен құрастырылатын есім.
ХХ ғасырдың жиырмасыншы жылдары Ж.Аймауытов пен М.Әуезов «Екеуі» деген есіммен жиі көрінеді.
1934 жылы «Социалистік Қазақстан» газетінде кеңес жазушыларының алғашқы съезі қарсаңында «Екі оқушының» ашықхаттары жариялана бастады.
Бұл хаттар С.Сейфуллинге, Б.Майлинге, С.Мұқановқа және т.б.
«Екі оқушы» – ұжымдық бүркеншік есімнің мысалы, оның шын авторлары Саттар Ерубаев пен Рахымжан Жаманқұлов болатын.
Б.Майлин көп уақыт бойы өз шығармаларында «Жарғақ» деп қол қойып жүрді.
Жарғақ – жазушы туған Қостанай өңіріндегі шағын ауылдың іргесіндегі кішкене төбенің атауы.
Ақын-жазушылардың атамекеніне орай жасалған бүркеншік есімдер қатарына Аманғали Сегізбаевтың «Аршалы баласы», Ерғали Алдоңғаровтың «Шұбартеңіз баласы» дегендерін де жатқызуға болады.
Жазушы Мәжит Дәулетбаев Қызылжар өңірінде өмір сүргенмен, «Нуринский» деген бүркеншік есімді пайдаланыпты.
Мұны өзі ата-бабасының Нұра өңірінен шыққандығымен байланыстырады.
Қазақ әдебиеті мен журналистикасы тарихында қаламгерлердің бүркеншік есім ретінде атасын, руын жазуы жиі кездеседі.
Мысалы: «Ағатай Байұлы», «Ғұмар Қарашев», «Найманский», «Көлбай Төгісов», «Арғын», «Малдияр» (М.Дулатов), «Матай» (Ілияс Жансүгіров), «Жекей» (Жиенғали Тілепбергенов), «Қаптағай» (Біләл Сүлеев), «Орта жүз» (Отыншы Әлжанов) т.б.
Жазушы Б.Майлин 1915 жылы Ғалия медресесінде оқып жүргенде «Садақ» журналына шығармаларын «Қарсақ», «Бекет» деген аттармен жариялапты.
Профессор Тұрсынбек Кәкішев анықтаған бұл есімдердің мағыналарына ой жүгіртсек, қарсақ –аңның атауы, жергілікті ру жігінде осындай ата да бар.
«Бекет» есімі де рулық-тайпалық атау болуы мүмкін.
«Қыпшақ қызының» келтірген деректері – осы.
Бүркеншік есімнің пайдалы жағы көп.
Соған байланысты бір-екі оқиғаны айта кетсек.
Жұмекен Нәжімеденовтің аты шығып, дүркіреп тұрған кезі.
Жұмекен үлкен бір роман жазып, туындысын редакторға көрсетерде бір танысының жазғанын айта келе, «бағасын бер» деп тастап кеткен екен.
Бірер күн өткен соң редактор кабинетіне шақырып алып, романды мақтай жөнелгенде, Жұмекен оның өз романы екенін айтыпты.
Егер Жұмекен романды редакторға өз атынан бергенде, оның есіміне қарап баға берер еді ғой…
Горький жайлы тағы бір оқиға.
«Беседа» журналына редакция алқасы Горькийдің екі әңгімесінің бірін «Василий Сизов» деген бүркеншік есіммен жариялайды.
Горький, Владислав Ходасевич, Андрей Соболь – барлығы бір жиында бас қосып отырғанда, «Беседаның» жаңа саны жайлы әңгіме өрбіп, Соболь: «Қайдағы бір Сизовтің болмайтын дүниесін жариялағандарың не?» – деген екен.
Бұдан туындайтын ой – егер әлгі әңгімені өзінің «Горький» деген танымал бүркеншік атымен бергенде, жалған пікір еститін еді.
Сынға келгенде көңілжықпастық дертінің белең алғаны анық.
Бұл дерт қазақ әдебиетінде де бар.
Затына емес, атына баға беретін сыншысымақ жетерлік.
Танымал жазушы һәм ақын өзін Жұмекен сияқты сынап көрсе, артық болмас.
Тағы бір дерт – туындыгерді бүркеншік есім арқылы қаралау һәм жеке басына тіл тигізу.
Бұл көбіне ғаламторда етек жайды.
Оқырман да сыншы бола білуі керек.
Өзіндік пікірі мен пайымы болса, артық етпейді.
Ал қазіргі кейбір ғаламтор оқырманының пікірі жеке басынан аса алмай, өсек пен ғайбатты гөй-гөйлететін жағдайда.
Орынды пікір айтатын оқырманның аздығы қынжылтады.
P.S.
«Гамлет», «Макбет», «Ричард ІІІ» авторы аноним болған деген дерек бар… Халық алдында – Шекспир.
Ал авторы «Ромео мен Джульеттасын» жазып отыр.
Демек, белгісіз автор өзінің емес, туындыларының танымал болғанын қалаған.
Ал атақ Шекспирдің қанжығасында кетті.
Мұқағалиды бар қазақ біледі, бірақ бір өлеңін білмейтіндер көп.
Әнұранды бәрі жатқа біледі, бірақ мәтін авторын танымайтындар бар.
Пайымдай беріңіз, есімнің, әлде туындының танымал болғаны дұрыс па?.Ерболат ҚУАТБЕК, 
Аймақтық «Арқа ақшамы» қоғамдық-саяси газет
 (№12(146) 24 наурыз 2016 жыл).