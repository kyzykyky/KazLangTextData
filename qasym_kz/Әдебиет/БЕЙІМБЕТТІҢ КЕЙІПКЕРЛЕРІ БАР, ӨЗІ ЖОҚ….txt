Бейімбет Майлиннің өзінің замандастарынан ерекшелігі жазуды өлеңмен бастағанымен, прозаға көбірек ден қойып, алғашқы шығармасымен-ақ («Шұғаның белгісі») үлкен суреткер екенін қазақ дүниесіне паш еткен жазушы.
Оның проза жанрын қалыптастырудағы еңбекқорлығы мен үздік шеберлігін қаламгер қауым тамсана айтады.
Әсіресе, оның талантын айғақтайтын дүниелері әңгімелері екенін мойындауымыз керек.
Ол өз әңгімелерінің идеялық-көркемдік деңгейімен қазақ прозасының алтын қорындағы інжу-маржанға айналды. 
Майлин әңгімелерінің шыңы неде дегенге келсек, ол ауыл адамдарының жаңа тұрмысқа көшуінің қиын кезеңін терең білгірлікпен, оқырманға әңгімелеп берді.
Мәселен, «Қара шелек» деген әңгімесінде колхозға ұйымдасудың бір көрінісін шынайы суреттейді.
Мұнда қарапайым ауыл әйелінің бейнесі бар.
Оның «Коллектив боламыз» деген жиналыста ойламаған жерден бел­сенділік көрсетіп, ауыл адамдарының атынан сөйлеп, екі байды жиналыстан шығаруын талап етуі сұмдық оқиға емес пе? Жиналыс кезінде өжеттік танытқан Айша кенеттен артель бастығы боп шыға келгенде қатты толқиды.
Қолдағы малын ортаға салуға іштей қимағанмен, ол жұрттың ауқымынан, заманның ағысынан сырт кете алмайды.
Сөйте тұра, қара шелегін бүлдіріп қойғаны үшін Айша көрші әйелге қол жұмсаушы еді ғой.
Осындай оқиғалар мен мінездер оның шығармаларының өн бойынан көптеп кездеседі.
Бір ғана көрініс немесе бір ғана деталь арқылы ұжымдастыру оңай жүзеге аспағанын бай­қатып тұр.
Болмаса, оның шығармаларындағы топас белсенділер ше? Өздері ештеңе­нің жөн-жосығын түсінбесе де, мансапқа қызығып, көп нәр­сені бүлдіреді.
Ондайлар «шаш ал десе, бас алуға әзір», ай­ғайға, зорлыққа үйір келеді.
Өткен ғасырдың жиырмасыншы-отызыншы жылдарындағы елімізде орын алған нәубетке осындай жандайшаптардың да айрықша себепкер болғандығын дәлелдеп тұр.
Жазушының бір ғана «Арыстанбайдың Мұқышы» деген әңгімесін алайықшы.
Мұқыш арқылы «белсенді» алаяқтың тұлғасын қашап берген.
 Болмаса, Талтаңбайды алайық.
Академик Зейнолла Қабдоловтың: «Жоқ, Талтаңбай – жай ғана «шолақ белсенді немесе «зиянсыз мылжың» емес, әлеуметтік жағынан қауіпті, жауапсыздығы жауыздыққа ұласқан зиянкес.
Оның «шаш ал десе, бас алатын» әпербақандығының арғы жағында саяси бұзақылық жатыр.
Қай кезде де түсін өзгертіп, тонын айналдырып шыға беретін бюрократизм, валюнтаризм, тағы басқа кертартпа «измдер» осылардан өрбиді» дегені бар. 
Тозған елдің, қаңырап қалған қара жұрттың көрінісі бар Бейімбет шығармаларында.
Бай дегендердің бәрі мал-мүлкінен айрылып, тәркіленіп, абақтыға жабылды, ит жеккенге айдалды.
Жабылған жаланың кесірінен атылды-асылды.
Бұл нәубеттің соңы бұрын болмаған жаппай ашаршылыққа ұласқаны, халықтың жартысынан көбі қырылғаны тарихтан белгілі.
Нәубеттен үріккен халықтың бір бөлігі жаяу-жалпылай шекара асып, жат жұртқа кіріптар болды.
Ал Кеңес өкіметі беті бүлк етпестен өзінің бұл сойқанды ісін жеңіске балап жатты.
Жазушылардан да осылай жазуды талап етті.
Бірақ соған қарамастан, Майлин сияқты талантты реалист жазушылар сол кезеңнің өмір шындығын көркем бейне арқылы ұрпаққа қалдырды.
Біреулер Бейімбет колхозды кедейлер жағында, яғни коммунистік көзқарас тұрғысындағы түсінікпен суреттеуге тырысты деуі мүмкін.
Бірақ коммунистік көзқарасына қарамастан, жасанды өмірді емес, шынайы қоғамды көрсетті.
Майлиннің артықшылығы осында.
«Бейімбеттің жазушылық биігі дегенде алдымен ойға оралатыны – ол өз дәуірінің қатпар-қыртысына терең үңілген және сол кезеңнің қатал сыншысы бола білгендігі. 
Күлдіріп отырып жылатып, жылатып отырып күлдіретін суреткер шығармаларын неге тілге тиек етіп отырмыз? Рас, Күлпәш, Мақтым, Талтаңбай, Мырқымбай – өмір шындығы ғой.
 Бүгінгі қоғамда да талай Мырқымбайлар өмір кешіп жатыр.
Ендеше, неге тәуелсіз қазақ әдебиеті бүгінгі Мырқымбайлардың типтік образын әдебиетте жасай алмауының сыры неде? Бізді мазалайтыны да осы.
«Бейімбет жоқ қой, демек оның кейіпкерлері де көрінбейтіні заңдылық.
Егер ондай жазушы(лар) дәл қазір бар болса, оларды атап айту керек деп есептеймін.
Сөйтсе де, «Мен Бейімбетпін, Чеховпын…» деп жүргендерді естіген құлақта жазық жоқ.
Ал оларды да атап айтайын десең, Бейімбет пен Чеховтың атын да, шығармаларын да қорлаған сияқты боп қаласың.
«Бүгінгі прозаға жазам десе тақырып жетеді, тек Бейімбет сияқты талантты жазушы туған жоқ» дейтін сөздерді естіп жүрміз, түгел болмаса да осының жаны бар сияқты.
Демек, жоққа жүйрік жетпейді, жоқтың бәрі де жоқ: мысалы, жазушыларда өмірбаян жоқ, білім жоқ, шығармашылық таным жоқ, табиғатты тану жоқ, жинақтау жоқ, ішкі әлемге бойлау жоқ, ойлау жоқ, тек сөйлеу бар, ал тек құр сөзбен жазушы болуың мүмкін, бірақ Бейімбет–Талант бола алмайсың ғой.
Бұдан да басқа көптеген көркемдік талаптарды айтпағанда» деген пікірді алға тартады сыншылар.
 
Ал белгілі ақын Нұртас Исабаев біздің бұл сауалымызға: «Шынайылықтың жоқтығынан, жалтақтықтан шығар.
Еліміз тәуелсіз болғанмен, ақын-жазушылар тәуелділіктен арыла алмай жүрген болар.
Бәрі де жалтақтап, қателесіп, жақпай қалам ба деп қауіптенетін шығар.
Мемлекеттік жүйеміз қалыптасқанмен, ұлттық идеологиямыз қалыптасқан жоқ.
Ескі жазушылардың бойында бұрыннан қалған қорқыныш бар, Ал жас жазушылар енді өсіп келеді.
Жаңа заманның кейіпкерлерін солар сомдап жазатын болар» деген ойды айтады.
Жаңа заманның жазушылары Бейімбеттей шынайы өмірді көз алдымызға әкеле алады деген пікірге құлақ асайын десек, оған нақты дәлел бола алатын шығарманы кезіктіре қоймаған секілдіміз.
Мұны жас сыншы Нұрбек Түсіпхан былай топшылайды: «Бұл мәселенің бірнеше себебі бар деп ойлаймын.
Алдымен жазушылық шеберлік жетпейтін шығар.
Бейімбеттің кейіпкерлеріндей жиынтық, типтік образдарды күнде жаныңызда жүрген адамдардай дәл суреттеу оңай шаруа емес.
Ондай кейіпкерлерді тудырып, оқырманның бәріне де, барлық сатысына да түсінікті етіп жазу – Бейімбет Майлин сияқты суреткер жазушылардың ғана қолынан келеді деп білем.
Екіншіден, қазіргі жазушылар Кеңестік жүйенің құрсауынан құтылған соң этнографиялық, қазақтың түпкі тарихы, тегі туралы, анығында көк бөрі ұғымы жайында көбірек жазады.
Бұл – ұлттық психологияны ашуға талаптанудың көрінісі.
Ұлт ретінде өзін-өзі тануға талпынған әрекет.
Алайда, қазіргі жазушылардың басым бөлігі ғаламдық мәселелерге қызығады да жеке тұлғаның жан-дүниесін жазуға, күрделі психологиялық арпалысты суреттеуге келгенде ақсай береді.
Мәселен, сол Бейімбет Майлин өзі күнде көріп, араласып, сөйлесіп, пікір алмасып жүрген жандардың образын ашты.
Олардың көбі Мырқымбай, Жалбыр, Таңсық, Мұқыш – бәрі де қарапайым жандар.
Оның кейіпкерлері Ленин, Сталин, Троцкий емес қой.
Қарапайым сауыншы, шаруа адамы, малшы, жалшыларды жазу арқылы қоғамдық құбылысты, қазақ халқының саяси бетбұрысын сипаттай алды.
Үшіншіден, бүгінгі ақын-жазушылар бір-бір ұлттық тұлғаларға, қайраткерлерге жабысып алады да, соның шеңберінен шыға алмай қалады.
Аттары тарихта қалған тұлғалар туралы көркем шығарма жазу арқылы өздері де тарихта қалғысы келетіндей көрінеді кейде.
Шын мәнінде, жазушы өзін, өзі өмір сүріп отырған ортасын жазса кейінгі ұрпаққа сол маңызды.
Өзі бір дәуірде өмір сүріп отырған замандастарын ашып көрсетсе, бүкіл қоғамдық санаға серпіліс болар еді.
Бүгінгі әдебиетте бүгінгі күннің кейіпкерлері жоқ емес, аз да болса бар.
Тынымбай Нұрмағамбетов әңгімелерінің көбі көзіміз көріп жүрген жандар.
Саясаттан алшақ, қарапайым тұрмыс иелері.
Жазушының осы ерекшелігі де жетістігі дер едім.
Ал, бүгінгі күннің қоғамдық, саяси тұрғыдағы жиынтық образдары әлі туады, жазылады деп сенем.
Үміт үзуге хақым жоқ».
Иә, үміт үзуге хақымыз жоқ.
Дегенмен Бейімбеттің әңгімелеріндегі колхоз бас­тығы Досан, ауылдық кеңестің төрағасы Зәуре, партия ұясының хатшысы Орынбай, одан бөлек, Мұқыш, Күлпәш, Мақтым, алаяқ Көдебай, Әліш, Пүліштердің тағдыры арқылы колхоздастыру дәуірінің күрделі өмірі көз алдымызға келетіні жасырын емес.
Бүгінгі шығармалардан алаяқ Көдебайдың образдары дәл осылай елес берсе, әдебиеттің көркемдігі ашылар еді ғой дейді бір ойымыз. 
Тағы бір ойым, бүгінгі өмірді жинақтап әкеп, біздің көз алдымызға көрсетіп беретін, нағыз талант тумайынша, қа­зіргі әр-әр жерде жылт-жылт еткен шалажансар шығармалардан Бейімбеттің кейіпкерлерін іздеу – қараңғы үйден қара мысықты іздегенмен бірдей емес пе дегенге саяды. 
Қалай десек те, Бейімбет – біреу екен.
Қазақ-кеңес әдебиетінің жөні бөлек.
Ол кездері жақсы шығарма, шынайы кейіпкер туылмады емес, туды.
Бірақ олардың көбі кеңестік идеологияның жетегінде кетті.
Ал біздің ендігі үміт Бейімбет сияқты нағыз суреткерлер өмірге келіп, шынайы қоғамның көрінісін дәл суреттеп беретін ұлы шығармалардың тууын күту ғана.
 Сонда ғана тәуелсіз қазақ әдебиеті жасалады. .Гүлзина БЕКТАС 
Дереккөз: aikyn.kz.