Жазушының жаны да, жады да, жаз­ғаны да – рухани архив.
Ол өткен күн­дер­дің шындығына көз жіберіп, саралап, түрлі жолмен тоқылған өрмекшінің торы сияқ­ты сан қилы күндерді көз алдыңа әке­­леді.
Сол арқылы жүріп өткен жол­дар­дағы түйіншектерді, әттегенайларды бай­қайсың.
Сол жады арқылы халықтың кө­кейінде ұйып қалған жақсы, шуақты күндермен қоса, қасіретті күндердің де ба­ры мен жоғын саралайсың.
Жазушы осы­ны көркем ой арқылы екшеп, салыс­тырып, бүгінгі күнге жеткізеді.
Менің ойым­­ша, барлық шындықтың ішіндегі ең қымбат шындық – көркемдік шындық.
Көркем ой дегеніміз – көріп, көңілге түй­гендеріңді соны желімен, сөзбен, оймен халықтың өзіне қайта ұсыну.
Тіпті, дәл қа­зіргі оқиға туралы айтқан жазушының пі­кірі – бүгінгі күннің шындығы, бүгінгі күн­нің архиві.
Сондықтан да жазушылық кә­сіптің өзі әу бастан осы жадтағы қат­тал­ған сырды тарқатуға арналған маман­дық дер едім.
Оны қиыстыру, торды тоқу, әр беру жазушының ұстанған нысанасы мен кәсіпті игеру мүмкіндігіне байланыс­ты.
Тіпті, орындалу жағынан көп селкеу­лік­тер танытатын көркем шығарманың өзінде, белгілі бір дәрежеде шындық бар.
Бірақ ол шындықты нақты өмірлік дерек емес, көркемдік дерек деп қабылдау ке­рек.
Осыдан келіп екінші бір үлкен мә­селе туындайды.
Ол, әсіресе, тарихи тақы­­рыптарға қалам тартқан жазушы­лардың шығармашылығы хақында.
Менің ойымша, бұл ретте зерттеу жүргізген жазу­шылардың еңбегі кез келген ғылым қайраткерінің, қоғамтану ғылымымен айналысатын қайраткердің ізденісінен әлдеқайда терең, әлдеқайда шынайы, әлдеқайда кеңістігі кең.
Бір тамырға үңі­ліп қалған тарихи өмірлік шындық – көр­кем шығарманың қызуын суытады, ықы­ласын бәсеңдетеді.
Қан тамырларынан өтетін қанның ағысының өзі белгілі бір құрамнан, шектен тыс асып кеткен кезде, баяулап, қанды жүргізбей, жүрек талмасына ұшыратып жататыны бар ғой.
Егер таза мұрағаттық шындықтар үйіліп-төгіліп жататын болса, оның көркемдік әсері де баяулайды.
Тарихшыдан жазушының айырмашылығы, жанрдың, таңдаған ма­мандығының ерекшелігі – осы.
Жазу­шы­лық – қаны қызу өнер дейміз ғой.
Біздің оқырмандарымыз, оның ішінде қазақ оқырмандары, оның ішінде әдебиетті түсіну тәсілімізде ұлттық бір дәстүрге не­гізделген сәл қарабайырлық бар.
Біз кез келген шығармада өмірлік шындық болу керек дейміз.
Тарихи тұлғаларды жазған кезде бұл өмірдің өз шындығымен қоса, мұның автобиографиялық қасиеттерінің барынша сақталуын талап етеміз.
Егер пуб­лицистикалық-тарихи зерттеу, әп­са­налық дүниелер жазатын болса, ол талап кө­ңілге сиымды.
Ал көркем шығарма оның бірде-біріне бағынбайды.
«Көркем шығарма тарихи өмірлік де­рек біткен жерден басталады», – деген сөз бар ғой.
Біз шығармаларымызды та­ғы­лымдық, үгіт-насихаттық бағытта аяқ­­тағымыз келеді.
Ал негізінен ол жазу­шы­ның өзінің жанынан шыққан жаңа бір көркемдік шындық болуы керек.
Қазақ әдебиетінде тарихи тақырыптарды, ар­хивтің материалдарын игеруде осындай бір екі-үш теориялық тәмсіл бар.
Менің ойымша, біз оқырманды да, әдебиет тео­риясындағы талаптарды да, архивті негіз ететін шығармаларды оқығанда да осын­дай талаптың ерекшеліктерін ес­керуі­міз керек.
Және бір мәселе, жеке, шығармашыл тұл­ғаларымыздың өміріне қатысты архив де­ректері.
Ол таза жазушылық кәсібін игер­ген адамдардың жеке өміріне, көз­қа­расына, жүрген жолына, пікірлеріне, олар­дың тағдырларының қиылысқан, ажы­расқан тұстарына, заман туралы ой­ла­рына негізделген деректер.
Ол дерек­тер­дің өз шындығын айтқан кезде мынаны ескеруіміз керек – тарихқа, хаттамаға, жиналысқа, мәжіліске, талқылауға ерекше құмар болған Кеңес өкіметі тұсының өзінде Қазақстан Жазушылар одағының архиві толықтай қатталып, сақталмаған.
Мысалы, мен 1934 жылы Жазушылар ода­ғы құрылған алғашқы жиналыс пен ал­ғашқы протоколдан бастап күні бүгінге дейін­гі өткен съездерді, олардың хаттама­ларын белгілі бір мақсатпен іздедім.
Кө­зімнің жеткені, ең кедей архив – Қазақ­стан Жазушылар одағының архиві екен.
Соның ішінде аса бір идеологиялық қақтығыстарға негізделген 1943, 1947, 1949-53 жылдар аралығындағы әдеби ай­тыстар, Бұқар жыраулардың, Шор­тан­байлардың қаулымен жабылған қарар­лары, Мұхтар Әуезовтердің сыртқақ­тауы­на себепкер болған, Сәбит Мұқановтың өзі тығырыққа тірелген күндердің дерек­те­рі, сондай қиын жағдайлардың өзі хат­тамаға түспеген немесе архивтерде сақ­­талмаған.
Сол кезде сөйлеген адамдар сөздерінің ішінарасы ғана архивтерде кездеседі.
Архивте сақталған хат­та­ма­-лардың өзінің кейбір беттері жұ­­лым­­данған.
Осы күнге дейін Қазақстан Жазу­­­шылар одағы және оның айтулы, дау­­лы, атақты мәселеге толы жағдай­ла­ры­­ның толықтай ашылмауына осындай бір се­бептер бар.
Соның нәтижесінде кім, қан­дай жағдайда қандай пікірлер айтты, оның қозғаушысы кім болды деген сұ­рақ­тарға нақты жауап берілмейді.
Біз сол үлкен дабыраның кейбір жаңғырықтарын қысқартылып немесе белгілі бір тұстары үзіліп, қиылып, газет-журналдарға жария­лан­ған мақалалардан ғана оқып, білеміз, тіл­ге тиек етеміз.
Ал олардың ар жағында, про­токолдық дәрежеде үлкен астар бар ғой.
Сол жиналыстарда кім, қандай реп­ли­ка тастады, оған кім, қалай жауап қа­йыр­­ды, ол арадағы шығармашылық ат­мос­фера қандай еді, ең аяғы жиналысқа кім келіп қатысып отырды, бірақ сөйлеген жоқ – осы сұрақтардың жауабын толық тап­пайынша, біз сол кезеңнің хал-ахуа­лымен толықтай танысып кеттік дей ал­май­мыз.
Не төрдің алдында, не төрден қиыс­тау, шымылдықтың сыртында, қас-қабағы түйіліп қарап отырған адам үшін өткен пленумдар мен мәжілістердің, тал­қылаулардың деректерін толық ашпай, жаңағы жиналыстың қас-қабағын аңғар­май­мыз.
Өйткені сол кезде шымылдық сыр­тында отырған адам – СОКП ОК-нің не­месе Қазақстан КП ОК-нің арнайы ме­кемелерінің өкілдері, олар сол жиналыс­ты жүргізушілермен алдын-ала жабық партия жиналыстарында өткізіп, соған нұсқау беріп, одан кейінгі жиындарда шер­тілетін күйдің нотасын қағазға түсір­гендер.
Міне, бұл тұрғыдан алғанда біздің жазушылардың архив деректерімен жұ­мыс істеуі өте қиын әрі үстірттеу.
Осы орай­дан алғанда Қазақстан Орталық ар­хивінен гөрі бұрынғы Партия, қазіргі Пре­зидент архивіндегі, оның мәдениет, үгіт-насихат бөлімінде даярланған қау­лы­лар үлгілері бізге өткен өмірдің белес­те­рі­нен көбірек мағлұмат беріп, сол кезең­нің мінезін паш етеді деп ойлаймын.
Ал онда қаншама адамдық тағдырлар жатыр де­сеңізші?!
Жоғарыда айттым ғой, жазушының, кез келген шығармашылық иесінің өзі – ар­хив.
Біз сол архивті дұрыс аша біліп, көр­кем шындықты пайыммен жеткізгенде ға­на қоғамның, өмірдің және сол туралы қа­лам тартып отырған жазушының не айт­қысы келгенін түсіне аламыз.
Бұл біз­ге ұлтымыздың өткенін екшеуге, шын­дық­ты туралап айтуға мүмкіндік береді.
Осы ретте айта кетейін, қалам ұстаған­нан бері Мұхтар Әуезовтің шығармашы­лы­ғын зерттеп келемін.
Архивтік мате­риал­дарға негізделген жеті-сегіз кітап жа­зыппын.
Соның бір парасы Мұхтар Әуе­зов пен Сәбит Мұқановтың арақа­тына­сына арналған.
Мен Әуезовтің Қауі­псіздік комитетіндегі, Партия архивін­дегі, КСРО және Қазақстан Жазушылар одағындағы архивтерін қолым жеткенше тірнектеп іздедім.
Олардың жеке мұра­жай­ларындағы жазбаларды, күнделік­терін оқыдым.
Сонда менің анық көзім жет­кені – Сәбит Мұқанов Мұхтар Әуезов­тің үстінен тікелей «донос» жазған адам емес.
Ол кісі өзінің пікірін Жазушылар ода­ғының съездерінде, пленумдарында, мәжілістерінде, талқылауларында, мінбе­де тұрып ашық айтқан.
Әуезов те бұл пі­кір­лерге «еруліге – қарулы» жауап қайта­рып отырған.
Өзгелер Мұқановтың осы ашық сөздерін, пікірлерін пайдаланған.
Сәбит Мұқанов 1932 жылдардан бастап 1957 жылға дейін, Мұхтар Әуезовке үш рет құпия хат жазған.
Мен оның мәтін­де­рін жа­рияладым.
Сонда олардың өзара қақ­тығыстарының себебі жеке бір, болмашы дүниеде екеніне көз жеткізесің.
Ал шын­дығына келгенде, егер қандай да бір күні түнгі сағат 11-де Мұхтар Әуезов ұсталатын болса, келесі күні таңертең сағат 11-де міндетті түрде Сәбит Мұқанов та түрмеге қамалатын еді.
Бұл жөнінде СОКП ОК-нің 1950 жылдарындағы Идеология жөніндегі хатшысы Сусловтың бақылауында ұстап, арнайы берген нұсқаулары да бар.
Мә­селен, «Правданың» Шығыс жөніндегі ре­дакторы Илишев де­ген сияқты кісілер сол нұсқаумен Қазақ­станда алдын-ала үш ай, бес ай жат­қан кездері болған.
Сон­дықтан да бұл жәй шырға, шалма тас­тау емес, бұл темір құрсау екенін білуіміз керек.
Тек уақыт­тың ыңғайымен, әр түрлі ық­палдардың дәрежесінде ғана олар осы темір құрсау­лардан аман қалып отырған.
Мұқанов пен Әуезовтің жеке басының тұлғалық ерекшеліктері Мәскеудегі Фадеев сияқты тұлғалардың бас ауруына айналар еді.
Ал егер Әуезов, Мұқановтар КСРО Жазушылар одағы секретариатынан, пленум мүше­лігінен кететін болса, онда КСРО Жазушылар одағының секретариаты да өзгеру керек болады.
Фадеев, Симонов, Федин, Кожевниковтің өздері орнын ауыстырмақ.
Мұхтар Әуезовты, Сәбит Мұқановты Жазушылар одағынан шығару үшін оларды КСРО Жазушылар одағының пленум, секретариат мүшелігінен де алу керек.
Ол КСРО Жазушылар одағының секретариатында шешілу керек.
Ал КСРО Жазушылар ода­ғының Секретариатын СОКП ОК бекітеді.
Оның үгіт-насихат бөлімі, содан СОКП ОК Идеология секретарының жеке бюросында қаралып, одан СОКП ОК бюросында жаңа тізім қайтадан бекітілуі үшін қан­ша­ма уақыт кетеді.
Мысалы, Қайым, Ес­ма­ғам­беттерді Қазақстан Жазушылар ода­ғынан шығарып, соттап жі­беруге болады.
Ал Мұхтар, Сәбиттердің тер­геу проце­дурасы қиын болмақ.
Мен осы темір құрсаудың шегін іздеп, қада­ға­лап, қолым жеткен жері – Сусловқа дейін жеттім.
Архивтерді саралап отырғанда, оның ең үлкен өкінішке жетелейтін мәтқапшысы бар екенін білуің керек.
Өз көзіңе өзің сен­бейтін кездерің болады.
Жас кезімізде болсын, одан кейін де белгілі бір мақ­сат­пен бес-алты рет қайтара архив салыс­тыруға тура келіп, пікір қорытқан жайларымыз бар.
Менің таң қалатыным – сол кездің кейбір куәлары әлі тірі.
Бірақ, сол замандарда біреу­ді қаралап шыға келген белсенділер де осы күні ұлттың көсемі.
Сол замандарда мәселенің шындығын шырқырап айтып, сол кездің өзінде көзге ілінбей, жек-
кө­рініш­ті болған адамдар қазір де тарих­тың көлеңкесінде қалып қойған.
Мұхтар Мағауиннің «қағаз жолбарыстар» деген тіркесі бар.
Мен осы «қағаз жолбарыстар­дың» мәңгілік өлмейтініне көзім анық жет­ті.
Сондықтан архивпен жұмыс іс­теу­де, жадыңмен, жаныңмен жұмыс істеуде иманың таразы болу керек деп есептей­мін.
Өйткені жазушының басты мақсаты – ар тазалығы.
Жазушылық кәсіпті ар та­залығы үшін игереді.
Сонысымен де ол қа­сиетті деп есептеймін….