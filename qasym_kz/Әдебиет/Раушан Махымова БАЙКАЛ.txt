Байкалды күшік кезінде жездеміз бір қойға айырбастап алыпты.
Қаладан үш-жүз-төрт жүз шақырымдай жердегі қойшы ауылына бір ит керек екенін жақсы білетін жездем ештеңеге қарамай, күшікті бір көргеннен семіз марқаға алмастырды.
Тұқымы – немістің қара сұр овчаркасы.
Жүндері үрпиген, кіп-кішкентай сүп-сүйкімді екен өзі.
Байкал шынында да саққұлақ болып шықты.
Түнімен үріп, дамыл таппайтын.
Мұнысына жездеміз «мен танысам, жақсы ит болады» деп мәз.
Тіпті, үйден қашық жатқан отардағы қойды қорып та қайтатын.
Қайтар жолын ұмытпай, басқан ізімен оралатын.
Осылай үн-түнсіз жоғалып, өз бетімен кеткен күні иесінен қатты таяқ та жейтін.
Демалыс күндері қолымыз босай қалса, апамыз бізді ертіп алып, қойшы ауылға жөнелетін.
Биік қырдан автобустан түсісімен сонау сайда құйрығын бұлғаңдатып алдымен бізді Байкал күтіп алушы еді.
Үйге бірге келіп, табалдырыққа дейін шығарып салып, сәл қашықтау жерге барып екі қолына иегін қойып қарап жататын.
Бір көрген адамын ешқашан ұмытпайтын..«Өмір бақи қойшы ауылда жүре бермеймін ғой» деп, бір жағынан қартайған жасын сылтау етіп, бір күні жездеміз бар мал-жанын үлкен ұлына табыстады да, өзі біржола қалаға қоныс аударды.
Байкалды да бірге ала кетті.
Кең далада еркін сайран салып үйренген Байкалдың қалаға келген соң тар қапасқа қамалып, жағдайы қиындады.
Баяғыдай емін-еркін жүріс мұнда жоқ, азаннан қара кешке дейін аяқ аттам жерде жатады да қояды.
Үйге келген адамдарға тіпті қарауды қойды.
Көз қиығын ғана тастап, сосын ұйқыға кеткендей кейіп танытады.
Әсілінде ол құлағымен бәрін тыңдап, сезіп жатады.
Ондайда «Байкал!» десең орнынан атып тұрғанын тіпті, өзі аңғармай қалады.
Сосын, «әй, сен бе» дегендей саған селқос қарап, қайтадан үйреншікті жайына етпеттей жата кетеді. 
Менің көп уақытым жездеміз Серіктің үйінде өтті.
Ол кісінің гүрілдеген жуан дауысы, сом темірдей тартылған үлкен денесі, ісмерлігі, ұсталығы, азаннан қара кешке дейін бір тынбайтын еңбекқорлығы, тіпті кейде саған дауыс көтеріп ұрысып алып, артынан «айналайын» дейтін сөзіне дейін жадымда жатталып қалған.
Ауылда жүріп, малды да жиып, бау-бақшаны гүлдендіріп жүретін жездеміз бұл әдетін қалаға келген соң да тастаған жоқ.
Көктем келісімен, таң азаннан бастап қолына кетпен алып, жер аударып, жеміс-жидек, көкөніс егудің қамына кіріседі.
Үлкен кісі іске кіріскен соң, басқалары қарап тұра ма? Бізге де тыныштық жоқ.
Оның ішінде құйрығын бұлғаңдатып шауып Байкал да жүреді.
«Әй, Байкал барсайшы енді, жатсайшы» деп әуелгіде даусын жұмсартып сөйлейтін жездеміз айтқанына көнбеген Байкалға енді шынымен ашулана бастайды: 
— Әй, жүгермек, иттен жаралған, құрысайшы енді, не істедің мына жердің бәрін топанын шығарып, — деп дауыс көтергенде Байкалдың қай тесікке кіріп жоқ болғанын тіпті біз де байқамай қалатынбыз.
Кейіннен ашуы тарқаған соң, жездеміз өз қолымен жасап берген ағаш үйшігінде кәдімгідей өкпелеп жатқан Байкалдың басынан сипап: — Тентек болмасайшы бұлай, әйтпесе, ит ататындарға беріп жіберем, — деп адаммен сөйлескендей тілдесетін.
Байкал да ақылды ғо, жарықтық!.
Айтқан сөздің мәнісін ұғынғандай үйшігінен атылып шығып, иесіне сүйкеніп, әлсіз дыбыс шығаратын.
Онысы «кешір мені, енді бұлай істемеймін» дегені шығар деп топшылайтынмын.
Иә, Байкал қалаға келген соң қатты өзгеріп кетті.
Тіпті тірі жанды ұнатпайтын, ашуланшақ болып алды.
Үйдің есігін қағып, аттап басқан адам оның жауы ма дерсің, оған бірден бас салатынды шығарды.
Бір –екі рет аяқтан алып, тістеп алған жағдай да болды.
Енді шынымен ашуға мінген жездеміз Байкалды қора жаққа ұзын шынжырмен байлап, матап тастады.
Байғұс Байкал күні-түні ұзын шынжырдың бойымен ғана жүріп, тұратын болды.
Бостандық дегенді мүлдем ұмытты.
Үйдің артында үлкен канал болатын.
Сол каналға дейінгі қақпадан бері қарайғы жердің бәрін Байкал күзетеді.
Біресе үйге, біресе каналға қарап үреді.
Жұлқынып, шынжырды үзіп жіберердей үреді ондайда.
Барып босатып жіберіп, байғұс итті мына азаптан құтқарғың-ақ келеді.
Алайда, жездеміздің қаталдығы еске түскенде, Байкалға аяушылықпен қарағаннан басқа амалымыз болмайтын.
Бір күні жездеміздің көңілі келіп, Байкалды шынжыр жіптен босатты.
«Мынауың рас па» дегендей, босағаннан кейін әлденуақытқа дейін бір орнынан қозғалмай қарап тұрған Байкал иесіне бір, шынжырға бір қарап тұрды.
Бір аттап, екі аттап барып, ал кеп жүгірсін ит байғұс.
— Әй, әй, Байкал тентек болма енді, қоя ғой, — деп жездеміз жуан дауысымен қарқылдыап күліп тұр.
Ал, Байкал одан сайын тоңқып-тоңқып жүгірсін.
Бейнебір қуанышы қойнына сияр емес.
Жүгіріп кеп, иесін айналып өтеді, одан маған қарай жүгіреді.
Байкалдың шынында да іші пысыпты.
Балаша еркелеп, жүгіріп келіп, үстіңе атылардай болғанмен, қайтадан кері қарай қашады.
Артынан қуалай жүгірсең, ол сенен қаша жөнеледі.
– Байкал, Байкал бері келші, — деп итаяғын көрсетсең, шоқиып отыра қалып, басын қисайтып тұрып саған тесіле қарайды.
Алдап тұрғаныңды сезіп тұр.
Мысықтабандап басып кеп, сонадайдан мойнын созып, ішінде ешнәрсе жоғын білген соң көзін жұмып-ашып, саған ашуланып қарап тұра қалады.
Осы әлсіз сәтін пайдаланып, ұстап алайын деген әрекетіңді сезіп қойған ол тұра қаша жөнеледі.
Әбден оны қуа-қуа болдырған мен Байкалды жалғыз қалдыруыма тура келді…
Әлденуақытта жездеміздің ащы дауысы шықты.
Өзін қоярға жер таппай, Байкалдың жер-жебіріне жеткен жездеміз біразға дейін басыла қойған жоқ.
Иттің қайда кеткенін көрген, не білген жан болмай шықты.
Шынымен одан айырылып қалдық па? Бәлкім қайтып келер? Байкалдың мұндайға баруы мүмкін емес.
Бәріміз жапа-тармағай канал жағалап, Байкалды іздеп кеттік.
«Байкал, Байкал!» деп жанұшыра айқайға басып жатырмыз.
Қыбыр еткен жан байқалмайды, әупілдеген иттің даусы шықпайды.
«Жер жұтып кеткені ме, мұнысы несі?».
Қақпадан ішке кірсек, жездеміз қолын маңдайына тіреп, қораның алдында отыр екен.
— Жүгермек, иттен жаралған!- деді әлденуақытта «жоқ па?» дегендей сұраулы жүзбен бізге қарап.
Біз басымызды шайқадық…Кенет, анадайда Байкалдың канал жағалап аса бір жылдамдықпен бізге қарай жүгіріп келе жатқанын көзім шалды. 
— Байкал!-деп айқайлап жіберіппін.
Мұны естіген жездеміз орнынан атып тұрды.
Қолындағы жуан қара қайысын мықтап ұстап, Байкалға қарама-қарсы тұра жүгірді.
Мына көріністі көруге дәтім шыдамады.
Тек құлағыма Байкалдың жан дауысы шығып, қыңсылағаны талып жетті.
Менің Байкалға дәл бір бауырымдай жаным ашыды.
Жездеміздің оған деген жиналып қалған ашу-ызасы осылай тарқалуы тиіс еді.
Байкал бірнеше күн үйшігінен шықпай қойды. 
— Байкал, шыға қойшы, тамағыңды ішсеңші, — деп оған күніне әлденеше рет келіп кетемін.
Тамағы сол құйылған күйінде қалады.
Бәлкім, бұл өз иесіне деген өкпесі шығар деп ойлаймын.
Ит байғұстың не кінәсі бар деп жездемді сөгемін.
«Осы үйдің тыныштығын күзетіп жүр ғой, оның не жазығы бар» деп дәл қазір жездемнің алдына жүгіріп барып, Байкалды қорғағым келді.
Ол маған мүләйімсіп қарап қалыпты.
Тап бір менің ойымды оқып қойғандай.
— Ақылдым, Байкал, сен ренжімеші оған, жарай ма?- деп сөйлеп жатырмын.
Байкал бір уақытта орнынан көтерілді.
Алдымен иіскеп көрді де, ауыз тигізбестен қайтадан орнына келіп жатты.
Мен жүгіріп барып, бір табаққа кешегіден қалған еттің қою сорпасын әкеліп қайта құйдым.
Байкал мені көзімен бақылап жатыр.
Ол қайтадан көтеріліп, тәтті сорпаны шөлпілдетіп ішіп алды.
Қабысып қалған иттің қарны бір сәтте қампиып шыға келді.
Осы уақыт ішінде Байкал тез өсіп кетті.
Бойы биіктеп, секірсе сенімен бірдей бола кетеді. 
Менің бұл үйден кететін уақытым таяды.
Жиі келіп тұрамын деп шештім.
Алайда, уақыт шіркін бұған мұрша берген жоқ.
Мен біразға дейін Байкалды көре алмадым.
Анда-санда есіме түскенде әпкемнен алдымен соны сұрайтын болдым.
Кенеттен жездеміз қатты ауырып қалыпты.
Бұл хабарды мен әлдеқашан естігенмін.
Жолым түсіп, жездеміздің көңілін сұрау үшін өзіме таныс үйдің алдында тұрмын.
Өзіме таныс үй, таныс аула, таныс көршілер…бәрі де таныс.
Дегенмен, әлдебір көңілсіздік жайлағандай.
Жездеміз төсек тартып жатып қалыпты.
Баяғыдай есік алдындағы бау-бақша құлпырып тұрған жоқ.
Баяғыдай гүрілдеген, адамды қалтыратып жіберердей жуан дауысы жоғалыпты.
«Қайран, жездем!» деймін іштей.
Сенің де тағдырға мойынсұнатын кезің жеткені ме? «Жазылып кетемін» дегенді көп айтады.
Мына жарық жалған дүниеге қимастық оты әлі сөне қоймапты. 
— Иә, әлі-ақ жазылып кетесіз, жездеке! — деймін көңілін аулап.
Есіме Байкал түсті.
Орнымнан тұрып, дереу қора жаққа қарай беттедім.
Әпкем «Байқа өзіңе атылып жүрмесін.
Қазір жаман болып кетті» — деді ескертіп менің не үшін ол жаққа қарай кетіп бара жатқанымды байқап.
Байкал біреудің келе жатқанынан естіп койған секілді.
Бетпе-бет көрісуге дайындалғандай, шынжырдан тартынып, басын қисайтып қарап тұр екен. 
— Байкал, ақылдым, мені таныдың ба?- деймін оған шамалы алыстау тұрып.
Ол алдымен менің үсті-басымды шолып өтті.
Екі көзі қызарып, ырылдап тұр.
Алдымен жылы сөзбен итті өзіме тарттым, сосын әбден тықырланған жүнінен сипадым.
Байкал бір сәт екі көзін жұмып, үнсіз қалды.
Жаңағы ашуының бәрі адам алақанының күшімен тарқап кеткендей.
Байкалға әлдебір жылылық жетіспейтін сияқты.
Ашуы келсе ұрып, көңілі келсе, басынан сипап еркелететін иесін көрмегеніне де біраз болған шығар деймін.
Ол мен келгенде, бәлкім иесін күткен шығар.
Бір кезде ол орныныан тұрып, қыңсылап, маған сүйкене берді.
Енді танығандай мені қайта-қайта иіскелейді. 
— Байкалым, таныдың ба, ұмытпапсың ғой.
Ақылдым!- деп оның үстінен сипап еркелеткен сайын, Байкал құйрығын бұлғаңдатып, қыңсылай бастады.
Енді байқадым, Байкал қартайған сияқты.
Баяғыдай алып-ұшып тұратын ол жоқ.
— Әбден жалқау болған, — деген әпкем арқамнан қарап тұр екен.
Дауысында итке деген реніші бар сияқты. 
Жездеміз ауырып ұзақ жатты.
Меңдеген ауруы алмай тынбайтындай.
Дем жетіспей, тынысы тарылып есінен талып қала береді.
Аяқ астынан жедел жәрдем шақырады, бірақ одан түк шықпайды.
Үздіксіз беріліп жатқан укол, дәрі-дәрмектің пайдасы болмады. 
Қыстың қақыраған күні жездеміз көз жұмды.
Дала қалың қардан көрінбейді.
Уілдеген боран басталып, далаға шығуға да мүмкін болмай қалды.
Жездемізді қыстың қаһарына қарамастан арулап, шығарып салдық.
Жаназаға жиналған адамда есеп болған жоқ.
Кезінде өз елінде қадірі бар, еңбегі сіңген азаматтың жақсылығын көргендер көп болып шықты.
Өмірі қойшы ауылда мал бағумен, одан қалса темір ұсталығымен аты шыққан жездеміз бұл дүниемен осылайша қош айтысты.
Жездемізді ісмер, ұста деп едім ғой.
Иә, ол шынында үйге керек-жарақтың бәрін өзі қолдан жасап беретін.
Жасаған бұйымдары дүкеннің заттарынан кем түспейтін.
Ол кісі дүниеден қайтқан соң артында ағаштан, темірден соққан бұйымдары қалды.
Әрқайсысында ол кісінің қолының ізі жатыр.
Құмған, шәйнектерін ұстай қалсаң, артыңнан жездеміз күлімсіреп, кеңкілдей күліп қарап тұрғандай әсер қалдырады.
Жездеміз қайтқан күні Байкал тоқтаусыз ұлып шықты.
Мынаны жақсылыққа жорымаған үйдегілер қанша жерден оның үнін өшірмек болып, әрекеттенгенімен байғұс ит ешкімге бой бермеді.
Бәлкім, ол да иесінің жоғын біліп, жана азабын тартып жатқан шығар деймін ішімнен.
Оған да батқан болар иесінің бұл дүниеде енді жоқ екендігі.
Ол түнімен ұлығанын тоқтатқан жоқ.
Бұл жолы оның жанталасын ешкім елемеді… Ертесіне Байкалдың өз орнында сұлайып, өліп жатқанына бәріміз куә болдық.
«Қара басына көрінген екен ғой байғұстың» деді кешегі ұлығанын еске түсірген әпкем даусы дірілдеп шығып.
Ит те иесінің жоғынан азап шегеді екен-ау….