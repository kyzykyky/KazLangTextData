Теміртау қаласында қазақтың көрнекті ақыны Өмірзақ Қожамұратовтың туғанына 80 жыл толуына орай, жыр кеші өткізілді.
Жарты мыңға жуық көрермендерді жинаған бұл шара, ақынның өмірбаяны мен шығармашылығынан мәліметтер беретін бейнебаянмен басталып, ізі еліміздің Астана, Алматы, Қызылорда, Қарағанды, Қарағанды, Балқаш, Рудный сынды т.б.
қалаларынан арнайы келген ақын-жазушылардың, жыршы-термешілердің, әнші-бишілердің, жыр оқушылардың өз өнерлерін көпшілікке паш етуімен ұласты.
Мұнда, теміртаулық ақындар Әбдісәли Дәулетбаев пен Балғабай Досбайұлының Ө.Қожамұратовқа арнаған толғаулары, Қарағанды мемлекеттік индустриялық университетінің жанындағы «Парасат» танымдық клубы мен қарағандылық ақын Руслан Нұрбай жетекшілік ететін «Бота» интеллектуалдық Жастар клубы мүшелерінің, Теміртаудағы №2 қазақ орта мектебі директорының орынбасары Нұрғали Байбатшаевтың ақынға арнап, көзі тірісінде әкесі Нәканша Байбатшаевтың жазған өлеңі, және жас ақын Сымбат Арынованың Ө.
Қожамұратовтың мерейтойына арнап жазып әкелген жыр-шашуы жұртшылықты тәнті етті.
Қаладағы №4 орта мектептің оқушысы, республикалық жыр оқу мүшайраларының жүлдегері Мұхамеджан Теміров те ақынның өлеңдерін шебер оқыды.
Кеште Балхаш өңірінен ағартушы, жыр сүйер азамат Орынбек Айтпенбетов те келіп, ақынның мерейтойында сөз сөйледі..Жиналған көпшілік, әсіресе Қарағанды мемлекеттік индустриялық университетінің «Әл Тайыр» би тобы мен сонау алыстан ат сабылтып, осы шараға арнайы келген Сыр елі жыршылық мектебінің түлектері қызылордалық Берік Саймағамбетов пен алматылық Сәбит Дінбайұлының және Өмірзақтың өлеңдерін кеңінен насихаттап жүрген астаналық Қазыбек жыраудың орындаған термелеріне жиылған жұртшылық жиі қол соғумен болды.
Қожамұратовтың өлеңіне жазылған бірнеше әндер орындалды.
Атап айтсақ, республикалық «Жұлдызды сәт» тележобасының жеңімпазы, әнші Арман Қарынсау ақынның сөзіне жазылған Мырзағали Қойтбаевтың «Еркем» әнін орындады.
Әнші-сазгер Арман Ахметов Мүсіреп Сатановтың «Туған жер» атты ақынның сөзіне жазылған, жаңа нұсқада нәрленген әнін халықтың назарына ұсынып, кешке тарту етті.
Әнші-сазгер Анарбек Қозыбақов та Өмекеңнің туған жерге арнаған осы өлеңін домбыраның үнімен үйлестіріп шығарған авторлық әнін орындады.
Әнші-сазгер Әнуар Жанаханов Өмекеңнің өлеңіне жазылған, конкурс лауреаты атанған «Өзіңсің күнім – Отаным» атты әнін орындады және де қарағандылық ақын Жәлел Қуандықұлының сөзіне жазылған «Жыр жүрек» атты Ө.Қожамұратовқа арналған авторлық әнінің тұсаукесері болды.
Өмекеңнің өлеңдеріне және ақынға арнап жазылған әсем әндер орындалып кештің көркіне көрік қосты.

 Кеш барысында Тау елінің ардақты азаматтарының бірі, ағартушы, ақын, сазгер марқұм Қазбек Амандықов та еске алынып, ол кісінің «Жүзқұдық» атты өзінің сөзіне және әніне жазылған туындысын Сәбит Дімбайұлы тамылжыта орындады.

 Жыр кешіне Қазақстан Жазушылар Одағының мүшелері, Баубек Бұлқышев атындағы сыйлықтың лауреты, «Құрмет» орденінің иегері Кәдірбек Құныпияұлы мен ақын-жазушы Орынбек Сахидәулетұлы, алматылық журналист, ақын, жазушы Қали Жолдасов, Қарағанды мемлекеттік индустриялық университетінің проректоры Мәдина Мейрамқызы, айтыскер ақын Айтбай Жұмағұловтар қатысып, Өмірзақ Қожамұратовтың шығармашылығына шолу жасады, жылы лебіздерін білдірді.
К.Құныияұлы осы шараның ұйымдастырылуына мұрындық болған Қарағанды мемлекеттік индустриялық университетінің ұжымына, «Тау елі» жыр сүйер қауымының мүшелері Халилулла Қарсақовқа, Әбдісәли Дәулетбаевқа және Әнуар Жанахановқа Қазақстан Жазушылар Одағының атынан «Алғыс хат» тапсырды.
Сонымен бірге жас, өскелең ақын Сымбат Арынованың ақынға арнап жазған өлеңіне тәнті болып, оған өнерінің шыңдай түсуіне тілектестік білдіріп, өзінің жыр жинақ кітабын естелік етіп табыстады.

 Жыр кешінің соңында, сахна төріне, Өмірзақ Қожамұратовтың немере інісі Сүлеймен Тасымов бастаған ақынның туған-туысқандары көтеріліп, ұйымдастырушылар мен жиылған көпшілікке ризашылықтарын білдірді.

 Ақынның 80 жылдық мерейтойына арнайы дайындалған «Тонаған ғұмыр жасын уақыт-ай …» атты кітапшасы жыр кешіне келген қауымға және жалпы жұртшылыққа кештен естелік ретінде таратылды.
Кітапшаны шығаруға демеушілік еткен Аманшаева Бибіайша мен Әбуов Қамараддинге, сонымен бірге кешке қатынасқан барлық азаматтарға жыр кешінің ұйымдастырушысы Халилулла Қарсахов арнайы алғыс білдірілді.
Қожамұратовтың шәкірті әрі жерлесі, ақын Айнұр Жаппарқұлдың өлеңіне жазылған, белгілі сазгер Ержан Серікбаевтің «Жаса, Қазақстан!» әнін жиынға қатысушылардың барлығы сахна төрінде тұрып орындауымен аяқталды.
 Теміртау қаласының тарихында, Республикалық деңгейде, тұңғыш рет ұйымдастырылған бұл жыр кеші жақсы әсер қалдырғанымен бірге, үлкен рухани маңызға ие екендігі анық..Əнуар Жаңахан
əнші, сазгер
«Қасым» порталы.