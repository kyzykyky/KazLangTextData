Қазақстан Республикасының Президенті Нұрсұлтан Назарбаев Жапония парламентінде сөйлеген сөзінде Қазақстанда тұрып жатқан жапон әскери тұтқыны Ахико Тецуроның өмірі туралы баяндады.
Елбасымыз Жапон халқының еңбексүйгіштігі, адалдығы мен тұрақтылығы туралы айтып, қазақ халқы қиын жағдайға душар болған әр адамға қол ұшын беруге қашан да дайын екенін мәлімдеді..Әлқисса, Қарағанды қаласының іргесіндегі Ақтас кентінде Қарлаг қасіреті мен екінші дүниежүзілік соғысты көрген қария тұрады.
Жасы сексеннен асып кеткен.
Он бес жасында императорлық әскери оқуға қабылданып, соғыс уақытында кеңес еліне тұтқынға түскен.
Соғыс заңына сәйкес, басқа да әскерилермен бірге тұтқындар лагеріне қамалады.
Не бір азапты күндерді басынан өткеріп, Сталин өлген тұста азаттық алған.
Бірақ туған жеріне қайта алмайды.
Себебі ол солдат емес, бар болғаны курсант қана.
Он жыл абақтыда отырса да, әскери тұтқындар тізіміне ілінбей қалған.
Сондықтан да өзге жапон тұтқындары елдеріне қайтарылған тұста қазақ жерінде қалып кетеді.
Оған жергілікті қазақтар жау ретінде емес, мүсәпір жан есебінде қарайды.
Қолдарынан келген жәрдемін көрсетіп, соңғы нанын бөліп берген.
Сондықтан да ол Қазақстанды өзінің екінші отаны есебінде қабылдап, осы өлкеде қала береді..Одақ ыдырап, еліміз азаттық алған тұста Жапония жол ашылды.
Ахико Тецуро туған еліне көшу туралы шешім қабылдайды.
Сонау жасөспірім шағында жырақтап кеткен еліне жетуге асықты.
Бірақ, бір қызығы сол Жапонияда ұзақ тұра алмайды.
Араға біраз уақыт салып, Ақтасына қайтып оралады.
Себебі жастық шағы өткен қазақ жеріне деген сағыныш жанын жай таптырмаған екен..«Ол өз отанына оралса да, бәрібір біздің елімізге қайтып келді.
Қазір отбасымен бірге Қазақстанда тұрып жатыр», – деп атап өтті Н.Назарбаев жапон парламентіндегі сөзінде.
Сондай-ақ, Елбасымыз жапон елі мен қазақ халқының арасындағы тарихи үндестік туралы да баяндады..«Бізді өз елдеріміздің қилы тағдыры байланыстырады.
Қазақстан мен Жапония жаппай қырып-жою қаруының қасіретін бастан өткерді» – деді Елбасымыз..Кездесу барысында Елбасымыз бен жапон парламентінің мүшелері жаһандық ядролық қарусыздандыру қозғалысы туралы және Жапония мен Қазақстанның ғылыми саладағы серіктестігі мәселесін талқыға салды..