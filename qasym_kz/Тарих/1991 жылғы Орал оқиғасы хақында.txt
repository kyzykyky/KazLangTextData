74 жыл бойы өзінің құбыжық болмысымен бүкіл әлемді әрі жиіркендіріп, әрі сескендіріп келген Кеңес империясының шаңырағы ортасына түсті.
Онымен бірге қаншама ғасырлар бойы үлкенді-кішілі жүздеген ұлт пен ұлысты жаулап алып, билеп-төстеп келген, адамзат тарихындағы ең соңғы “ұлы” империя – Орыс империясы да бұражола жойылып, келмеске кетті деуге әбден болады.
Өз басым осыған кәміл сенемін!
Құрғақтың алтыдан бір бөлігіне ғана емес, бүкіл планетаға тигізер ықпалы орасан зор осынау құбылыстың тарихи фактіге айналуы үшін қазақ ұлты сүбелі еңбек сіңірді деуге, меніңше, толық негіз бар.
Өткен ізімізге зер сала қарасақ, Ресейдің құрамына “өз еркімен” кіргелі бері ұлтымыз орыс озбырлығына қарсы күресін ешқашан тоқтатпапты.
Оған мына дерек бұлтартпас дәлел бола алады: 1731 жылдан 1931 жылға дейінгі 200 жыл ішінде қазақтар отарлық езгіге қарсы 300-ге жуық көтеріліс жасаған екен! Бұл қарсылық ешкімге тырп етуге мүмкіндік бермей, баршамызды коммунистік идеологияның темір құрсауында сығымдай ұстаған соңғы 55 жыл көлемінде ғана толас тапса да, халқымыздың іштей қарсылығы толастамағынын 1986 жылдың Желтоқсаны айқын көрсетті: темір құрсау сәл ғана босауы мұң екен, бәрінен бұрын тағы да қазақтар ышқына бұлқынып, Орыс империясымен күрестің соңғы, шешуші кезеңіне бастау салды.
Оның ақыры не болғаны – көз алдымызда.
Дүниені дүр сілкіндірген Желтоқсан бұлқынысы әлемдік тарих бетіне алтын әріппен жазылар кез әлі келеді.
Басқаша болуы мүмкін емес, өйткені ол, қазақтармен бірге, Мәскеудегі “көсемдеріміздің” жыландай арбап, сана-сезімге құлдық психологиясын тереңдете сіңірген екіжүзді, сұрқия саясатының әсерімен летаргиялық (өлімге ұқсас) ұйқыға кеткен өзге халықтарды да сол ұйқыдан оятып алды.
Осыған орай менің бүгін айтайын деп отырған әңгімем – әлемдік болмаса да, қазақтың төл тарихында өшпес із қалдыратын және бір оқиға туралы болмақ.
Ол – халқымыздың орыс отаршылары қанша жоямын деп тырысса да, жоя алмаған, даңқты бабаларымыз – Ер Түріктерден бойында қалған өр мінезін Желтоқсаннан кейін тағы да танытқан – Орал оқиғасы.
Жоғарыда айтқанымдай, Орыс империясы күйреді Дегенмен, бұл жерде баршамызға жақсы таныс мынадай ақиқат өз “күшіне енеді”: өлер алдында лақ екеш лақ та бір бақырып, тұяқ серпіп қалады.
Ал Орыс империясы, әлбетте, лақ емес.
Ол – түрінің өзінен адам шошынатын, ебедейсіз болса да, қорбаңдап жүріп көп нәрсені бүлдіретін аса қауіпті жыртқыш – аю.
Міне, сол аю қазір өзінің өлерін білсе де, оған сенгісі келмей, қайткенде де кеудеден шығып бара жатқан жанын сақтап қалу үшін өршелене аласұрып жатыр.
Осы мақсатта ол империялық ой-санаға тән аярлықпен неше түрлі амалдар жасауда.
Соның бірі – тағы да сол империялық ой-санаға тән арам есеппен (“бұратаналарды” уыстан шығармай ұстап отыру) өз отарларына, соның ішінде әсіресе Қазақстанға, ондаған жылдар бойы жоспарлы түрде көшіріліп әкеліп, жергілікті ұлттардан тартылып алынған ең тәуір, шұрайлы жерлерге және қалаларға қоныстандырылған сан миллион орыс пен орыстанып кеткен басқа ұлт өкілдерін өз тәуелсіздігі үшін күресіп жатқан халықтарға қарсы қою амалы.
Және де бұл амалдың өзін біздің аюымыздың әр түрлі тәсілмен қолданатынын қайтерсің! Мәселен, оның “өз ұлттық-территориялық құрылымынан тысқары тұратын орыстардың мүддесін қорғау” желеуімен бүгінгі тәуелсіз республикалардың ішкі ісіне қол сұғуын айтса да жеткілікті.
Өзге республикаларда тұратын “ресейліктерді” ұлт-азаттық қозғалыстарды тұншықтыру мақсатында пайдалану үшін Мәскеудің ойлап тапқан соңғы “жаңалығы” – сонау 1919 жылы, Лениннің көзі тірісінде, Кеңес өкіметінің арнаулы қаулысымен тыйым салынып, таратылған казак-орыс әскери қауымын қайтадан, жасанды түрде “тірілту” саясаты.
Ал, казактардың Орыс империясына “бұратаналарды” жаулап алып, бағындырып беруде және сол бағынышты қалпында ұстап отыруда атқарған жендеттік ролін дәлелдеп жатудың өзі артық.
Қазір “біз казакпыз” деп қоқиланып жүрген басбұзарлардың ата-бабаларының мойнында қанша миллион қазақтың қаны кеткенін бір Алланың өзі ғана біледі…
Енді, міне, тәуелсіздікке бет түзеген Қазақстанды уысынан шығармау үшін Солженицын мен Горбачев сынды “ұлы” шовинистер бастап, Кузьмин, Попов, Водолазов, Качалин тәрізді “кіші” шовинистер қостаған империяшыл топтар қазақ жерінде, Орал қаласында “казактардың патша ағзамға қызмет етуінің 400 жылдық мерейтойын атап өту” идеясын көтеріп, республика жұртшылығының мазасын ала бастады Отарлық жүйені қайтадан орнатуға бағышталған бұл құйтырқы әрекетке бірінші болып биылғы жылдың басынан-ақ “Қазақ тілі” қоғамы Орал облыстық бөлімшесінің төрайымы, “Азат” қозғалысының белсенді қайраткерлерінің бірі Айсұлу Қадырбаева дауыс көтерді.
Ұясын қорғаған қарлығаштай шырылдап, біресе үкімет орындарына, біресе қоғамдық ұйымдарға, біресе жалпы жұртшылыққа жүгіне отырып, ақыры ол қоғамдық ұйымдар мен халық тарапынан қолдау тапты.
Нәтижесінде қыркүйектің басында “Азат” қозғалысы жанынан “Аттанайық Ақжайыққа!” штабы құрылды да, соның ұйымдастыруымен 13-қыркүйекте Орал қаласына Қазақстанның әр түкпірінен азаттықтар және басқа да ұйымдардың өкілдері жинала бастады.
Сол күні штаб мүшелері де Алматыдан Оралға ұшып жетті.
Мақсат – 15 қыркүйекте өтпек отаршылдық “мерекеге” қарсы тұрып, оны болдырмау.
Дәл осы кезде Оралда Ресейдің әр облысынан патша заманындағы әлем-жәлем киімдерін киіп, жылтырақ-сылдырмақтарын таққан қоқи қаздар – казактар да жиналып жатты.
“Көсемдері” – түрі орыстың маскүнемінен аумайтын “атаман” Мартынов.
Одан әрі оқиға былайша өрбіді: Облыстық халық-ағарту Үйінде орналасқан “Аттанайық Ақжайыққа!” штабы 15-қыркүйекті “Қазақ халқының қаралы күні, казактардың қазақ жерін басып алуы басталған күн” деп жариялап, сол күні казактардың “Зенит” мәдениет үйінде өткізілмек “көркем өнерпаздар концертін” өткіздірмеу жөнінде шешім қабылдады да, соны іске асыру үшін, менің ұсынысыммен, Махатма Гандидің ағылшын отаршылдарына күш көрестпей қарсы тұру тәсіліне сәйкес, жазбаша мәтінге қол қойып, ант берген 113 жанкештіден жасақталған еріктілер тобын құрды.
Топтың міндеті – клубтың есігі алдында “тірі қабырға” іспетті сап құрып, үнсіз тұру.
Бірақ, егер ішке өткісі келгендер саптағыларды итеріп, ұрып-соғып жатса да, топ ешкімге қарсы қол көтермейді.
Ең бастысы, ата-баба жерінің Құдайы Иелері – қазақтардың арандатушылар жоспарлаған қантөгіске жол бермей, империялық озбырлық пен арандатушылыққа бейбіт түрде қарсы тұруға дайын екендігін көрсету.
15-қыркүйек казактардың қаладағы орталық шіркеу алдында Орыс империясының ұшына екі басты бүркіт қадалған үш түсті жалауын көтеріп, шоқынуынан басталды.
Осыған орай мен Орал облыстық Кеңесі төрағасының орынбасары Гартманның кабинетіне хатшысының: “Қолы бос емес”, – деп, жібергісі келмегеніне қарамастан рұқсатсыз кіріп барып, жалғыз өзі жайбарақат отырған оған: “Сізге сеніп тапсырылған облыста, оның орталығында жат мемлекет басқыншылық жасап, патшаның екібасты туын көтерген сәтте сіздің бұл қай отырысыңыз, доңыз тәрізді жалпиып?!”, – деп, мәселені төтесінен қойдым.
Ол қолын шолтаң еткізіп: “Неменеге айқайлайсың? Жұмыс істеуге кедергі келтірме, бар да, өз шаруаңмен айналыс!” – деп, қорс ете қалды.
Мен: “Жарайды, солай-ақ болсын, мен Отанымның егемендігін қорғау жолындағы өз шаруаммен айналысайын.
Ал, сенің алдағы уақытта қандай шаруамен және қалай айналысарыңды да көре жатармыз!” – деп, шығып кеттім.
Одан соң қарсылық штабының тапсыруымен болған жағдайды президент Назарбаевқа қысқаша баяндап: “Дереу Оралға жетіңіз!» – деген мазмұндағы жеделхатты поштадан жөнелттім.

Ал, Оралдың орталық алаңында 13-қыркүйекте басталған жергілікті халықтың митингісі таңертеңнен одан әрі жалғасып жатты. 
Түске таман үнсіз қарсылық тобы – 113 адам сап түзеп, «Азаттың» туын көтерген мен, Айсұлу Қадырбаева және штаб бастығы – Орал Сәулебаев үшеуміз бастап, клубқа қарай аттандық.
Өкінішке орай, бейбіт шеруді милиция “Зенитке” жеткізбей тоқтатып, қоршауға алды да, ал, одан екі сағаттан кейін әскери киіммен сап түзеп, сырнайлата-кернейлете, үнсіз тұрған қазақ азаматтарына қыр көрсете, оларды басына келген казактарды клубқа “құрметпен” өкізіп жіберді.
Не болса да шыдауға ант берген жігіттер мен қыздардың көбі осы сәт намыс отына өртеніп, булыға жылап тұрды.
Жыласа да, антын бұзған жоқ.
Казактардың жаңағыдай қылығы туралы хабар алаңда тұрған халыққа жеткен кезде мыңдаған адам бұл қорлыққа шыдамай, клуб жаққа лап берді.
Егер олар сол бетімен “Зенитке” жеткенде, сөз жоқ, қан төгілетін еді.
Ал, осы арандатушылық “мерекені” ұйымдастырушы Мәскеу “көсемдеріне” керегінің өзі де осы болатын: қан төгілген жағдайда олар дереу Орал облысында (тіпті, мүмкін, бүкіл Қазақстанда) төтенше жағдай жариялап, «Хан тоғайында» дайын тұрған қарулы әскерді төгіп жіберер еді де, жерімізді басып алар еді!
Абырой болғанда, ашу-ызаға толы халық тасқынының алдынан қолтықтаса шеп құрған олардың өз өкілдері – 113 адам шығып, тосқауыл қойды да, жұртты клубқа ғана емес, оның алдында сақадай сай тұрған милиция мен ОМОН-ға да жеткізбей тоқтатты.
Халықтың сабасына түсуіне Жамбылдан үш жасар бөбегін ала келген Хадиша Кәрібаеваның жүгіре шығып, басындағы ақ жаулығын көпшілік алдына тастауы және жергілікті мешіттің имамы Ахметовтың имандылыққа шақырып, Құран сөздерімен тоқтау айтуы да өзінің үлкен септігін тигізді.
Сөйтіп, үш тосқауыл – “Азат”, Ақ жаулық және Алла Тағала – осы жерде ұлтымызды үлкен бір қауіптен сақтап қалды десем, артық айтқандық болмас.
Клубтың алдында: “Казактар, кет! Казактар, кет!”, – деп үздіксіз талап етіп, күндей күркіреген халықтың қаһары өз дегенін істемей қоймады.
Мен және “Невада-Семей” қозғалысының белсендісі Бақытжан Әділов екеуміз әлгі жағдайды көріп, сасқалақтаған Орал облыстық ішкі істер басқармасының бастығы полковник Шумовтың: “Онда жүріп жатқан тек концерт қана”, – деп, сендірмек болғанына қарамастан, оны екі қолтығынан ұстап сүйрегендей болып, клубтың кинобудкасына алып кірдік.
Тап осы кезде “атаман” Мартынов сахнада Орал өңірінің “ешқандай да қазақ жері емес, казак жері екендігі” жөнінде лепіре сөйлеп жатқан болатұғын.
Кино қоятын тесіктен Шумовқа осыны көрсетіп: “Міне, сіздің “концертіңіз”.
Есіңізде болсын, бұған дейін халықты біз тежеп келдік, енді ұстай алмаймыз.
Бұдан әрі қарай бүкіл жағдайға сіз жауап бересіз! ” – деп ескерттім.
Ол бұрынғысынан бетер сасқалақтап: “Все, Жаке.
Примем меры”, – деді. 
Айтқандай-ақ, көп ұзамай казактардың “концерті” тоқтатылды да, олардың Ресейден келген бөлігі жан-жағына үрейлене жалтақтаған қалпы клубтың сыртқы есігі арқылы щығарылып, апыл-құпыл автобустарға тиелген бойда шұғыл жүріп кетті (келерде Орал вокзалына түскен бұл “шақырылмаған қонақтарды” енді пойызға шалғайдағы разъездердің бірінен отырғызып жібергенін біз кейін білдік).
Ал, клубтан ұрлана шығып, бұқпантайлап кетіп бара жатқан кезде неше күннен бері қаны қарайып, әзер шыдап жүрген митингіге қатысушылардың көзіне түсіп қалған жергілікті казактар соңдарынан қуа жөнелген қазақ жастарының алдында қала көшелерімен, қора-қопсы, бақшалар арқылы, сәбіз-капустаны езе-жанша, алды-артына қарамай безіп бара жатты.
Қашан үйді-үйге жасырынып, бой тасалағанша олардың біразы “бұратаналардың” ызалы жұдырығы мен тепкісінің “дәмін татып” та үлгерді…
Сонымен, отаршылдардың қара ниеті олардың ойлағанындай (Орал көшелерімен шерулете өтіп, «Хан тоғайында» салтанатты ойыл-сауық жасау және т.б.) іске аспады.
Осы бір қатерлі кезде қазақ халқы өзінің өр мінезін ғана емес, ашуды ақылмен ауыздықтайтын жоғары мәдениетке тән парасаттылығын да жоғалтпағанын айдай әлемге паш етті.
Ал казактар, керісінше, империялық-шовинистік озбырлықтың ешкімге абырой әпермейтіндігін дәлелдеп, масқара болды.
Осы жерде айтпай кетуге болмайтын бір аса маңызды мәселе – бұл оқиғадағы жергілікті өкімет орындарының ролі.
Өкініше орай, Нәжімеден Есқалиев, Владимир Гартман, Бәтес Ысмағұлова тәрізді облыс басшылары, біріншіден, Орал казактарының тарихи-мәдени қоғамын өз қолдарымен құрып қана қоймай, одан әрі олардың қазақ жерін бөліп алу жөніндегі сепаратистік-автономистік арам әрекеттерін дер кезінде ауыздықтай алмады және оқиғаның шырқау шегі – 13-15 қыркүйек күндері казактардың заңды аяқ астына таптаған қылмысты әрекеттерін тоқтатпай, дәрменсіздік танытты.
Сондықтан да “Азат” қозғалысы мен Оралдың жергілікті азаматтары осы ел басшыларының тікелей міндеттерін өз мойнына алып, Қазақстанның егемендігін, жерімсіздің тұтастығын, ұлтымыздың ар-намысын өздері қорғауға мәжбүр болды.
Және қорғады да!
Осы тұрғыдан алғанда, жұртшылықтың Н.Есқалиев пен оның жанындағы басқа да облыс басшыларының қызметтен кетуін, өз орындарын азаматтық өресі биік, халық қамын өз қара басының қамынан жоғары қоятын азаматтарға беруін талап етуі, сірә, орынды болса керек.
Қазір Орал оқиғасын тексеру үшін арнайы құрылған президенттік комиссия өз жұмысын аяқтап қалды, соның негізінде жуық арада бұл оқиға туралы шындық бүгінгіден де гөрі толығырақ ашылып, жұртшылыққа жетері анық.
Мәселенің тоқ етері де сол кезде айтылатын болады….Жасарал ҚУАНЫШӘЛІ,
“Азат” қозғалысы төрағасының
бірінші орынбасары, “Аттанайық
Ақжайыққа!” штабының және
президенттік комиссияның мүшесі.
“Шалқар”, 23.12.1991 ж..