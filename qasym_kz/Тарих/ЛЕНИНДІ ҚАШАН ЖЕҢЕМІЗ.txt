Кешегі қызыл империяның көсемі В.И.Лениннің есімін әлі күнге әспеттеп жүрміз.
Ұлтсыздандыру һәм асыл діннен жырақтандыру идеясын ту етіп көтерген «күн көсеміне» қойылған биік тұғырлардың саны мыңнан асады.
Еліміздің әр өңірінде, тіпті ауылдық жерлерде кездесіп қалуда.
Идеологиялық мақсатта тұрғызылған нысандар.
Бұған барлық елді-мекендердің басты көшелерінің атауы әлі күнге дейін Ленин атында тұрғанын қосыңыз.
Осыншалықты әспеттеп, атағын аспандарлықтай қазаққа қандай жақсылық жасап еді?..
Шығыстағы Семей шаһарының ел тарихында алар орны ерекше.
Бұл қалада Ұлы Абай білім алған.
Азаттықты ту етіп көтерге Алаш арыстары бас болып, Қазақ үкіметін құрған.
Алғашқы Қазақ Республикасының атасы десек те болады.
Қазір тарихшылар арасында Семей қаласының атауын Алаш қаласы деп өзгертейік деген ұсыныс та айтылып жүр.
Бірақ ол қолдан келе ме? Осыдан бір жыл бұрын болуы керек, Азамат Битан есімді азамат «Семейдегі Ленин көшесіне Әлихан Бөкейхан есімі берілетін болды» деп сүйінші сұрады.
Алаш жұрты тақиясын аспанға атып, сол мерейлі күнді асыға күтті.
Әлі де күтіп жүр…
Айта кетейік, дәл осындай қуанышты жайт біздің Қарағанды қаласында да айтылған еді.
Басқа емес, облыс әкімі Нұрмұхамбет Әбдібековтің өзі Әлиханның 150 жылдық тойында Октябрь ауданының аты өзгеріп, Алаш көсемінің есімімен аталатын болды деп мәлімдеген.
Бұған да қуандық, бұны да күтіп жүрміз…
Семей Абаймен және Алашпен мақтана алады.
Бірақ қалада Абай ескерткішіне қарағанда Ленинге қойылған тас тұғырдың саны басым.
Бұл не? Абайдан Ленин артық болғаны ма? Әлде жергілікті атқамінерлердің әлсіздігі ме? Осыдан ширек ғасыр бұрын тарих сахынасын жойылған және қайта қалпына келмейтін мемлекеттің көсемін осыншалықты әспеттеудің сыры не?
Ескерткіштің екі түрлі мақсаты бар.
Екеуі де бір-бірімен астасып жатыр.
Ең әуелі ол тұлғаның рухына тағзым жасау және есімін тарихта қалдыру үшін қойылады.
Екінші мақсаты өскелең ұрпақтың бойына патриоттық тәрбие беру, ескерткіш иесінің өнегелі өмірі үлгі ету.
Бұл дегеніміз Семейлік жастар Абайға қарап емес, Ленинге қарап өсіп келеді дегенді білдірмей ме? 
«Халықтар түрмесінен» азаттық алған елдердің бәрі дерлік Кеңестік идеологияны еске салатын нысандарды құртудың қамына кірісті.
Лениннің алып мүсіндері құлатылып, ұлттық жеңіске қол жеткізілді.
Ал біз ше? Комунисттік партияның ізбасарларының қарсылығынан қорқып жүрміз.
Біз Ленинді қашан жеңеміз?.Сұлтан Ұланұлы
«Қасым» порталы .