Қарағанды қаласында облыс әкімдігінің қолдауымен және облыстық тілдерді дамыту жөніндегі басқарманың ұйымдастыруымен Қаздауысты Қазыбек би Келдібекұлының 350 жылдық мерейтойына арналған «Ұлттық руханият және Қаздауысты Қазыбек би мұрасы» атты республикалық ғылыми-практикалық конференция өтті.
Аталмыш шараға есімі елге танымал әдебиеттанушы, тілші, тарихшы ғалымдар, сондай-ақ, облыстағы тіл жанашырлары,  жергілікті атқарушы органдардың өкілдері қатысты, — деп хабарлайды Qasym.kz..Қарағанды облыстық тілдерді дамыту жөніндегі басқарманың хабарлауынша, конференцияға   120-дан астам материал келіп түскен.
Олар сараланып, ғылыми өзектілігі жоғары деп танылған  76  мақала арнайы жинақ болып топтастырылып, жарыққа шықты. Конференция жұмысы қала орталығында Қазыбек би бабамыздың ескерткішіне тағзым етіп, гүл шоқтарын қою рәсімімен басталды. Бұл шараға   қоғам қайраткерлері және жас буын өкілдері қатысты..Алқа мәжілісінде Қазақстан Республикасы Парламенті Мәжілісінің депутаты, заң ғылымдарының докторы, профессор Нұрлан Орынбасарұлы Дулатбековтің «Қаздауысты Қазыбек би және билер соты», филология ғылымдарының докторы, профессор Серік Нығметоллаұлы Негимовтің «Қазақ мәдениеті тарихындағы Қаздауысты Қазыбек би тұлғасы», тарих ғылымдарының докторы, профессор Жамбыл Омарұлы Артықбаевтың «Қазақ хандығының басқару жүйесі және Қаздауысты Қазыбек би», филология ғылымдарының докторы, профессор Жантас Алтайұлы Жақыповтың «Қаздауысты Қазыбек би сөзінің күші (тіл суггестиясын пайымдау)», филология ғылымдарының докторы, профессор Сағымбай Ботпайұлы Жұмағұлдың «Қазақ би-шешендер мұрасының зерттелуі», филология ғылымдарының докторы, профессор Берік Серікбайұлы Рахымовтың «Қаздауысты Қазыбек бидің шешендік өнер шежіресі», қоғам қайраткері Мұрат Шәуенұлы Нұрақышевтың «Ұлыс биі Қаздауысты Қазыбек және Арқада қалыптасқан билік жүйесі» тақырыбындағы баяндамалары тыңдалды..Алқа мәжілісі аяқталған соң конференция жұмысы 3 секция бойынша жалғасты.
«Билер философиясы: ұлт дүниетанымы мен руханияты» секциясы бойынша Е.Бөкетов атындағы Қарағанды мемлекеттік университетінің доценті, филология ғылымдарының кандидаты Кәмшат Аманбайқызы Төлеубаева,  «Шешендік өнер және тіл мәселесі» секциясы бойынша Е.Бөкетов атындағы Қарағанды мемлекеттік университетінің доценті, Қазақстан Республикасының білім беру ісінің үздігі Жаңбырбай Ахметұлы Қағазбаев және «Қаздауысты Қазыбек бидің мемлекет пен құқық тарихындағы орны» секциясы бойынша тарихшы, Қарағанды облыстық бейнелеу өнері мұражайы директорының орынбасары Темірғали Тілеубекұлы Аршабеков жетекшілік етті..Ауқымды шараны өткізудегі мақсат мемлекеттік тілдің мәртебесін арттыру, Қаздауысты Қазыбек бидің қазақ руханиятындағы тарихи тұлғасын дәріптеу, рухани мол мұрасын зерттеу, шешендік өнерді өскелең ұрпаққа насихаттау болды..