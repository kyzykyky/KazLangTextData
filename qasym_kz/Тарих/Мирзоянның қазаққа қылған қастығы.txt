Бiздiң республикамызды басқаруға 1933 жылы келген Левон Мирзоян жайында мен қайта құру жылдары жазған да едiм.
32-жыл қасiретiнен кейiн оның қазақ елiне тигiзген шарапатына сүйсiнiп, арнайы мақаламды 1988 жылы жариялаппын.
Алайда сондағы шалқыған сезiмiм тым бiржақты болған екен.
Кейiнгi кездерi бұл қайраткердi дәрiптеген жұмыстармен қатар, бұрын беймәлiм болып келген деректер шығып жатыр.
Оның “Үлкен террор” жылдары республикада болған жаппай саяси қуғын-сүргiн науқанының көрiгiн өзi көсегенi мәлiм болды.
Менiң ойымша, соларды мейлiнше аша түсу керек.
Сонда аталмыш бiрiншi басшының толымды бейнесiн танимыз, әрi қайғылы кезең қалтарыстарын да анығырақ аңдап, өзiмiз үшiн тиiстi қорытынды жасаймыз.
Жаппай саяси қуғын-сүргiн КСРО Iшкi iстер халық комиссары, мемлекеттiк қауiпсiздiк­тiң бас комиссары Н.И.Ежовтың 1937 жылғы 30 шiлдеде өте құпия түрде шығарған №00447 оперативтiк бұйрығынан бастау алғаны мәлiм.
Осынау “Бұрынғы кулактарды, басбұзарлар мен басқа да антикеңестiк элементтердi репрессиялау бойынша жүргi­зiлетiн операция туралы” бұй­рықта репрессия науқаны 5 тамызда басталып, төрт ай мер­зiм iшiнде аяқталуға тиiс екенi көрсетiл­ген.
Бұйрықтың құ­рамдас бөлiгi ретiнде Кеңестер одағының әр аймағында бiрiншi және екiншi категориямен жазалауға жататындардың саны берiлген.
Ондағы Қазақстанға қатысты цифрлар мынандай:
Бұл кестеге қарағанда, Қазақ елiнде 1937 жылдың 5 желтоқсанына дейiн 2500 адам атылып, 5000 адам ұзақ мер­зiмге (бұйрықта 8-10 жыл беру көзделген) сотталу керек болатын.
Бiрақ науқанның iс жүзiнде төрт ай емес, 15–16 ай (1937 жылғы тамыз – 1938 жылғы қа­ра­ша) бойы жүргенi белгiлi.
Үкiмдердi негiзiнен НКВД-ның республикалық, өлкелiк, об­лыс­тық “үштiктерi” мен “екiлiк­терi” шығарып тұрған.
Осы кезеңде №00447 бұйрықпен белгiленген квота (одақ бо­йынша 268 095 адамды репрессиялап, оның iшiнен 75 095 адамды ату) бiрнеше есе өсiрiп орындалды.
770 мыңдай жан репрессияланып, оның 390 мыңы атылды.
Қазақстанда бұл кезеңде 118 мың адам   репрессияланып, оның 25 мыңдайы атылды.
Яғни, НКВД-нiң қасiреттi № 00447 бұйрығында көзделген 7500 адамды жазалау жоспары Қазақстанда 15 еседен де асырып артығымен орындалған.
Бұйрықта 2,5 мың адамды атуға тапсырма берiл­се, орындаушылар оны он есе өсiрiп жүзеге асырған.

Демек, аса iрi көлемдегi жаппай жазалау төмендегi­лердiң өз өтiнiшi бойынша жүргiзiлген болды ғой?
Зерттеулер, шынында да, солай болғанын көрсетуде.
Бертiндегi жарияланымдарға қарағанда, НКВД-нiң № 00447 бұйрығындағы респуб­лика­лар­ға, өлкелер мен облыстар­ға түсiрiлген жоспарлы цифрлардың өзi сол әкiмшiлiк бөлi­нiс­тердегi партиялық басшылықтың сұрауы бойынша белгi­лен­ген болып шықты.
Бұл тараптағы бұлтартпас дерек­тердi тарихқа жаңаша көзқарасымен ерекшеленетiн кейiнгi жылдарғы iргелi зерттеуден – Юрий Жуковтың “Өзге Сталин” (Ю.Жуков.
Политические реформы в СССР в 1933–1937 гг.
М., 2010) деген кiтабынан көремiз.

Кiтаптың 446-447-беттерiн­дегi “Аймақтық партия ұйымдарының басшылары сұраған және Саяси Бюро бекiткен “лимиттер” деген тiзiмнiң iшiнде бiр жолды Қазақ КСР-i алып тұр.
ҚКСР-iнiң партиялық басшылығы кеңес өкiметiне қас элементтерден: атуға – 2346, жер аударуға – 4403 адам деп жоспарлауды белгiлептi.
Осы тiзiмде, неге екенi белгiсiз, Сол­түстiк Қазақстан облысы (ату – 658, жер аудару – 310) мен Қостанай облысы (ату – 145, жер аудару – 354) жеке жолдарға берiлген.
Бұл өтiнiш­тер Мәскеуге 1937 жылғы 11 шiл­деге дейiн түскен.
Егер дербес жазылған екi облыс өтiнiштерiн республикалық цифрларға қосып қарасақ, Қазақстан халқы iшiнен: 3149 адамды ату, 5067 адамды жер аудару, барлығы 8216 адамды репрессиялау сұралған.
Тиi­сiнше, Қазақ Республикасындағы жазалау шарасын осы мөлшерде жүргiзудi Бүкiл­одақтық (большевиктiк) ком­мунистiк партия Орталық Ко­ми­тетiнiң Саяси Бюросы бе­кiткен.
НКВД сол цифрларды аздап түзеткен де, айдың аяғында шыққан әйгiлi № 00447 бұйрығына қосып, жергiлiктi басқармаларға берiлетiн нақ­ты тапсырма түрiнде рә­сiм­деген.
Кестеден көрiнiп тұр­ғандай, төменге түсiрiлген тапсырма сұралған мөлшерден бiршама кемiтiлiп, дөңгелек цифрлармен белгiленген.
Қазақстан 3149 “дұшпанды” атуға рұқсат сұраса, НКВД-нiң тапсыруы – 2500.
Қазақстан барлығы 8 216 адамды жазалауға рұқсат сұраса, НКВД-нiң берген “лимитi” – 7500.
Бұл тапсырмалар, аталған еңбектен көрiнiп тұрғандай, “о бастан бiрiншi хатшылардан түс­кен өтiнiштерге”, соның iшiнде Қазақстан Компартиясы Орталық Комитетiнiң бiрiншi хатшысы Л.И.Мирзоянның өтiнiшiне сүйенiп белгiленген болып шықты.

Л.И.Мирзоянның “халық жау­ларын” жазалау үшiн қо­сымша лимит сұрап, 1937 жылы Сталинге құпия жеделхат жолдағаны, өтiнiшiнiң тез арада қанағаттандырылғаны жақында жұртшылыққа мәлiм болды.
Шынын айтқанда, Қазақстан Компартиясы Орталық Коми­тетiнiң республика бойынша репрессиялануға тиiс адамдардың санын 1-категория бо­йынша – 600, 2-категория бо­йынша 1000 адамға көбейту жөнiнде ұсыныс бергенi, оны Саяси Бюроның 1937 жылғы 3 желтоқсандағы отырысында бекiткенi ғалымдар М.Қозы­баев, М.Баймаханов, Қ.Алдажұманов жазған   “Мәңгiлiк халық есiнде” атты мақалада ай­тыл­ған болатын.
Бiрақ бұл дерек ешкiмнiң есiмiмен байланыстырылмаған едi… Мiне, бiз шифры ажыратылып оқылған бiр құпия жеделхаттың әлемдiк өрмектор желiлерiн аралап кеткен көшiрмесiне көңiлсiзде­не көз салып отырмыз.
Өте құпия жеделхат Алматыдан 1937 жылғы 1 желтоқсан күнi кешкi сағат алты жарымда жолданған.
Мәскеуге, БК(б)П-ға жеткен бетте, сол күнгi сағат 22-де, жеделхаттың шифрын шешуге жiберiлген.
Сол түнде, бәлкiм, ертеңiне ертемен (2 желтоқсанда) шифр­ланған құпия жеделхат оқылып, таңғы сағат 10-да 5 дана етiп бастырылған (орындаушының фамилиясы – Козлов).
Көшiрме жасауға тыйым салынады” деген айдары бар.
Саяси Бюроның шешiм шығарған уақыты (“№55, 385-т.
СБ Қаулысы, 3.ХII.37 ж.”) көрсе­тiлген бланкiге жазылған.
Адресi “Мәскеу БК(б)П ОК жолдас Сталинге” деп көрсетi­лiп, Бас хатшыға арнайы жолданған осынау құпия жеделхатқа Левон Исаұлы “Қазақстан К(б)П ОК хатшысы Мирзоян” деп қол қойыпты.
Онда әуелi: “Антисоветтiк элементтер бойынша бiзге бiрiншi категориямен 8 мың адам және екiншi категориямен 8 мың адам репрессиялау құқы берiлген едi”, – деп, өздерiне жүктелген тапсырманың мөлшерi еске алынады.
Мирзоян бұл шифрлан­ған жеделхатында бұл тапсырманы түгелге жуық орындап қойғандарын және сонымен бiрге, “жойылған ұйымдар мен топтар бойынша, бекiтiл­ген лимиттен артық 1600 адамды” ұстағандарын хабарлайды.
Хабарының түйiнi ретiнде, ел iшiн “белсендi көтерiлiсшiл, диверсияшыл және шпион элемент­тердiң қалдықтарынан толық тазарту үшiн …қосымша 600 адамды бiрiншi категориямен және 1000 адамды екiншi категориямен репрессиялауға рұқ­сат сұраймыз” дейдi.
Жоғарыда айтқанымыздай, Орталық Комитеттiң Саяси Бюросы 1937 жылғы 3 желтоқсандағы отырысында, яғни жеделхатты алған күннiң ертеңiне, Қазақстан басшысының тiлегiн қанағаттандырады.
Ал 7 желтоқсанда Сталин, Молотов, Ждановтың қолымен Қазақ КСР-i бойынша КСРО Жоғарғы Сотының Әскери коллегиясы соттауға тиiс адамдардың тiзiмi бекiтiледi.
Онда 1-категориямен – 55 (iшiнде Диваев, Ораз Жандосов, Есқараев, Жа­манқұлов, Жаманмұрынов, Қаратiлеуов, Кенжин, Қошанбаев, Күдерин, Күленов, Құ­лымбетов, Масанчи, Молдажанов, Нахимжан, Садықбеков, Сарымолдаев, Тоғжанов, Төреғожин, Тұнғанчин, Өтекин, Шонанов бар), 2-категориямен 5 адам тiзiлген.
22 желтоқсандағы тiзiмде 99 адамды 1-категориямен (iшiнде Мағзұм Асанбаев, Санжар Асфендияров, Оразәлi Жандосов, Iлияс Жан­сү­гiров, Мерғали Қадiлбеков, Әзiмбай Лекеров, Бейiмбет Майлин, Мұхамедқафи Мырзағалиев, Хасен Нұрмұхамедов, Жанайдар Садуақасов, Мұхамедғали Тәтi­мов, Қартқожа Тоғанбаев, Жұмат Шанин бар) және 13 адамды 2-категориямен соттау белгiленген.
Тiзiм­дер бұлардан кейiн 1938 жыл­ғы 3 ақпанда (1-категориямен – 104, iшiнде Бiрмұхамед Айбасов, Ғабдолхәкiм Бөкейханов, Әшiр Бүркiтбаев, Құдайберген Жұбанов, Халел Есенбаев, Нұртаза Ералин, Iлияс Қабылов, Есенғали Қасаболатов, Қазмұхамед Күлетов, Iзмұқан Құрамысов, Сейiтқали Меңдешев, Мұкаш Орымбаев, Мұхтар Саматов, Садықбек Сафарбеков, Сәкен Сейфуллин, Қайсар Тәштитов, Зарап Темiр­беков, Мирасбек Төлепов бар), 5 наурызда (1-категория­мен – 90, iшiнде Әбiлқайыр Досов, Атлаш Қалменев, Шахзада Шонанова бар), 12 қыр­күйекте (1-категориямен – 193,   2-катего­рия­мен – 55, iшiнде Сағыр Камалов, Ахмет Мәметов, Зейiн Шашкин бар) бекiтiлген.
КСРО Жоғарғы Сотының Әскери коллегиясы Алматыда 1938 жыл­ғы 25 ақпаннан бастап бiрнеше ай бойы сталиндiк тiзiмде көзделгендер мен олардан да басқа “халық жауларына” жедел үкiмдер шығарып, күнiне 30-50 адамнан атқызып тұрды…
Л.И.Мирзоянның жоғарыға жолдаған құпия өтiнiшiнiң қайғылы салдары осындай болды.
Бiрақ көп ұзамай, 37-жылы Қазақстанды “халық жауларынан” тазалаған республика басшысы Мирзоянның өзi де репрессияға ұшырады…
Елiмiздiң тiзгiнiн ұстаған жанның ел мүддесiне кереғар жасаған, қоғамымыздың қаймағынан айырылуға апарған мұндай әрекеттерiн қалай бағалауға болар едi? Репрессияланғандардың ұрпақтарының бiразы Мирзоян есiмiнiң қазiргi таңдағы дәрiптелуiн қате деп есептейдi.
Бұл адамның еңбегiн қайта бағалауға, тиiсiнше, осы уақытқа дейiн жасалған есте қалдыру шараларын жоюға шақырады.
Осындай көзқарастағы қоғам мүшелерiнiң бiрнешеуi БАҚ-тарда сондай ой-пiкiрлерiн бiлдiрiп те үлгердi…
Қалай десек те, Л.И.Мир­зоянның бiздiң елiмiздi басқарып жүргендегi оң қызметiмен қатар, оның құпия қара iсiн де терең талдауымыз ләзiм.
Және шындықты жұртшылыққа бүкпесiз жеткiзуiмiз керек.
Мәселе сананы ағартуда, азаматтарды шыншыл тарихпен тәрбиелей түсуде жатыр.
Тарихтан дұрыс сабақ алу үшiн тарихи тұлғаны көлеңкелi жағымен де қоса таныған жөн.
Сонда әлдебiр құбылыс, оқиға, тұлға жайында, соның iшiнде тiлге тиек болған қайраткер жөнiнде әдiл ой түйiп, тарихи бағасы хақында дұрыс шешiм шығаруға болады..жазушы, “Әдiлет” тарихи-ағарту қоғамы төрағасының орынбасары.