Шілде айының 25 күні дәл осындай атаумен Қарағанды облыстық өлкетану мұражайында Осакаров аудандық мұражайының көрмесі ұсынылды.
Көрме облыстық өлкетану мұражайының 85 жылдығы мен «Туған жер» бағдарламасын жүзеге асыру аясында ұйымдастырылған, — деп хабарлайды Qasym.kz.Көрме барысында кеншілер шахарының тұрғындарына ауданның өткен тарихынан хабар беретін құнды экспонаттар мен бүгінгі тыныс-тіршілігін көрсететін дүниелер ұсынылды.
Осакаров ауданы облысымыздағы ең астықты аудандардың бірі болып табылады.
Кешегі қызыл империяның жойқын соққысын көрген өңірлердің бірі.
Әуелі коллективизация ұранына ұшырап, жергілікті тұрғындары босып кетті.
Артынша түрлі сылтаумен туған жерінен қуылған азаматтар арнайы әкеп қоныстандырылды.
Бертінде тың игеру ұранымен өзге республикалардан мыңдаған жас өрендер көшірілді.
Осылайша бұл аудан облыстағы ең интернациональ аудандардың қатарына енді.
Айта кетерлігі, жергілікті тұрғындар сырттан келген азаматтарды жатсынбай, бауырына баса білді.
Шамалары келгенше қолдау көрсетіп, қатарға қосты.
Мұнда ұлттар достастығы салтанат құрған..Мұражайға қойылған көрмеде ерекше орында тұрғаны да сол, сырттан қоныс аударылған азаматтардың тұтынған бұйымдары (тұрмыстық дүниелер, музыкалық аспаптар және т.б) және оларға қатысты архиф құжаттары.
Көрмеде қазақтың көне әшекей бұйымдары да өз орнын таба білген..Осакаровка ауданы облыстағы ең астықты өңірлердің бірі екендігін жоғарыда айтып өттік.
Көрмеге қойылған тарихи жәдігерлер де мұны дәлелдеп тұрғандай.
Әсіресе Ұлы Отан соғысы жылдарында аудан халқы жауды жеңуге бір кісідей атсалысып, барынша қолғабыс көрсетті.
Майданға сарбаз берумен қатар жан аянбай еңбек етіп, «Барлығы соғыс шебі үшін, барлығы жеңіс үшін» ұранымен  танк пен ұшақ құрастыру үшін 6 млн 300 мың рубль жинап берген.
Бұл да болса жаудың бетін кері қайтаруға халықтың қосқан өлшеусіз үлесі болатын.Ел еңбегі ескеріліп, КСРО Жоғарғы қолбасшы И.В.Сталин қиын-қыстау кезеңде қызыл армияны қажетті азық-түлік пен киім – кешекпен қамтамасыз етіп отырған және жеке қаражаттарын соғыс қажеттілігі үшін жұмсаған тұрғындарға алғыс хат жолдаған.
Көрмеге сол телеграмманың көшірмесі қойылды..Келесі бұрышта Осакаровка ауданының бүгінгі шаруашылығынан хабар беретін дүниелер, яғни ауданда өндірілетін өнімдер топтамасы ұсынылған.
Мұның барлығы мұражайға келушілерге тек тарихи тағлым ғана емес ел экономикасының бүгінгі ахуалы туралы да ақпарат берері анық..Көрме шілде айының 31 жұлдызына дейін ашық..