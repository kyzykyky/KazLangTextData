Осыдан 95 жыл бұрын Жетісудағы шағын қала Жаркентте Бүкілодақтық маңызы бар мемлекеттік операция ойластырылып, жүзеге асты.
Ол шекараның арғы бетіне амалдап өтіп, артынша бергі жақтағы бейбіт өмірге енді кіріскен елге зор қауіп төндірген ақ гвардияшылар генералы, атаман Александр Дутовтың көзін жою жөніндегі әрекет еді.
Оған қатысқан жерлестеріміз жөнінде шындық толық айтылып бітті ме? Жоқ.
Зерттеушілер көбінесе ВЧК-ның* 1920 жылғы күз, қыс айларындағы аталмыш операцияға арналған дайындық жұмыстарын айтумен, 1921 жылғы 6 ақпандағы Қытайдың Сүйдін қамалындағы болған оқиғаны баяндаумен, содан соң оған қатысқандарды Ташкентке апарып марапаттағандығын сөз етумен шектеледі де қояды.
Ал одан кейін ше? Ажал аузына аттанып, аман келгендердің 1929-1937 жылдардағы тағдыры қалай болды? Олардан ұрпақ қалды ма? Қайда тұрады? Туған-туысқандарының қолдарындағы құжаттар не дейді? «Атаманның ақыры» фильмінің түсірілу тарихы ше? Ол қалай өмірге келді? Білген адамға оған қатысқан актерлер естеліктерінің де айтары аз емес.
Осы және одан басқа да оқиғаларды төмендегі мақалада қадери-халімізше айтуға күш салдық, құрметті оқырман! Оқыңыздар, келтірілген деректерге назар аударып, хабардар болыңыздар демекпіз біз сіздерге.Біз сөз еткелі отырған адам­ның ата-бабалары байырғы самара­лық казак әскерилерінің отбасы­нан тарайды.
Әкесі – патша әс­керінің Орта Азияны жаулап алу­дағы Түркістан жорығына қатыс­қ­ан офицер Илья Петрович Дутов.
Ал шешесі – Орынбор губе­р­ния­­сын­дағы урядниктің қызы Ели­завета Николаевна Ускова.
Бұ­лар­­­дың баласы, яғни, өзіміз әңгі­меле­мек болып отырған Алек­сандр Ильич Дутов қазақ жерін­де, атап айтқанда сол кездегі Сыр­дария облысының Қазалы кентінде жорық үстінде дүниеге келген.
Балалық шағы Ферғана, Орынбор, Санкт-Петербургте өткен.
Александр Дутов 1897 жылы Орынбордағы Неплюев кадет корпусын, 1899 жылы сондағы атты әскер мектебін аяқтаған соң хорунжий шенін алады.
Сөйтіп Харьков қала­сында орналасқан 1-ші Орын­бор казак полкіне жіберіледі.
1903 жылы Санкт-Петербургтегі Ни­ко­лаев инженерлік мектебі жа­нын­­­дағы курсты тәмамдап, Бас штаб академиясына оқуға түседі.
1905 жылы ол өзі сұранып Қиыр Шы­­­ғы­ста жүріп жатқан орыс-жапон соғысына аттанады.
Онда 2-ші Маньчжурия әскері армиясы құрамында шай­қасып, ұрыстағы «жанқиярлық ер­лігі және ерекше еңбегі» үшін үшін­ші дәрежелі Әулие Станислав ор­дені­мен марапатталады.
Соғыс бітіп, Санкт-Петербургке оралған соң Бас штаб академиясындағы оқуын жалғас­тырып, оны 1908 жылы штабс-капитан шенімен аяқтайды.
1909 жылдан 1912 жылға дейін Александр Дутов Орынбордағы казак юнкерлік мектебінде ұстаздық етеді.
Осы әскери оқу орны қабыр­ғасында жас курсанттарға көрсет­кен қамқорлығы арқасында ол юн­кер­лердің ыстық ықыласы мен құр­метіне бөленеді.
Мәселен оның сол кездегі шәкірттерінің бірі, кейін жазу­шы К.Седыхтың «Даурия» романына бас кейіпкер болған, 1918-1920 жылдары Забайкалье казак әскерлерінің атаманы дәрежесіне көтерілген Г.Семенов еді.
Осы жер­­де сөз ретіне қарай мына дерек­­ті де айта кетейік.
Александр Дутов Орынбордағы өмірінің біз сөз етіп отырған кезеңінде сол кез­дегі под­полковник дәрежесіне тең қосын старшинасы шеніне жоғары­латы­лып, үшінші дәрежелі Әулие Елена орденімен марапаттала­ды.
Және осы қалада 1907 жылы Ольга, 1909 жылы Надежда, ал 1912 жылы Мария есімді қыздары дүниеге келе­ді.
Кенжесі Елизавета бірінші дүние­жүзі­лік соғыс жүріп жатқан 1914 жылы туған.
Атаманның Олег есім­ді ұлы болған дейді.
Алайда оның қашан, қайда туғаны жөнінде құжаттар жоқ.
1914 жылы бірінші дүние­жүзілік соғыс басталғанда Алек­сандр Дутов өзі сұранып майданға аттанады.
Алғы шептегі 10-атты әскер дивизия­сы құрамындағы 1-Орынбор казак полкі қатарында шайқасады.
Онда ол Оңтүстік-Батыс майданында генерал А.А.Бру­силов қолбасшылық еткен әскери қимылдардың бел ортасында болады.
Сол ұрыстар барысында біздің кейіпкеріміз қызмет еткен 9-орыс армиясы Днестр және Прут өзендері аралығындағы плацдармды ұстап тұрған 7-австриялық-венгрлік армияны талқандайды.
Осы шайқаста Александр Дутов екі рет жараланады.
Алайда, Орынборда екі ай емделісімен полкке қайтып оралады.
Көп кешікпей князь Спиридон Бартеневпен қатар 1-Орынбор казак полкінің тең дәрежедегі тете басшысы болып тағайындалады.
Сол кездері оған берген мінездемесінде граф Ф.Келлер: «Әскери қосын стар­шинасы Дутовтың полкі қатыс­қан Румыния жеріндегі соң­ғы шайқастарды өте күрделі деп си­паттауға болады.
Сонда ол өзін қалып­тасқан жағдайды білік­тілік­пен бағалап, батыл шешім қабыл­дай алатын офицер ретінде танытты.
Осы себепті де мен оны ерекше қабілетке ие, полктің тамаша басшысы деп есептеймін», – деп жазған.
1917 жылдың ақпанында Александр Дутов жоғарыдағыдай жауынгерлік қызметі үшін екінші және үшінші дәрежелі Әулие Анна ордендерімен марапатталады.
1917 жылғы ақпан төңкерісі бұрын аты онша шыға қоймаған казак штабс-офицерінің бірсарынды өмірін түбегейлі өзгертіп жібереді.
Оған әсер еткен 1917 жылдың нау­рызында Уақытша үкіметтің бас министрі Г.Е.Львовтың Петро­град­та казактардың бірінші жалпы құрыл­тайын өткізуге рұқсат берген пәрмені еді.
Әскери қосын старшинасы Александр Дутов міне, осыған байланысты өз полкі­нің өкілі ретінде Ресей астанасына келеді.
Сол кезден бастап 38 жастағы сақа офицердің өмірі түбегейлі өзгереді.
Ол саяси оқиға­ларға белсенділікпен араласа жү­ріп, айтарлықтай нәтижелерге қол жеткізеді.
Ақыры 1917 жылдың кү­зін­дегі жиында жасырын дауыспен Орынбор казактарының әскери атаманы болып сайланады.
Қазан төңкерісін Александр Дутов еш мойындамады.
Сөйтіп ол алғашқы күндерден-ақ большевиктерге қарсы күрес туын көтереді.
1917 жылдың 25 қазанында атаман өзіне бағынышты әскер қосынына арнал­ған №816 жарлыққа қол қо­йып, большевиктердің Петро­град­та өкіметті күшпен басып алуын мо­йын­дамауға шақырады.
Сөй­тіп ол Түркістан мен Сібір арасын жал­ғап тұрған стратегиялық маңы­зы зор Орынбор аймағын өз қолына алады.
1918 жылдың күзінде Орал мен Сібір темір жолы бойындағы көтеріліске шыққан чехословак тұтқындар корпусына сүйенген Алек­сандр Дутов Колчакты қол­дау­ға белсене кіріседі.
Сөйтіп, Ақ­төбе бағытындағы шабуылға шыға­ды.
Мақсат – Ташкентке қарай тоқ­тау­­сыз жылжу еді.
Алайда, оның бұл жорықта жолы болмайды.
29 қазан­да ақтар қолындағы Бузулук құ­лай­ды да, 15 қарашада қызылдар Орынборды шабуылдауға көшеді.
Атаман осы ауыр кезең туралы былай деп еске алады: «Бізге қарсы Гай басқаратын «құрыш дивизия» аталып кеткен большевиктердің ең таңдаулы әскери күштері­нің бірі атой салды.
Олар жақсы қаруланған және де тәртібі де темірдей қатты құрылым болатын.
Бірақ менің жігерім бір сәтке те жасыған жоқ».
1919 жылдың сәуірінен бас­тап Александр Дутов ресми түрде Орынбор казак әскери армиясының қолбасшысы бола тұрып әскери басшылық тізгінін көмекшілеріне тапсырады да өзі Омбыға барып саяси өмірге араласып кетеді.
Сібір билеушісі Колчактан генерал-лейтенант шенін алып, бар­лық казак әскерінің жорықтағы ата­маны етіп тағайындалған ол жер­гілікті жердегі жасақтардың жай-күйін тексеру үшін Қиыр Шығыс­қа аттанады.
Сол жақта партизан қоз­ғалысына қарсы күреске жетек­шілік етіп, Сібір жоғарғы үкі­мет билігімен және Жапониямен ың­ғай­лас саясат ұстанған Семенов, Кал­мыков, Гамов сияқты атаман­дармен қарым-қатынас орнатады.
Олар жоғарғы билеуші Колчак­қа адалдығын көрсетуге тырыс­қаны­мен, іс жүзінде шығыс майданы­на бір де бір әскери құрама жібермейді.
1919 жылдың күзінде Колчак дивизияларын талқандаған Қызыл армия шешуші шайқасқа көшеді.
Осы кезде Александр Дутов Орынбор казак әскерилерінің қолбасшысы болып қайтадан тағайындалады.
Бұл қалың қол Көкшетау мен Ат­басар­­дан Жетісуға шегінуге мәж­бүр болған аса қиын кезең еді.
Жасақ ашық аспан астында аш-жалаңаш күн кеше отырып, жұтаң, елсіз мекендерді артқа тастап шегінумен болады.
Обоздағы жүк тартуға шамасы келмеген жылқы, түйені пышаққа жығып, азық етеді.
Тұрғылықты халықтың жем-шөбін, киім-кешегі мен көлік-сайманын күшпен тартып алады.
Алайда мыңдаған адам тобырына бұл жұқ болмайды.
Суық пен аштықтан қырылғандардың саны күн санап өсе түседі.
Жұқпалы ауру – сүзек пайда болады.
Жетісуға арып-ашып, әбден сілік­песі шығып жеткен дутов­шы­ларға осы өңірге ертерек келіп, біршама жайлы тұрмыс кешіп жатқан атаман Борис Анненков әскерлері жылы қабақ таныта қой­майды.
Араларында өзара дұш­пан­дық ерегіс басталады.
Кей жағдайларда олардың дау-дамайы қарулы қақтығысқа да ұласып отырады.
Мұны көріп, берекесіздіктен әбден түңілген Александр Дутов 1920 жылдың наурызында өзінің серіктерімен бірге Жетісуді тас­тап, Сар­қанның 5800 метр биік­тігін­дегі мұз құрсанған Қарасырық асуы арқылы Қытайға өтуге мәж­бүр болады.
Осылайша Алатау асқан орынборлықтар Шыңжаң жеріндегі ағып жатқан Боратола өзеніне жетеді.
Бұл Дампань деген әкімшілік аймағының жері еді.
Босқындар міне, соған жақын жерден қос құрып орналасып, бір айға жуық дамыл табады.
Олар осы жерде естерін жиып жатқанда солдаттар Кеңес үкіметі шет елдерге қашқан ақтарға кеші­рім жариялапты деген сөзді естиді.
Артынан бұл хабар расталады.
Жасақ қосынына келген Дампань уезінің бастығы атаманға кеңес­тік Ресей үкіметі одан Қытай Түркі­ста­ны жеріне өткен қаш­қын­дардың бәріне кешірім жасалғанын ресми түрде хабарлауды сұрағанын мәлім­дейді.
Мұны өкілдің өз аузынан естіп, содан соң біраз күн ой­ла­нып-толғанған Александр Дутов мына­дай жарлық шығарады: «Елге орал­ғысы келетіндерге менің тара­пымнан ешқандай қарсылық бол­майды.
Өйткені Отанымызға өз еркімізбен, ар-намысымызды жоғалт­пай оралатын сәттің қашан келе­тінін айту қиын.
Мұндай жағдай жыл өте не болмаса екі жылдан соң, тіпті ондаған жылдардан кейін ғана тууы мүмкін.
Отанына қайтқысы келе­тін, бұдан әріге күш-жігері тау­сылып, қиындықтан қажыған адам­дар тізімге жазылуына болады.
Жасақ­тағы офицер мырзаларға айтарым, олар тарапынан ешқандай үгіт-насихат жүргізілмеуі тиіс.
Әркім өз тағ­дырын өзі шешсін.
Мен еш­қандай уәде бермеймін және бере алмаймын да.
Осындағы әрбір казак өз тіршілігіне қажеттіні өз еңбегімен тапсын».
Кеңес жеріне қайтуға 240 адам тілек білдіреді.
1920 жылдың 6 мамы­­рында жасақ еліне қайтатын жол­­дастарымен қоштасу үшін сапқа тұра­ды.
Құдай Ана Табын­ская киелі иконасының алдында мінәжат жасалады.
Кететіндермен қоштасып тұрып атаман оларға: «Елге оралған соң сатқындық жасамаңдар, жеке бастарыңның мүддесі үшін мұн­дағы бауыр­ларыңды кінәлап, олар­дың туыстарын қиын жағдайға қал­дыр­маңдар», – деп кеңес береді..Қытай жағына Александр Дутов­­пен бірге ілесіп өткендердің қатарында Жетісу казактары әс­кері­нің атаманы, генерал-майор Николай Щербаков та бар еді.
Оның отряды да үлкен машақатпен асуы қиын Қарасырықтан өтіп, Бора­тола өзенінің аңғарына шық­қанда олар­­ды қытай шеріктері ұстап, оқ­­шаулау орнына әкетеді.
Көп кешік­­­пей бәрінің тұратын жері бе­лгі­леніп, нақтыланады.
Атап айт­қанда Орынбор казактарының ата­маны Александр Дутов өзінің штабы­­мен және жеке күзет полкі­мен Сүй­дін қаласындағы бекі­ніс пен соған жақын маңдағы Маз­ар, Шипанзе қыстақтарына қо­ныс­­тан­­дырылады да, ал Николай Щер­­баков әскері Құлжа іргесіне орнығады.
Осы жерде Кеңес өкіметінің тегеу­рініне шыдамаған ақ гвардия­шылардың Қытайдың Харбин жағы мен Моңғолия беті және Шың­­­жаң өлкесіне ағылуының се­бебі неде деген сұрақ туады.
Зер са­лып қарасақ, 20-жылдары ка­­зак­­­тардың Забайкалье атама­ны Г.Семеновтің Шанхайға, барон Унгерннің Ургаға, Борис Аннен­ковтың Үрімшіге, ал генерал Анд­рей Бакичтің Шәуешекке барып табан тірегенін байқаймыз.
Николай Щербаков пен Александр Дутовты жоғарыда айттық.
Бұлар­дың алғаш­қысы Құлжаны, соңғысы Сүйдінді таңдаған.
Сонда дейміз-ау… Кейінгі 20 жыл ішінде жарыққа шыққан ақ эмигранттар жарияланымдарына қарағанда мәселе мынада сияқты.
1918-1920 жылдары Үрім­шідегі, Құлжадағы және Шәуе­шектегі Ресей консулдары Алексей Дьяков, Владимир Люба және Владимир Долбежев Кеңес үкіметін мойындамай, тіпті оның тез арада құлауы үшін қолдарынан келгеннің бәрін жасауды өз парыздары деп санайды.
Ал мұндай әрекеттер большевиктер мен Қытайдың Шыңжаң аймағындағы ресми мемлекеттік құрылымдар арасындағы диплома­тиялық қарым-қатынас орнатуда айтарлықтай қиындық тудырады.
Мысалы, 1918 жылғы 12 наурызда Жетісудың Әскери-революция­лық комитеті Құлжадағы телеграф кеңсесінде жұмыс істейтін большевик Маньковтың нұс­қау күткен жеделхатына жауап ретінде: «Маньков жолдасқа жөн-жоба көр­сетіп, одан Қытай үкіметіне жақ­сы көршілік ниетті жеткізуді сұрау» жөнінде шешім қабылдайды.
Алай­да Құлжадағы бұрынғы патша ар­мия­сының полковнигі Владимир Любаның қарсы әрекет етуінен Маньков Шыңжаңдағы жергілікті ресми өкімет орындарымен байланыс орната алмайды.
1919-1920 жылдары Түркістан майданындағы саяси басқарманың бастығы болған, кейін Жетісудағы Верный қала­сында комиссар қызметін атқарған жазушы Дмитрий Фурманов өзі­нің «Бүліншілік» атты деректі кітабында Владимир Любаны былай деп сипаттайды: «Сол кезде Құл­жа­да патша заманынан қалған бір кәрі орыс консулы отырды.
Ол бай­ғұс қайда барсын? Сол Құл­жа­дан шыға алмады.
Оның үстіне жа­ңа Ресей мүддесіне қызмет ету­дің ор­нына оған дұшпандық таныт­ты.
Демек, ол оңбағанның қар­жы­сы да бол­ғаны ғой.
Ал ақшамен бар­лық істі тындыруға болады.
Осы ақ­­ша­ға ол кәрі қақпас казактарды да ұстады, оларға көмектесіп, Жеті­су­ға соққы беруге де дайындады…».
Ол қандай қаржы еді? Дмитрий Фурманов нені тұспалдап отыр? Осы сұрақтарға жауап беру үшін жазушы Вадим Обухов­тың «Жоғалған жерұйық» кіта­­бындағы мына дерек­тер­ге үңілейік.
Шыңжаңдағы бұ­рын­­ғы орыс дипломатиялық қыз­метінің, Қытайдың басқа ай­мақ­­тарындағыдай, өз мақсатына жұмсау үшін Ресей-Азия банкінен қарызға алынған ірі көлемдегі қар­жысы болған.
1910 жылы құрыл­ған, Қазан төңкерісіне дейін акционерлік капиталы бұрын-соңды болмаған 50 мил­лион рубль көлеміне дейін ұл­ғайып, Ресей мен шет елдерде орналасқан 175 бөлімшеден тұра­тын, кең тамыр жайған бұл банк акцияларының төрттен үші Францияда жатқан еді.
1914 жылға қарай банк негізгі активтерінің, вексельдік және тауарға негіздел­ген несиелерінің, салым ақша мен ағымдағы есепшоттағы қар­жы көлемі жағынан Ресейдегі акцио­нер­лік коммерциялық банк­тер ара­сында бірінші орынды иеленген.
1917 жылы большевиктер бар­лық банк жүйесін мемлекет меншігіне көшіргенімен, біз сөз етіп отырған құрылымның шет елдердегі бөлімшелері салым ақша және қаржы ағымдары бойынша жұмыстарын біраз уақытқа дейін бұрынғыдай жалғастыра бер­ді.
Үрімшідегі Ресей-Азия бан­кі директорының қызметін төң­керіске дейін А.Суворов деген кісі атқаратын.
Азамат соғы­сы жыл­дарында да ол осы орны­нан мыз­ғымады.
Патшалық Ресей консулдарының және Шыңжаң­дағы ақ гвардияшылардың іс-қи­мыл­дарына қаржылық қолдау көр­сет­кен міне, нақ осы адам еді.
Шыңжаңдағы консул­дық­тармен тізе қоса әрекет жасаған ақ гвардияшылар өздеріне керек әскер бөлімдерін жабдықтау және оларды адамдармен, оның ішінде Қытай азаматтарымен толық­тыру, құпия да жедел ақпа­раттар алу сияқты санқилы мәселелерді ақша арқылы шешуде айтарлықтай табысқа жетіп, тастары өрге домалайды.
Ресей дипломаттары ақ гвардияшылар жасақтарын құрып және оларға елеулі қаржылық көмек берумен, ақ эмигранттар жетекшілерінің шет елдердегі басқа ұйымдар­мен байланысын қамтамасыз етумен ғана шектелмей, орыс диаспораларының өз ішіндегі және қытай өкімет орындарымен арадағы дау-дамайды реттеуде де дәнекерлік және бейтарап қазылық жасап отырды.
Мұндай ашық көрініс әсіресе атаман А.Дутов пен генерал Н.Щербаковты қанатының ас­ты­на алып паналатқан, жазушы Д.Фурманов жоғарыдағы өз романында сөз еткен патшалық Ресей­дің Құлжадағы бұрынғы консулы В.Любаның іс-әрекетінен анық байқалады.
Ол ақтардың қос генералына жағдай жасау үшін Шыңжаңның сол өңірге әмірі жүре­тін генерал-губернаторының аузын майлап, бетін бері қаратады.
Оған ақ эмигрант Анатолий Воробчук-Загорскийдің жазып қалдырған мына естелігі бұлжытпас дәлел бола алады: «Бақытымызға қарай Шың­жаң генерал-губернаторы Ян Цзяньсин ақтардың досы, боль­шевиктердің қас жауы болып шықты.
Консул В.Любамен пікірлесе отырып, ол осы жерге тұрақтаған казак орыстарға жылы қарап, жергілікті өкімет орындарына олардың әрқайсысына күніне екі қадақтан (бір қадақ 443 грамға тең) ұн, сондай мөлшерде ас әзірлеу мен үй жылытуға қажет тас көмір босатып отыруға нұсқау берді».
Мамыр айында бұл билік иесінің атаман Александр Дутовтың жаса­ғына Сүйдін қаласында тұрақтауға рұқсат бергенін біз жоғарыда айт­тық.
Сүйдін кеңестік Қазақстан шекарасынан 52 шақырым жерде, осы елден Құлжаға баратын күре жолдың бойында орналасқан қала-тын.
Және мұнда консулдардың күзетшілері үшін салынған 200 адамдық казармалар бар еді.
Шекарадан өткен жасақ 1000 адамдай болғандықтан, казактардың біраз бөлігі Сүйдін бекінісіне және өз қолдарымен қамал іргесіндегі беткейге қазып сал­ған жер үйлерге орналасты.
Тек 1-Орынбор полкі ғана Сүйдін қала­сынан 40 ша­­қы­рым жердегі Душе­гур қыстағын­да болды.
Бұлар­дың бәрі қы­тай өкімет орындары­нан жоға­ры­­да­ғы­дай мөлшерде көмек алып тұрды.
Айта кетейік, эмиграцияның мұндағы алғашқы кезеңінде большевиктермен қарулы күресті қай­та бастау деген бұрынғы ақ гвар­дияшылардың көпшілігінің ойына да келмеген нәрсе еді.
Олар үшін ең маңыздысы тірі қалу, тырбанып өмір сүріп, нәпақа табу болатын.
Орынбор әскері автомобиль бөлімінің бұрынғы басшысы Сергей Хитун өзінің жазып қалдырған күнделігінде сол кезді былай деп еске алады: «Шыңжаң уәлаятының губернаторы біздің басшымыз Бакичпен келісе отырып, орыстарды екі ай бойы азық-түлікпен қамтамасыз етуге уәде берді.
Қуаныштысы, арамыздағы кейбір пысық «кәсіпкерлер» бұл мерзімнің аяқталуын күтпестен өз нандарын өздері тауып жеуге кірісіп кетті.
Орынборлықтардың арасында біреуі елден кинофильм таспаларын алып шыққан екен.
Бұрынғы жарық қуатын беру рота­сының жауынгерлері қос доң­ға­лақ­ты арбаның үстіне электр моторын орнатты да, менің механик жігіттерім­нің көмегімен кино көрсете бастады.
Мотордың айналма белдігі үзіле берді.
Бірақ америкалық ковбойлар туралы киноның жергілікті қазақтар мен ұйғырларға ұнағаны соншалық, олар резеңке белдік қайта тігіліп, жалғанғанша шыдамдылықпен күтіп отыратын.
Жергілікті базарда көбінесе айырбас сауда жүретін еді.
Брикет түрін­дегі, яғни нығыздалып қаты­рыл­ған кірпіш шай кез келген ақша­дан да өтімді болды.
Мен қытай­лық қысқа етікті американ әскери шинелінің белдігінен тарқа­ты­лып алынған бір үлкен шумақ жасыл жіпке айырбастап алдым.
Бұрынғы офицерлердің біразы базарда жайма сөрелер жасап алып, қытайлар мен ұйғырларға қосыла сауда жасауға кірісті.
Олардың сөрелерінен фотоаппараттар да, қол сағаттары мен дүрбілер де, бесатар мылтық және темір шәугім, әскери киімдер де көптеп табылатын.
Бұл зат­тар­дың бәрін де жергілікті ха­лық қуана сатып алатындықтан орын­­бор­лықтардың саудасы қызып тұрды.
Әлі есімде, бірде балалайка оркестрі құрылып, ол губернатор үйінің ішкі ауласында ойын-сауық көрсетуге шақырылды.
Өңір басшысы аудармашы арқылы өнер көрсетушілерден «ең жақсы орыс әнін» орындауды өтінді.
Оркестр жақында ғана құрылғандықтан оның репертуары жұтаң еді.
Сондықтан балалайкашылар «Ай сәулесі төгіліп…» әнін орындау­ға ұйғарды.
Қытайлықтар әнді ұйып тыңдады.
Әнші оркестрдің с­үйе­мелдеуімен жоғары дауыс­ты пикколоны аяқтап, жылдам ыр­ғақ­ты стаккатоны жорғалата жөнел­г­енде бәрі де, тіпті губерна­тордың өзі де дуылдата қол соқты.
Балалайкашылардың әрқайсысына қытай доллары және түрлі-түсті қағаздан істеліп, ішіне өрік тол­тырылған сый дорба берілді».
Өмір осылай қалпына келіп, қайта жандана бастады.
Ал ақ гвар­­дияшы генералдар мен офи­цер­лердің түпкі ойы, көзде­ген мақсат-мүддесі қандай еді? Олар­дың шекараның арғы бетіндегі жеңі­ліс­тен рухы бәсеңсіп, күйзел­ген әскери бөлімдерінде уақыт өте ұйым­шылдық пен тәртіп қай­та орныға бастады.
Осыны бас­қа­ларынан бұ­рын сезген Александр Дутов 1920 жыл­дың 12 тамызында Шыңжаң ай­ма­ғындағы большевиктерге қар­сы күштерді өз басқаруындағы Орын­бор әскерімен біріктіру туралы №141 бұйрық шығарды.
Жағдайды ой таразысына салып қарағанда мұндай пәрмен қажет те еді.
Бірақ генерал-лейтенант көпе-көрінеу өз өкілеттігін асыра пайдаланып, сол­түстік-батыс Қытайға өткен ақ­тар жасақ­тарының қолбасшылары бір-бірі­нен тәуелсіз әскербасылар ғана емес, көп жағдайда бір-біріне тең ге­нералдар екенін ескермеді.
Вадим Обуховтың «Жоғалған жер­ұйық» кітабындағы деректерге қара­ғанда генерал-майор шеніндегі Сібір казактары әскерінің атаманы Борис Анненков және Жетісу казак­тарының атаманы Николай Щер­баков өздерімен дәрежесі тең Орын­бор казактары атаманының құзы­ры­на мойын ұсынудан мүлдем бас тар­­тады.
Генерал-майор Ни­колай Щер­­баков жоғарыдағы бұйрық­ты оқы­ғанда тіпті Орынбор ата­ма­нын жекпе-жекке шақыруға дейін бар­ған.
Бұған оның қытығына тиер сөз­дер айтқаны себеп болған сияқты.
Өзі­нің бұйрықтарында генерал-лейте­нант Жетісу атаманын «өте қатал, халық­тың көңіл-күйін қаперге де алғы­сы келмейтін өктем адам және шаруа­­­лардың жауы» деп сипаттайды.
Алек­сандр Дутовтың берген ақпа­рына сүйеніп, қытай өкімет орындары Ни­ко­лай Щербаковты бірнеше күн­ге қа­мау­ға алады.
Осылайша жағ­дай жек­пе-жекке шығатындай ушық­паса да бір бұйрықтың кесірінен атаман­­дар арасына араздық сынасы қағы­лады.
Сүйдіндегі пәрменнен хабардар болған генерал Андрей Бакич те өзінің Александр Дутовқа бағынудан және қарамағындағы корпусын оның басқаруына беруден бас тартатынын мәлімдейді.
Орынбор атаманының оны орнынан түсіріп, қамауға алмақ әрекеті сәтсіз аяқталады.
Бұл шиеленіс екі генералдың бірлесе жұмыс істеуі мүмкін емес екенін көрсетеді.
Алайда, Александр Дутов өз штабының төңірегіне Шың­­жаң аймағында ғана емес, боль­шевиктер билігіндегі Ресей жеріндегі де коммунистерге қар­сы барлық күштерді топтастыру әрекетін тоқтатпайды.
Ол Қиыр Шығыс­тағы монархияшылар мен ақ гвардияшылар ұйымдарынан қаражат алып, Іле өлкесінде атыс қаруларын сатып ала бастайды.
Барлау және қарсы барлау жұмыс­тарын жандандыра түседі.
Александр Дутов тұсында мұндағы арнаулы қызметтің бейресми жетекшісі былайғы қауымға Владимир Покровский есімімен белгілі игумен Иона еді.
Ол қарсы барлауға жауапты болып, жасақ үшін қаражат жинаумен ғана айналысып қоймай, кеңестік Ресейге қарсы әскери қимылды насихаттаушы басты идеологтардың бірі болады.
Поп әкей: «Бұл жорық енді зұлымдыққа қарсы шешуші шайқасты бейнелейтін соңғы жорық», – дегенді ел құлағына құйып, сіңіре бастайды.
Осы пір­адар туралы Түркістан майда­нының барлау бөліміндегі мәліметте былай делінген: «Дутовқа қосылған соң ол ешқандай қиындықсыз-ақ оны өз ырқына көндіріп алды.
Атаманның оң қолына айналды да көп ұзамай әскердің бас діни қызметшісі болып тағайындалды.
Уақыт өте оның Дутовқа ықпалы күшейгені сонша, генерал оның кез келген тілегін лезде орындайтын болды.
Атаманның кеңестік Ресейге қарсы 1920 жылы басталады деп болжанып отырған шабуылы да осы тілектердің бірінен саналады».
1920 жылдың күзінде өзінің көп хаттарының бірінің иесіне жауап бере отырып Орынбор атаманы: «Жетісу мен Ташкент ара­сының өн бойында жұмыс жүріп жатыр.
Мен Харбинмен және Қырымдағы генерал Врангельмен байланыс жасап тұрамын», деп хабарлайды.
Зерттеуші Давид Голинковтың «КСРО-дағы анти­кеңестік құпия ұйымның күйреуі» атты кітабындағы деректерге қа­ра­ғанда 1921 жылдың басында Александр Дутов ағылшын барлау қызметімен байланыс орнатады.
Анығында бұл «байланыс» оның большевиктердің Жетісудағы жағдайын тұрақсыздандыруға орыс генералынан кем мүдделілік танытпайтын Қашқариядағы ағылшын консулымен әңгіме­лесуіне келіп тірелген сияқты.
Осы мақсатқа жету үшін атаман шетелдердегі Кеңес өкіметіне қарсы ұйымдармен де, генерал Петр Врангельмен де белсенді түрде қатынас орнатады.
Ол кезде Врангель Ресей эмиграциясының барлық әскери істерінің ресми жетекшісі ғана емес, қуғындағы үкімет ретінде «большевиктермен күрестегі барша күштерді бірік­тіре­тін заңды өкімет иесі», деп таныл­ған Орыс кеңесінің төрағасы да еді.
Сонымен қатар, Александр Дутов Орта Азиядағы басмашылар қоз­ғалысының жетекшілерімен, Жетісудағы Кеңес өкіметіне қарсы астыртын ұйымдармен де тығыз қатынаста болады.
1920 жылдың 1 қазанында Ферғана бас­машыларының көсемі, құрбашы Эргашбай Бердиевке жазған хатында атаман былай деген: «1918 жылдың жазында-ақ Орынбордағы маған байланыс орнатып, бірлесе әрекет ету тапсырмасымен сіз­ден бір адам келген еді.
Мен одан өзіңізге хат және біздің дос­тығы­мыз бен бірлескен әскери қи­мы­лымыздың белгісі ретінде күміс қанжар мен барқыт шапанды сыйлыққа жібергенмін.
Бірақ ол адам сізге жете алмаған сияқты.
Мен сіздің бірлесе әрекет ету туралы ұсынысыңызды Орынбор казактары әскерінің Әскери үкі­метіне жеткізгенмін.
Онда Үкімет алқасы өзінің шешімімен сізді Орынбор казактары қатарына қосып, өзіңізге жасауыл шенін берген болатын.
Содан бір жылдан соң генерал Зайцев келіп, сіздің маған деген құрметіңізді білдірді.
Омбыдағы адмирал Колчактан Хиуа мен Бұхараға елшілер баратынын пайдаланып, сізге солар арқылы тағы да хат, жасауыл эполеті тағылған шапан, күміспен көмкерілген қару және өзімнің суретімді жіберген едім.
Алайда, мендегі мәлімет бо­йынша, бұл елшілер сізге жетпеген көрінеді.
Мен сізбен байланыс жасауға үшінші рет әрекеттеніп отырмын.
Қазір біз Қытай шекарасындағы Жаркентке таяу Сүйдін қаласын­дамыз.
Менің қоластымда 6 мың адамға жуық жасақ бар.
Туында­ған жағдай мен тәртіпке байланысты мен қару-жарағымды әзір­ше Қытай үкіметіне тапсырдым.
Енді тағы да шабуылға шы­ғып, Жаркентке соққы берер сәт­ті күтіп жүрмін.
Бұл үшін өзі­ңіз­бен байланыс және тізе қос­қан қи­мыл керек.
Мархабатты жауа­бы­ңызды күтемін.
Сізге және сіздің батырларыңызға сәлемімді жолдаймын».
Алайда, Ферғана басмашылары Александр Дутовпен қандай да бір әскери бірлескен түрдегі әре­кет жасауға үлгермейді.
Құр­ба­шы Эргашбай қожа Бер­диев өзі­не жолданған хатты ала алмайды.
Ол 1920 жылдың көктемінде Кеңес өкіметімен ымыраға келеді де, көп ұзамай өз маңындағы адамдардың бірінің қолынан ажал құша­ды.
Сүйдінге бассауғалап барған Орын­­бор атаманы мұны білмеген..Ал енді шет жерге жетісімен бірден қарулы жасақ құрып, тіпті онымен де қоймай қарсы барлау жұмысын жандандырған ақ гвар­дияшыларға Кеңес өкіметінің көз­қарасы қандай болуы керек еді? Орта Азиядағы басмашыларға хабаршыларын жіберіп аласұрған атаманға қызылдар қандай амал қолдануы тиіс-тін? Бұл мәсе­ле­лердің сол кездегі жағдайға орай бір ғана ақылға қонымды шешімі «қайта шапқалы тұрған жауды» күш жинауға мүмкіндік бермей, жөргегінде тұншықтыру болатын.
Тамырымен қопарып жойып жібермесе жаралы дұшпан қауіпті.
Қаскүнем күш басшысының көзін құрту Түркістан майданының Революциялық әскери кеңесіндегі Бүкілресейлік Төтенше комиссия – ВЧК-ның революция жаулары мен бүлікшілерге қарсы күрес жә­не барлау бөліміне тапсы­ры­ла­­ды.
Опе­рация жоспарын РК(б)П Ор­­­­­та­­лық Комитеті Түркістан бю­ро­­­­сы­­ның мүшесі, ВЧК-ның Түр­кі­с­тан­дағы уәкілетті өкілі Яков Петерс жасайды.
Ал оны ұйым­дастырушы Түркістан майданы барлау бөлімі бастығының орынбасары Василий Давыдов болады.
Операцияға жетекшілік етушілер Ташкентте отырады.
Жергілікті жерде оның іске асуына аймақтық дәрежедегі басшылар: Жетісу облыстық ЧК басшысы Федор Эйхманс, Жаркент ЧК-сының бастығы Николай Суворов және оның орынбасары, Түркістан майданының арнайы бөлімінің Жаркенттегі бөлімшесінің мең­геру­шісі қызметін қоса атқарған Михаил Крейвис жауапты болады.
Ал тапсырылған істің бас­ты орындаушылары міндетін Жетісу облысындағы Жаркент милициясының бастығы Қасым­хан Чанышев пен осы мекеме­нің қыз­меткері, чекист Махмұд Қожамияров және бұлардан басқа 5 адам өз жауапкершіліктеріне алады.
Қасымхан Чанышевке таңдау кездейсоқ түскен жоқ еді.
Ол арғы тегі дәулетті, кейбір дерек­терге қара­­ғанда, ата-бабасы І және ІІ гильдиялы көпестер әуле­­ті­нен тарайтын адам болатын.
Татар саудагерлері Чаны­шев­­тер көптеген жылдар бойы Шың­жаң мен Ресейдің шекаралас ай­мақтарында желі оңынан тұрып, сауда-саттық жасап жүрген адам­дар еді.
Милиция бастығы Қасым­ханның немере ағасы Құсайын Чанышев Шәуешек пен Үрімшіде кең де жайлы жеке үйлері болға­ны­на қарамастан, үнемі Құлжада тұратын.
Сондай-ақ, ол орыс консулдары және ақ гвар­­дияшылар офицерлерімен жақ­сы қарым-қаты­наста-тын.
Осы­­ның бәрін ескер­генде Жар­кент мили­циясы­ның бастығы чекис­тердің барлау  операциясындағы болашақ «қаш­қын» кейпіне әб­ден лайықты еді.
Мұны Жаркент ЧК-сының бастығы Николай Суворовтың Жетісу облыстық ЧК бастығы Федор Эйхмансқа жолдаған хатын­дағы сөздер айғақтайды.
Зерттеуші В.Данкеевтің «А.И.Дутовқа қарсы архив материалдарында» ол құжат былай сөйлейді: «Операцияны жүзеге асыру қолынан келеді дей­­тін барлаушылардың ұсы­ным­­­намаларын жан-жақты тал­қыла­­ғаннан кейін Жаркент мили­циясының бастығы Қасым­хан Чанышевті дұрыс көріп отырмын.
Ол революция ісіне шексіз берілген, ұйымдастырушы­лық қабілеті жоғары, қиын сәт­те қисынды жол таба білетін жан.
Шыңжаңдағы атақты көпес­тердің туысы.
Өзі білімді, Дутов­тың штабындағы полковник Абылайхановпен жақсы таныс.
Біздің қолымыздағы деректерге қарағанда, ақ гвар­дия­шыл сілімтіктер көптен бері Чаны­шевпен жақындасудың амалын таба алмай жүр…».
Құжат стилін сақтай отырып енді Қасымхан Чанышевтің хабарламасын оқиық: «Жетісу облыстық ЧК-сының жауапты қызметкері Давыдов (маған) 21 ақпаннан қалдырмай, яғни шекараның осы учаскесінде ақтардың шабуылға шығуы ықтимал кезге дейін, атаман Дутовтың көзін жоюды тапсырды.
Операцияға әзірлік пен оның барысы туралы Суворовқа баяндап отыруға тиіс болдым.
Орынбасарым – Махмұд Қожамияров, Жаркент уездік милициясының қызметкері.
Ол контрабандистермен күресте ерекше көзге түскен.
Көрмеген жердің ой-шұқырын жақсы аңғарып, тез бейімделе кетеді, адам­дармен қолма-қол тіл табыса біледі.
Шығыс халықтары кү­ресінің тәсілдерін жетік мең­герген, қарудың қай түрінен болса да өте жақсы ата алады.
Оның туысы – Құдыс (шын аты – Көдек – ред.) Байсымақов.
Аттың құлағында ойнайтын шабандоз.
Ату құра­лын өте жақсы меңгерген.
Карабиннен құра­лайды көзге ататын мерген.
Қылыш пен қанжарды тамаша пайдалана біледі.
Сұлтан (шын аты – Солтанай – ред.) Маралбаев.
Жаркент уездік милициясының қызметкері.
Орыс, қытай тілдерін біледі, пистолеттен өте жақсы атады.
Бұлар іс жүзінде кез келген жауынгерлік тапсырманы орындауға қабілетті екенін талай рет дәлелдеген жандар.
Кезінде шекара арқылы сан рет мол мөл­шер­де апиын алып өтіп жүрген, құра­мында 46 адамы бар, жақсы қару­ланған контрабандистердің әрекетіне нақ осы топ тыйым салған болатын».
ЧК-ның ұйымдастыруы бо­­йынша 1920 жылдың қыр­күйе­гінде Қасымхан Чанышев жанына Махмұд Қожамияровты ертіп «құпия түрде» Сүйдінге «қаша­ды».
«Кеңес өкіметіне өк­пе­леген» адамның кейпі шынайы көрінуі үшін қауіпсіздік органдары Қасым­хан Чанышевтің қатын-бала­сын, ет жақын туыстарын, барлығы он адамды тұтқынға алады.
Бір айтарлығы, егер ол жоспарланған әрекеттен бас тартса, жауды алдау мақсатындағы бұл «тұтқындау» кепілге алынғандар үшін сұмдық шындыққа айналуы да мүмкін еді.
Сонымен болашақ операция өтетін жерге келген күннің ертеңіне-ақ Қасымхан Чанышев өзінің ескі танысы, бір кезде полковник Павел Сидоровтың жағында рево­лю­цияға қарсы белсенді түрде әрекет жасағаны үшін 20 жылға лагерьге айдалуға үкім етілген, бірақ жазадан қашып құтылған Жаркент қаласының бұрынғы дуанбасысы Ф.
Көп ұзамай полковник Абылайханов және Миловский Чанышев пен Қожамияровты генерал Дутовпен таныстыруға мүмкіндік туғызады.
Қасымхан Чанышев осылайша күндіз Жаркент милициясы­ның басшысы, түнде «ақ гвар­дияшылардың жансызы» болып шекарадан әрі-бері өтіп жүреді.
Осылай «екі жаққа да жұмыс істеу» арқылы ол Орынбор атаманының сеніміне кіреді.
Александр Дутов оны «князь» деп құрмет көрсете атайтын болады.
1920 жылдың қарашасында «князьге» жазған хатында ол былай дейді: «Сіздің хатыңызды алдым.
Берген мәлімет және тындырған жұмысыңыз үшін зор ризашылығымды білдіремін.
Жаңалықтарға келетін болсақ, Алтай губерниясында және Семей маңында көтеріліс жүріп жатыр және жергілікті билік оны баса алмады.
Қиыр Шығыс­пен, сондай-ақ, Врангельмен бай­ланыс орнатқанбыз.
Маған қызылдар Қытайға жорық жасамақ ниетте және әскери штаб Жаркентке көшіріледі деген сыбыс жетті… Бұл шындыққа жанаса ма? Сіздің егжей-тегжейлі сұрақтарыңызға жауапты келесі хабаршыңыз келгенде беремін.
Оны 16 қара­ша күні кешқұрым уақытта жіберуі­ңізді сұраймын.
Мен одан іс-қи­мыл­дың толық жоспарын беріп жіберемін…».
1920 жылдың желтоқсан айында Давыдов Петерске жеделхат жолдайды: «Жаркенттен.
Шәуешек маңындағы генерал Бакичтің корпусындағы және Степановтың дивизиясындағы адамдар саны – 5000.
Құлжа төңірегінде 3 000 жауынгері бар атаман Дутов және Анненков күштерінің қалдықтары орналас­қан.
Дутов Жетісу казактары мен мұсылман байларына арқа сүйемек.
Шекарадан өткен соң Ферғана, сондай-ақ, Бұхара басмашыларымен күш біріктіруді ойластыруда».
Бұған жауап ретінде ВЧК бас­шылығы Александр Дутовтың көзін жою операциясын жеделдетуге шешім қабылдайды Василий Давыдов, Федор Эйхманс және Яков Петерс ұсынған, сондай-ақ, ВЧК төрағасы Феликс Дзер­жинский мақұлдаған алғашқы жоспар бойынша Дутовты ұрлап, РСФСР-ға алып келіп, артынан ашық сот өткізілуі тиіс еді.
Бұл шараға зор мән берілгені сон­шалық, РСФСР Халық Комис­сариатының қаржы бөлімі Нико­лай патша заманындағы ал­тын-күмістермен есептегенде оған сол кезде аса қомақты болып саналатын 20 мың рубль көлемінде ақша бөледі.
Деректі құжаттармен анық­тал­ғандай, бес кездесудің бірінде «қашқындарға» әбден сенген Александр Дутов олардан Кеңес жеріне халықты большевиктер үкіметіне қарсы көтерілуге шақы­ратын бір құшақ үгіт парақ­шаларын беріп жібереді.
Үндеу мәтіні мына мазмұнда болатын: «Адасып, тығырыққа қамалған бауырлар, азап көрген отандастар! Сендердің қиналған дауыстарың маған жетті.
Мен көз жастарыңды, қайғы-қасіреттеріңді, мұң-мұқтаждарың мен шеккен азаптарыңды көрдім.
Кеудемдегі орыс жүрегі мен православ сенімі сендермен бірге!» – делінген онда.
Осы үнпарақтарды алып Жеті­су ЧК-сына келген Қасымхан Чанышев тапсырманы қадағалап отырған Федор Эйхмансқа атаманды қолға түсіріп, оны тірідей Кеңес жеріне әкелу жоспарын іске асыру мүмкін емес екенін, себебі, оның күзетшілерінің тым көптігін айтып, өзі барып жүрген кезде ойға түйген басқа да қиындықтарды жасырмай баяндайды.
Осыдан соң чекис­терге жоспарды өз­гертуге тура келеді.
Ақ гене­рал­­дың көзін сол Сүйдінде жою тура­­лы шешім қабылданады..Николай Суворов барлауға жіберген Мах­мұд Қожамияров, Мұқай Бай­сымақов және Юсуп Қадыров Сүй­діннен жағымсыз хабар әкеледі.
Чекист, кейін біз сөз еткелі отыр­ған оқиғаны тәптіштеп жазған Н.Миловановтың «Көрінбейтін майдан» атты жинақтағы келтір­ген дерегіне қарағанда, сол кездегі рождество мейрамынан кейін іргедегі Күре бекінісінде тұрған маньчжур полкі бүлік шығарғандықтан, Александр Дутов үйінен аттап бас­пайтын болған.
Сүйдін қамалын қытайлар әскери жағдайда деп жариялаған және бұл бүлік то­лық басып-жаншылғанға дейін созылуы мүмкін.
Арғы беттен оралып келген барлаушылар болжамы дұрысқа шығады.
Тек қаңтар айының соңына қарай Шыңжаңның жергілікті халқы хунхуздар деп атап кеткен маньчжурлар полкі тынышталып, қамалдағы бейбіт өмір арнасына түседі.
Осы кезде Алматыдан облыс­тық ЧК-ның соңғы ақыл-кеңесін алып оралған Николай Суворов өзіне бірден Қасымхан Чанышевті шақырып алады.
– Негізінде бұл өте қарапайым жоспар, – дейді ол.
– Сіз атаманға хат жіберіп, онда шекарадан өтерде кенеттен аяғыңызды «мертіктіріп алғаныңызды» айтасыз.
Осыны сылтауратып оны өзіңіз тоқ­таған үйге келіссөз жүргізуге шақы­ра­сыз.
Егер ол бұған сенсе, сіз оны Сүйдіннен алып шығып, Жар­кентке жеткізесіз.
Қайтар жол­дағы өзіңізге таныс жерлерде біздің адамдар қуғыннан жылдам құтқару үшін тың аттарды да­йындап тұрады.
Дутовтың ақымақ емес екеніне біз талай рет көз жет­кізгенбіз.
Ол сіздің аяғыңызды «мер­тіктіріп алғандықтан» уақы­тын­да оған өзіңіз келе алмаған­дығыңызға сенбеуі де мүмкін.
Ондай жағдайда сізге ол жерден тезірек сытылып шығудан басқа жол қалмайды.
Жоспар қарапайым болғанмен, оны орындау оңай емес.
Күшімізді қалай орналастырған дұрыс екенін тағы бір салмақтап алайық.
Әрине, ең маңызды да жауапты міндет өзіңізге жүктеледі.
Барлық істің нәтижесі сіздің жылдам, батыл қимылыңызға байланыс­ты.
Бірақ атаманға өзіңіздің хаты­ңыз­ды апаратын адамның да жауап­кершілігінің маңызы кем емес.
Қалай ойлайсыз, бұл тапсырманы кімге жүктеуге болады?
– Меніңше, бұл істі Махмұд Қожамияров қана тындыра алады.
Біріншіден, біздің шабар­мандарымыздың арасында Алек­сандр Дутовқа ең жақсы таныс адам сол.
Екіншіден, генералдың күзетшілері де оны біледі.
Оның үстіне, егер атаман маған келуге ықылас танытпаса немесе одан да жаманы, өзіне тұзақ құрылғанын сезіп қалса, Махмұд өзге адамдар шыға алмайтын тұйықтан жол тауып кетеді.
– Не айтары бар, пікіріңіз орынды.
Енді келесі мәселеге көшейік, – дейді Николай Суворов.
– Ертең сіз Ғазис Ушурбакиев пен Махмұд Қожамияровтан басқа Мұқай және Құдыс Бай­сы­мақовтар, Юсуп Қадыров, Сол­танай Маралбаев жолдастармен кездесіп, оларға тапсырманы түсіндіруіңіз керек.
Өзіңіз 2 ақпаннан кешікпей Сүйдінге жетіп, сонда Ғазис Ушурбакиев арқылы жететін нұс­қауды күтесіз.
– Ол жерге жеткен соң, – деп жалғастырады сөзін Николай Суворов, – жергілікті тұрғындар арасына Жаркентте атаманның тыңшысы болып жүрген Нехо­рош­ко тұтқындалыпты деген сыбыс таратасыз.
– Ол ұсталып па еді? – деді Қасымхан.
– Жоқ, бірақ бүгін түнде солай болады.
Сонымен қатар, Қасым­хан Чанышев өзге бір топ тың­шылармен бірге тұтқындаудан құтылып кетіп, ЧК оларды іздеп жатқан көрінеді деген қаңқу сөз таратасыз.
Осыдан кейін Николай Суворов қараңғылық қоюланған мезетте Махмұд Қожамияровпен кездеседі.
Олар кеңсенің түпкі бөл­месінде бәсең дауыспен сөй­лесіп отырады.
– Сіз алаңдамаңыз, – дейді ЧК бастығына Махмұд.
– Егер атаман баруға келіспесе, біз оны… Жә, айтайын дегенім, Дутов мені жақсы таниды.
Соңғы кезде тіпті ол менімен қол ұсынып сәлем­­дескен.
Ал оның казактары қу адамдар.
Олар атаманның кім­ге қалай қарайтынын осындай қи­мыл­дардан-ақ біледі.
…Белгіленген күні бір топ адам Сүйдін іргесінде жасырын әрекет жасайтын Ушурбакиевтің үлкені Насыр дайындаған үйге келеді.
Қасымхан мұнда өз көмекшілерінің күндізгі уақытта жұрт назарын аударып көшеде жүруіне қатаң ты­йым салады.
Қамалдағы жағдай туралы барлық мәліметті ол түн мезгіліндегі кездесуде жинап отырады да тапсырманы орындауға тастүйін дайын болады.
Баяу жылжыған уақыт сарыла күтумен өтіп жатады.
Ақыры, 6 ақпан күні таңғы алакеуімде Жаркенттен Насыр Ушурбакиевтің інісі Ғазис: «Істі енді кешіктіруге болмайды.
Бастаңдар!» – деген хабарды алып жетеді.
Бұл кезде бәрі дайын еді.
Қасымхан Махмұдқа хатты тапсырады да топтағы адамдарына кешкі сағат алтыда қараңғылық түскенде өз үйінде жиналуға нұсқау береді.
Белгіленген уақыт та келеді.
Қасымхан Чанышев Махмұд Қожа­мияровқа алтыатар ұсынып:
– Сақтықта қорлық жоқ, мынаны ал.
Бірақ аса қысылтаяң жағдай болмаса оқ атпа, ал егер атаман бекіністен шығудан бас тартса немесе бүкіл топқа қауіп төнсе қапы қалма, – деп ескертеді.
– Хатта басқаша жазсам да, қамалға мен сендермен бірге барамын.
Сонан соң Қасымхан қамалдың сызбасы түсірілген бір парақ қағазды жайып жібереді де:
– Мұнда қара.
Мынау Алек­сандр Дутовтың жұмыс бөлмесінің терезесі, оның желдеткіші үнемі ашық тұрады.
Мына жерде аттарды күтушіге тапсырып кетеміз.
Ең бас­тысы, қарауыл үйінен атаман­ның күзетшілерін шығармау керек.
Бұл шаруаны өз мойныма аламын.
Күзетшілердің бір де бірі генералға көмекке келмейді деп үміттенемін.
Әлдеқалай іс насырға шапса, атаманға және оның көмекшісіне шамаң жете ме?
– Алаң болма.
– Жақсы.
Қамалдың ішінде өзімізді үйіміздегідей еркін ұста­йық.
Ісіміздің сәтті болатынына ешқандай күдік, ешқандай қобалжу болмасын.
Не болса да шапшаң, батыл қимылдаймыз.
Сонан соң атқа қонып, қақпаға тартамыз.
Егер бәрі ойлағандай болып жатса, терезенің түбіндегі бізге естірте атаманға дауысыңды көтере алғыс айт.
Онда мен дер кезінде қақпадан өтіп үйіме қайта ораламын да, қонақтарды қарсы аламын..Жанболат АУПБАЕВ,
«Егемен Қазақстан»
 (Жалғасы бар).