Сүйінші! Биліктің уәдесі орындалатын күн таяу.
Петербургтегі антропологиялық қордың кунсткамерасында сақталып келген Кейкі батырдың басы елге әкелінеді.
Бұл туралы Берік Әбдіғалиұлы мәлімдеді..«Ертең, сағат таңғы 04:50-де Мәскеуден арнайы бортпен 1916 жылғы ұлт-азаттық көтерілістің қаһарманы, 1923 жылы большевиктер қолынан қаза тапқан Кейкі батырдың басы елге жеткізіледі.
Әзірге жерлеу рәсімін ұйымдастыру бойынша үкіметтік комиссия құрылуда», – деді саясаттанушы.
Кейкі (Нұрмағамбет) Көкембайұлы – 1916 жылы Торғай даласында болған көтеріліске белсене қатысып, қазақ даласының азаттығы жолында қолына қару алған.
Оның құралайды көзге атқан мергендігі мен батырлығы жайына ел арасында түрлі аңыз-әңгімелер тараған.
Батырдың жұрт алдындағы беделі де жоғары.
Мұнысы қызыл әскердің қолайына жақпады.
Қазақ даласына білгенін істеп, белсенділерді бір шыбықпен айдауды көздеген большевиктер үшін Кейкі батыр қауіпті еді.
Сондықтан да оны айуандықпен өлтіріп, басын кесіп әкетеді.

Ресей жерінде тек Кейкінің ғана емес, қазақтың маңдай алды марғасқаларының басы жатыр.
Кейкінің артынан Кенесарының басы оралса жоғымыз түгенделейін деп тұр.
Оларды елге қайтару туралы мәселенің көтерілгені де көп болды.
Тек осы жылы екі елдің Үкімет басшысы кездескен соң барып, сең қозғалғандай болды.
Батырдың басы елге келе жатыр.
Бұл да болса ұлттың рухын асқақтатып, жігерін жанатын оқиға болды..