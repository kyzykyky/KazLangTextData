Орыс тарихшылары Кенесары ханның ұлы Ахмет сұлтанның қолжазбасын тапты, — деп хабарлайды «kaz.365info.kz» сайты.
Бұл қолжазбада Кенесары хан мен Садық Кенесарыұлының өміріне қатысты бұрын соңды ешқайда жарық көрмеген тың деректер бар..Әкесі Кенесары хан мен ағасы Садық туралы Ахмет Кенесариннің әңгімесі аударылып, 1889 жылы Ташкентте баспадан шығаруға әзірленген екен.
Бірақ оның түпнұсқасы жоғалып кетіпті.
Тарихшы Илья Зайцев құжатты тарихи мұражайдың сөрелерінен кездейсоқ тауып алады.
Соның негізінде Мәскеуде аты аңызға айналған билеуші — қазақтың соңғы ханы мен оның серіктестеріне арналған «Кенесары Қасымов: тұлға, тағдыр, дәуір» атты кітап жарыққа шықты.
Оның тұсукесері Мәскеудегі Ресей мемлекеттік кітапханасының шығыс әдебиеті орталығында кесілген.
Бұл шараны ұйымдастыруға Ресейдегі Қазақстан Республикасының елшілігі ұйтқы болған.
 64 парақтан тұратын құжат осы жылдар бойы танымал тарихи артефактілерді жинаушы мен зерттеуші Сырдария облысы губернаторы Николай Гордеков қорының сөресінде сақталған болып шықты.
Негізі, қазақ халқы үшін құнды мұра РФ Мемлекеттік тарихи мұражайынан 2004 жылы табылған екен.
Бірақ тарих ғылымдарының докторы Илья Зайцев түпнұсқаның құндылығын аңғармағанын мойындады.
«Біз көрме жасайтын болдық.
Сөйтіп мұрағаттағы аса көрнекті жазбалардың үлгілерін таңдаған болатынбыз.
Ол кезде мен жазбаның мәтініне де қатты назар аудармаппын.
Бір жағынан, ол кезде мен Қазақстан тарихын жақсы білмейтінмін, сондықтан оның маңыздылығын дұрыс бағалай алмадым.
Кейін, Кейкі батырдың басы, Кенесары хан туралы баспасөзде айтыла бастағанда, сол жазба есіме түсті, оны оқып шығып бұл қолжазбаның аса құнды екенін бір-ақ білдім», — дейді Зайцев.
Бұл қолжазба қазақстандық ғалымдар мен тарихшылар үшін маңызды оқиға болып табылады.
Ал оны жариялау – қазақ тарихын жаңаша қарауда ауқымды жұмыстардың бастауына түрткі болмақ..