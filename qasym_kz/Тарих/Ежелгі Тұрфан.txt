Көлігіміз Үрімжіден Тұрфанға жүйткіп келеді.
Жол жақсы болғандықтан, онымен жүрудің өзі бір рақат.
Мен бұл көне қалаға көзді ашып-жұмғанша келіп қоямын деп ойламадым.
Үрімжі қаласындағы біз орналасқан «Сиюи» қонақжайына ертеңгісін ерте келген Тұрсынай апай:
– Үрімжіде нені көргілерің келеді? – деп сұрады.
– Үрімжі бұл заманауи қала ғой.
Мұнда биік, зәулім үйлер молынан ұшырасады.
Осы күнге дейін мұндай қалаларды аз көрмеген болуым керек.
Менің көңілімді елеңдетіп отырған осы арадан 180 шақырым қашықтықта орналасқан көне қала – Тұрфан болып отыр.
Реті келіп, мүмкіндік болып жатса, сол қаланы бір көріп аралап қайтсақ деп едім.
– Онда сіздің жолыңыз болайын деп тұр екен, Исмаилжан.
Менің Бахтияр дейтін ұлымның бүгін қолы бос.
Сол сіздерді Тұрфан қаласына апарып келсін, – деп езу тартты әйел..Тұрсынаймен біз сол күні таныстық.
Ол біздің Алматыдағы құдаларымыздың жақын досы.
Жасы елуде болғанымен, өз жылынан әлдеқайда жас көрінеді.
Ұйғыр тілінен бөлек, қытай тіліне де жетік.
Туған өңірінің тарихы мен географиясын тамаша біледі.
Ұзақ жылдар бойы Үрімжідегі телевидение мен радиода корреспондент болып жұмыс істеген.
Тұрсынай ұйғыр тілі немесе әлдебір ауданның тұрмыс-салты туралы қызықты әрі тұшымды әңгімелейді.
Оны тыңдаудың өзі бір ғанибет.
Білімді, адаммен тез тіл табысады, туған өлкесі туралы сағаттап айтуға бар.
Ол 80-ші жылдардың соңында алғаш рет Алматыға келіп, осы жерде достар тауып, оңтүстік астанаға ғашық болды.
Достары Үрімжіге келіп қонақ болады, өзі де Қазақстанға әр жыл сайын келіп тұрады.
«Тұрфан қаласы Тұрфан ойпатының солтүстік бөлігінде, таулардың оңтүстік етегінде орналасқан.
Бұл – әлемдегі ең төменде жатқан шөлді өңір және тереңдігі жағынан Өлі теңізден кейінгі екінші орын алады.
Ойпат Шығыс Тянь-Шань тауларымен қоршалған, жанында Такла-Макан шөл даласы бар.
Ойпаттың ұзындығы 100 шақырым, ені 50 шақырым, дүниежүзіндегі ең ыстық жердің бірі.
Бүгін ол қалада ауа райы қалай болып тұр екен?» деп жымиды Тұрсынай.
Тұрсынайдың екі ұлы бар.
Кішісі – режиссер, Үрімжідегі киностудияда жұмыс істейді.
Үлкені 34 жастағы ­Бахтияр медицина университетінің түлегі, қаладағы ауруханалардың бірінде хирург-травмотолог болып істейді.
Бізді Тұрфанға осы Бахтияр әкеле жатыр.
Бізбен бірге Бахтиярдың үш жасар ұлы Камран да қаланы алғаш рет көрмек.
Көлігіміз жолды бар болғаны екі-ақ сағатта еңсеріп тастады.
Жолай электр энергиясын өндіретін жүздеген жел генераторларын көрдік.
Олар сансыз көп, есептеу мүмкін емес.
«Бұл жердің қатты соғатын желі де пайда келтіріп тұр» деп таңғалды әйелім Арзугуль.
Біз атақты Айдын көлінің жанынан өттік.
Бұл Тұрфан ойпатындағы ең терең жер.
Көл – теңіз деңгейінен 154 метр 43 сантиметр тереңдікте жатыр.
Аумағы аса үлкен емес, бар болғаны 22 шаршы километр, тереңдігі 80 сантиметр, бірақ мұнда тұздың мөлшері орасан зор.
Тұрфан қаласына кіріп келе жатып біз кішігірім мұнай мұнараларын байқап қалдық.
«Бұл жерде көмірсутек қоры көп, мұнай мен газ өндіріледі» деп түсіндірді Тұрсынай.
Көп ұзамай қалаға да кірдік.
Көлікте кондиционер жұмыс істеп тұрғандықтан іші салқын болды, бірақ мен сырттағы ауаның 47 градус ыстық екенін білгенімде бойымды үрей билегендей болғаны да рас.
Біз көліктен шыққанда даланың ыстығы соншалық мен өзімді орыс моншасының қыздырынатын бөлмесінде отырғандай сезіндім.
Бірақ бұл алғашқы әсер ғана болатын.
Мұнда ауа құрғақ болғандықтан біздегідей емес, ыстықты жеңіл көтересің.
Әрі қарай ыстыққа бойым үйреніп, қаламен танысуды бастап кеттім.
Тұрфанға жақындап келе жатқанда мен қаланы қоршап тұрған бақтарда құрма, анар, шабдалы, өрік, алма, алмұрттың, ал егіс алқаптарында ұзынталшықты мақта, бидай, қызанақ, бұрыш, кәді, пияз өсетінін көріп қайран қалған едім.
Бақша мен егіс алқаптары мұнтаздай таза, айналаның бәрі гүлдеп, жайнап тұр.
Жүзім – Тұрфан жази­ра­сының символы.
Жыл сайын тамыз айының соңында, жүзім пісіп жетілгенде, соның құрметіне мерекеге өткізіледі.
Әлемнің барлық елдерінен мыңдаған туристер осы думанға жиналады.
Мен қаланың таза әрі кең, екі жағына ағаштар отырғызылған көшелерімен қыдырып, ескі үйлер мен қақпаларды тамашалап келе жаттым да, өзіме-өзім былай деп сұрақ қойдым: «Адамдар осындай шөл даланы қалайша жазиралы өлкеге айналдырып, оны жер бетіндегі кіші жұмақ еткен? Бұл ғажайыптың сыры неде?» Мен көкейіме оралған осы сұрақты Тұрсынайға қойдым.
«Тұрфан жазирасының гүлдену құпиясы кәрездерде» деп түсіндірді ол.
Мен атақты Тұрфан кәрездері туралы бұған дейін де естіген болатынмын, бірақ менің осы жерде көргенім ойлағанымнан асып түсті.
Мұның барлығын мен бізді Бахтияр көлігімен әкелген Тұрфан маңындағы Яр ауылында өз көзіммен көрдім.
Бахтияр білімді, тәрбиелі жігіт.
Ол сияқты жастарды мен бізде Қазақстанда да аз кездестірген жоқпын, бірақ ол мені өзінің туған өлкесіне, оның тарихы мен мәдениетіне деген ерекше махаббатымен қуантты.
Ол анасы Тұрсынай екеуі осы таңдай қақтырарлық жазиралы мекенге жасаған сапарымызда біздің жолбасшымыз болды.
Яр ауылында жақсы сақталған кәрез­дер көп екен, бұл жер қазір мұражай.
Онда кәрездердің қалайша салынып, пайдаланылғаны жөнінде көрнекі түрде көрсетілген.
Кәрездердің арқасында осыдан екі мың жыл бұрын ежелгі тұрфандықтар ғажайып қала, мемлекет салған.
Бұл ұйғырлардың халық ретінде қалыптасқан негізгі жері.
Тұрфанның әлі күнге дейін гүлді аймақ болып сақталып келе жатқаны да осы карездердің арқасында деуге болады.
Бірнеше мыңжылдықтар өтсе де, адамдар осы шөл даланы суарудың басқа жолын тапқан емес.
Бұл өңірде күн өте ыстық, өзендер жоқ, жауынның болуы сирек, осындайда су жоғары температура мен аңызақ жел де әп-сәтте-ақ буға айналады.
Алайда ежелгі тұрфандықтар Тянь-Шань тауларында еріп жататын қардан пайда болатын бұлақтардың бар екенін байқап, пайдаға асырған.
Тау етегінен құдықтар қазып, көлденең каналдар жасаған.
Құдық сулары жерасты каналдарымен ағып, кейде кішігірім суаттарға айналған.
Жерасты кәрездерінің ұзындығы екі метрдей.
Тұрфан жазирасындағы жалпы ұзындығы бес мың шақырымға дейін жетеді.
Тік құдықтар бірнеше ондықты құрап, кей кезде үш жүзге дейін барып, барлығы жиналып келіп жерасты каналдарына қосылады.
Су әрбір жүзімге, ағаштар мен егіс алқаптарына дейін жеткен, оны жергілікті адамдар мен сол жерді мекендеген аңдар ішкен.
Бұл гүлді өлкенің көп жерлерінде жерасты каналдарына енетін жолдарды көруге болады.
Біз Яр ауылындағы сондайдың біріне түсіп көрдік.
Ауа температурасы 50-60 градусқа және одан да жоғары аптап ыстықта тұрфандықтар өз уақыттарын жерасты құрылыс нысандарында өткізеді.
Бұл жерасты құрылыс нысандары табиғи кондиционер болып табылады.
Ежелгі ТұрфанМен ежелгі тұрфандық инженер­лердің шеберіліктеріне тәнті болып қана қоймай, сондай-ақ халықтың еңбексүйгіштігіне риза болдым.
Өйткені жұмыстардың барлығы қолмен істелінген.
Мен ежелгі тұрфандықтардың шеберлігі мен еңбексүйгіштігі – Тұрфан жазиралы өлкесі мен оның ғажайып жер суландыру жүйесін тұрғызғанын тағы да атап өткім келеді.
Жерасты каналын ұзақ араладым, ұйғыр еңбекқорларының таңғажайып құрылыс туындысына тәнті болдым.
Бір жерге келгенде жерасты арығына тоқтап, қолымды жудым, жуындым, су іштім.
Суы салқын әрі балдай екен, мұндай суды мен өз Отанымда, Іле Алатауының бұлақтарынан ішкен едім.
Ұлы Тұрфан кәрездері, әрине, жер жүзіндегі кереметтердің бірі, оны бүкіл әлем мойындайды, ал Қытайда оны Ұлы қытай қорғанымен салыстырады.
Мені Бахтиярдың ұлы кішкентай Камран таңғалдырды, ол менімен бірге барлық тарихи орындарды аралап шықты.
Ежелгі нысандарды мұқият қарады.
Бұл сапарымыз оның жадында өмір бойы сақталарына сенімдімін.
***
– Исмаилжан, сіз көне қаладағы өзге де тарихи жерлерді көргіңіз келетін шығар? Мен Имин вана мешітіне барғаныңызды қалар едім, – деді Тұрсынай.
– Бұл қаланың қонақтары осы ескі мешітке соқпай кетпейді, – деп жалғады ол өз сөзін.
– Рахмет, әрине, барамын, – дедім.
Түскі ас мезгілі.
Көлеңкенің өзі 50 градусты көрсетіп тұрды.
Қалада тіршілік белгісі байқалмайды, тұрғындардың барлығы жазғы аптаптан бой тасалаған.
Тек ішінара бір жаққа асығыс кетіп бара жатқан жаяу жүргіншілерді көруге болады.
Біз шайханадан тамақтандық, ол жерде бізге көз алдымызда дайындалған дәмді, бірақ ащы лағман ұсынылды.
Көк шай ішіп, қарбыздан дәм татқан соң Имин вана мешітіне бағыт алдық.
Көз алдымызда ғаламат әдемі әрі зәулім ғимарат тұр.
Мен Бұхара қаласында болғанда сәулетті ескерткіштерді көрген едім, бірақ Имин вана мешіті мені өзінің орасан қуатты әрі қарапайым кескінімен таңғалдырды.
Сағат тілі үшке таяды, мешітте халық болмады, барлығы тынығуда.
Біз билет сатып алып мешіт аумағына ендік.
Күн нұрымен мазар өзінің әдемілігін паш етіп жарқырап тұрды.
Мен ыстықты сезген жоқпын, бір сөзбен айтқанда, мен бәрін үлгеру үшін мешіт аумағында жүгіріп жүрдім, ал серіктерім артымнан әрең ілесіп келеді.
Өз өлкелерінің тарихын жетік білетін Тұрсынай мен Бахтияр, мешіт туралы кеңінен әңгімелеп берді.
Мешітті 1778 жылы ұйғыр сәулетшілері мен шеберлері тұрғызыпты.
Мұнда өзінің әдемілігімен таңғалдырған ұлттық нақыштармен өрнектелген 37 метрлік мұнара бар.
Бір айта кетерлігі, бұл СУАР-дағы ең биік мұнара.
Мұнара ішінде мешіт төбесіне апаратын бұралмалы басқыш бар.
Әрине, мұнара жанында Тұрфандағы ең үлкен мешіт орналасқан.
Мұның бәрі біртұтас ғибадат кешені.
Кешеннің барлығы саз-кірпіштен жасалған.
Мешіт жанында осы қаланың өткен ғасырлардағы әміршілердің мазарлары сақталған.
Мешітті Сулейман ван Имин ванның құрметіне салдырған.
Діни ғимарат әлі күнге дейін жұмыс істеп тұр, мұнда мерекелік және жұма намаздары оқылады, ал өзге уақыттарда әлемнің барлық елдерінен келетіндерге арналған туристік нысан.
Біз мешіттен шықтық та қаланың орталығына қарай жүрдік.
***
Тұрфанның тарихи мұражайы осы өлкенің барлық бірегей тарихын паш ететін осы заманға сай жасалған ғимарат.
Сағат төрттің кезінде ыстықтың беті қайтып, халық қала көшелеріне шыға бастады.
Мұражайдың жанында мен әртүрлі ұлт өкілдерін көрдім.
Жалғыз ұйғыр тілінде ғана емес, сонымен қатар қытай, ағылшын, неміс, жапон тілдерінде айтылған сөздерді де естідім.
Зейінді Тұрсынай маған мынадай ұсыныс жасады: «Исмаилжан, бұл мұражайда сізге көбірек ақпаратты кәсіби гид айтып беретін шығар, ол маған қарағанда көбірек біледі ғой» деп күлді.
Мен, әрине, келістім.
Бахтияр мұражайға билет сатып алған еді, гидтің қызметіне бөлек төледі.
Экскурсия жасатушылар әртүрлі тілде сөйлейді екен.
– Орыс тілінде сөйлейтін гид бар ма? – деп сұрадым.
– Жоқ, – деп касса қызметкері таңырқай тіл қатты.
– Бізге ТМД мемлекеттерінен орыс тілділер сирек келеді.
– Ал ұйғыр тілінде ше?
– Әрине, бар.
Біздің жол сілтеушіміз тіпті жас қыз екен.
Тарих факультетінің түлегі.
Ағылшын тілін де білетін болып шықты.
Бұл жерде мен ұйғырдың әртүрлі диалектілерін кездестірдім.
Біз, Қазақстан ұйғырлары, Іле диалектісінде сөйлейміз.
Бұл диалектіде Құлжа мен Үрімжідегі ұйғырлардың көбі сөйлеседі.
Ал Тұрфан – бұл ұйғыр тілінің жеке әлемі.
Тұрфанда жүргенімде көп адамдармен әңгімелестім.
Олардың асықпай айтқан сөздерін мен, әрине, түсіндім.
Бірақ Патима тез сөйлей бастағанда, мен оның барлық сөздерін бірден түсінген жоқпын.
Сонда да мен демімді ішіме тарта, мұражайдағы экспонаттарды тамашалап, оны мұқият тыңдай бердім.
Осыған ұқсас дүниелерді мен өмірімде кездестірген емеспін.
Ежелгі ТұрфанЕжелгі Тұрфан Ұлы Жібек жолының солтүстік бағытында орналасқан.
Бұл қаланың тағдырына айтарлықтай әсер етті.
Заманауи Тұрфаннан оңтүстік-шығысқа қарай 46 шақырым жерде орналасқан ежелгі қала Идикут та жақсы сақталынған.
Ежелгі Идикут буддизмнің орталығы болды.
Осы жерден шығысқа да, батысқа да жолдар бастау алды.
Патима бізге Тұрфаннан батысқа қарай 13 шақырым жерде ежелгі қала Яргул орналасқанын айтып берді.
Яргулдың қирандылары сол қалпында сақталған.
Мұражайда мені бәрінен бұрын мумиялар көбірек таңғалдырды.
Олар өте көп және жақсы сақталған.
Бет, қол, аяқ, құрғақ терісі анық көрінеді.
Екі мың жыл болған мумиялар да бар, өзгелеріне бірнеше жүз жыл толған.
Мен алғаш көрген мумияның алдында ұзақ тұрдым.
Бірақ олар сондай көп еді, әйелдер де, ерлер де, балалар да бар, қарай бастадым.
Бірге жерленген мумия­ларды да көрдім, олар еркек пен әйел болғаннан кейін, бәлкім ерлі-зайыптылар шығар.
Ер адамдарының бойы екі метр­ден жоғары болса, әйелдері екі метр шамасында.
Шексіз таңғалдырғаны – ол адамдардың киімдерінің тәуір сақталғаны.
Мұражайдан әйел мен еркектің киімдерін, кілем нақыштарын көрдім.
Сыртқы түрлері мен киімдеріне қарап, жергілікті адамдардан осы жаққа қонаққа келіп қайтыс болғандарды оңай ажыратып аласың.
Бұл тұрфандық мумиялар маған соңғы жылдары көрген қорқынышты фильмдерімді еске салды.
Олар қазір түрегеліп жүріп кететіндей елестеді.
Тарих кітабындағы ең сүйікті бөлімім Ежелгі әлем бөлімі.
Бала кезімде мен ежелгі Египет, Эллада, Рим, Шығыс туралы кітаптарды құмарта оқыдым.
Ежелгі Египетте бұл ғылымды абыздар жетік білді.
Олар өлі перғауындардың денелерінен мумиялар жасады.
Өлімге деген қарсылықты осылайша білдірді.
1924 жылы Ленин қайтыс болғаннан кейін, көсемнің денесін сақтау үшін кесене жанынан бүтін бір ғылыми зертхана құрылды.
Ал сонда тұрфандықтардың денелері жақсы сақталып, мумияға айналғанының себебі неде? Бұны бізге біздің экскурсия жетекшіміз түсіндіріп өтті.
«Осы мұражайдың көп денелері Тұрфаннан шығысқа қарай 40 шақырым жердегі жер қойнауына тапсырылған.
Көмілген денелер бес метр тереңдікте, жергілікті жердің биік және ашық жерінде құмда болды.
Аптап ыстық, құрғақ ауа, молада тазалық жағдайын туғызуына байланысты өлілердің денелері мумияға айналып жатты» деді Патима.
Мұражайда мен ежелгі өлкенің тарихы мен мәдениеті көрініс тапқан көп қолжазбаларды көрдім.
Олар әртүрлі тілдегі қаріптермен жазылған.
Мұнда ұйғыр хаттарын, қытай иероглифтері мен арабтың өрме жазуын көруге болады.
Мұражай экспонаттарында 850-ден 1335 жылдарға дейін өмір сүрген Тұрфан (Идикут) қағанатының тарихы көрініс тапқан.
Бұл мемлекетте ұйғырлардың будда мәдениеті жетістікке жеткен.
Сол жылдары өнер дамып, ұйғыр тілі мен ұйғыр жазуындағы әдебиет қалыптасты.
Менің жылдарымдағы балалардың қайсысы Артур Конан Дойлдың «Жо­ғалған әлем», Владимир Обручевтің «Плутониясын» жата жастана оқымады дейсіз?! Сонда бұл кітаптардағы кейіп­керлер тарихқа дейінгі әртүрлі жануар­лармен ұшырасатын еді ғой.
Мұнда да динозаврлардың түрлі қаңқаларын көргенімде, олардың кейбіреулері толықтай сақталған, мен бұл экспонаттардан көзімді ала алмадым.
«Тек мәңгі жібімейтін тоң ғана емес, сонымен қатар ыстық ауа райы, ыстық құм да қазылып алынған жануарлардың, ежелгі адамдардың денелерін де сақтайды екен-ау» деп ойладым.
Экскурсия жетекшілерінің айтқан әңгімелерін жалғыз мен ғана емес, әртүрлі қалалар мен осы өлкенің ауылдарынан келген жергілікті тұрғындар да естіді.
Олар өздерінің туған елінің тарихына соншама қызығушылық танытады екен.
Мұражайда үш сағаттан астам уақы­тымызды өткіздік.
Тұрсынай мен ­Бахтияр маған түсіністікпен қараса да, күн кешкіріп бара жатты, кішкентай Камран шаршады, Үрімжіге оралу керек болды.
Патимамен сөйлескен осы үш сағаттың ішінде мен онымен достасып кеткендей болдым.
Біз ортақ тіл табыса білдік.
– Сіз кімсіз және қайдан боласыз, аға, – деп сұрады ол менен кетерімде.
– Мен мұғаліммін, Қазақстаннан өзімнің тарихи Отанымды көруге келдім, – деп жауап бердім.
Біз жылы қоштастық.
Патима маған ақ жол тіледі.
***
Түн.
Көлігіміз Тұрфаннан Үрімжіге келе жатты.
Кондиционер жұмыс істеп тұр, көлік іші салқын, ал мен болсам Тұрфан ыстығын сағынып қалғандаймын.
Бала кезімнен египтология дейтін ғылымның бар екенін білетін едім, ал бұл жолы осы тамаша өлкенің тарихы мен мәдениетін зерттейтін тұрфантану секілді ғылымның бар екенін де білдім.
Ертең мен ұшақпен Үрімжіден әкемнің Отаны – Қашқарға ұшам.
Өмір бойы аңсаған қаламды көремін.
Ал қазір көлікте келе жатып, мен Алладан ғашық болып қалған қалам Тұрфанға қайта келу мүмкіндігін берсе деп тіледім..Смайылжан ИМИНОВ
Орыс тілінен аударған
Дәуіржан Төлебаев.