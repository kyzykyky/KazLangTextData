Қарағанды қаласында 22 маусымда «Қарағанды облысы мұражайларының апталығы» атты жобаның жұмысы басталды.
Жоба үш айға созылады деп жоспарлануда.
Осы уақыт аралығында мұражай экспозициялар ауысып тұрады.
Яғни қарағандылықтар мен қала қонақтары облыс мұражайларындағы бірегей экспонаттар арқылы аймақ тарихымен етене танысуға мүмкіндік алады.
Бұл туралы Қарағанды облысы әкімінің баспасөз қызметі хабарлады..Бұл ауқымды жоба Қарағанды облыстық тарихи-өлкетану мұражайының 85 жылдық мерейтойы қарсаңында аталмыш мекеменің мұрындық болуымен ұйымдастырылған.
Әрі осы арқылы ел мерейін бар әлемге асқақтатқан ЭКСПО-2017 халықаралық көрмесінің жұмысына да қолдау көрсетіп, шетелдік қонақтарға аймағымыздың тарихи мұрасын таныстыру ойластырылған.

 — Қарағанды облысында 16 мұражай бар.
Жобаға сай әр мұражай облыс орталығына келіп, өз жәдігерлерін біздің мекемеде жайғастырады.
Көшпелі көрме бір аптаға созылады.
Барлық мұражайлар өз аймақтары жайлы баяндайтын өздерінің ерекше артефактарын, қызықты экспонаттарын әкеледі.
Қарағандылықтар мен қала конақтары Сары-Арқа тарихынан сусындай алады, — дейді Қарағанды облыстық тарихи-өлкетану мұражайының ғылыми-әдістемелік бөлімінің меңгерушісі Гүлжан Кударинова.
Бірінші болып Теміртау тарихи-өлкетану мұражайы келді.
Металлургтер қаласының мұражай қызметкерлері инсталляция өнерімен ерекшеленбек болған екен.

«Теміртау тарихы инсталляция арқылы» атты экспозиция осындай стильде жасалған.
Аумағы 100 шаршы метр болатын алаңға 200 жәдігер орналастырылған.
Теміртаудың басты нысаны, ол Қарағанды металлургиялық комбинаты.
Бұл жерде Елбасы Нұрсұлтан Назарбаев өз қызметін бастаған.
«Қазақстан магниткасы» деп аталатын бұл экспозициялық бөлімнен алғашқы құрылысшылар шатырынан Еңбек Қызыл Ту орденіне дейін көруге болады.

Сонымен қатар теміртаулықтар 1944 жылғы алғашқы қазақстандық болаттың құймасын алып келді.
Оны мұражайға ардагер-металлуртер табыстаған екен.

— Бізге Қарағанды мемлекеттік индустриалдық университетінің студенттері келгенде олардың өздерінің салты бар.
Болашақ металлуртар осы болат құймасын сипалау сәттілік әкеледі деп санайды.
Жастар бұл болат құймасы қандай еңбекпен келгенін түсінеді,-деді Теміртау тарихи-өлкетану мұражайының бас маманы Татьяна Хмелева.
Ұлы Отан соғысынан сыр шертетін жәдігерлер бөлімінде майдангер,Теміртау қаласының тұрғынына тиесілі болған өлім медальонды тамашалауға болады.
Бір аптадан соң Бұқар жырау ауданының өлкетанушылары эстафетаны қабылдайды..Қарағандыда өтетін мұражайлар апталығының кестесі:.22-28 маусым – Теміртау қалалық тарихи-өлкетану музейі.
29 маусым – 7 шілде – Бұқар-жырау тарихи-өлкетану музейі.
8-13 шілде – Жезқазған тарихи-археологиялық музейі
14-20 шілде – Ақтоғай археология-этнографиялық музейі.
21-27 шілде – Балқаш тарихи-өлкетану музейі.
28 шілде – 3 тамыз – Осакаровка тарихи-өлкетану музейі.
4-10 тамыз – Жезді к.
тау-кен және балқыту ісі музейі.
11-17 тамыз – Долинка к.
саяси қуғын-сүргін құрбандарын еске алу музейі.
18-23 тамыз – Қарқаралы тарихи-өлкетану музейі.
24 тамыз – 1 қыркүйек – Нұра аудандық тарихи-өлкетану музейі.
11-17 қыркүйек – Облыстық бейнелеу өнер музейі.
18-24 қыркүйек – Жаңаарқа аудандық С.Сейфуллин ат.
тарихи-өлкетану музейі.
25-31 қыркүйек — Шет аудандық археология-этнографиялық музейі.
1-7 қазан — Тұңғыш Президенттің тарихи-мәдени орталығы..