«Тірі болсам, қазаққа қызмет қылмай қоймаймын» .Кітапхана біліміңді кеңейтетін, ой-өрісіңді дамытатын орталық.
Басқа да мәдениет ошақтарындай М.Әуезов атындағы кітапханалар жүйесінің № 7 филиалы да игі істерге ұйытқы болып келеді.
Осынау мәдениет ошағының кітапханашылары біздер де кітапханамызда оқырмандарға қызмет көрсетіп қоймай, кездесулер мен дөңгелек үстелдер және кітап көрмелерін ұйымдастырып, көпшілікпен тікелей жұмыстар атқару үстіндеміз.
Осынау мәдениет ордасында оқырмандар жыл басынан бері атаулы күндерге байланысты түрлі шараларға куә болып келеді.
Ол шараларды өткізудегі мақсат, Елбасының рухани жаңғыру бағдарламалық мақаласына орай оқырмандарға мемлекеттің саясатын насихаттау, көпшілікті ізгілікке тәрбиелеу және тарихымызды таразылап, болашағымызды бағдарлау.
Осындай себеппен кітапханамызда «Алаш Орда» үкіметінің құрылғанына 100 жылдық мерейтойы қарсаңында дөңгелек үстел өткіздік.
Ғасырлық мерекенің құрметіне № 6 орта мектептің ұстаздары мен оқушылары және кітапхананың оқырмандары шақырылды.
Кездесу барысында оқырмандар мен ұстаздар ХХ ғасыр басындағы Алаш қайраткерлерінің дербес Қазақ мемлекетін құруға жанталасып, алмағайып кезеңде тәуелсіз ел болу идеясы жолында жан аямай күрескендері жайлы баяндады.
Атап айтқанда, Алашорда автономиясының төрағасы Әлихан Бөкейханов, серіктері Әлімхан Ермеков, Ахмет Байтұрсынов, Мағжан Жұмабаев сияқты т.б.
Алаш арыстарының атқарған істері де айтылды.«Не көрсем де Алаш үшін көргенім, 
Маған атақ ұлтым үшін өлгенім, 
Мен өлсем де Алаш өлмес көркейер, 
Жасай берсін қолдарынан келгенін» деген өлең шумақтары арқылы сол кездегі Алаш арыстарының ұстанымдарын дәл бере білген.
Алаш қайраткерлері өздері түрмеде аш-жалаңаш жүрсе де, қиын-қыстау күндерде бірге болған серіктеріне, рух беріп, тікелей төнген ажалдан да қорықпай, елі үшін қызмет жасағандарын ұстаздарына қосылып, оқушылар да баяндады.
Кеш соңында, Алаш партиясының және ұлт тарихында аттары алтын әріптермен жазылатын Алаш арыстарының қалдырған мұрасы жөнінде «Алаш Ордадан Қазақстан Тәуелсіздігіне дейін» атты кітап көрмесі көрсетілді.

 Алаш зиялыларының туған жұртына жасаған ерен еңбектерін оқырмандарға жеткізе білу біздің кітапханашылардың қызметі әрі міндетіміз деп санаймыз.
Ибраева екеуміз аталмыш шараны ұйымдастыруда өткен тарихымыздағы ұлы тұлғалар арқылы өскелең ұрпақтың бойына Отанға деген сүйіспеншілік сезімін ұялатуға тырыстық.М.Әуезов атындағы кітапханалар жүйесінің № 7 филиалының кітапханашысы.