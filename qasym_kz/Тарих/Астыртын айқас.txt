Кезінде астыртын амалымен әлемге танылған атақты барлаушы Рудольф Абель: «Барлаушы болып тумайды, барлаушы болып қалыптасады», деген екен.
Нағыз барлаушыға айналу оңай емес.
Өйткені: «Ат аунаған жерде түк қалар» дегендей, амалын асыруға қарекет қылған қандай адам болса да, бір ізін қалдыруы әбден мүмкін.
Егер олай болса, онда кез келгеннің ізіне жарық күнде шам алып түсуге болады екен.
Десек те, шын барлаушының жүрген жерінде ештеңе қалмайды дейді.
Сондықтан нағыз барлаушы негізгі ісін жүзеге асырғанша еш алдыра қоймайды.
Ондай барлаушы үшін сол негізгі тапсырманы орындап шығу – басты арман.
Міне, біздің бүгінгі кейіпкеріміз де қалыптаса келе нағыз барлаушылық қыр-сырды игеріп, елде де, шетелдерде де талай құпия амалдарды атқарған жан.
Ол – бүгінде сексеннің сеңгіріне шығып отырған барлаушы Мұрат Исин.
Тарихшыларымыздың терең зерттеу­леріне, сонымен қатар, Қазақстан Рес­публикасының «Сырбар» сыртқы барлау қызметінің қалыптасу тарихына үңілсек, барлау ісі әлімсақтан жүргізіліп келе жатқанын көреміз.
Ал оның бар мәні – бір мемлекеттің өзгелер білмеуі тиіс өзіндік құпиясын алдын ала біліп алу.
Осы құпия мәліметке шет жұрттан бұрын ие болған соң, соған сай әрекет жасау да оңай.
Сондықтан да кім ақпаратқа алдын ала ие болса, билікке де, байлыққа бұрын қол жеткізеді дейді.
Бұл сөздің растығын талай оқиғалар нақтылығымен дәлелдеп берген.
Әсіресе, мұны британдық банкир Натан Ротшильдтің алдын ала ойластырылып жасалған амалдарының орындалуы арқасында жүзеге асқан мақсатының нәтижесіне байланыстырып айтады жұрт.
Ақпарат жинау – жаңалықты білу ғана емес, жаңалықтың астарында не жатқанын ашу.
«Кім ақпаратқа ие болса, әлемді сол басқарады», деген сөз бар.
Осыған сай кез келген мемлекеттің де әр елдің не ойлағаны бар екенін білуге деген мүддесі зор.
Кезінде дүркіреп тұрған КСРО ыды­рағаннан кейін әрбір одақтас республикаға өзінің барлау жүйесін құруы керек болды.
«Сырбар» қызметінің тарихы сол күннен басталғанымен, Қазақстан сыртқы барлауының тамыры тым тереңде жатыр.
Мәселен, қандай жойқын соғыстар болмасын барлаусыз басталмайды.
Ұлы Шыңғыс хан, Македонский, Наполеонның әрбір шабуылы барлау­шы­лардың әкелген мәліметтерінің негізінде жүзеге асырылғаны тарихтан белгілі.
Ал бұл орайда қазақ хандарының барлау жасайтын құпия қызметшілері «ертуыл» деп аталған.
Ол моңғол тілінде шолғыншы, күзетші, қарауыл деген түсінік берсе, қазіргі тілмен айтқанда «құпия барлаушы» деген мағынаны білдіреді.
Осылайша Қазақ хандары ертуылдары арқылы көр­ші­лерінің тұрмыстары, әл-ауқаттары, әскерлерінің шамасы туралы үнемі тың мәліметтер алып отырған.
Бұған ұқсас, жоғарыда айтқанымыздай, Ротшильд те солай істеді.
Өзгелердің бәрі керегі болар деп аса мән бермеген мәселеге ол терең бойлады.
Сөйтіп белгілі бір нәтижеге жетер жолды оңай тапты.
Бірақ, расында, 1815 жылы 18 маусымдағы Ватерлоо шайқасы кезінде Лондон биржасындағы құнды қағаздардың иелері не істерлерін білмей дал болғаны ақиқат.
Өйткені, сол кезде егер герцог Веллингтон жеңсе – құнды қағаздардың бағалары аспандайды, ал генерал Наполеон жеңіске жетсе – құнды қағаздардың бағалары құлдырай­ды, онда Натан Ротшильдтің ағылшын үкіметіне қарызға берген ақшалары да күйіп кетпек.
Бірақ ол барлауы арқылы Наполеонның жеңілетінін алдын ала білді.
Соған сай өз мүддесіне әрекет жасады.
Ол құнды қағаздарын өте арзанға сата бастады, бірақ оны сатып алғандар да алдын ала дайындап қойған өз агенттері еді.
Мұны көріп өзгелер де құнды қағаздарын жаппай арзан бағаға сатады.
Осы өзге биржа ойыншыларының тиын-тебенге бағаланған қағаздарын сатып алғандар да Натан Ротшильдтің агенттері болды.
Сөйтіп бір күндік астарлы операцияның нәтижесінде Ротшильдтердің жеке капиталы 20 есе өсіп, 40 миллион фунтты құраған.
Көрдіңіз бе, оңды барлау нәтижесі мүдделі жақты мол пайдаға кеңелтеді.
Кезінде кеңестік дәуір дүрілдеп тұрған шақта біздің қазақстандық барлаушылар да алға қойылған тапсырмаларды дер уақтылы әрі ойдағыдай орындап, негізгі талап үдесінен шыға білді.
Мемлекеттің мүддесіне сай шет елдерде жасырын қызмет етіп, талай пайдасы зор амалдарды атқара білді.
Солардың қатарында жүрген қазіргі күні отставкадағы полковник Мұрат Исин есімін ардақтап айтуға болады.
Ол Қазақстан сыртқы барлауында, анау-мынау емес, табаны күректей 40 жыл қызмет еткен жан.
Оның жеке өзі немесе оның тікелей жетекшілігімен іске асқан шет ел жеріндегі талай жасырын жедел шаралар жоғары бағасын алған.
Мұрат Исин осы барлаушылық іспен шет елдерде жүргенде біраз оқиғаларды бастан кешірді.
Әрине, сол кезде ол ел мүддесі үшін жүктелген тапсырмаларды орындау барысында оның күрделілігі мен маңызына орай бірқатар қиындықтармен бетпе-бет келді.
Өткен ғасырдың 50-жылдарында, яғни Сталин қайтыс болған соң қауіпсіздік орын­дарында түбегейлі өзгерістер жүр­гізіліп, көптеген қызметкерлер жұмысқа жаңадан қабылданды.
Ең басты мақсат – қауіпсіздік орындарын білімді деген жастармен толықтыру еді.
Бұл кезде Мұрат Исин Семей облыстық комсомол комитетінде жастармен жанды жұмыстар жүргізіп жүрген.
Тездетіп қауіпсіздік комитетіне қызметке қабылдануы керек.
Әрине талай адамның құпиясын әшкерелей алатын құрығы ұзын, қуаты зор ұйымның бағыты да, мазмұны да өзгелер үшін түсініксіз болатын.
Алғашқыда Мұратқа да солай көрінген.
Ақыры МҚК-ға қабыл­данған оны 1955 жылы жергілікті қауіп­сіздік бөлімшесіне жұмысқа жіберді.
Оның жұмыста барлаушылық қабілетін байқаған басшылық Мұратқа 1960 жылы КСРО МҚК жоғары барлау курстарының негізгі факультетіне оқуға жолдама бере­ді.
Осы кезде талантты шәкірт ретін­де ол тіптен ерекше қабілетімен көрін­ді.
Сон­дық­тан екі жылдан соң оқуды бітірген оны Мәскеуде қалдырып, шет елдерде жұмыс істеуге дайындау басталады.
60-жылдары Кеңес Одағы мен Қытай арасындағы жағдай шиеленісіп тұрды.
Сол кезде Қазақстанда алғашқы барлау тобы құрылды.
Басында ол топта екі-ақ адам болды.
Оның бірі – 2013 жылы 100 жылдығын атап өткен белгілі барлаушы Абдулла Тұрсынов десек, екіншісі – Мұрат Исин.
Шағын топ бөлім болып кеңейтілді.
Бөлімге алғашқы жылдары Әбдіғали Байғарин жетекшілік етті.
Кейін бұл бөлім 1-ші барлау басқармасы болып қайта құрылды.
Сондықтан да, біз жоғарыда да айтқанымыздай, қазақстандық барлаудың басында Мұрат Исин секілді топты жарған ерекше тұлғалар тұрды.
Содан Кеңес Одағы мен Қытай арасындағы сол кездегі жағдайға байланысты Мұрат Моңғол Халық Республикасына жұмыс істеуге жіберілді.
Өйткені, сол жылдары Моңғолияның Кеңес Одағы мен Қытайдың арасында маңызды стратегиялық орны болды.
Ол кездері Моңғол Халық Республикасы социалистік лагерьге кіріп және олардың негізгі одақтастарының біріне айналған еді.
Моңғолиядағы көптеген өндіріс ошақтары, оның ішінде Эрденеттегі алып мыс-молибден комбинаты кеңестер күшімен тұрғызылды.
Сондықтан ол кеңестік инженерлер басқаруымен ғана жұмыс істеді.
Осыған орай мұндағы Мұрат секілді барлаушылардың негізгі міндеті Моңғолия басшылығы арасын­дағы жағдай, елдің жалпы жай-күйі, ондағы қоғамның әртүрлі әлеуметтік топтардың бағыты туралы толық та, шынайы ақпарат жеткізіп тұру болды.
Мұрат бұл тапсырмаларды мұқият орындай білді.
Әсіресе, оның моңғолдық әріптестерімен тығыз қарым-қатынас орната білуі қызметін оңайлата түсті.
Осылайша екі жыл да зу ете қалды.
Ал осы екі жылда оның қаншама пайдалы істі атқарғаны тек орталықтағы тиісті адамдарға ғана белгілі еді.
Тіпті ол Моңғолияның бес бірдей медалімен марапатталды.
Сондықтан ол елге оралар кезде оны моңғолдар жібергісі де келмеді.
Арадағы қалыптасқан шынайы түсіністік екі елдің ортақ мүддесіне адалдық пен әділдікті паш етті.
Сөйтіп, Моңғолия Мұраттың тек жақсы жағынан ғана есінде сақталып қалды.
Бұдан кейін Мұраттың өзге де елдерге сапарлары басталды.
Соның бірінде ол өзі де еш ой­ла­маған тосын бір қызықты жайтқа тап болғаны бар.
Бұл жолы да ол барлаушылық мін­детпен барған елінде бірден астыртын амалдарды атқаруға кірісіп кетеді.
Әрине, жоғарыда айтқанымыздай, шет елге шыққан барлаушының ең басты міндеттерінің бірі оның кім екенін, қайдан келгенін ешкім біле алмауы керек.
Бұл оған өзіне тапсырылған міндетті атқара алуы үшін ауадай қажеттілік.
Алайда жергілікті тұрғындар арасында жасырын жансыздардың да өріп жүруі мүмкін екендігін ұмытпау қажет.
Өйткені, оларға бөтендерді айыру әлдеқайда оңайға түсетіндігі сөзсіз.
Сондықтан шет елде іссапарда жүргенде кейде жеке машинаны тастап, қоғамдық көлікке отыруға да тура келеді.
Содан бір күні адам лық толы автобуста қызық сұхбат орын алды.
Бәрінен бұрын Мұрат бұл елдің жер­гілікті тұрғындарының тілін бір адамдай игеріп алғанына бек сенімді еді.
Қажетті көшенің, онымен жүретін автобусты, түсетін аялдаманың атын әбден жаттап алған.
Бірақ өзі түсетін аялдаманың атын жақсы білгенімен, нақты қай тұстан автобустан түсу керек екенін білмейтіні алаңдатты.
Өйткені, бұл елде аялдаманы хабарламайды екен.
Оның үстіне көшеде көлікпен, әсіресе қоғамдық көлікпен жүруде еш тәртіп жоқтай.
Автобустың тек іші емес, сыртына да өрмелеп, үстіне шығып алады.
Сыртына бір аяғы ілінсе, ұстайтын жер тапса болды, жергілікті халық автобусқа өрмекшідей жабысқан күйі кете береді.
Содан сондай бір автобусқа жанталасып мінгенімен иін тірескен адамдардың қалың ортасында қалды.
Автобус әйтеуір жүріп бара жатыр, бірақ қайда, қалай қарай, қай жермен кетіп бара жатқаны Мұрат үшін белгісіз.
Іші-сырты толы көлік бір тоқтап, бір жұлқып біраз жүргендей болды.
Сосын өзінің есептеуінше шығатын тұсына жетіп қалдым-ау деп терезеден сыртқа көз салайын десе, тағы түк көре алмады.
Автобус жұлқи тартып, кілт тоқтаған сайын адамдар да сығылыса түседі.
Енді амал жоқ, жергілікті бір тұрғынмен тілдесуге тура келді.
Бұл жергілікті тұрғындар тілін үйреніп, сынақтан да сүрінбей өткен.
Содан алдында тұрған адамнан аялдаманың атын айтып, соған келген жоқпыз ба деп сенімді түрде сұрады.
Анау бұған қадала қарады да: «Ишшо эха», деген жауап қайтарды.
Сосын естімегендей сынай танытып қайталап: «Не дейсіз?», деп тағы сұрады.
Анау тағы да бұдан көзін айырмай: «Ишшо эха», деп жайбарақат жауап берді.
Апыр-ай, мынау не деп тұр деп қара терге түсті.
Енді жергілікті халықтың тілін бір адамдай білемін ғой деген сенімін де жоғалта бастады.
Шешінген судан тайынбас дегендей, қайтадан сұрады, тағы да сол: «Ишшо эха».
О ғажап, не дейді?
Автобус әр аялдамаға тоқтап, жүріп келеді.
Мұратқа өзінің түсетін аялдамасы келіп қалғандай көрінді.
Сондықтан бар өнерін салып, қолдарымен де қимылдатып, тағы да аялдаманы сұрады.
Сөйтсе жаңағы жергілікті тұрғын мұның қолынан тартып өзіне қаратты да, ол да қолдарымен неше түрлі қимылдар жасап, артикуляцияның не бірін қолданып, тілін сындырып: «По-русски говоришь? Ишшо ихать нада!» деді.
Сосын екеуі де үнсіз қалды.
«Ишшо эха» дегені енді түсінікті болды.
Бірақ Мұраттың көңіліңде күпті сауалдар да тұрып қалды.
«Әлі күнге дейін таңым бар, менің орысша білетінімді қайдан білді ол шетелдік?!» – дейді сол кезде бұған жауап таппаған Мұрат.
«Кейін ой елегінен өткізсем, оған менің өте мәдениетті және әдеби тілде сөйлегенім себеп болуы мүмкін.
Шет тілін оқығанда біз кітаптан үйренеміз, көркем әдебиеттерін оқимыз.
Ал бірақ көшедегі қарапайым халық қалай сөйлейді, бізге үйретпейді ғой.
Сондықтан, барлаушыға қара халық арасында ақ қарғадай ерекшеленбеуі үшін жергілікті халықтың ауызекі тілін де үйренуі тиіс» деп ағынан жарылды Мұрат.
Иә, барлаушы Мұрат Исин туралы көп айтуға болады.
Ол әскери саладағы ең төменгі шеннен бастап, басшылық дәрежеге дейін көтерілді.
Зейнеткерлікке полковник әскери атағымен шықты.
Қол жеткізген нақты нәтижелері үшін 16 медальмен, оның бесеуі моңғолдық екенін жоғарыда айттық, марапатталды.
Сонымен қатар, Қазақ КСР Жоғарғы Кеңесінің Құрмет грамотасын алған, «Кеңес Одағы барлауының ардагері» төсбелгісінің иегері.
«Өмір жолым оңай болды деп айта алмаймын.
Ұлы Отан соғысы аяқталып, Ұлы Жеңісті тойлағанда мен бар болғаны 14 жаста едім.
Сол бозбала жігіт шағымызда қанды соғыстың ызғарын қатты сезіндік.
Бастан небір қиыншылықтарды өткердік.
Қазір жүрген жолымызға қарасақ, өткен жылдар шым-шытырық саяси оқиғаларға, түрлі науқандарға толы.
Астыртын айқаста өмір жолым өріліпті.
Оның бәрін тізіп шығу мүмкін емес.
Әлі атын да атауға болмайтын оқиғалар бар.
Кезі келгенде, мүмкін, қазір құпия дегендер ашылар.
Сол кезде біздің ісіміздің оң, терісі таразыға тартылар.
Жұртқа беймәлім осындай жағдайларды бастан өткерген соң, оның әсері тимей қоймайды, тайға таңба басқандай ізін жүректе қалдырады.
Сондайда өзіңнен өзің безіп кетпес үшін қолыма қалам алып, өлең жазамын.
Иә, әкемнен жұққан өнер ғой.
Әкем – Биназаров Иса, Абыралы ауданында сонау 20-шы жылдардың басында тұңғыш мектеп ашып, бала оқытқан ағартушы.
Басқа да жауапты қызметтер атқарған.
Семей жұртшылығына халық ақыны ретінде де танымал болған.
Барлауда жүргенде ойыңды қағазға түсіруге еш мүмкіндік жоқ.
Оның үстіне қызмет құпия, көкірегінде сайрап тұрған көп дүниені айтуға болмайды.
Қиналғанда, тұйыққа тірелгенде өлең шумақтары құйылады.
Сондықтан өлеңді өзім үшін жаздым деп жиі айтамын.
Менің туындыларым күрделі де өзекті қоғамдық мәні бар саяси мәселелерге арналмаған.
Мен өлеңдерімді баспаға да ұсынған емеспін, кейін зейнетке шыққан соң достарым қоярда қоймай екі өлең жинағымды шығарып берді.
2000 жылы «Рауан» бас­пасынан «Қайнап жатқан бір өмір», 2003 жылы «Атамұра» баспасынан «Өлеңім – өмір жалғасы» атты кітаптарым жарық көрді.
Түсінген жанға ол кітаптар ішінде көп дүние бар», – дейді қарт барлаушы әңгімесін аяқтап..Александр ТАСБОЛАТОВ,
«Егемен Қазақстан».