Қаракеңгірлік Октябрь Махметов – туды-бітті жүргізуші.
Бұрын оны шофер дейтінбіз, ал енді оны зейнеткер дейтін болдық.
Ақсары жүзіне ақшулан тартқан сақал-мұрты әр беріп, қазақи айыр қалпағын маңдайына құлата киіп, көзі күлімдеп, жиын-тойда әңгімені айшықтап, әйкелдеп айтып, әп-сәтте бір дүйім жұртты өзіне үйіріп алады.
Қаракеңгірге құятын шағын Қарағанды өзенінің бойында Бағаналының әрі биі, әрі батыры Ерденге берілген айтулы аста Оңкеңмен кездескен едім.
– Мен, бала, еңбек жолымды жүргізушіден бастап, жүргізушілікпен аяқтадым.
Зейнеткерлікке шыққан соң, естіген-білгенімді, тіпті, олай да емес, тап бар ғой, өз көзіммен көргенімді жасы бар, жасамысы бар жұрттың бәр-бәріне айтатынды шығардым, оның үстіне бала күнімнен өлке тану тарихына да әуестігім бар-ды.
Менің табаны күректей қырық жылғы жүргізушілік тәжірибемде неше бір қызықты оқиғалар, талай ғажайып адамдармен кездескенім жайлы кейде бар ғой, айтайын десем, өзің сияқты бір тыңдаушы табылмайды-ау, табылмайды.
Дәл сол сәтте Оңкеңнің құрдасы бұрынғы жүргізуші Жақан әңгімеге араласа кетті.
– Сен тұп-тура Ерден атамыздың ақ жал атынан баста! – дегені.
– Жоқ, батыр-еке, ол туралы айту үшін, Ағыбай батырдан бастауым керек.
Бірақ ол туралы айтпастан бұрын Наурызбай батырдан бастасам ба екен, жо-жоқ, о да жөн емес, тіпті, Кенесарының өзінен бастағаным дұрыс,– деді, Оңкең құрдасы Жақанға қарап.
– Мәукіл бас-ау, ұлы аруақтарды шулатқанша, сол өзің білетін аккумулятор, карбюратор туралы айта бермейсің бе, ең болмаса, көк сүйріктің үйірі туралы азды-көпті елден естігенің бар еді ғой, сондай бірдеңе айтқаның бізге ұнайды.
Бұл өзі жылқы жайлы айта қалса, жүргізіп келе жатқан машинасын тоқтатып тұрып айтпаса, кеулі көншімейтіннің өзі, мұның сол әдетін тай-құнан күнінен білемін, – деді, сықылықтап күлген Жақан.
– Жақанның айтқанына сенбе, бала, мұны Құдай сөз бұзуға қойған әуелден, – деді де, Оңкең әлде не есіне түскендей, сәл ойлана түсіп, әңгімесін әріден бастады.
– 1969 жылы, мына Бітімбай ағамыз Бекмағамбетов біздің кеңшардың арқыраған директоры болып тұрғанында, бір мігір таппай ойдан-қырдан, тіпті, алыс сапарларға да аттанып (қазіргі дальнебойщиктер сияқты), жүк таситынбыз.
Жаз айы болатын.
Көк қасқа ЗИС-пен Ақадырдың тұсынан өтіп, Ортау кеңшарына жеткенімде, жол екіге айырылды, менің ойымша, Жаңаарқаны басып өтіп, Кеңгірге тура шыққым келді.
Қой жайып жүрген бір кісіден жол бағытын сұрап едім, – ол бейхабар болып шықты.
Дегенмен, ол ойланып тұрды да, «мына ауылда Ағыбайдың немересінен басқа сізге жол сілтейтін адам табыла қоймас.
Әсілі, содан барып сұрағаныңыз жөн» дегені.
Ойымда ештеңе жоқ, қойшының сілтеген үйіне келіп әрі жол сұрап, әрі сусын ішіп шығайын деп ойладым.
Кең албардың алдында әбден қартайып можаған, жақ сүйектері шығыңқы, бет әлпетін қалың әжім басқан, соған қарамастан денелі, қолдары күректей, екі жауырыны қақпақтай, заманында алып адам болғаны көрініп-ақ тұр, бір қарт кісі кішкентай немересімен қарсы алды.
Аман-түгел алысқаннан кейін, осы жерден Кеңгірге тура шығатын жол көрсетуін сұрадым.
Қарт бірден жауап берместен, бір сәт ойланғандай, сәл мүдіріп:
– Е-е, қаракеңгірлік бала болдың ғой, шамасы.
Демек, Ерден аулының баласы боларсың? – деп, бетіме сығырая қарады.
– Болсақ болармын, – дедім, қарттың көңілін аулай.
Ақсақал одан әрі келін-балаларын шақырып, тез сусын алдырды.
– Шырағым, жол соқты болып, шаршаған шығарсың, әуелі мына сусынды ішіп, шөліңді бас, – деді, иісі мұрын жарардай аңқыған үлкен зерең қымызды ұсынып жатып.
– Ал енді, балам, жолды сілтей жатармыз, оған қам жеме, сен маған келген Құдайы қонақ екенсің, енді әншейінде шақыртып келтіре алмайтын арнайы қонағым бол, бір марқаны сойдырып, түстене жатып, ертең салқынмен еліңе аттанасың, саған арнайы айтар әңгімем бар.
Мына машинаңа, жүгіңе мұнда ешкім тиіспейді, – дегені.
Мен жөпелдемде не айтарымды білмей, бірден:
– Бітімбай ұрсады ғой, – деппін.
– Бұл қай дәу еді? – деп, сұрады қария жымиып.
– Біздің кеңшардың директоры, мүмкіндігінше, тез жет, деп қалып еді, – деп, қарсылық білдірсем де, іштей «әңгіме бар» дегеніне қызығып тұрмын.
– Менің айтар әңгімем кеңшардың жұмысынан да қауырт, Құдайдың бір сипаты Аманат деуші еді бұрынғылар, Ерден аулынан біреу кездессе, айтып кетермін деп ойлаушы едім, жасым тоқсанның бесеуіне қарап тұр, бүгін-ертең Келместің кемесіне мініп кете барсам, мойныма қарыз болмай ма, – деді, қарт ағынан жарыла.
– Ата, сіздің дегеніңіз болсын! – деп, қос қолымды көтердім.
– Ие, бәсе, солай болуы керек-ті, – деп, қарт балаша қуанды.
Үлкен жайдың алды абыр-сабыр болды да қалды.
Біртіндеп көрші-қолаңдар да келіп, менімен амандасып, «бұл қайдан келген қонақ» дегендей, қартқа қарайды.
Ол көңілденіп, күпіне сөйлейді.
– Ерден аулынан келген, арнайы шақырылған қонағым! – дейді келгендердің бәріне, құдды бір мың жылдық құда-жекжатындай құрметтеп.
Кең жайылған дастарқан басына ақсақалдың барлық әулеті түгел жиналған.
Екі иінінен дем алған сары самауырын мен дастарқан мәзірі көтеріңкі көңілдің ажарын аша түскендей, жиналған жұрт өзді-өзді дабырласа әңгіме-дүкен құра бастады.
Шай арасында қуырдақ әкелінді.
Сол сәтте үй иесі балаларының бірі, орта жастағы бір жігіт ағасы шиша шығара бергенде, қарт қолын сілтеп, «жол үстіндегі адамға ішуге болмайды, оның үстіне демалыста жүрген кісі емес, тәйірі, қыстамаңдар, шырақтарым», – деп, бірден тыйып тастады.
Қария бойын тіктеп, кеседегі шайын бір ұрттап қойып, сәл ойлана ескі бір әңгіме ұштығын кеузей бастады.
– Мен шұбыртпалы Ағыбай батырдың көзін көріп, сөздерін естіп, тәрбиесін алған немересімін, мұндағы ел мені Ағыбайдың немересі деп атауының бір себебі оның соңғы тұяғы болғанымнан да шығар.
Атам марқұм сексен бір жасында өз ажалынан қайтыс болды.
Ғұмыр бойы ел үшін, жер үшін, қазақ халқының ұлт азаттығы үшін күрескен аруақты батырларының бірі екенін өзің де білесің ғой, оны мақұл жыр ғып айтып жатпайын.
Қаракеңгірліктер жайлы, әсіресе, Ерден, Дүзен туралы атам айтып отыратын, ол кезде бала болғандықтан, ондай әңгімелерге зер салып, аса бір айтқандай мән бермеппін, көбін бұл күнде ұмытыппын.
Менің атам батыр болғанда жай қатардағы батыр емес, қазір айттырмайды ғой, хан Кененің бас батырларының бірі болғанын ұмытып барады жұрт, шырағым.
Сені жолыңнан қалдырып, арнайы айтайын деген әңгімем сол аруақты аталарымыз жайлы, оларды мына балаларым Кеңес хұкіметі ұнатпайды деп, көбіне, «өтті – кетті, енді қайтесіз» дегендей, қарсылық білдіріп отырады.
Әзірге, Құдайға шүкір, ақыл-есім орнында, ұмытшақтығым болмаса, қарттыққа бой алдырмай келемін, – деп, аппақ сақалын салалап, маған қарап, жымиып қойды.
– Қай жылы екенін ұмытып қалдым, көбіне, Кенесарының хан ордасы мына Кішітау, Ұлытаудың бойында болады екен.
Жаугершілік кезі ғой, – дейтін Ағыбай атам.
Наурызбай бастаған бірер батырын бағаналының атақты жылқылы байы Дүзенге жұмсап, жорыққа мінуге жарамды жүз жылқы сұратады.
Бірақ Дүзен әр түрлі сылтау айтып, созбұйдаға салып, бергісі келмей, түнде бой тасалап, інісі Ерденге келеді.
– Әй, Дүке-ай, бекер істеген екенсің, – депті Ерден, – сырты түк, іші боқ ол немені не үшін аяйсың, мыңдаған жылқы екеуіміздің бүкіл үрім-бұтағымызға жетеді емес пе, қара ормандай қаптап келе жатқан орысың мынау, оң тұстығыңдағы қиқуы толастамайтын хиуалықтар, қоқандықтар анау, сені тыныш қояр дейсің бе?
Келесі күні Ерден Ұлытаудағы хан Кененің ордасына өзі барады.
Ханға бағаналының биі Ерден келіп тұр деп, хабарлағанда, әдетте өзін тәкәппар ұстайтын ол басын бірден жастықтан көтеріп:
– Кірсін! – депті күзетшілеріне.
Ханға сәлем беріп, аман-түгел алысқаннан кейін:
– Хан ием, сіздің өтінішіңіз бойынша келдім, Қаракеңгірдің Сарысуға құйылысындағы Қаражарда жорыққа жарайтын, аузын ашып, тісін басып таңдап алынған жүз атты ертең жылқышы Көбей сіздің жігіттеріңізге тапсырады, – дейді Ерден, қол қусырып.
Әрине, Кенесары бұл сыйлыққа қатты ризашылығын білдіреді, сөз арасында осыдан үш жыл бұрын жорықтан оралғанда, сауғаға берген бір баланың жайын сұрайды.
– Оу, хан ием, сол ілтипатыңызға мың да бір рақмет, мен оны қырық қатынның астынан өткізіп, ту бие сойғызып, той жасап, өзіме киімшең бала етіп алдым.
Іншалла, биыл боқырауда үйлендіріп, отау көтерем бе деп жүрмін, – дейді Ерден күліп, – қазақтың ежелгі әдеті бойынша, қолға түскен құлды құл емес, ұл етіп алатын ата дәстүріміз ғой.
Әңгіме-сұхбат осылайша жайдары жағдайда өтеді.
Ертесіне осы атыраптағы атақты атбегі Көбей бесті шыққан жүз жорық атын Кенесары-Наурызбай жігіттеріне беріп жатып:
– Мына ақ жал қазан атты Ерден би Ағыбай батырға арнап берді, соны ұмытпай айтарсыз, – деп аманаттайды.
Жорыққа кетіп бара жатқан сарбаздар аттарды алып, Ерденнің аманатын сөзсіз орындаймыз деп, Көбеймен қоштасады.
Ерденнің ақ жал атының тұрқы биік, ұзындығы есік пен төрдей, көк сүйрік айғырдың тұқымы, ереуілді күндері Ерден батырдың жорыққа мінетін аты деседі.
Ол өз атын баласына береді де, өзі Ерденнің ақ жал атына мініп, жорыққа аттанады.
Бұл әңгімелерді атамның өз аузынан талай естігенмін.
Ол өмірде көбіне үндемейтін, біртоға сабырлы кісі болатын.
Батыр дегенде, жұрттың ойлайтынындай, дүңк етпе мінезі болмайтын, мүмкін, бала болғандықтан біле де бермейтін шығармын.
Менің есімде қалғаны: көбіне ойқашты, әлденеге опық жегендей, өзді өзінен іштей күбірлеп, бас бармағын тістей беретін.
Мұндайда томаға тұйық, өзін оқшау ұстап, жалғыз отыруды жақсы көретін.
Бірде атамыздың үнемі бас бармағын тістей беруінің нендей сыры бар екенін сұрадық.
Алғашқыда ол айтқысы келмей, «оның сендерге не қажеті бар» деп, себебін айтудан жалтара берді.
Ақырында көңіл ауаны келген бір сәтінде, атам шешіле әңгімесін айтып еді.
«Бұл Кенесары-Наурызбай бастаған соңғы ұрыс болатынын кім білген.
Жиырма мың сарбаздың үштен бірі ғана шайқасты.
Талай құқайды көрген біздерге мұның өзі үйреншікті істей болатын.
Аса бір абыржып, қарсы жақтан тайсақтағанымыз да жоқ.
Ұрыса-ұрыса келе, бір өзеннің аңғарына тап болыппыз, жоғары жағы төбе, төменгі жағы жардауыт, өзеннің батпақты тұсында сұлтандар тобы, алдында сарбаздар шайқасып жатқанбыз, біраздан соң қарасам, баламды манап Жантайдың бір топ сарбаздары қоршауға алып, тықсырып барады екен.
Астымда Ерденнің ақ жал қазан атымен топты жарып өтіп, баламды құтқарып алдым.
Бірақ оның атының екі артқы аяғы батпаққа кіріп, шөкелеп тұра алмай қалыпты.
Мен көлденеңдей келіп, атымның сауырын тосып, мінгізіп алдым да, құрғақ жерге шыға бергенімде, жанталаса ұрыс салып жатқан сұлтандар тобынан «Ағаеке, ағаеке, ағаке-е-е» деген Наурызбайдың жалбарынған дауысын естідім.Сол екіарада не болғанын білмеймін, баламды тастап кейін шабайын десем, балам да, өзім де қолға түсемін, онанда қол жинап, қайта шабайын деген бір ой басыма сап ете түсті.
Бұқарбай, Иман, Жеке Батырдың ілгеріде ме, сол қанатта қалды ма, – біле алмай басым дал болды… әрі Наурызбайдың «Ағаеке, ағаеке, ағаеке» деген дауысы өзегімді өртеп, құлағымнан кетер емес…» деді де, қос қолымен басын ұстап, теңселе берді.
«Мен Кенесары мен Наурызбайдың жолында неге ғана өліп кетпедім екен?! Сонда бұл не? Кездейсоқтық па әлде тағдырым ба бұл!? Әттең, жалған дүние-ай! Мен сонда аман қаламын деп пе едім… тек балам аман қалса екен деп, жанұшыра жауға шаппадым ба… Бұдан арғысы белгілі ғой… Оларды құтқара алмадым, бұл – менің бірінші өкінішім, ал екінші өкінішім – ғұмыр бойғы өкінішім – сексенге дейін неге өлмедім екен» деп, кемсеңдеп, жылай алмай, құр іштей толғай берді де, қаймығып, қайтадан бас бармағын тістеп, отырып қалды.
Ағыбай атамның бізге айтқан имандай сыры осы еді.
Сол екі арада былбырап піскен қос табақ бағылан еті тартылды.
Басты арнайы қонақ деп, Ағыбай батырдың немересі маған ұсынды.
– Менің жасым үлкен болғанымен, сенің жолың үлкен, балам, сен ел сыйлаған Ерден атамыздың ұрпағысың, жол сенікі! – деп, қояр да қоймай, басты менің алдыма қойды.
– Ата, ниетіңізге рақмет, – деп, мен бастан дәм татып, рәсімін жасап, қарттың өзіне қайтардым.
Қария қатты риза болды.
Тамақ желініп, сорпа ішіліп, ас қайырылғаннан кейін, ақсақал әңгімесін жалғастырды.
Ағыбай атам талай жорықтарға мінген өзінің Ақлақ атын жиі-жиі есіне алып, ал Ерденнің сыйға берген ақ жал тұлпарын айтқанда, менің тұқымымды сақтап қалған сол ғой деп отыратын.
Атам жас кезінде алып адам болған, отырғанда кигіз үйдің жартысын алады екен.
Жаугершілікке мінетін аты алдын ала арнайы бапталған әрі белді, кіші-гірім түйе сияқты болатын еді, дейді көзі көргендері.
Демек, Ерденнің ақ жал қазан аты да одан кем болмаған.
Кенесарының сарбаздары ұрысқа түскенде, «Абылай, Абылай, Ағыбай, Кенесары, Наурызбай!» деп, ұрандап жауға шабатыны ел-жұрттың осы күнге дейін жадында сақталған, сондықтан ұранға айналған Ағыбай атамызды біз, ұрпақтары, мақтаныш тұтамыз, аруағына арнап Құран бағыштатып отырамын.
Ерден атамыздың есімін дұғама қосып, жиі-жиі атаймын.
Шырағым, сен келіп, көне әңгіменің тиегін ағытып, біраз ішім босағандай болды.
Аруақты ерлердің рухтарына тағзым етіп, ел үшін, жер үшін, халқымыздың бостандығы жолында құрбан болған ерлер есімін жастар жадында үнемі ұстаса, әне, сол игі».
Тоқсан бес жастағы Ағыбай батыр немересінің осы айтқан сөздері аға ұрпақтың аманатындай осы күнге дейін көкейімнен кетер емес, деп сөзін аяқтаған қарапайым жүргізуші Октябрьдің көздері жайнап, ұшқын атқандай көрінді маған.
Сол сол екен, манадан бері оның әңгімесін ұйып тыңдап отырған жұрт ду қол шапалақтап, оған құрмет-қошеметін көрсетті.
– Сені, Оңке, осы күнге дейін шәуім бас қой деп жүрсем, сенің өзің нағыз қазан бас дөкейдің өзі болдың! – деп, құрдасы Жақан екі езуі екі құлағына жеткенше мәз болып күліп жатты..