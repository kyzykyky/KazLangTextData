Бұл кездесу де сол 1984 жылдың жазында болған.
Алатаудың батыс бөктеріндегі бір «демалыс үйінде» «Ақан сері» романының авторы Сәкен Жүнісов ағамызбен демалып жатқан едік.
Сәкеңмен жанұямызбен аралас-құралас өмір сүріп жатқанымызға ондаған жылдар болатын.
1974 жылы мені Жазушылар одағы мүшелігіне ұсынған үш жазушының бірі – осы Сәкеңнің өзі еді..Бір күні Сәкен сері:
– Осы «демалыс үйінің» іргесінде Ғабиден ақсақал тұрады, қазір барып сәлем беріп шығайық, – деді.
– Жарайды.
– Кеттік.
Иә, сәл бұрылыста ғана ауласы кең бір қабатты үй екен.
Ғабиден ақсақал ауласында жүр.
Бізді көре салып, жайдары жүзбен қарсы алды.
Сәкен екеуміз де жадырай:
– Армысыз ба, ұлағатты аға! – дедік.
– Бармысыздар, қасиетті бауырларым, жоғарылатыңдар! – деді.
Сәкен айналасына қарап:
– Аулаңыз тамаша екен.
Ғабеке, мұнда қысы-жазы тұрасыз ба?
– Иә, соңғы 3-4 жыл осында тұрып жатырмыз.
Ауасы жақсы.
– Керемет!
Ішке еніп Ғабиден ақсақалдың жазу бөлмесіне жайғастық.
Жеке-жеке жөн сұрасқан соң, қоғамдағы болып жатқан әр түрлі мәселелерді әңгімеледік.
Дастархан басында да сұхбаттасу көп болды.
Ауладағы жайқалған жасыл-желектің астында отырып та сырластық.
Ғабекең шешіле әңгімелесіп отырған соң, біздер де асықпай ұлы-бесінге жуық қайттық..Совет-Хан Ғаббасов
жазушы, медицина және педагогика ғылымдарының докторы, профессор.