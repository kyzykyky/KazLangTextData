Қазақ ханы әз-Тәуке «Қасым ханның қасқа жолы» мен «Есім ханның ескі жолын» жетілдіріп, «Жеті жарғы» заңдар жинағын жарыққа шығарды..1.Заман талабынан туындаған
ХҮІІ-ғасырда қазақ хандығына жан-жақтан қаупіп төніп, елдің ауызбірлігі әлсірей бастайды.
Осы тұста Тәуке хан хандықты нығайтуға күш салды.
Бұл үшін мықты билік пен бірлікті қамтамасыз ете алатын жаңа заңдар жүйесі қажет болды.
Тәуке хан қазақ халқының ежелден келе жатқан дәстүрлі әдеп-ғұрыптары мен өзінен бұрынғы хандардың тұсында қабылданған «Қасым ханның қасқа жолы» мен «Есім ханның ескі жолын» негізге алып, жаңа заң жүйесін жарыққа шығарды.
Күлтөбенің басында Төле би, Қазыбек би, Әйтеке билер бас қосып, «Тәуке ханның Жеті жарғысы» деген атауға ие болған заңдар жиынтығын қабылдады. .2.Жарғы жеті жаңа тармағымен ерекшеленген 
«Жеті жарғының» толық нұсқасы сақталмаған.
Оның үзінділерін К.Шүкірәлиевтің (1804), Я.Гавердовскийдің (1806), А.Левшиннің (1832) жазбаларынан оқуға болады.
Чулошников тәрізді орыс ғалымдарының зерттеулері шежіреші Ә.Қайнарбайұлынан алынған нұсқаға жақын келеді.
Аталған нұсқада Жеті жарғының аталуы Тәуке хан енгізген жеті өзгеріске байланысты деген тұжырым жасалынған.
Бұл өзгерістерде төрелер мен қожаларға ерекше құқық беру арқылы билікті нығайту мақсаты көзделгені айқын байқалады. .Сайлауға қару асынып келу міндеттелген 
«Жеті жарғы» заңдар жинағы негізінде қазақтың тайпа, ру басылары жылына бір рет жиналған.
Бұл жиындарда мемлекеттің сыртқы және ішкі жағдайына байланысты мәселелер дауыс беру негізінде шешілді.
Жиынға қару асынып келген азаматтардың ғана дауыс беру құқықтары болды.
Сонымен бірге қару ұстап келген азамат жылына өз байлығының жиырмадан бір бөлігін салық ретінде мемлекетке беруге міндеттелді.
Жиынға қатысушы әр рудың өз таңбасы болды.
Бұл таңбалар құрылтайда мемлекеттік рәміз дәрежесінде бекітілді. .Төрт түлік малмен құн төлеген 
Жазалаудың ең көп таралған түрі — құн төлеу болған.
Қылмыскердің және өлген адамның әлеуметтік жағдайына байланысты құн мөлшері өзгеріп отырған.
Мысалы, өлген ер адамның құны 1000 қой болса, әйел адамның құны 500 қой болған.
Өлген адамның әлеуметтік жағдайы ескерілген, ақсүйек болса құн мөлшері жеті есе өскен, яғни сұлтан немесе қожа тұқымынан өлтірілгендерге жеті адамның құнын төлеген.
«Сұлтан» немесе «қожаға» тіл тигізгені үшін 9 мал, қол жұмсағаны үшін 27 мал төленетін болды.
Құлдың құны бүркіттің немесе тазы иттің құнымен теңескен.
Дене мүшелеріне зақым келтірген қылмыскер-де белгілі мөлшерде құн төлеген.
Атап айтқанда, бас бармақ — 100 қой, шынашақ 20 қой болған.
Ұрлық жасалған кезде ұрланған заттың құны иесіне «үш тоғыз» етіп қайтарылған.
Мысалы, ұрланған 100 түйе 300 жылқыға немесе 1000 қойға теңелген.
Бұл баптардан біз «Жеті жарғыға» сай қылмыс істеген әр әлеуметтік таптың құқықтары заңдастырылғанын көреміз. .Ауыр қылмыс жасаған адам өлім жазасына кесілген 
«Жеті жарғыда» қылмысты іс-құқық нормаларына үлкен орын бөлінген.
Қылмыс ретіне: кісі өлтіру, мертіктіру, әйелді зорлау, соққыға жығу, қорлау, ұрлық істеу және тағы басқалары жатқан.
Кінәлілер жасаған қылмыс-деңгейіне сай әртүрлі жазаға кесілген.
Бұл жинақта «қанға қан» заңы сақталды.
Өлім жазасының екі түрі болған: дарға асу және тас атып өлтіру.
Сондай-ақ, мемлекет ішіндегі бүлікшілер мен сатқындар өлім жазасына кесілген. .Қылмыстық істерді билер соты қараған 
Билер соты барысында екі жақ келісуі бойынша өлім жазасын құн төлеумен алмастыруға мүмкіндік болған.
Құн төлеу төрт жағдайда рәсімденген.
Олар: егер әйелі күйеуін өлтірсе және күйеуінің туыстары оны кешірмеген жағдайда; егер әйел некесіз туған баласын өлтірген жағдайда; жұбайлар арасындағы «көзге шөп салушылық» дәлелденген жағдайда; «құдайға тіл тигізгені анықталған жағдайда».
Ал, әкесіне қол жұмсаған ұл баланы қара сиырға теріс отырғызып масқаралаған.
Ата-анасына дауыс көтерген қыз баланың жазасын шешесі шешкен. .«Жеті жарғы» ХІХ ғасырдың ортасына дейін қолданылған 
«Жеті жарғыны» қазақ халқы ХІХ ғасырдың ортасына дейін пайдаланып келді.
Ал кейбір заңдар Қазан төңкерісіне дейін қолданылды.
Жоғарыда атап өткеніміздей, біздің заманымызға «Жеті жарғының» түпнұсқасы жеткен жоқ.
Спасский жаппас руының старшыны Күбек Шүкіралиевтің мәліметтері негізінде «Жеті жарғының»11 үзіндісін 1820-шы жылы «Сибирский вестник» баспасөзінің бетінде жариялады.
«Жеті жарғының» екінші нұсқасы (34 үзінді) А.Левшиннің зерттеулерінде беріледі.
Бұл нұсқалар «Жеті жарғы» жарыққа шыққаннан кейін 100 жылдан соң халық ауыз әдебиеті жанрында жарияланған..Дайындаған: Гүлжанат ӘБДІМОМЫНОВА
«Ел.kz» порталы.