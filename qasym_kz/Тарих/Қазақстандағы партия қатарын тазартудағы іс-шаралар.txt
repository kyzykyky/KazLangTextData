республикада өткізілген түрлі саяси науқандарға қатысты туынданған қарсылықтар партиялық басшылықты күшейтуді талап етті.
Үкімет 20-жылдың соңына жүргізілген ұжымдастыру, тәркілеу барысындаға шиеленісті жағдайлардың қалыптасуына партия ұйымдарының жеткілікті қырағылығының болмауы әсер етті деген тұжырымды ұстанып, 1928 жылы 2-7 желтоқсанда Қызылордада өткен Қазақ өлкелік комитетінің кеңейтілген пленумында басты соққыны партия арасына іріткі салып жүрген оңшыл жікшілдерге қарсы беру мәселесі көтерілді.
Оңшылдар халықтың саяси таяздығын пайдалана отырып, рулық және ұлттық өшпенділікті тұтандырыруда партия қатарына кіріп алған олардың жақтастары әрекет етіп отырғандығы да баса көрсетілді [1, 28-30-бб.].
 Партия қатарын тазарту барысында ел арасында іріткі салып, ұлт наразылығын тудырған ұлтшыл элементтер екендігі Қалмырза Өтеповтың «Социалды Қазақстан» газетіне жариялаған мақаласында айқын жазылды.
«Ішімізге кіріп алып өздерінің зиянкестік істерін жүргізіп жүрген талай жаулардың беті ашылып, талайы қуылды.
Алайда троцкийшіл, ұлтшыл бандиттердің сарқыншақ элементтері ішімізде әлі де жоқ деп айта алмаймыз», – дей отырып, партия қатарын осындай элементтерден әбден тазартуда сақтықты, қырағылықты күшейту керек деген тоқтам жасайды [2].
 Партия қатарындағы қызметкерлерді тексеру, коммунистер қатарына кіріп кеткен жау элементтерден тазарту барысы қарқынды жүргізілді.
Бұл турада Қазақстан Республикасы Президент мұрағатында сақталған құжаттарынан партия қатарына еніп кеткен бұрынғы «байшыл, ұлтшылдардан» тазарту науқанының қалай жүргізілгендігін айқын байқауымызға болады.
Мәселен, осындай бір тексерістің барысында Қаратал ауданының сот ісін жүргізушісі істі болған бай өзінің жақын танысы болғандықтан соттаудан бас тартқаны әйгілі болса, ал кейбір аудандық партия ұйымдары мен атқару комитеттері бай балалары екендіктерін біле тұра жоғары оқу орындарына түсуге «кедей немесе орташа баласы» деген жалған куәлік бергендігі анықталған [3].
 Губерниялар мен уезд билігіндегі «тазартулар» барысын өлкелік атқару комитеті тікелей бақылауға алды.
Арнайы «комиссиялар құрылып» аудандарға жіберіліп, ауылдық партия ұйымдарының жұмысы, оның басшылары мен ұйым құрамындағы коммунистердің қызмет барысы жете тексерілді.
Мәселен, 1929 жылы Алматы облысының 11 ауданына 8 комиссия жіберіліп, тексеріс барысында Қаратай ауданының атқару комитетінің төраға орынбасары Ақмұрзин кеңес үкіметіне жат элементтермен байланысып, шаруаларға дөрекі қарым-қатынаста болды деген айыппен жұмысынан босатып, партия қатарынан шығарылды [4].
 «Еңбекші қазақ» және тағы басқа газеттерде коммунистер қатарын лайықты еместерден тазарту науқанының қарқынды жүргізіліп жатқандығы жөнінде айқын түрде есептер жарияланып отырды.
«Ойыл басшыларының қылығы» деп аталған Ғаббас Тоғжановтың мақаласында Елтай Ерназаровтың комиссиясы Ойыл ауданындағы бірқатар басшы партия, кеңес қызметкерлерінің қылмыстарын газет беті арқылы ашқандығының белгілі екендігін келтіре отырып, мұндағы басшы қызметкерлерінің партия мен үкімет ісіне жасырын түрде қарсы әрекет еткендіктердің әшкереленгендігі айтылды.
Газетте жазылғандай, Ойыл ауданындағы партия мен кеңес жұмыстарына басшылық етуші қызметкерлер партия жолына қарсы істерді, неше түрлі бұзық қылмыстарды бәрі бірігіп істеген, сүйемелеп, біріне-бірі көмектесіп отырған.
Ойыл «бұзақыларының» тобына бұрынғы қазақ байлары мен атқамінерлер партияда жоқ оқығандардың ықпалы күшті болғандығы анықталған.
 Ғ.
Тоғжанов кейбір партия қызметкерлері осы аталған жау элементтермен ауыз жаласып, сыбайлас болып, халықтың байлығын тәркіге салғандығын, қылмыстарын ешкімнен жасырмай, ашық түрде істегендігін мысалдармен көрсетпекке тырысады.
Ойыл қызметкерлерінің арасында бірін-бірі қонақ қылу салтқа айналғандығын, ақша салып карта ойнау, арақ ішу, ақыры жанжалдасып, төбелеспен тарқайтындығын да нақты келтірген.
Бұл мақаладағы «басшысымақтардың» басты кінәсі патша заманындағы билік басында болғандар мен атқамінерлерге әлі қолдау көрсетуі, пара алушылық, қазына ақшасын ысырап қылуы.
Автор тез арада бұл «басшылардың» әрекеттеріне іс-шара қолдану, сотқа тарту керектігін ұсынады [5].
 Тоталитарлық жүйе қыспағы қарапайым халыққа қатты батты.
Астық дайындаудағы дағдарыс, ет салығы халықтың жағдайын ауырлатып жіберді.
Ірі байларды тәркілеуде кейбір қара шаруа ауқаттылардың қатарына ілігіп кетіп, тап ретінде жазаланды.
Омарбеков: «1929-30 жылдары астық дайындау науқандарында қуғын-сүргін күшейе түсті.
Ал мұның өзі көптеген ауқатты шаруалардың өз қожалықтарын тастап, беті ауған жаққа бей-берекет безіп кетулерін туғызды.
Сондықтан да Қазақстан үкіметі қонысынан басқа жаққа көшетін кулактарға анықтама қағаздар беруге және олар көшіп барған басқа жерлерден оларға жаңа жерлер беруге тыйым салатын заңдар шығарды.
Оның үстіне бұл бойынша, кейіннен бұрынғы мекеніне қайта оралғандар өздерінің бұрынғы жер үлестерін қайтарып ала алмайтын болды.
 Заң халық комиссариаты өзінің жергілікті жерлерге жасырын нұсқауында астықты шұңқырларға көміп тастаған және мемлекетке өткізбей, әдейі өртеп жіберген адамдарды қаскөйлер, қаскүнемдер ретінде экономикалық контрреволюцияға айыптайтын жоғарыда аталған ҚК-нің 58-бабының 7 тармағымен соттады.
Жоғарыда көрсетілген жылдардағы астық дайындау науқандарында 19239 адам әкімшілік жолымен жазаланды, 14108 адам сотталды, олардың ішінде 6485 адам кулак ретінде, 4108 адам ауқаттылар ретінде айыпталса, 184 адам орташа, 575 тіптен тақыр кедей болса да сотталып кетті.
Соттау жолымен шаруалардан 13208699 сом 92 тиын және 82799 пұт астық өндіріліп алынды», – деп жазған болатын [6, 17-б.].
 Партия қатарына кіріп кеткен жау тап элементтерін тазалау үдерісі 30-шы жылдары да жалғасын тапты.
Әсіресе, бұл 1936-1937 жылдары кең өріс алды.
Мерзімді баспасөз қырағылық танытып, партияға кейбір жолдармен еніп кетіп, іріткі салушы бұрынғы бай тап өкілдерін әшкерелеген мақалалардың күнделікті жарияланып отыруына барлық жағдайды жасады.
 Газеттерде бұл жалған коммунистер фашизм агенттерімен сыбайласып, социалистік құрылыстың дамуына зиянкестік тигізді, ұлтаралық ынтымақтастыққа кедергі жасауға тырысты делінген мақалалар басылды.
«Социалистік Қазақстан» газетіне жарияланған «Халық дұшпандарын түгел әшкерелеп, көзін мүлде құртайық» деген редакциялық мақалада зымияндық әрекеттермен партия қатарына өтіп, Шымкент, Қызылорда сияқты қалаларда мемлекет аппаратына қызметке кіріп алып контрреволюциялық әрекеттерін жалғастырып жатқан коммунистер жайында бірнеше фактілердің айқындалғаны айтылды.
Олардың мұндай жолға түсуіне троцкийшіл-зиновьевшылар ықпал етті дей отырып, партия қатарына қабылдауда қырағылықты күшейту қажеттігін талап етті [7].
 Осы мақаланың жалғасын тапқан келесі мақалада Жаңа Семейде алдаумен партия қатарына кіріп кеткен бірнеше бұрынғы жуан жұдырық иелері әшкереленіп, аластатылғаны айтылып, алда партияға небір жолдармен кіріп кеткен осындай элементтерді өз қатарына шығаруды, өз жұмысын жоғары сатыға көтеруді мақсат етіп отырғанын келтірді [8].
 БК(б)П Қазақстан өлкелік комитетінің VI пленумында С.
Нұрпейісов Қазақстан партия ұйымдарына партия құжаттарын алмастырудың қорытындылары туралы баяндама жасап, Қазақстанда партия қатарына троцкис-зиновьевшіл бандиттер, контрреволюцияшыл ұлтшылдар мен ұлт арасына іріткі салып отырған азғын топтар еніп кетуінен, партия қатарын олардан тазарту үшін құжаттарын жіті тексере отырып, жаңаша үлгіде алмастыру жұмысының И.В.
Сталиннің тапсырмасымен жүргізілгендігін айта келе, осы жұмыс барысында жіберілген кемшіліктерді атап берді.
Олар: партияның пленумдарының шешімдері мен өлкелік комитеттерінің нұсқауларын орындауда бұрмалаушылықтарға жол берілуі, құжаттарды тексеру барысы атүсті жүргізілуі, тіпті кейбір жерлерде тексерілместен ауыстырылуы, партия құжаттарын ауыстыру кезінде көп құжаттардың жарамсыз болып бүлінуі, партияға жаңа мүшелерді қабылдауда лениндік-сталиндік принциптердің бұзылуы, БК(б)П-ның қатарында болуға лайықты коммунистердің партия қатарынан еш себепсіз шығарылып тасталынуы.
 С.
Нұрпейісов көрсеткендей, 1936 ж.
1 тамызға дейін партия қатарынан лайықсыз деп 432 коммунист шығарылған.
Алайда БК(б)П ОК-нің және өлкелік комитеттің VI пленумынан кейін бұл шығарылғандардың 269-ы қайтадан партия қатарына қабылданған.
Бұндай қателіктерге жол берілуінің себебі, партия идеологиясының дұрыс жүргізілмеуі, үгіт-насихат жұмыстарының ақсауы деп келтірілді баяндамада.
 Кеңестік жүйенің екіжүзділік саясаты Қазақстанда тұратын ұлт араздығын тудырып қана қоймай, оларды бір-біріне айдап салып, жала жабу, тіпті өлтіру сияқты фактілерге жол берді.
Билік басында отырғандар мансапқорлық, тойымсыз әрекеттерге барып, шаруаларға қысым көрсетіп, олардың қолында бар тәуір деген заттарын тартып алды.
Қарсыласқандарды «үкімет саясатына қарсы», «бұзақы бандит» деп қудалап, ақырында оларды шындығында да үкімет саясатына наразылық тудыратын жағдайға алып келді.
Халық наразылықтары 1929-1931 жылдар аралығында басым болды.
Бұл кездерде қазақ зиялылары қуғын-сүргінге ұшырап, кейбіреулері ату жазасына, кейбіреулері түрмелерге жабылып жатқан болатын.
Халық наразылығының туындауына бірден-бір себеп – үкіметтің қатаң саясаты болды.
Шаруалар үкіметтің асыра сілтеуі мен күштеуінен, зорлық-зомбылығынан жәбір көрген қарапайым шаруалар белсенділерді өлтірумен, колхоздар мен совхоздардың мүліктерін өртеумен жауап берген болатын.
Бастапқы кезде жеке наразылық білдірген шаруалардың кейінірек бірігіп, көтеріліс жасауға дейін алып келді.
 Кеңес саясатынан қысым көргендер түрлі жолдармен шаруаларды өз жағына тартып, қарсы шығуға үгіттеді.
Мәселен, Семей округі Разин ауданына қарасты Георгиев селосында астық дайындау мәселесіне байланысты белгісіз біреулер кооператив есігіне Кеңес өкіметіне бағынауға шақырған контрреволюциялық үндеулер жапсырып кеткен [9].
 Елдегі бой көтерулерді басу үшін партия ұйымдарына өз аудандарында тексерістер жүргізу жүктелінді.
Халық наразылықтары шыққан аудандарда арнайы комиссиялар құрылып, оның себебін анықтау тапсырылды.
Партия қатарын тазалауда құрылған губерниялық комиссия, 3 адамнан тұратын аудандық және уездік комиссиялар құратын болды.
Бұл комиссия наразылық, толқу болған жерлердегі партия ұйымдарын тексеріп [10], осындай бассыздықтарға жол бергені үшін сол аудандарың партия басшылары жауапқа тартылып, тіпті көпшілігі партия жұмысын дұрыс атқара алмағандықтан партия қатарынан шығарылды.
Бұл бір жағынан «оңшылдардан» тазартумен қатар жүргізілді.
Мәселен, Қазақстан Өлкелік Тексеру комиссиясының 1929 жылдың 30 қыркүйегіндегі шешімімен партия қатарынан 2776 коммунист шығарылған, бұл 19,5 %-ды құрайды.
Ал 2076 адам, яғни 14,5 %-ы қатаң сөгіс алған [11].
 1929 жылы Қазақстанның барлық аудандарында ауылдық-деревнялық бөлімдерді кеңес үкіметіне дұшпан элементтерден тазарту шарасы жүргізіле бастады.
Павлодар уезінде өткен осындай бір тазарту барысында «Тереңкөл ісі», Торғай уезінде «Наурызым ісі» пайда болды.
31 наурызда Торғай округтік бюросы мен Президиумының мәжілісінде Торғай уезіндегі «Наурызым ісінің» шығуының негізгі себебі өлкеде алашордашылардың ықпалының күштілігінен делінді.
Қазақ ауылдары осы алашордашылардың орталық ұясы болып отырғандығы, осы алашордашылардың көсемдерінің бірі Міржақып Дулатовтың осы ауылдардың бірінен шығып, Асқар Дулатов, Түйғшыбаев сияқты алашордашылармен байланыс орнатып, оларға кеңеске қарсы әрекет етуге нұсқау беріп отырғандығы келтірілді.
 8-10 ауылдың Қонышбаев, Бұлғұжанов, Жосжанов, Тілеубетов, Дулатов сияқты байлары қазақ шаруалары арасында «Таяу арада Кеңес өкіметін құлайды.
Бірде-бір мемелекет онымен достық байланыста емес.
Шетелдік мемелекеттер бірге Кеңес өкіметіне қарсы шығады» деген мазмұндағы арандатушылық сөздер таратқан [12].
«Наурызым ісіне» қатысты қабылдаған қарарлар туралы «Еңбекші қазақ» пен «Советская степь» газеттеріне жариялау мәселесі қойылды.
 Павлодардың партия ұйымдарын тексеру және тазарту барысында «Тереңкөл ісі» деген қылмыстық іс ашылып, онда Тереңкөл ауданына қарасты ауыл-деревняларды тексеру барысында партия қатарынан шығарылғандарға «кедей шаруа мен батырақтарға қоқаң-лоқы көрсетіп, байларды қорғады, партия-кеңес аппараттарына Кеңес өкіметіне жау элементтерді тартты, қазақтар мен орыс шаруаларының арасында ұлттық шиеленісті жандандырды, колхоз қозғалысына кедергі жасап бақты» деген айыптар тағылды.
«Тереңкөл ісінде» «кейбір коммунистер қазақ аудандарын кеңестендіруге қасақана кедергілер жасады» делінді де  [13].
 Партия қатарын жат элементтерден тазарту науқаны кеңестік идеологияның беріктігін одан әрі күшейте түсті.
Бұндай тазарту коммунистер арасында бір-біріне деген сенімсіздікті туғызды.
Жау ретінде ұсталып кетуден қорыққан коммунистер әр іске күдікпен, үреймен қарап, жалтақтаумен болды.
Коммунистер арасында тәртіп бұзушыларды сынға алу, партия қатарынан аластату еліміз тәуелсіздік алғанға дейін салтанат құрды..О., 
 тарих ғылымдарының докторы,
  Алматы қ..1 Қазақстан Коммунистік партиясы съездерінің, конференцияларының және пленумдарының қарарлары мен шешімдері (1928-1937) /Қазақстан Компартиясы Орталық Комитеті жанындағы Партия тарихы институты – КПСС Орталық Комитеті жанындағы Марксизм-ленинизм институтының филиалы.
Контрреволюцияшыл ұлтшылдар – фашизмнің агенті // Социалды Қазақстан.
Ойыл «басшыларының» қылығы // Еңбекші қазақ.
Қазақстан тарихының ХХ ғасырдағы өзекті мәселелері.
– 552 б.
 7 Халық дұшпандарын түгел әшкерелеп, көзін мүлде құртайық // Социалистік Қазақстан.
– №7.
 8 Троцкийсшіл-ұлтшылдардың контрреволюцияшыл істері және партия қырағылығы туралы // Социалистік Қазақстан.