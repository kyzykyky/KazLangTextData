Арғымақтың жалында аунап, артта қалған жылдардың қанжығасында кетіп, балбал тасқа айналмаса да байырғы билер аталып бара жатқан бабаларымыздың тағдырын ғылыми тұрғыдан қарастыру бүгінгі ұрпақтың еншісіне тиіп отыр.
Бүгінгі қазақ ғылымындағы «билер» және «билер институты» тақырыбы ғалымдардың назарына ілігіп зерттелмеді десек күпірлік болар.
Жан-жақты зерттеп шегіне жеттік дегеніміз асыра айтқандық болар еді.
Басқасын айтпағанда қытай деректерінде қазақ билері туралы азды-көпті айтылды дегенімізбен ғылыми тұрғыдан жүйелі зерттелмеген мәселе.
Төсекте басы, төскейде малы қосылған елдің саясаттары сары қымыздай сапырылып, діні болмаса да дипломатиялық қарым-қатынасы нығая түсуі жазылмаған дала заңының заңды үрдісі еді.
Осы тұстағы заңды үрдіске үстемдігін жүргізген хандармен қатар билер болатын-ды.
Билер негізінен жер дауы, жесір дауы, мал дауы, құн дауы сынды төрт түрлі дау төңірегінде билік жүргізгені баршаға аян.
Сонымен қатар ерекше бір айта кететін билердің үлкен міндеті – өз елі мен өзге ел арасындағы еларалық мәселелерге де араласып, бейбітшілік пен достықты дәріптеуші мәмілегер болған, аразды татуластырып, алысты жақындастырып отырған.
«Елдестірмек – елшіден, жауластырмақ – жаушыдан» деп, қазіргі тілмен айтқанда елшілік қызметті де мінсіз атқарған дипломаттар еді.
Оған дәлел ретінде Қытайдың бірінші тарихи мұрағатында сақталған Қазақ хандығы мен Цин патшалығының саяси-дипломатиялық қатынастары туралы құжаттарындағы Төле би, Сасық би, Құттыбай би, Қазыбек би, Қарпық би, Төлеуке би, Бабеке би, Бабаназар би, Тұңғатар би, Ақтайлақ би сынды билер туралы деректерді алып қарастырып, ғылыми тұрғыдан дәлелдеп шықсақ, ортамызға оңай оралған олжа болар еді.
Қытай құжаттарының дәлелімен қоса халық аузында аңызға айналған Қазыбек бидің тұңғыш рет 18 жасында елшілікке атшы болып барып, басшы болып қайтқаны ел аузында әлі күнге аңыз.
Би атағына тәнті болған Цин патшалығы да оны өз жақтарына тарту мақсатымен елші жіберіп, мол сыйлықтар тартады.
Бірақ «жаным арымның садағасы» деп түйген би Қытайдың қол астына қарауға қарсы болады.
Сөйте тұрып, стратегиялық тұрғыдан Абылайды Цин патшалығымен тығыз қарым-қатынас жасауға шақырады.
Осыған үндесдес 1755 жылғы 17 қыркүйектегі мұрағат деректері былай дейді: «Төле би қатарлы қазақ көсемдері Цин ұлықтарына: «Қазір, міне, сіздер біздің көне жұртымызға келіп отырсыздар… (біздің) елдегілер жеке-жеке өз жұрттарымызға оралсақ деп тілек білдіруде» десе, 1758 жылғы 27 қаңтардағы бір құжатта («Цин Гаоцзун шилу» атты жылнамалық жинақта – І.Б.) Құттыбай бидың Цин ұлықтарына айтып берген бір әңгімесі сақталған, онда Құттыбай би: «Біздің қазақтың үш жүзі бас қосып, қалмақтарды Қашқарға, Йеркендке және қырғыздардың жеріне дейін қуып жібермек»,- дегенді жеткізген.
Бұл нақты деректерден билердің ұлы мақсаттарына жету үшін тек білектің күші ғана емес, мүддесі түйіскен, құдай айдап әкеліп жаңа көрші болған Цин елінің тамырын басып, онымен неғұрлым тіл табысып, әртүрлі әдіс-амалдар арқылы онымен бейбіт байланыста болу керек екендігін де түсінгенімен де ерекшеленеді.
Ел үмітін арқалаған арқалы билеріміз Атырау мен Алтайдың арасындағы мәселемен қоса шекараның сыртындағы шиеленісті жағдайларды да шешіп отырғаны туралы Цин патшалығы Солтүстікті тыныштандыру армиясының қолбасшысы Бандидің мәлімхатында былай баяндалады: «Біз, уәзірлеріңіз Банди мен Сарал, құлшылық етіп төмендегі мәлімдемені жолдап отырмыз.
Осыдан бұрынырақ, Әмірсана қырғыз елшісі Тоғызмөңкені елші етіп, жанында Құрбанқожаны қосып, Ұлы жүзге жіберген.
Сол елшіліктен оралған Құрбанқожаның елшісі әкелген хатта былай деп жазған екен: «Біз Төле би, Қойгелді, Тілеуке, Сасық би, Құттыбай, Жангелді және Қойсоймас былай деп хатнамамызды жіберіп отырмыз.
Бұрын, Қалдан Серен заманында , біздің үш жүзіміз де соғыстан аулақ болып, шат-шадыман өмір сүріп жүрген.
Кейін келе, ойраттардың төрт бөлігі бір-бірімен жауласып, бір-біріне шабуылдап, ел-жұрттары шашырады».
Хат мазмұнындағыдай қабырғалы билеріміздің қарымта жауабы қытай құжаттарында сақталуы билігіміздің биіктерден орын алғанының дәлелі.
Бабаларымызды ұлықтап, тарихымызды 1925 жылы Цин патшалығы ордасында сақталып келген кітаптар, мәдени жәдігерлер мен мұрағаттардың негізінде құрылған Қытайдың бірінші тарихи мұрағатының «Цзюнь цзи чу шан юй дан» («Әскери басқармада сақталған патша жаңалықтары»), «Гун чжун чжу пи зоу чжэ» (Сарайда сақталған патшаның бұрыштамасы бар ұлықтардың мәлімдемелері»), «Цзюнь цзи чу лу фу зоу чжэ» («Әскери басқармада сақталған ұлықтардың мәлімдемелерінің көшірмесі» және «Нэй гэ ци цзюй чжу» («Патшаның күнделікті тұрмыс-тіршілігіне жауапты мекеме жазып қалдырған патша туралы естеліктер» қатарлы қорларынан табылған қытай, маньчжур, тотын-моңғол және шағатай тілдерінде сақталған жарлық, бұйрық, хат, мәлімхат, мәлімдеме, хабар сынды әртүрлі стильдегі құжаттарда қазақтың Абылай, Әбілмәмбет сынды хандары, Әбілпейіз, Уәли сынды сұлтандары, Төле, Қазыбек сынды билері, Қабанбай, Дәулетбай сынды батыры және олардың көмекшілерінің есімдері шамамен 450 рет аталып, деректер келтірілген.
Соның ішінде тек Төле би, Сасық би, Құттыбай би, Қазыбек би, Қарпық би, Төлеуке би, Бабеке би, Бабаназар би, Тұңғатар би, Ақтайлақ би сынды билерінің есімі 37 рет аталады.
Қытай құжаттарында қазақ хандар, сұлтандар, билер мен батырлар туралы 450 рет аталған нақты деректерді 450 ғылыми конференцияға айналдырып, билер жайлы 37 мәліметті 37 кітап етіп шығарып, ғылыми мұрағатымызды байыта түсу – сіз бен біздің міндетіміз.
Сонымен қоса конференция арқауы болған Қу дауысты Құттыбай би болғандықтан, мұрағат деректеріне сүйене отырып Пекинге елші боп барған Құттыбай биді Цин императоры Цянлун Тунлэюань саябағында қабылдап, төртінші дәрежелі діңсе мен тауыс қанаты және бір топ молун торқасы, бір топ самсайы, екі топ сегіз талшықты торқа, екі топ бес талшықты торқа, төрт топ шәйі-жібек, екі шыны ыдыс, екі фарфор ыдыс, екі түрлі-түсті торғын, төрт құты шай сыйлағандығын айта кеткеніміз жөн.
Әрі бүгінгі Құттыбай ұрпақтары сандықтарының түбінде сары майдай сақталып сан жылдар бойы осы бағалы сыйлықтардың жатуы да бек мүмкін.
Сонымен қатар, егерде Пекин қаласына бара қалсаңыздар бабаларыңыздың ізі қалған Тунлэюань саябағымен жүзіп өтуді де ұмытпаңыздар.
Баба жолы – бала жолына ұлы мұрат сыйласын!.Берікхан ІСБЕК
Цинхуа университетінің PhD докторанты.