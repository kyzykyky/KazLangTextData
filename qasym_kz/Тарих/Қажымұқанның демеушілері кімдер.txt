Қазір түрлі федерациялар бар.
Споршыларға барлық жағынан әрқилы қолдау көрсетіліп жүр.
Спортшылардың қаржылық жағдайын да қамтып отырған солар.
Ал бұрын қалай болды? Талабы тасып тұрса да спортшының алдына ешкім таудай қылып ақша үйген жоқ.
Мысалы, күш атасы Қажымұқан Мұңайтпасовты алайық.
Қажекеңнің бүкіл жарыстарын кім қаржыландырды? Қазақ балуанының қолтығынан демеген кімдер еді? 
Ілгеріде Шығыс Қазақстан об­лыстық «Дидар» газетіне Қа­дыр­бек Кәкімұлының мақаласы шықты.
Автор мақаласында Саффа Шал­қаров деген ақсақалмен жолығып, одан Болат Бекеновтің Қажымұқан жайлы жазылған мақаласын ал­ғанын айтады.
Бұл мақала 1955 жы­лы «Көкшетау правдасы» газе­тіне «Анадан алып туған-ды» деген атпен жарияланыпты.
Мақалада Қажымұқан атамыз жайлы тың деректер мол екен.
Қадырбек Кәкімұлының ай­туынша, Қажымұқан Мұңайт­па­сов­тің Аягөз өңіріне келіп өнер көр­сетуіне Саффаның әкесі Шаях­мет жәрдем беріпті.
«Күш атасының бұл өңірге ке­ліп, өнер көрсетуіне Саффа ақса­қал­дың әкесі мұрындық болыпты.
Зай­санда зауытпен қатар, бірнеше дүкен ашып, Семей, Петербор, Мәс­кеуде саудасы дөңгелеген меце­нат Шаяхмет Шалқаров 1926 жыл­дың жазында елге қайтпақ бо­лып, Семейден пароходқа оты­ра­ды.
Жол үстінде әлдекімдерден даңқ­ты балуан Қажымұқанның осы пароходтың үшінші класты, бір кісілік каютасында жатқанын естіп, сәлемдесе барады.
Ол бар­ған­да балуан астына бөстегін са­лып, басын шапанымен жауып алып, демалып жатыр екен.
Балуан басын көтеріп, қонақтың сәлемін алады.
Аз-кем амандықтан соң ол: «Ал батыр, бұл жатысың қалай?» деп қасындағы бірінші класты каю­таға көшіріп, балуанды басы­бай­лы қасына алып, жол бойы әң­гі­ме-дүкен құрады.
Сол сапарда күш атасы жол серігіне өзінің өмір жолын баяндаған екен» деп жазады Қадырбек Кәкімұлы.
Өзі зайсандық болғанмен, Қа­занда туған Шаяхмет Шалқаров Қа­жымұқанмен тез тіл табысыпты.
Себебі Қазан қаласы Қажымұқан үшін жат емес еді.
Балуан Қазанда бі­раз уақыт тұрған, спорттағы ал­ғаш­қы баспалдақтарын осы жер­ден бастаған.
Қажымұқан Шаях­мет­ке өзінің тікелей демеушісі Апа­наев туралы да айтыпты.
Сон­дан болар, Қазан екеуін одан бетер жа­қындастыра түсті.
Шаяхмет Шалқаров жомарт­тық танытып, Қажымұқан атамыз­ды шығысқа алып келіп, балуан­ның ел алдында өнер көрсетуін өті­ніпті.
Өзі қаржылай қолдап, ай­мақтың игі жақсыларын жинап, екі рет тегін ойын көрсетіпті. 
Шаяхметке айтқан әңгімесінде Қа­жекең өзінің 17 жасында көшпелі цирктің атқосшысы бо­лып Қазанға барғанын, орыстың та­лай балуанын жеңгенін айтып беріп­ті.
Сол кезде татарлар қазақ жі­гітінің өнеріне разы болып, тө­бе­сіне көтеріпті.
Соның бірі Апа­наев деген көпес болатын.
Қадырбек Кәкімұлы мақа­ла­сында Апанаевты атүсті ғана атап өтеді, ұлтын ноғай деп көрсетеді.
Анығында ол ноғай емес, татар бо­латын.
Қажымұқан атамыздың Қа­зан арқылы бүкіл әлемге та­нылуына ең алғаш сол кісі себепкер бол­ған.
Тіпті балуанға қаржылық қол­дау көрсетіп, балуандар мек­те­бінде оқуына да ақшасын аямаған.
Қа­ражатын өзі көтеріп, Қажымұ­қан­н­ың Петербордағы Лебедевтің 9 айлық цирк-күрес мектебінен бі­лім алуына жағдай жасаған.
Апа­наев Қажымұқаннан қам­қор­лы­ғын аямай, бірқатар белдесу­ле­р қар­жысын төлеп берген.
Сонда бұл қай Апанаев? Орын­бор­да Хусаиновтар қандай атақты болса, Қазанда Юнусов, Утя­мы­шев, Апанаевтардың дәурені жүріп тұр­ды.
Қазанда Апанаев фа­ми­лия­лы көпестердің жеті буыны бол­ған.
Олар жер иеленумен, ірі кә­сіп­керлікпен және саудамен ай­на­лыс­қан.
Апанаевтардың ішінде алғаш байлығымен аты шыққаны Мұса Апанаев (1766 – 1827) еді.
Оның же­ке тері өңдейтін зауыты болды.
Одан басқа, Юсуп Апанаев (1770 – 1825), Мұхаммед Апанаев (1804 – 1877) деген байлар өтті.
Юсуф бас­пахана ашқан, Мұхаммед сабын шы­ғару­мен шұғылданған.
Ғабдул­ла Апа­наев (1862 – 1918) деген бас­пагер-пе­дагог болды.
«Азат» га­зетін шы­­ғарған.
Бірақ Ғабдулланың Қа­жымұқанды қаржыландыра қоя­­тындай мүмкіндігі болған жоқ.
Қа­жымұқан 1883 жылы туған (1871 жы­лы туды деген деректің қате еке­нін жазғанбыз).
Сондықтан ал­ғашқы үшеуінің заманында Қа­жекең әлі дүние есігін аша қой­маған болатын. 
Қазандағы байлардың тағы бір ірісі Бадретдин Апанаев (1867–1937) еді.
Өзі миллионер, комис­сио­нер болыпты.
Шикізат сатып-са­тып алумен айналысқан.
1905 жы­лы «Торгово-Промышленное Товарищество Апанаевы» деген жеке фирмасының құрылтайшысы болды.
Байлығымен ғана емес, меценаттығымен де аты шықты.
Қа­ланың қақ ортасынан зәулім са­рай сатып алып, ол жерден ме­дициналық клиника ашқан.
Сөйтіп, жағдайы жоқ адамдардың осы клиникада тегін емделуіне жағ­­дай жасаған.
Түрлі басшылық қыз­метте де болған.
1910-1917 жыл­дары «Общества пособия бедным мусуль­ма­нам Казани» қо­рын құрып, 
жа­р­лы-жақыбай­ларға қарайлас­қан.
«Иттифақ әл-Муслимин» («Мұ­сылмандар одағы») партия­сын қаржылан­дыр­ған.
Айтпақ­шы, 1906 жы­лы Петерборда Бү­кілресейлік мұ­сыл­мандардың рұқ­сат етілмеген екін­ші сиезі өтіп, «Иттифақ әл-Мус­­лимин» пар­тия­сы құрылған кезде қазақтардан Сә­лімгерей Жан­төрин, Уәлихан Танашев, Шай­мерден Қосшы­ғұлов қатысқан бо­латын.
Кейін пар­тияның өкілдіктері қазақ дала­сынан Орынбор, Орал, Омбы, Қы­зылжар, Семей, Верныйдан ашыл­ған болатын.
Қажымұқан бұл кез­дері 23 жаста.
Спорттық карье­расын енді бастап жүрген кезі.
Кім біледі, бәлкім, жолдары осы кезде түйіскен де шығар.
Қажымұқан жастайынан әке­ден айырылып, ауыр жұмысқа же­гілуге мәжбүр болғаны белгілі.
Сөй­тіп, жұмыс іздеп Қызылжарға ба­рып, жергілікті татар байға жал­данған.
Байлар жас Қажымұқанның балуандық қасиетін байқап, түрлі күрестерге қатыстырған.
Жо­ғары­да­ғы Шаяхмет Шалқар­овпен бол­ған әңгімесінде Қажымұқан 17 жа­сында көшпелі цирктің атқос­шысы болып Қазанға барғанын айтты дедік.
Кім біледі, Қажымұқанның Қа­­занға жетуіне сол татар байы се­­беп­кер болды ма екен? Атақты Апа­­наевтың көзіне түсуі де осы кез­­ден басталса керек. 
1901 жылы Омбыда француз күресінен чемпионат өтетін бо­лады.
Мұны естіген Қажымұқан бір­ден сонда тартады.
Алайда бүкіл би­лет сатылып кеткен екен.
Қайт­пек керек? Қажымұқан балуандар кіретін есік арқылы ішке кіруге тырысады.
Алайда күзетшілер өт­кіз­бейді.
Қажекең олай жалынады, бы­­лай жалынады, көнбейді.
Соңын­да күзетшілерді жолдан ығыс­­тырып, күшпен кіреді.
Балуан­­ның бұла күшін сол кезде ке­­ле қалған цирктің қожайыны Зло­бин көре қалады.
Ол қазақ балуанын ішке кіргізеді.
Осы кезде арена төрінен цирк басшысының інісі кіші Злобин шығып, көрер­мендер арасынан күші бойына сый­маған балуанды өзімен күре­су­ге шақырады.
Қасқайып Қа­жымұқан шығады, екеуі ұзақ бел­деседі.
Злобин Қажымұқанның қай­ратына риза болып, оны өзімен бір­ге Петерборға алып кетеді.
Пе­тер­борда жүріп атақты балуан Иван Поддубныймен танысады.
1904 жылы Поддубный екеуі Па­риж­де өткен чемпионатта топ жа­ра­ды.
Қайтадан демеуші туралы әң­гімеге оралайық.
Қажымұқанға қар­жылай қолдау көрсеткен ағайын­­ды екі жігіт бар.
Тіпті екеуі­­нің балуанмен бірге түскен су­­реті де сақталған.
Бұл жігіттердің кім екені жайлы журналист Азамат Қасым былай дейді: «Бұл сурет 1914 жылы Ресейдің Нижний Нов­город қаласында өткен үлкен жәр­меңке кезінде түсірілген.
Қа­жымұқан атамыздың талай суретін көріп жүрміз.
Бірақ мына суретті өз басым алғаш рет көріп отырмын.
Бәлкім, алғаш рет жарияланып отырған да шығар.
Айтайын де­ге­нім, әйгілі балуанның жанындағы ағайынды жігіттер жайында.
Бірі­нің есімі – Нұрлан, екіншісінің есі­мі Абдолла екен.
Бұл жігіттер «Абай жолында» айтылатын киізші Бейсеке байдың балалары көрінеді.
Жоғарыда айтылған жәрмеңке кезінде Қажымұқанға күреске шығу үшін 100 сом жетпей қал­ған­да ағайынды екі жігіт балуанның қолына 200 сом ұстатқан.
Сөйтіп, Қа­жекең немістің атақты балуанын жы­ғып, күрес біткеннен кейін жо­март екі жігітті тауып алып, суретке түсуге арнайы шақырған екен» дейді Азамат Қасым.
Хасен Зәкәрияның Мәриям Нұрланқызы (Зейін Шашкиннің зайы­бы) туралы жазғаны бар.
Ав­тор мақаласында Мәриям апайдан төрде ілініп тұрған Қажымұқанның екі жігітпен бірге түскен суреті ту­ралы сұрағанын айтады.
Сонда Мә­риям апай суреттегі екі жігіттің бірі – өзінің әкесі Нұрлан, екіншісі – Абдолла ағасы екенін ай­тып­ты.
Киіз­ші Бейсекенің балалары.
Екеуі де Се­мейдегі белгілі көпестер бо­лып­­ты. 
«1914 жылдың жазында әкем інісімен бірге Ресейдің Нижний Нов­город қаласында өткен айтулы жәрмеңкеге қатысады.
Осы жәр­мең­кеге Шмидт деген немістің балуа­ны өз циркімен келіп, неше күн күрес өткізіп жатса керек.
Үй­реншікті қарсыластарының бірі кел­генін естіген Қажымұқан да ат ары­тып жетіпті бұл тамашаға.
Бі­рақ бай Шмидт Қажекеңмен күре­суден қашқақтап, мынадай шарт қой­ған екен.
Өзі сөреге 100 сом (цел­ковый) тастаған неміс Қажы­мұқанның да осынша ақша тігуін талап етіпті.
Ол тұста бір жылқы­ның құны 3 сом екен.
Отыз үш жыл­қының құны кедей Қажекең­нің қалтасында қайдан болсын, ашуланған балуан аренаға жүгіріп шығып: «Әй, халайық! Маған жүз сом тігіп, мынаумен күрестіретін бір мұсылман бар ма араларыңда, жоқ әлде жігеріміз құм болып қала береміз бе?» деп айғай салыпты.
Сол кезде залда отырған ағайынды екі жігіт қатар шығып, Қажекеңнің қолына екі жүз сом ақша ұстатқан екен.
Осыдан кейін айбар бітіп, кү­реске шыққан Қажымұқан не­міс­ті әп-сәтте алып ұрып, жүлдені қанжығасына байлайды.
Ел тарай бастағанда сол күрес киімімен жү­гіріп шығып, өзіне қолдау көрсет­кен екі бауырын іздеп жүріп тауып ал­ған балуан оларға шынайы риза­шылығын білдіріп, ол уақытта әр­­кімнің қолы жете бермейтін фо­­­тосуретке түсуге шақырған екен» дейді Мәриям Нұрланқызы.
Осы­лайша, Қажымұқан атамыз өзінің қолдаушы қандастарының қар­жысымен немісті жер жастан­ды­рып, қазақтың абыройын асқақ­татқан екен.
Қажымұқан кейін де ағайынды байлармен байланыста болыпты.
Балуан Семейге келген сайын Нұр­лан мен Абдолланың үйі­не түсіп­ті.
Тіпті үйлерінде өнер де көр­сетіпті.
Балуан арбаға отыз шақ­­ты адамды отырғызып, тісімен тіс­теп сүйрепті. 
Ал Ақылбек Шаяхмет Қажы­мұқан­ға қолдау білдірген байлар­дың бірі ретінде Смайыл Жаман­шаловты атайды.
Смайыл бай тура­лы Сәбит Мұқанов: «Кейбір бай қазақтар егіншілікпен де шұ­ғылданып, жүздеген десятина егін еккен.
Мысалы, Қостанай уезінде Смайыл Жаманшалов деген по­мещик болды.
Патша үкіметіне жаққан кей қазақ байларына дворян атағы, кең және құнарлы егістік жерлер берілген» деп жазған екен.
Смайыл болыс Романовтар­дың 300 жылдық тойына қатысып­ты.
Атақты адвокат Федор Плева­ко­мен дос болыпты.
Мекені Троицк қаласынан 10-15 шақырымдай жер­де орналасыпты.
Қалаға келген сайын Қажымұқанды талай рет төріне шығарып құрметтепті.
Сол Смайыл болыс өзі Меккеге барып, қажылық парызын өтеп келгеннен кейін, Қажымұқанға қаржылай қол­дап, жанына өзінің шешесін қо­сып, екеуін қажылыққа жібе­ріпті.
Ол кезде балуанның аты Мұ­қан болған.
Меккеден кел­геннен кейін Қажымұқан ата­нып­ты..Серікбол ХАСАН 
«Айқын» газеті.