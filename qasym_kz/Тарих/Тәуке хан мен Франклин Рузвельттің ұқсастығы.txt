Күмәншіл жұрт «қазақтың Тәуке ханы мен Америка президенті Франклин Рузвельттің қандай ұқсастығы болуы мүмкін?» деп күдік келтіруі ықтимал.
Ол үшін алдымен Тәуке кім болды, Рузвельт кім болды? Олар несімен және қандай ісімен тарихта қалды?  Соған қысқаша тоқталып өтейік.Салқам Жәңгірдің баласы Тәуке хан  (1626 – 1718)  қазақ  хандығының (мемлекетінің) тари­хында  айрықша  рөл атқарған тұлғалардың бірі.
Ол 1680 жылы таққа отырғаннан кейін бы­тыраңқылық пен алауыздығы асқынған  жұрттың басын қосып,  бір орталыққа бағынған хандық құрды.
Елдің ішкі бірлігі мен сыртқы қорғанысын нығайтты.  Хан кеңесі мен Билер кеңесін сайлады.
Билер кеңесіне: Ұлы жүзден –Төле би, Орта жүзден – Қазбек би, Кіші жүзден – Әйтеке би сияқты  сөзге шешен, іске мығым, беделді адамдарды тартып, қалың бұқараның өкілдерін мемлекеттік басқару ісіне араластырды.
Отаншылдықты нығайту, ел ішіндегі дау-жанжал, барымтаны тыйып, тәртіп орнату  мақсатында  халық­тың озық ойлы би-шешен­дерін жинап, әйгілі «Жеті Жарғыны» жасаттырды.
Сол үшін де орыстың белгілі тарихшысы А.И.Левшин Тәуке ханды көне Спартан мемлекетінің негізін қалаушы, заңгер Лекургке теңеп, «Қазақ ордасының Лекургы» деп атады.
Хан Тәукенің ел билеушісі ғана емес, қаһарман қол­басшылығының арқасында 1711-1712, 1714, 1717 жыл­дары қалмақ-жоңғар басқын­шыларына мықты тойтарыс берілді.
Бір сөзбен айтқанда, қазақ жұрты Тәуке Жәңгірұлы хандық құрған 1680 – 1718 жж.
«қой үстіне бозторғай жұ­мырт­қалаған» заманды бастан кешті.
Сондықтан оны бас­қалар сияқты тақтан тай­дырған жоқ.
Тәуке хан 1718 жылы 92 жасында әбден қартайып, өз ажалынан қайтыс болды.
АҚШ-тың 32-прези­денті Франклин Делано Рузвельт­тің (1882-1945) де өз ота­нының  тарихында алар орны ерекше.
Кінәмшіл де кірпияз американдықтар Ф.Рузвельтті қатарынан төрт рет: 1932, 1936, 1940 және 1944 жж.
президенттік қыз­метке сай­лады.
Мұндай сенім көрсету Американың арғы-бергі тари­хында  болған емес.
Оның үстіне Франклин Рузвельт жұлын ауруының асқынуынан 1921 жылы 39 жасында екі аяғынан жүре алмай қалған-тын.
Осындай мүмкіндігінің шектеулі екеніне қарамастан, ол мүгедектік арбада отырып-ақ, асқан таланты мен іскерлігінің арқасында  1933 – 1945 жж.
аралығында  АҚШ-тай алып елді білгірлікпен басқара білді.
Рузвельт президент болып сайланған тұста Аме­рика жұртын «Ұлы тоқырау» жайлаған болатын.
Шұғыл «Жаңа бағыт» бағдарламасын қабылдап, банк жүйесін іске қосты.
Аштыққа ұшыра­ғандар мен жұмыссыздарға көмектесетін федералдық әкімшілік орын­дарын ашты.
Ауыл шаруа­шылығы мен өнер­кәсіпті қалпына келтіру туралы заң қабылдатты.
Қысқа мерзім ішінде елді ауыр дағдарыстан алып шықты.
1933 жылы КСРО-мен дипломатиялық қарым-қаты­нас орнаттырды.
Көрші­лес Латын Америкасы ел­деріне қатысты  «Қайырымды көрші» саясатын  жүргізуді қолға алды.
1943 жылғы 28 қараша – 1 желтоқсанда Иранда үш ел­дің мемлекет басшылары И.Сталин   (КСРО),  У.Чер­­чил­ль (Англия) және Ф.Руз­вельт  (АҚШ) бас қосқан Теһран конференциясында  ағылшын  премьерінің  сыр­ғақтатқан саясатына қо­сылмай, «екінші майдан ашуды» қолдады.
1945 жылғы 4 – 11 ақ­пан­дағы Ялта конферен­циясында да  уақыттың тала­бына сай саясат ұстанды.
Осы жиын­нан қайтып келгеннен кейін де ол тынымсыз жұмыс істеді.
Алда 23 сәуірде Сан-Фран­цискода БҰҰ (Біріккен Ұлттар Ұйымын) құру жө­ніндегі алғашқы ұйымдастыру кон­ференциясын өткізу міндеті тұрған еді.
Түн қатып жұмыс істеген ауыртпалықты көтере алмаған денсаулығы сыр берді.
Миына қан құйыл­уы­ның салдарынан Франклин Рузвельт 1945 жылғы 12 сәуірде  небәрі 63 жасында көз жұмды.
Қарап отырсаң, өмір-тір­шілік деген қызық.
Ел бас­қарған айтулы тұлға­лардың өмірінде ойламаған ұқсас­тықтар кездесіп  жата­ды.
Кейінгі кездері  Тәуке ханның да хан тағында отырған тұсында, кезекті бір шайқаста қатты жараланып, екі аяғынан сал болып қал­ғаны туралы жазылып жүр.
(Бұл туралы 2015 жылы 13 шілдеде «Абулхаир и Абылай – вечные жертвы поли­ти­ческой конъюнктуры» деген тақырыппен танымал та­рихшы И.Ерофееваның  365іnfo.kz-ке берген сұхба­тында айтылды).
Тарихшының айтуынша, Тәуке хан мұндай жағдайға елуден асқан шағында тап болған.
Сондықтан да ол хандықтың ордасы – Түркіс­таннан ұзап шықпайтын болған.
Бірақ, соған қара­мастан билік тізгінін босаң­сытпай, аттың үстінде оты­рып-ақ ел басқару ісін қызу жүргізіп отырған.
Қазақ хандығының тари­хын зерттеп, бірқатар ең­бектер жазған жазушы-тарихшы  Бейбіт Қойшыбай ағамыз:  «Тәуке ханның үш жүзге Жолбарыс, Қайып және Әбілхайырды кіші хан етіп белгілеуі солай жүріп-тұруының қиындығына байланысты болуы мүмкін» деген пікір айтады.
Қалай дегенмен де, сонау орта ғасырдың өзінде қазақ жұртының көлденең көк атты емес, ақыл-парасаты озық, ел ішінде зор беделге ие, сырттан жау төнгенде қол бастай  алатын батыр тұлғаны хан сайлағаны анық.
Басқаны айтпағанда, Тәуке ханның өмір жолы осыны айғақтайды..