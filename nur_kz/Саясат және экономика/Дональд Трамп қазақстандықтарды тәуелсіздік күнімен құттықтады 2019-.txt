Қасым-Жомарт Тоқаевтың атына Қазақстанның тәуелсіздік мерекесіне орай шет мемлекеттердің басшыларынан құттықтау хаттар мен жеделхаттар келіп түсті
Қазақ халқын тәуелсіздік күнімен құттықтаған көшбасшылар арасында АҚШ президенті Дональд Трамп та бар деп хабарлайды KAZ.NUR.KZ Ақордаға сілтеме жасап.
Фото: Instagram/realdonaldtrump
Америка құрама штаттарының президенті Дональд Трамп жеделхатында елінің және жеке өз атынан Қазақстан халқын тәуелсіздіктің 28 жылдығымен құттықтаған.
Дональд Трамп Қасым-Жомарт Тоқаевтың Қазақстан президенті ретінде тәуелсіздік мерекесін алғаш атап өтіп отырғанын айтып, жаңа жылдың табысты болуына тілектестік білдірген.
Үндістан Президенті Рам Нат Ковинд өз құттықтауында мемлекеттер арасындағы өзара байланыстардың тарихи арқауы берік екенін атап өтіп, Қазақстанның өсіп-өркендей беруіне ниеттестік танытқан.
Испания Королі Фелипе өз құттықтау хатында испан халқы мен үкіметінің атынан Қасым-Жомарт Тоқаевты тәуелсіздік күнімен құттықтап, достас Қазақстан жұртына бейбітшілік және бақ-береке тіледі.
Сингапур Республикасының президенті Халима Якоб Қасым-Жомарт Тоқаевты және Қазақстан халқын тәуелсіздік күнімен құттықтады.
Мемлекет басшысы мен Қазақстан халқын тәуелсіздік күнімен құттықтап, бақ-береке тілеген жеделхат Австрия президенті Александр Ван дер Белленнен де келіп түсті.
Австралия Одағының Генерал-Губернаторы Дэвид Херли өз құттықтау хатында мемлекеттер арасындағы екіжақты достық қатынастардың одан әрі дами беретініне сенім білдірген. 
