Қытайда коронавирустың жаңа түрінің өршуіне байланысты қазақ-қытай шекарасындағы "Қорғас" шекарамаңы ынтымақтастығы халықаралық орталығының жұмысы уақытша тоқтатылды деп хабарлайды KAZ.NUR.KZ порталы премьер-министрдің ресми сайтына сілтеме жасап.
Фото: Getty Images/Xiaolu Chu
Асқар Мамин кеңес қорытындысы бойынша бірқатар кешенді алдын алу шараларын қабылдауды жүктеді
Соның ішінде "Қорғас" ШЫХО-ның қазақстандық бөлігінің жұмысын уақытша тоқтату тапсырмасы бар.
Еске сала кетсек, өлімге әкелетін коронавирус Қытайдың барлық провинцияларына таралған
Елдегі науқастардың саны 1300-ге жетті, 40-тан астам адам жапа шекті.
Бұған дейін өлім вирусының "отаны" болған аспан асты елінің қаласында коронавирусты жұқтырған барлық науқастар орналастырылатын емхана салу жоспарланып отырғаны айтылды
Медициналық мекеменің құрылысын 6 күнде аяқтау жоспарланған.
Одан бөлек, Қытайдың патогендік микроорганизмдерді сақтау ұлттық ұйымы коронавирустың жаңа түріне қатысты ақпарат пен оның электронды микроскоп көмегімен жасалған алғашқы суретін жариялады.
Айта кету керек, Қазақстанда қауіпті инфекция оқиғалары болған жоқ.
Бүгін Тоқаев Қытайдағы коронавирустың елімізде таралуының алдын алуды тапсырды.
Осыған байланысты Қазақстанның премьер-министрі Асқар Мамин жиын өткізді.
