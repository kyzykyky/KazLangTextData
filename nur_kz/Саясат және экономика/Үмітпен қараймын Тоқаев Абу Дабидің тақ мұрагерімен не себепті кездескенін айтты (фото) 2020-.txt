Мемлекет басшысы Қасым-Жомарт Тоқаев Абу Дабидің тақ мұрагері, шейх Мұхаммед бен Заид Әл Нахаянмен келіссөз жүргізді
Қазақстан президентін ресми қарсы алу рәсімі «Әл-Уатан» сарайының алдында өтті
Салтанатты шарада Қазақстанның туы көтеріліп, екі мемлекеттің ұлттық әнұрандары орындалды деп хабарлайды KAZ.NUR.KZ Ақордаға сілтеме жасап.
Фото: Ақорда
Қасым-Жомарт Тоқаев пен шейх Мұхаммед Заид Әл Нахаян бір-біріне ілтипат білдіргеннен кейін Құрметті қарауыл ротасын аралап өтті

Екі елдің ресми делегация мүшелері таныстырылғаннан кейін мемлекет басшысы Құрметті қонақтар кітабына қолтаңба қалдырды.
Рәсім соңында Қазақстан президенті мен Абу Дабидің тақ мұрагері келіссөз жүргізді
Тараптар екіжақты қарым-қатынастарды жандандыруға, экономикалық серіктестікті кеңейтуге баса назар аударды.
Фото: Ақорда
Мемлекет басшысы Шейх Мұхаммедке қонақжайлық танытқаны үшін ризашылық білдіріп, Қазақстан президенті ретінде өзінің алғашқы сапарын араб әлеміне, соның ішінде Біріккен Араб Әмірліктеріне жасап отырғанын атап өтті.
Фото: Ақорда
Менің сапарымның негізгі мақсаты – екі мемлекеттің ынтымақтастығына тың серпін беру
Біз үлкен жетістіктерге қол жеткіздік, бірақ бір орында тоқтап қалуға болмайды
Алға жылжуымыз керек

Кездесу барысында мұнай-химия, ауыл шаруашылығы, көлік-логистика, қаржы және инвестиция салаларындағы өзара іс-қимылдар мен ынтымақтастық мәселелері қарастырылды.
Фото: Ақорда
Қасым-Жомарт Тоқаев екі мемлекеттің де маңызды тарихи кезең алдында тұрғанын – келесі жылы Әмірліктердің құрылғанына 50 жыл, Қазақстанның Тәуелсіздік алғанына 30 жыл толатынын атап өтті.
Кездесу соңында тараптар қол қойылған құжаттармен алмасты
ҚР Энергетика министрлігі мен БАӘ Энергетика және өнеркәсіп министрлігі арасында мұнай-химия өнеркәсібі саласындағы өзара түсіністік пен ынтымақтастық туралы меморандумға,  ҚР Сауда және интеграция министрлігі мен БАӘ экономика министрлігі арасындағы өзара түсіністік туралы меморандумға, «Астана» халықаралық қаржы орталығының Қаржылық қызмет көрсетуді реттеу жөніндегі комитеті мен БАӘ Орталық банкі арасындағы өзара түсіністік туралы меморандумға қол қойылды.
 Ең маңызды әрі қызықты жаңалықтарды біздің Telegram арнамыздан оқыңыздар! 
