Бүгінде «Айшылық алыс жерлерден, жылдам хабар алғызған» деген ұлт ағартушысы Ыбырай Алтынсариннің болжамы жүзеге асып отырғанына куәміз
Ғаламтордан ақпараттың қай түрін іздесеңіз де табарыңыз анық.
Иә, оның пайдасын да көріп жүргеніміз рас, ал екінші жағына көз жүгірткенде қынжыларлық тұстары аз емес
Мәселен, өткен жылы балалардың әлеуметтік желіде құрылған бір топтың шырмауына түскенін естідік
Құқық қорғау органдары қызметкерлерінің арқасында ғана олар құрықталып, заң алдында жауап беруге мәжбүр болды
«Бұған не себеп?» дейтін болсақ, көбінесе балалардың ата-ана ­назарынан тыс қалуы, рухани жалғыздығы себеп болады
Мұндағы біздің айтпағымыз, жұмысбастылықпен немесе үй шаруасынан қолымыз тимей, сәбиге көңіл бөле бермейміз
Әрбір бала, жасөспірім өзінің қиналған шағында, қуанған кезінде сырын айтып, мұңын тыңдайтын, бірге ­шаттанатын адамды іздейді
Ал ересектер оларға рухани тірек болудың орнына, материалдық дүниеге көбірек көңіл бөлетініміз жасырын емес
«Балам, қоя тұршы, мен жұмыс жасап отырмын
Егер табыс таппасақ сені кім асырайды?» деген сылтаулар сәби сананың сағын сындырып, меселін қайтаратыны өкінішті-ақ
Тым болмағанда, шамалы уақыт бөліп, ұлымыз бен қызымызды не қын­жылтатынын, қандай нәрсе қуанышқа бөлей­тінін біле жүрсек, артықтық етпесі кәміл
Ата-анадан қолдау таппаған бала өзін түсінетін орта іздейтіні белгілі
Осындай сәтте әртүрлі пиғылдағы адамдардың ықпалына түсіп қалмасына кім кепіл?! Сондықтан мұндай келеңсіздіктерге жол бермеген дұрыс
«Ауырып ем іздегенше, ­ауырмайтын жол ізде» деген халық даналығын ұмытпайық
Күн сайын біраз уақытымызды қиып баламыздың жан дүниесіне үңілейік, оны мазалап жүрген сауалға бірігіп жауап іздейік, олардың араласатын ортасын танып жүрген ләзім
«Ұлың өссе, ұлы жақсымен, қызың өссе қызы жақсымен қоңсы бол» деген емес пе қазақ атамыз.
Ұрпақ – ұлт болашағы
Олай болса, ұлттық құндылықтарды дәріптейтін, елдік салт пен санаға сергек қарайтын, ана тілін өгейсітпейтін ұрпақ өсіру – ата-баба алдындағы борышымыз.
Лунара МҰҚАНТАЕВА,
Қаракөл мектеп-балабақшасының тәрбиешісі 
Батыс Қазақстан облысы
