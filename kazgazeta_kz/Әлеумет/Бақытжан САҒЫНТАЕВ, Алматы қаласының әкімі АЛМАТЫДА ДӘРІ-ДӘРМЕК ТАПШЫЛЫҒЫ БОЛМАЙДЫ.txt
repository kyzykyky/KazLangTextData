Соңғы күндері елімізде дәрі-дәрмек тапшылығы сезіліп, бұл мәселе Мемлекет басшысына дейін жетіп, Қасым-Жомарт Кемелұлы Үкіметке арнайы тапсырма берді
«Өкінішке қарай, елімізді дәрі-дәрмекпен және медициналық өнімдермен қамтамасыз ету ісінің олқылықтары анықталды
Біз – импортқа тәуелдіміз
Шетелден келетін дәрілердің нарықтағы үлесі – 88 пайызға жуық
Соған қарамастан, отандық ғылымның фармакологиялық зерттеулер жүргізу үшін тәжірибесі жеткілікті
Ғылыми база да, білікті мамандар да бар
Сондықтан үкімет дәрі-дәрмек өндірісінің біртұтас жүйесін құруы қажет» деді Қасым-Жомарт Тоқаев.
Бұл мәселеге Алматы қаласының әкімі Бақытжан Сағынтаев алдымен көңіл бөліп, фармокомпания басшыларымен кездесіп, тиісті шаралар қабылдады
Соның нәтижесінде мегаполисте күрделі ахуал бір­шама жақсара түсті.
– Күн сайын қаладағы 105 дәріханаға дәрі-дәрмектер жөнел­тіледі
Бірақ олар тез сатылып кетуде
Десе де, ендігі жерде іркіліс болмайды, – деп атап өтті Б.Сағынтаев.
Әкімнің сөзіне қарағанда сұра­нысқа ие препараттарға деген қажеттілікті тұрақтандыру үшін 1 шілдеден бастап Алматы қаласындағы дәріханаларға 475 мың дана әлеуметтік маңызы бар препараттар жеткізілген
Соның ішінде 260 мың парацетамол, 98 мың аспирин, 35 мың ингавирин, 22 мың азитромицин, 15 мың кардиомагнил және 30 мың термометр сатылымға шығарылған
Алматы қалалық әкімшілігі болашақта тағы дәрі тапшылығы туындамас үшін фармкомпаниялармен қосымша келісімдерге қол жеткізген
Ол бойынша шілде айының соңына дейін 1,2 млн аспирин, 930 мың парацетамол, ибупрофеннің 350 мыңы, ингавириннің 100 мың қаптамасы, 80 мың азитромицин, 40 мың тамифлю және басқа да әлеуметтік маңызы бар дәрілер дәріханаларға жеткізілуге келісілген.
Бұған қосымша, құрамында құқық қорғау органдарының қызметкерлері бар мобилді жедел топтар құрылып, олар қала дәріханаларына рейд жасайтын болған
«Рейд барысында дәріге бағаны көтеру деректері анықталса, онда дәріхана иесі айыппұл төлейді
Егер жағдай екінші рет қайталанса, 6 айға лицензиясы тоқтатылады» дейді «Садыхан Әлеуметтік дәріхана» ЖШС дәріханалар желісінің иесі Қайрат Әубәкіров.
Осы арада тұтынушылар өздері де белсенділік танытып, дәріханада дәріні қымбатқа саудалағанын байқаса қалта телефонға түсіріп, жазып, Денсаулық сақтау министрлігіне, Алматы қалалық әкімшілігіне жолдауларына болады
Жалпы алыпсатарлармен осылай халықтық бақылау арқылы күресу қажет.
КЕЗЕК БІЗДЕ БҰРЫННАН БОЛАТЫН
Алматы қаласының әкімі Бақытжан Сағынтаев фармкомпаниялар басшыларымен кездесу барысында Назарбаев даңғылы мен Гоголь көшесінің қиылысындағы №2 Орталық дәріхананың жетекшісі Айгүл Тілеубердина өзі басқарып отырған дәріханадағы кезектің көптігіне байланысты түсінік берді.
– Бізде сатылымдағы дәрінің түрі көп
Сондықтан кезек бізде бұрыннан көп болатын
Бұл бізде қалыпты жағдай
Мұндайда тұтынушылардың бәрін дәріханаға кіргізе алмаймыз
Белгіленген 2 метр қашықтықты сақтатып, тұтыну­шыларды көшеге дейін кезекке тұрғыздық
Бізде бүгінгі таңда төрт терезе жұмыс істейді, әрқайсысына 5 адамнан тұрады
Енді санай беріңіздер, оны беске көбейтсек 20 адам болады
Балалы келушілер болса, онда біз оларды кезексіз кіргіземіз.
Оның айтуынша, тауарлардың дәріханада болу-болмауы жеткі­зушілерге байланысты екен
Бүгінгі таңда парацетамол, азитромицин және басқа да жоғары сұранысқа пре­па­раттарға қатысты мәселе жоқ көрінеді.
Әріптесінің бұл сөзін «Медсервис Плюс» КФК ЖШС фармацевтік компаниясының атқарушы директоры Светлана Волченко қолдап, медпрепараттар мен заттарды жеткізудің және өткізудің ағымдағы жағдайын сөз етті.
– Медсервис компаниясы бүгін жүгі бар көліктерді қабылдады
Оларға 220 мың аспирин, 140 мың парацетамол, 90 мың аскорбинка мен глюкоза, 110 мың цефтриаксон тиелген
Бұл – жалпы еліміз бойынша статистикалық мәлімет
Аталған дәрі-дәрмектердің 40 пайызы Алматыда қалады.
Оның айтуынша, Алматы қаласы­ның әкімдігі нарыққа дәрі-дәрмек­терді дереу жеткізу үшін процедураларды жеңілдетуде және жеделдетуде.
Светлана Волченко қала дәріха­наларына дәрі-дәрмектерді жеткізу процесін де айтып берді.
– Процесс онлайн режимде жүреді
Барлық дәріханалар өтініштерін электронды алаңда береді
Тапсырыстар таңғы 9-ға дейін қабылданады
Мүмкіндігінше дәрілер дәл сол күні жеткізіледі
Бір күнде 800-900 өтініш орындалады
Мысалы, өткен аптада түн ішінде Алматыға 100 мың парацетамол жеткізу жөнінде өтініш берілді
Ертесінде тапсырыс толық жеткізілді.
Ол өзінің сөзінде Алматы қа­ла­сының әкімі Бақытжан Сағынтаевтың тапсырмасы бойынша жарты жыл бойына ай сайын 500 мың парацетамол жеткізуді қамтамасыз ету жөніндегі мәселенің талқыланып жатқанын, серіктес зауыттың бір ай ішінде 1 млн қаптаманы шығара алмайтынын айтты және «Медсервис Плюс» ЖШС үлкен мөлшерде парацетамол жеткізетін зауыттарды қосымша іздестіріп жатқанын жеткізді.
Сонымен қатар қала әкімі Бақытжан Сағынтаевтың тапсырмасымен дәрі-дәрімекпен қамтамасыз ету бойын­ша өндіруші зауыттар, жеткізушілер және дәріханалармен бірлесіп күшейтілген шаралар қабылдануда
Бұл жөнінде селекторлық кеңесте «ГаухарТас» дәріханалар желісінің директоры Гаухар Исабекова өз ойын білдірді.
– Соңғы 1-2 күннен бері аса үлкен кезек жоқ
Дәріханаларда әлеуметтік қашықтық сақталуда
Қалада ауа райы жылы болғаннан кейін, қауіпсіздік мақсатында дәріханаға 1 адамнан ғана кіргізу шешімі қабылданды
Коронавирус пандемиясын ескере отырып, халық арасында сұранысқа ие дәрілік препараттар фирмаға келіп жатыр
Мәселен, Алматы қаласының әкімдігімен жасалған қосымша келісім бойынша кеше парацетамол алдық
Біздің дәріханаларда әлеуметтік дәрілерді бір адамға 2 данадан береміз
Бұл бір жерде аталған дәрімен шамамен 250 адамды қамтамасыз етуге мүмкіндік туғызады.
ДӘРІ ДҮНИЕЖҮЗІНДЕ ҚЫМБАТТАДЫ

«Садыхан Әлеуметтік дәріхана» ЖШС дәріханалар желісінің иесі Қайрат Әубәкіров те пандемия кезінде дәрі-дәрмек және медициналық заттар нарығында бағаның қалай қалыптасатындығын түсіндірді.
– Дүниежүзінде дәрі-дәрмекке деген сұраныстың артуы салдарынан өндірушілер олардың бағаларын өсіріп отыр
Бірақ Алматының дәріхана желілері Денсаулық министрлігі бекіткен бағаны ұстанудамыз
Мәселен өндірушілер пандемияға дейін масканы 11 теңгемен шығарып, 15 теңгемен бізге сататын
Соңғы жеткізілім бізде 96 теңгеден болды
Кейін өндірушілер бағаны көтерді
Бізді сату бағасымен шектеді
Яғни, бір маска 118 теңгеден сатылатын болды
Ал біз оларды 115 теңгеден сатуға шешім қабылдадық.
Қажеттілік туындағанға дейін бір термометр 80 теңгеден сатылды
Қазір олардың сатылу бағасы – 860 теңге
Өндірушілер бағаны көтерді, дистрибьютерлер оларды қолдады
Бірақ біз өзіміздің стандарттық бағамызды өзгертпедік.
Қорыта айтқанда Алматы қаласы­ның әкімі Бақытжан Сағынтаев фарминдустрия өкілдерімен дәрі-дәрмектер және медициналық заттарды үзіліссіз жеткізуді қамтамасыз ету туралы селекторлық кеңесте осы мәселелерді жан-жақты талқылап, пысықтады
Қала әкімі тиісті қыз­меттерге медициналық препараттар мен заттардың еш кедергісіз өтуін қамтамасыз етуді тапсырды
Қажет болса салықтық және кедендік әкімгерлікті, сонымен қатар шетелдік тауар сертификаттарын алуды жеделдету қажеттігін қадап тұрып айтты
Бұл өз кезегінде халықтың байбалам салмай, сабырға келуіне сенім беруде
Сеніміміз сетінемесін! Біз біргеміз!
Алматы қалалық әкімшілігі 
мәліметтері негізінде 
материалды әзірлеген: 
Нұрболат Абайұлы
