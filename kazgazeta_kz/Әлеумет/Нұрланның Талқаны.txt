Ұлттық тағамдарымыздың бірі – талқан бәрімізге жақсы таныс
Оны еңбектеген баладан еңгейген қартқа дейін сүйсініп жейді
Дәмі қандай, тіл үйіреді! Бұл өнімнің құрамында тек табиғи таза дәнді дақылдар ғана бар

Солай бола тұра бүгінгі таңда қалалықтар тұрмақ далалықтардың да дастарқанынан талқанды көп кездестіре бермейсіз
Өйткені талқан тапшы
Оны кез келген дүкеннен сатып ала алмайсыз
Тек базардан ғана табасыз
Осындайда, шіркін, егер осы ұлттық өнім барлық дүкен сөрелерінде тұрса ғой деген ой келеді.
Бұл ойымыз бізді алдамапты
Жақында арнайы қаптамадағы «Талқан» деген жазуы бар өнім қолымызға тиді
Ашып көрдік
Ата-бабамыздан келе жатқан таныс дәм
Қуанышымызда шек болмады
Бәріміз де сүйсіне жедік
Сонымен, осынау ұлттық тағамды ұлықтап жүрген кәсіпкер кім болды екен?
Ол – Шелек ауылының тумасы Нұрлан Жұмәділов
Отыздан енді асқан жас жігіттің мұндай игі істі қолға алып жатқанына жұртшылық дән риза.
«Жақсыны көрмекке» дегендей, аталған елді мекенге атбасын бұрдық
Нұрланмен емен-жарқын әңгімелесіп, көп нәрсені көңілге түйіп қайттық.
– Әдеттегідей үй-ішімізбен күнделікті түскі асты ішіп отырғанбыз
Теледидар қосулы тұр
Телеарналардың бірінен түрлі халықтың тағамдары туралы хабар көрсетіліп жатты
Сонда шетелдіктердің өз ұлттық тағамдарына ерекше құрметпен қарайтынын білдік
Олар сондай өнімдерді арнайы патенттеп, әлемдік нарыққа шығаруға кең жол ашады екен
Бұл көрініс бізді қатты ойландырды
Сөйтіп, талқан шығару туралы алғашқы идея туды
Ол мәселені әкем Санат көтерген болатын, – деп бастады әңгімесін Нұрлан.
Иә, Санат Жұмаділов ағамыздың есімі Шелек жұртшылығына кеңінен таныс
Талай жыл осында «Казком­мерцбанктің» аймақтық басшысы қызметін абыроймен атқарды
Өз ісінің білгірі, көпшіл, қайырымды азамат ретінде елдің есінде қалды
Ол кісі нағыз ұлтжанды азамат еді
Банкир болса да рухани әлемге терең бойлайтын
Халқымыздың ұлттық құндылықтарын ерекше құрмет тұтатын
Оған өзіміз де кезінде талай рет куә болғанбыз
Ақын-жазушылар, артистер, әншілер, мәдениет қайраткерлері Санат ағаның шаңырағына соқпай кетпейтін
Бәрімен қауышып, мәре-сәре болатын
Біз әңгімелесіп отырған ағамыздың ұлы Нұрлан да сондай тәрбиені көріп өсті.
– Сонымен, ісіміз сәтімен жалғасты
Ең алдымен, өзіміз жасаған өнімге арнайы патент алдық
Оны Қазақ тағамтану академиясы бекітті
Ендігі кезекте қаптаманың сыртқы дизайны қалай болады деген сұраққа жауап іздедік
Ол да табылды
Өнім ұлттық болған соң оның сырты да соған сай нақышта болуы керек
Бұл істі әкем қолға алды
Нәтижесі бәріміздің көңілімізден шықты.
Арнайы қаптамаға салынған талқанды алғаш рет қолымызбен ұстаған сәт әлі есімде
Сол күні әкем ерекше қуанды
Бірақ жазмыштан озмыш жоқ
Әкеміз ауырмай-сырқамай кенеттен дүние салды
Бұл қаза бәрімізге ауыр тиді
Енді әкемнің арманын ары қарай жалғастыру біздің еншімізде қалды
Қолымыздан келгенше інім Думан екеуміз осы істі алға апарсақ деп әрекет етіп жатқан жайымыз бар, – дейді Нұрлан Санатұлы.
Нұрлан да қаржы саласының ­маманы
Әке жолын қуып Алматыдағы Т.Рысқұлов атындағы экономика университетін тәмамдапты
Біраз жыл қаладағы банктерде жұмыс істеген
Ал қазір ол басқа жұмысты ысырып қойып, тек талқан шығарумен айналысуда
Қиын да болса кәсіпкерлік жолды таңдады.
– Біз шығарған өнімнің құрамында бес түрлі дән бар
Атап айтсақ, олар – бидай, сұлы, тары, жүгері және арпа
Аталған өндіріс орнында жеті адам жұмыс істейді
Барлығы да өз ісінің мамандары
Мұндағы құрал-жаб­дықтардың дені Оңтүстік Кореядан әкелінген
Ең бастысы, Шелектің талқанына деген жұртшылықтың ықыласы өте жақсы, – дейді ол нық сеніммен.
«Талқанның» өзіндік ерекшелігі – дәнді дақылдарды қауызымен бөктіріп дайындау әдісінде жатыр
Үш күн бойы арнайы құрылғыда қауызымен тұрған дәндердің бойына макро және микроэлементтер толықтай сіңеді
Сондықтан мұндай талқанның ағзаға тигізетін пайдасы мол
Өнімді сатып алған тұтынушының құнарлы талқанды бірден сүтке, айранға немесе шайға араластырып ас ретінде пайдалана беруіне болады
Қаптамадағы талқан бір жылға дейін өзінің құнарын жоймайды
Қаптаманың сыртында талқан туралы толық мәлімет бар
Бір сөзбен айтқанда, өзімізге де, өзгеге де ұялмай көрсететін заманауи ұлттық өнім.
– Бірде қызық болды, ауылдағы дүкеннен шығып келе жатқан екі оқушыны кездестірдім
Қолдарына қаптамадағы қытай кеспесін ұстап алыпты
Әлгіні екеуі аша салып құрғақ күйінде асап жатыр
Дереу қастарына жүгіріп барып, қаптамаларды жұлып алдым
Оның зияны шаш етектен екенін айтып әлек боп жатырмын
Құрғақ күйінде жеу одан да жаман
Соны оларға түсіндірдім
Есесіне, өзім шығарған «Талқанның» екі қаптамасын тегін ұсындым
Соның арқасында әлгі балалардың ертесінде-ақ қытай кеспесінен талқанға ауысқаны бар
Несін жасырамыз, қазіргі таңда балалардың жоғарыда айтқан сапасы төмен жасанды шетелдік өнімдерге әуестігі артып барады
Соған талқан секілді дәмдер арқылы тосқауылдар қоюға болады деп ойлаймын.
Ұрпақтардың дені сау болса деп тілеймін
Олар – жарқын болашақтың кепілі
Сондықтан да әлемдік бәсекеге қабілетті ел боламыз десек, дұрыс тамақтануды қалыптастыру қажет
Ал ол үшін не істейміз деп бас қатырудың қажеті шамалы
Өзіміздің ұлттық тағамдарды көптеп шығарғанымыз жөн
Сонда ғана біз дүкен сөрелеріндегі шетелден келген жасанды, тегі күмәнді өнімдерді ысырып тастай аламыз, – деп Нұрлан әңгімесін аяқтады.
Бабаларымыз айтқандай
«Бірінші байлық – денсаулық»
Оның берік сақталуына қайраткер де, кәсіпкер де мүдделі
Ортақ іске өз үлестерін қосуға міндетті
Бұл қолымыздан келетін шаруа
Соның бір дәлелі ретінде Шелектің «Талқанын» айтсақ жеткілікті
Ендеше, оны көп болып неге қолдамаймыз?! Ұлттық өнімнің сізге де, бізге де пайда әкелетіні анық.
Болат Мәжит
Алматы облысы
Еңбекшіқазақ ауданы
