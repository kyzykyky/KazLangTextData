Нұржан Тәттібайұлы Дүйсебаев  Оңтүстік Қазақстан облысының Шымкент қаласында туып-өскен
КСРО Ішкі істер министрлігінің Қарағанды қаласындағы жоғары милиция мектебін  бітірген
Еңбек жолын Жамбыл қаласындағы  Орталық аудандық ішкі істер бөлімінде инспекторлықтан бастады
Нұржан Тәттібайұлының ішкі істер органдарындағы жиырма жылға жуық қызметі осы Жамбыл облысында жалғасты
Әр жылдары Жамбыл қалалық милиция бөлімінің бастығы, облыстық ішкі істер басқармасы  ақпарат орталығының бастығы, облыстық ішкі істер басқармасы  бастығының орынбасары сияқты лауазымдарда болды.
2009 жылдың тамыз айынан бері  көліктегі  Батыс ішкі істер департаментінің бастығы.
Біз осы орайда БАҚ құралдарында көрініс таба бермейтін өзіндік қызығы мен шыжығы мол транспорттық кәсіптерінің жай-жапсары мен ахуалы туралы атпал азаматпен сұхбаттасқан едік
Соны назарларыңызға ұсынамыз.
– Нұржан  Тәттібайұлы, сіз басқарып отырған департаменттің негізінен теміржол бойындағы қауіпсіздікті сақтау, жолаушылардың тыныштығын қадағалау, поездардағы ұрлық-қарылық сияқты қылмыстарды құрықтау қызмет түрлерімен айналысатынын білеміз
Сонымен қата, Батыс деп аталуына қарағанда  бақылауға алынуға тиісті аймақтар көлемі де күрделі болар?
– Оныңыз рас
Біздің облыс аумағы Ресей Федерациясының Астрахань, Челябі, Самара, Саратов, Орынбор тәрізді  бес облысымен, Өзбекстан, Қарақалпақстан, Түркменстанмен шекаралас жатыр
Оған өзіміздің батыстағы көршілес төрт облысты қосыңыз
Бұл бес мың шақырымнан астам теміржол бойын жіті қырағылықпен қарау деген сөз.
Біздің департамент қызмет көрсететін учаскелерде 650-ден астам түрлі  көлік нысандары, бірінші класты 22 вокзал, 266 станса мен бекеттер бар
Күн сайын қос ішектей созылған теміржол бойымен біздің аймақ арқылы 25 жұп жүк, 43 жұп жолаушылар поездары, оның ішінде 18 жұп халықаралық, 13 жұп республикалық дәрежедегі және 12 жұп қала ішіндегі поездар өтеді
Бұлармен тәулігіне 60 мыңнан астам жолаушы тасымалданады.
Батыс аймақтағы өзімізді қосқанда бес аэропорттың күнделікті тыныс-тіршілігі, алыс-жақын шетелдерге ұшатын рейстердегі  түрлі оқиғалар да біздің қызметкерлердің назарынан тыс қалмайды.
Көліктегі Батыс ішкі істер департаментінің құрылымына 6 желілік бөлім мен 13 желілік бөлімшелер,17 желілік полиция пункттері, 5 аэропорттағы 3 желілік бөлімше мен 2  желілік полиция пункті кіреді.
Департамент аппараты және желілік бөлімше қызметкерлерінің күшімен  қоғамдық тәртіпті сақтауды және азаматтардың қауіпсіздігін қамтамасыз ету, мемлекеттік және жеке азаматтардың мүліктерінің сақталуы, қозғалыс қауіпсіздігін бақылау, көлік нысандары мен жолаушылар тасымалдайтын поездарда төтенше жағдайларды болдырмау жөнінде ауқымды жұмыстар атқарылды.
Өткен жылы  ҚР Ішкі істер министрлігінің нұсқауы бойынша  біздің бастамамызбен  «Құқықтық тәртіп», «Іздестіру», «Мигрант», «Қару», «Допинг» және «Стоптрафик» сияқты бірнеше шұғыл-алдын алу шаралары өткізілді
Осындай жіті қимыл негізінде қылмыс жасаған бұзақыларды құрықтау 23,2 пайызға, топ болып қылмыс жасау деректері 39,1 пайызға, ауыр және өте ауыр қылмыс түрлерін жасау 6,2 пайызға төмендеді.
– Қылмыс дегеніңізден шығады, жоғарғы оқу орындарында, мектептерде, қоғамдық ұйымдарда есірткі саудасы және оны таратудың алдын-алу жолдары туралы  үгіт-насихат жұмыстары тұрақты жүргізіліп отырса да, оған тосқауыл қойылмай келеді
Адам санасын улайтын осындай шөп түрлерінің көбісі көліктің ең қолайлысы ретінде  поезбен тасымалданатыны БАҚ құралдарында жиі айтылады…
– Есірткіні мамандар «ғасыр дерті» деп тегін айтып жүрген жоқ
Шындығында қаншама іс-қимылдар, тәжірибелер жасалып жатса да, оған деген құмарлық өз күшін жоймай келеді
Тіпті кейбіреулер қазіргі уақытша дағдарысты желеу етіп, «күнделікті тіршілікке тиын-тебен табу үшін осындай әрекетке бардым» деп ақталғысы келеді
Бұл әсте қате пікір.
Бұл салада біздің алға қойып отырған нақты жоспарларымыз бар
Есірткі тасымалының жолын кесу мақсатында  біз жұмысымызды оның көлемді партиясын анықтау, қайдан әкелінді, кім өндірді – міне, осы арнаға бұрып отырмыз
Дегенмен шұғыл шараларды нақтылы жүзеге асырып отырғанымызбен соңғы жылдары тәркіленген улы шөптердің «салмағы» артып келеді
Мысалы, 2008 жылы 71 кг
есірткілік шөптер тәркіленсе, өткен жылы ол 94 кг
құрап, яғни 24 пайызға өсті.
Осындай келеңсіз жәйттардың алдын алу мақсатында  атқарылған жұмыстарға қысқаша талдау жасар болсақ, есірткіні бизнес ретінде пайдалану, оларды контрабандылық жолмен алып өту, улы шөптердің ішінен, әсіресе, героин деген түрлерінің молырақ  ұшырасуы тексеру барысында тәжірибе көрсеткеніндей, жолаушылар поездарының ішінен Орта-Азия жақтан келетін құрылымдарда жиірек кездеседі.
Өзімізге тиісті бақыланатын аумақта  есірткі қылмысын анықтау шараларының тиімді жүргізілуі үшін төменгі, жоғарғы мүдделі органдармен тізе қосып, жұмыс жасаймыз
Қажет болған жағдайда  бізбен шекаралас жатқан ТМД елдерінің ішкі істер бөлімдеріне де хабар береміз.
– Нақтылы мысалдар келтіре аласыз ба?
– Әрине
Тәжірибе көрсеткеніндей, халықаралық ортақ іс-қимылды пайдалану, қолда бар шұғыл ақпараттармен алмасу және келісім бойынша бірігіп шаралар атқару ісіміздің оңға басуына алғы шарттар жасады
Қазір қолымызда нақты мысалдар да бар
Айталық өткен жылдың он екі айында біздің департамент есірткінің «ішкі бақылау жолымен жеткізілу» әдісі бойынша  Ресей Федерациясы  Ішкі істер министрлігінің көліктегі  Оңтүстік-Урал ішкі істер басқармасымен бірлескен жоспар негізінде қоян-қолтық жұмыс жасады
Атқарылған шаралар қорытындысы бойынша  есірткінің героин деп аталатын түрінің 589 грамы  заңсыз айналымнан алынды.
Бүгінге дейін біздің департамент бойынша мол көлемде есірткіні контрабандылық жолмен тасымалдау жөнінен 3 қылмыстық іс аяқталып, сотқа жіберілді
Мұндай жолға түскен Тәжікстан және Өзбекстан Республикаларының азаматтарының екеуі 16 жылға, біреуі 15 жылға бас бостандықтарынан айрылу жазасына кесіліп, мүліктері тәркіленді.
Бүкіл батыс өңірін шулатқан Қызылордадағы іске де нүкте қойылды
Оқырмандарға түсінікті болу үшін айта кетелік, Қызылорда облысы бойынша кедендік бақылау департаментінің төрт қызметкері  қызмет бабын пайдаланып, алдын-ала келісім бойынша заңсыз жолмен өте үлкен көлемде  есірткінің гашиш және марихуана сияқты түрлерін алып, оны дайындап, өткізуге әрекет жасаған
Ақыры бұл қылмыстары заң органдары қызметкерлерінің араласуымен әшкере болып, олардың үшеуі 10 жылдан астам бас бостандығынан айыру жазасына сотталды.
–  Сонымен, теміржол бойында жасалған қылмыстар дер кезінде ашыла ма?
— Біздің департамент аппаратында ма немесе оның желілік бөлімшелерінде ме, күн сайын  тергеу-шұғыл топтары іске кіріседі
Олар қай жерден хабар яки арыз түссе, өз кезекшіліктері кезінде олардың ізін суытпай ашуға жауапты
Мысалы, 2009 жылы тіркелген барлық қылмыстардың 94,2 пайызы ізі суымай ашылды.
Бүгінгі таңда теміржол бойында қылмыстардың кең тараған түрлерінің бірі — өзгенің затын, теміржолдың үстіңгі  бөліктерін ұрлау
Күнделікті тәжірибе көрсеткеніндей, кәнігі ұрылар көп жағдайда қожайыны белгісіз тауар-материалдық құндылықтар сақталған кәсіпорындар мен ұйымдарды нысанаға алады
Ұрланған дүние-мүліктердің құны өз алдына, мұндай жағдайда теміржол инфрақұрылымдарының объектілері зардап шегіп, поездар қозғалысының қауіпсіздігіне айтарлықтай әсерін тигізеді.
Теміржол бойындағы кәсіпорындар мен ұйым жетекшілері өздеріне бекітіліп берілген дүние-мүлікке жауапсыз қарайды, олардың есебін жүргізбейді
Осындай салдыр-салақтықтың соңы  темір жол рельстерін, шпалдарды  тағы басқа жолға қажетті заттардың қолды болуына әкеліп соқтырады
Мұндай жәйттар, әсіресе, «Ақтөбе-Қандыағаш», «Орал-Шипово» учаскелерінде жиі кездеседі.
Департамент қызметкерлері тек қоғамдық тәртіп қауіпсіздігін сақтап қана қоймай, сонымен бірге әрлі-берлі тасылып жатқан салмағы бірнеше миллиард жүктерді де, тауарлы-материалдық құндылықтарды да көздің қарашығындай сақтауды жоспарлы жұмыстарының ажырамас бір бөлігі деп есептейді
Егер ұрланған жағдайда, келтірілген залалдың орнын толтыруды назардан тыс қалдырмайды
Сандар тілімен айтар болсақ, 2009 жылы теміржол бойында қастандық жолмен 47876245 теңге шығын келтірілген болса, оның 18864548 теңгесі немесе 39,4 пайызы өндіріп алынды.
Біздің көліктегі Батыс ішкі істер департаменті қызмет көрсететін аймақтағы шұғыл жағдайды ескерсек жұмыс жасау күрделі де, жауапты
Өйткені біздің шекара арқылы ТМД-ның оңтүстік елдері контрабандылық тауарлар мен есірткі заттарын тасымалдап, Ресей Федерациясына бағыт алады
 Қылмыстың ірісі-ұсағы болмайды ғой
Сондықтан департамент басшысы ретінде мен  қарамағымдағыларға әрдайым қатаң талап қойып отырамын.
– Үнемі «өнімді істің басынан, жақсылардың қасынан» табылатын «Нұр-Отан» ХДП Ақтөбе облыстық филиалымен байланыстарыңыз қалай?
— Азаматтық қоғам институтымен  ішкі істер органдарының өзара қарым-қатынасын ұйымдастыру  жөніндегі жоспарлы шараларды жүзеге асыру мақсатында  біздің көліктегі Батыс ішкі істер департаменті  аталмыш партиямен меморандумға қол қойылған сәттен бастап  қоғамдық тәртіпті қамтамасыз ету, департамент қызмет көрсететін аймақта құқық бұзушылықтың алдын алуға бағытталған бірқатар ұйымдастыру-тәжірибелік шаралар өткізді
Департамент қызметкерлері «Нұр-Отан» партиясының облыстағы жетекші өкілдерімен бірге теміржол ұйымдары мен кәсіпорындарында жұмысшы кездесулерін тұрақты өткізуді дәстүрге айналдырды
Мұндай бас қосулар теміржолшылардың өз ойларын, ұсыныс-пікірлерін ашық айтуға мүмкіндік туғызды
Әсіресе азаматтық қоғам институтымен бірігіп өткізілетін бұл шара Қазақстанның батыс өңіріндегі  орталықтан алыс жатқан стансалар мен бекеттерде жұмыс жасайтын азаматтарға өте тиімді екендігін көрсетті
Құрамында аталмыш партияның жауапты өкілдері бар арнайы жасақталған топ «жылжымалы қабылдау» акциялары кезінде  теміржолшылардың мұң-мүқтажын терең зерттеп, оны тиісті органдарға жеткізеді
Егер қойылған сауалдардың дені жергілікті атқарушы билік ұйымдарына қатысты болса, ауыл немесе аудандық әкімдіктердің құзырына беріледі
Кейін белгілі бір мерзімнен  соң жүзеге асқандығы тексеріледі.
Көліктегі Батыс ішкі істер департаментінің атына азаматтық қоғам институтының Батыс өңірінен, атап айтқанда  «Нұр-Отан» ХДП филиалдарынан қоғамдық тәртіпті сақтауды тұрақты қамтамсыз еткен осы «жылжымалы қабылдау» акциясының жұмысына жоғарғы баға берілгендігі туралы жиі хаттар түсетіндігін мақтанышпен айта аламыз.
Бұған қоса біздер Батыс аймақтық көлік прокуратурасымен және «Нұр-Отан» ХДП облыстық филиал өкілдерімен бірігіп, жолаушылар поездарында  «Сенім купесі» атты шара ұйымдастырамыз
Сапарда жүрген жолаушыларды қабылдап, ой-пікірлерін білеміз
Осынау оңды бастама бүгінде тек  ішкі істер органдарында ғана емес, басқа да құқық қорғау ведомостволарында кеңінен қолдау тауып отыр.
– Енді өзіміздің басты сұрағымызға кезек берсек
Ұжымдарыңызда  мемлекеттік тілдің жәй-күйі қалай?
– Бүгінгі күнгі өзекті мәселе – ана тілімізді дамытып, насихаттау арқылы күнделікті қызметте қолдануға Қазақстан Республикасының «Тіл туралы» Заңы, «Тілдерді қолдану мен дамытудың 2001-2010 жылдарға арналған мемлекеттік бағдарламасы», сондай-ақ Қазақстан Республикасы Ішкі істер министрлігінің нұсқаулары мен бұйрықтары талаптарын орындауда Көліктегі Батыс Ішкі істер департаменті де заман ағымына сай жұмыс атқаруда.
Мемлекеттік тілдің қолдану аясын кеңейту, біріншіден, менің ойымша, қай ұжымда болмасын бірінші кезеккке қойылу тиіс
Қазақ тілін өзге ұлт өкілдеріне үйрету зорлықпен емес, адамның өзіндік ынта, жігері арқылы жүзеге асады
Екіншіден, мемлекеттік тілді білуге міндеттеу азаматтардың конституциялық құқығын шектеу болып табылмайды
Себебі мемлекеттік тілді білу — әрбір республика азаматына ортақ міндет.
Осы тұста көліктегі Батыс Ішкі істер департаментінің күнделікті қызметінде мемлекеттік тілдің пәрменді жүзеге асуына бәріміз бірдей жұмыла кірісудеміз.
Мәселен, бүгінгі күні желілік бөлімдермен қоса есептегенде барлық мөрлер мен мөртабаңдар, әкімшілік ғимараттардың ішкі кабинеттеріндегі көрнекіліктердің барлығы  бір ғана мемлекеттік тілде жазылған
Сонымен қатар департамент бастығы ретінде менің  бұйрығыма сәйкес, ұжымдағы барлық іс-қағаздары  қазақ тілінде орындалуда
 Департамент аппаратындағы іс-қағаздарына мемлекеттік тіл қызметінің қызметкерлері сараптама жасап, «тексерілді» деген мөр қояды.
Сондай-ақ, қызметкерлерге мемлекеттік тілді үйрету үшін Заң  талаптарына сай Департаментте барлық жағдай жасалған
Арнайы қазақ тілі кабинеті бөлініп, кабинет қажетті лингафон техникасымен, көрнекі материалдарымен, тиісті әдістемелік оқу құралдарымен жабдықталған және тәжірибелі мұғалім сабақ береді
Бүгінгі күні қазақ тілі курстарында департаменттің 150-ден астам қызметкерлері дәріс алуда.
Айталық, 2008 жылы Ақтөбе облысы әкімінің аппараты облыстық тіл фестивалі аясында біздің қазақ тілі кабинеті байқауда 1 орынды иеленді.
Қызметкерлер арасында «Мемлекеттік тіл – ұлт тірегі» атты байқау, «Үздік аудармашы», «Үздік құжат» байқаулары, өзге ұлт өкілдері арасында «Мемлекеттік тіл – менің болашағым» және облыста орналасқан басқа да құқық қорғау мекемелерінің қызметкерлерімен «Мемлекеттік тіл және заңнама» атты тақырыпта дөңгелек үстелдер,  «Ашық сабақтар» өткізілуде.
Қызметкерлерге мемлекеттік тілді оқытуда әдістемелік тұрғыдан сабақтың тақырыбы мен грамматикалық материалдардың үйлесімділігі қамтамасыз етіліп, тілді ауызша және жазбаша қолдану ерекшеліктерін тереңдей меңгеруін, күнделікті тәжірибеде өз қажеттеріне сай қолдана алуларына басты назар аударылуда
Осындай жолмен мемлекеттік тілді толыққанды игеретін жеке тұлғаларды дайындаудамыз.
Департамент аппаратында оқу-әдістемелік үдерісіндегі кезекті мәселелерді шешу мақсатында педагогикалық кеңес құрылды
Оның құрамына мемлекеттік тіл және ақпарат қызметінің және мемлекеттік тілді жетік меңгеретін салалық қызмет басшылары қамтылды
Негізгі бағыт – қызметкерлерге мемлекеттік тілді салалық тіл шеңберінде үйрету, қазақ тілінде еркін қарым-қатынас жасай алу құзіретін, іс қағаздарын мемлекеттік тілде жүргізу дағдысын меңгерту арқылы полиция қызметкерінің лингвистикалық, лингводидактикалық және еуропалық стандарт деңгейлерімен сәйкестігі тұрғысында тілдік тұлғаны қалыптастыру.
Өткен жылы Қазақстан Республикасында Мемлекеттік тілдің мәртебе алғанына  20 жыл толды
Осыған орай «Нұр Отан» ХДП облыстық филиалымен өткізілген марапаттауда «Мемлекеттік тілді қолдауға үлес қосқан үздік ұйым» номинациясы бойынша «Көліктегі Батыс ішкі істер департаменті» ІІ дәрежелі дипломмен және 200.000 теңге ақшалай  сыйлықпен марапатталды.
– Әңгімеңізге рахмет!
САҒЫНДЫҚ НИЯНҚҰЛОВ,
Ақтөбе қаласы.
