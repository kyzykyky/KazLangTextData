
Еркетотай сәбилеріңізге бір күндік қуаныш сыйлаймын деп, өмірлік өкінішке ұрынып жүрмеңіздер! Бұл – санитарлық-эпидемиологиялық қадағалау бөлімі мамандары мен психологтардың ойыншықтар жайындағы жанайқайы
Себебі бүгінгі сіз бен біз қолданып жүрген бала базарлығының басым бөлігі қауіп пен қатерге толы
Миын зақымдап, көзіне әсер етеді екен
Тіпті кемтарлыққа ұшыратуы да ғажап емес
Неге? «Сатып алған урудың емі жоқ»
Деректерге сүйенер болсақ, ойыншық жасау ісі ежелгі Мысыр елінен бастау алған деседі
Онда алғашқы ойыншықтар балшықтан, қыштан жасалған
Сол замандарда-ақ адамдар баланың сана-сезімінің жетілуіне ойыншықтың ық­палының зор екенін аңғара білген
Атамыз қазақ та «баланың ойнағанына, қазанның қайнағанына қара» дейді
Текке айтпаған болар? Ойыншық – әрбір сәбидің серігі
Ойыншық арқылы баланың ойлау қабілеті артады, сол арқылы өмірге бейімделеді
Бірақ сол сәбилеріміз шат-шадыман болып ойнап отыратын қуыршақтарымыз бен құлыншақтарымыз сапаға сай ма?
Халық «Барахолка» атап кеткен қара­базардың ұзыннан-ұзақ созылған екі қатары бірдей ойыншықтарға арналған
Көздің жауын алады
Шиқылдаған, сөйлеген, жылаған, күлген, мияулаған, үрген, секірген, жүрген түрлі ойыншық атаулы бала түгілі, ересек адамды да еріксіз баурап алады
Қатар-қатар ор­наласқан контейнерлердің бірінің жанына жақын келдік
Үймелеген елдің аяғы саябырсыған шақта біз де өзімізді қызықтырған біраз заттың бағасын білдік
Пультпен басқаратын кішкене ма­шиналардың бағасы 2 мыңнан жоғары
Жұмсақ ойыншықтардың да түр-түрі тұр
Қалтаң көтерсе, таңдағаныңды ал
Тіпті түр-сипаты түсініксіздеу Шрек, Спанч Боб, Өрмекші-адам, вампир-қанішерлерің де алыстан менмұндалайды
Ығы-жығы халықтан ығырың шығатын бұл базар – қалтасы таяз қарапайым халыққа жайлы орын
Іздегенін әп-сәтте табады
Әсіресе, балаларымыздың қуанышы болып табылатын ойыншық атаулының неше атасы да осы базарда бар
Бірақ мұндағы заттардың бірде-бірі қазақтың қалтасынан шыққан жоқ
Яғни Қазақстанда өндірілмеген
Бар­лығы дерлік қыр асып Қытайдан келген
Әлгі жердегі сатушылардың бірінен:
– Тауарларыңыз қай жақтан келген? – деп сұрадық
Біле тұра.
– Қытайдан.
– Сертификаттарыңыз бар ма?
– Айналайын, алсаң ал, алмасаң – әрмен тұршы
Сауда жасап жатырмын, мазамды алма
Сертификат керек екен, қаланың ортасындағы қымбат дүкендерге бар
«Кедейдің кербезінен сақта» демекші
Арзан алып тұрсың, қайдағы-жайдағымен басымды қатырма, – деді
Ашуға булығып-ақ тұр
Жаймен басып әрмен жылжыдық
Әрине, мұнда келген қай адам болса да сертификат сұрамасы анық.
Демек, қандай өнім алып жатқанынан да хабарсыз деген сөз
Тек мұндағы арзан бағаға алданып, сапасына бас ауыртпаймыз
Базардағы заттардың жа­ғымсыз иісі қолқаны қабады.
Жыл сайын құқық қорғау, кеден ұйымдары бала денсаулығына зиян келтіретін ойыншықтарды тәркілеп, саудадан алып тастап жатады
Бірақ жау шапса да селт етпейтін қазекем оған да оңайшылық­пен қозғалмасы анық
Жайма базардағы базар­лықтың көбі сапасыз
Тіпті тиісті құжаттары мен сертификаттары да жоқ
Мәселен, өткен жылы еліміз бойынша ойыншықтар сапасына 18 рет тексеру жүргізілген екен
Сол тексеру барысында сауда алаңындағы сатушылардың 80 пайызға жуығының сертификаты жоқ болып шыққан
Демек, заңсыз сатылып жатыр
Осы тексеру барысында бала денсаулығына кері әсерін тигізетін ойыншықтар да анықталған.
Қай-қайсысымыз болмасын баламызға түрлі-түсті бояқпен көмкеріліп, әдеміленген ойыншықтарды алып беруге құштармыз
Бірақ сол қызылды-жасылды ойыншықтар баланың көзін ауыртып, кері әсер беретінін біле де бермейміз
Ал кез келген сәби ойыншықты ауызға салуға құштар
Сол сәтте бояудың құрамындағы зиянды заттар ішкі ағзаларға түсіп, асқазан, ішек жолдарын ауруға ұшыратуы ықтимал
Себебі Қытайдан келген ойыншықтардың құрамында формальдегид әдеттегіден 10-15 есеге дейін көп болады екен
Бояудың құрамында оған қоса фенол, қорғасын элементтері де көп кездеседі
Ойыншықтардың көбі поливинихлоридтен жасалады, сонымен қатар олар­дың құрамында басқа да химиялық ингредиент­тер болады
Бұл ойыншықтардың кесірінен бала иммунитеті әлсіреп, ауруға бейімділігі артады
Тағы бір «әттеген-айы», олар сапалық тұрғыдан да сын көтермейді.
Бұдан кейін қаланың орталығы Төле би мен Абылай хан көшелерінің қиылысындағы «Балалар әлемі» дүкеніне ат басын тіредік
«Қарабазардағыдай» қау­ма­лаған халық та жоқ
Бақуаттыларға арналған орын екендігі бірден көзге көрінеді
Рас, мұнда да базарда тұрған ойыншықтар самсап тұр
Бірақ бағаларында әжептәуір айырмашылық бар
Сол дүкендегі сатушыны (атын атамауды өтінген) сөзге тарттық.
– Аға, ойыншықтар сіздерге қай жақтан келген?
– Айналайын, қазір ойыншықтың бәрін Қытай өндіреді
Ара-тұра Эмираттан келеді.
– Ендеше, «қарабазардағыдан» қандай айырма­шылығы бар?
– Қытайдың ойыншығының өзі екіге бөлінеді
Біздегі нағыз түпнұсқасы
Тиісті құжаттарымыз да бар
Ал қала базарларындағы қолбала ойыншықтар
Сонымен қатар мұнда Ресейден, Польшадан да келген өнімдердің сапасы жоғары, – деді ол
Айтса айтқандай-ақ, бұл дүкен ішінде тынысыңды тарылтатын мүңкіген иіс те жоқ
Әр өнімде дайындаушы, тауар белгісі, ойыншық атауы, дайындалған күні мен өндірген мемлекеттің аты қазақша, орысша («Ойыншықтар қауіпсіздігі туралы» заңның 7-бабына сәйкес) нұсқада жазылғанын да байқауға болады
Осы сауда алаңында тұрған үлкен ойыншық машинаға көзім түсті
Бағасын естіп, таңғалдым
150 мың теңге
Иә, балаңыз отырып алып кәдімгі көлік сынды өзі басқаратын мұндай машиналардың сан түрі тұр
Бірақ бұл көліктің бағасының тым қымбаттығының сырын сұрағанда өнімнің Италияда шығарылғанына қанық болдым
Әрине, «Барахолкада» да бұл сынды машиналар көптеп кездеседі
Бірақ бағасы бұдан 2-3 есеге дейін арзан
Себебі де түсінікті
Қытайдың сапасыз ойыншығы
Бір ғана жұмсақ үлкен жолбарысыңыздың өзі «Балалар әлемінде» 60-70 мыңның айналасында
Базардан 10 мыңның шамасында алуға болады
Есесіне дүкендегі бұл та­уар Ресей асып елімізге келеді екен
Ал Дания­ның атақты LEGO Group компаниясының өнімдері саналатын сан түрлі құрастырма ойыншықтарыңыз да бұл дүкенде қараша баласының тек көзқұрты ғана
Ең арзаны 2600 теңге (1 жастағы балаларға арналған) тұратын бұл құрастырмалы кубиктер – кез келген ойын баласының арманы
Бірақ қалтаның таяздығы тағы да қолбайлау болады
Тағы да бір сәттік қуаныш үшін базардағы Қытайдың құнсыз, «мінсіз» ойыншығына қол созасыз.
Қала дүкендеріндегі ойыншықтар талапқа сай болғанымен, олар кез келгеннің уысына түспейді
Жалақысы жанбағыстан артылмайтын ағайындарымыз бағасы шарықтап тұрған дүкендердің есігінен де қарамастан арзан, бірақ сапасыз әрі қауіпті ойыншықтарға қол созады.
Ұлттық ойыншық ұрпаққа қажет
Еліміздің ертеңі сәбилерді улап жатқан ойыншықтарды ішкі нарықтан қууға отандық тауар өндірушілердің шамасы келмейді
Ал балалардың өміріне төнген қауіп-қатердің алдын алуға өкімет те мүдделі еместей көрінеді
Рас, 2008 жылдың 1 қаңтарынан бастап «ҚР Ойыншықтар қауіпсіздігі туралы» заңы өз күшіне енді
Бірақ заңға мән бермейтін бауырларымыз әлі де ауру, әлсіз балалар­дың санының артуына «өз үлестерін» қосуда
Ал бізде балаларымыздың көз қуанышына айналған өнімдерді өндіретін бірде-бір зауыт жұмыс істемейді
Себеп не? Қазақ өз болашағына алаңдамай ма? Әлде қолдан келмей ме? Қолдан келері анық, тек қолдау жоқ-ау.
Кеңес өкіметі кезінде Алматыда пластмасса өңдейтін «Қызыл Ту» атты үлкен зауыт болған
Сол зауыт жанынан бүлдіршіндерімізге арналған ойыншықтар шығарылатын
Бірақ нарықтың тар соқпағынан өте алмаған бұл өндіріс орны тоқсаныншы жылдары құрдымға кетті
Оның орнын кейіннен «Сұңқар» атты қазақстандық ойыншық зауыты алмастырды
Бұл да өз кезінде елдегі жалғыз ойыншық шығаратын кәсіпорын болған еді
Бірақ өзімізде өндірілді деген аты болмаса, ойыншыққа керекті заттардың бәрін көрші мемлекеттерден тасу «Сұңқарға» еш табыс әкелмеді
Сол себепті бүгінде қыруар қаржыға ойыншық аламыз
Қазақтың қалтасы Қытайға қағылуда
Деректерге сүйенсек, былтыр ойыншық саудасынан (бейнеойындарды қоса есептегенде) түскен қаржы 106 млрд
долларға жетiптi
Осыншама қаржыны өзімізден өнім өндіруге жұмсасақ әлдеқайда тиімді әрі сапалы өнімге қол жеткізер едік
Бірақ осы уақытқа дейін Үкімет мәжілісінде қазақтың төл ойыншығын шығару мен өнеркәсібін қолға алуға қатысты сөз қозғалғанын естімедік.
Ойыншық – баланың жұбанышы, қуанышы
Құрастырмалы кубиктер бала сана-сезімінің, миының жетілуіне әсер етеді
Аң-құстардың бейнелері жан-жағындағы тіршілік әлемімен жақынырақ таныс болуына өз ықпалын тигізеді
Бірақ бала тұрмақ, ересектің де үрейін алатын вампир-қанішерлер, өрмекші-адам, сұрықсыз Шрек, Спанч Боб сынды түр-сипаты келіссіз бейнелер қазақ баласына қандай өнеге береді? Олардың орнына өзіміздің ұлттық құндылықтарымыз саналатын киіз үйлеріміз бен музыкалық аспаптарымыз, қала берді, қиял-ғажайып ертегілерінің кейіпкерлері де балаларымызға өте қолайлы ойыншық болары сөзсіз
Базар мен дүкен сөрелерін аралау барысында ұлттық ойыншықтарға да іздеу салып көрдік
Бірақ бірлі-жарымды киіз үй мен домбыра сынды аспаптарды кездестірдік
Оның бірде-бірі ойыншық ретінде жасалмаған
Тек кәдесыйға ғана жарамды
Рас, бүгінгі ата-ананың көпшілігі «бала заманға сай тәрбие алуы тиіс» деп есептейді
Бірақ ұлтының ұлы мұрасын білмей өскен ұрпақ ертең дүбәра болады
Психологтар қыздарымыз құшақтап жүрген көк көзді, сары шашты Сашалар мен Дашалардың бала психологиясына кері әсерінің көп екендігін ескертеді
Тіпті сұлулығында бір мін жоқ «Барбилерге» қарап өсіп келе жатқан қыздарымыз өз тұрпатын кем санауы оларды үлкен күйзеліске де әкеледі екен
Міне, Қытайдың қаңсығын қазақ баласына таңсық етеміз деп жүріп, болашақ ұрпақты айықпас дертке ұшыратып алмайық.
 P.S
Жыл сайын балаларына арналған ойыншықтарға қаржы жұмсауда жапондық отбасылар алда екен
Олардың әр отбасыдан шығатын қаражаты 305 доллардың көлемінде
Ал ағылшындар 280, француздар 260, америкалықтар 240, ресейліктер 30 доллар шамасында қаржы жұмсайды
Бұл тізімнен қазақстандықтар да қалыс қалып жатқан жоқ
Тек баланың базарлығын базардан алып, бағаның арзандығына мәз болып, ертеңімізге елең етпейтініміз өкінішті
Ойыншық мәселесі ойыншық емес
Оған балаларымыздың болашағына бағдаршам болар құрал ретінде қарауымыз керек
«Ұлт болам десең, ұрпағыңды ойла», қазақ!
Анар ДҮЙСЕНБАЙҚЫЗЫ
