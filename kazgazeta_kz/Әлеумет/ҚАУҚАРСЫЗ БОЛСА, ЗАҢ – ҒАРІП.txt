  

«Әрбір  қазақтың ана тілін  білуі – парыз, білмегені – ұят»
Нұрсұлтан Назарбаев
 
Қазақ даласын әрлі-берлі көктей өтіп, оның тілі мен фольклорын, әдет-ғұрып, салт-санасын зерттеген өзге ұлттардың білгірлері біздің көш бастаған көсемдеріміз бен сөз бастаған шешендеріміздің түйдек-түйдек сөз саптауын грек ойшылы – Цицеронмен қатар қойған
“Бүкіл қазақ даласы ән салып тұрғандай!” деп тамсана таңдай қаққан
“Қазақтардың ақыл-ой қабілетінің зор екеніне барған сайын көзім жете түсуде
Қандай әсем сөйлейді!” деп ағынан ақтарылған
Ал енді осы бір мәнді де мағыналы, ойлы да оралымды, орнықты да оңтайлы, асқақ та астарлы, ажарлы да айшықты, шұрайлы да шырайлы, бейнелі де әуезді, өрнекті де көрнекті, әсем де әсерлі қазақ тілінің адымы неге ашылмайды, құлашы неге жайылмайды? Асан-қайғының ой-мұңы, Махамбеттің айбыны болған, Бұқар жыраудың парасатын пайымдатып, ұлы Абайдың даналығын мойындатқан қазақ тілінің еңсесі неге көтерілмей қойды?!
Мұндай  сауалдар кеше де мазалаған, бүгінгідей сын сәтте де алдымыздан шығып отыр
Неге? Енді хал-қадерімізше осы сауалдарға жауап іздеп көрейік.
Біздің  зерделеуімізше әуелгі кінәрат та, кінә да қазақ тілінің тілдік орта таба алмай, әлі күнге дейін өгей баланың күйін кешіп келе жатуының да басты бір себебі – түптеп келгенде біздің «Тіл туралы» Заңымыздан бастау алады десем, ағат айтқандық болмас
Сөзім дәлелді болу үшін мысалдарға жүгінейін
Мәселен, Заңның 4-бабында Қазақстан Республикасындағы мемлекеттік тілдің қазақ тілі екендігі айтылса, 5-бабында: «Мемлекеттік ұйымдарда және жергілікті өзін-өзі басқару органдарында орыс тілі ресми түрде қазақ тілімен тең қолданылады» деп тұр
Менің ойымша мұндай қисын «мемлекеттік» және «ресми түрде қолданылады»  деген ұғымдар сәйкестігінің аражігін ажыратып бере алмайды
Менің бір білетінім – ЮНЕСКО-ның халықаралық құқықтық құжаттарға талдау жасап отыратын сарапшылары «мемлекеттік тіл» және «ресми тіл» деген ұғымдарды бір-бірімен бұлайша қабаттастырмайды да, кіріктірмейді де
Олар «Мемлекеттік тіл – сол мемлекет шеңберінде  саяси, әлеуметтік және мәдени салаларда біріктіргіш функцияны орындайтын, сол мемлекеттің рәмізі болып табылатын тіл
Ресми тіл – мемлекеттік басқару, заңнама, сот ісін жүргізу тілі» деген ап-айқын анықтама береді
Ал, «Қазақстан Республикасы Конституциясының түсіндірме сөздігіндегі» (Алматы, 1996ж.)  «Мемлекеттік тіл – тұрғылықты халықтың және Қазақстан Республикасы азаматтарының басым көпшілігінің тілі» деген тұжырымға ден қойсақ, Қазақстандағы мемлекеттік тіл дегеніміз – сол республикадағы тұрғылықты және саны басымдау халықтың ғана тілі көрінеді
Бар болғаны сол ғана! Бұл не сонда, сауатсыздық па, әлде жауапсыздық па?! Демек, әлі күнге дейін осы «мемлекеттік» пен «ресми» деген даулы екі ұғымның аражігін ажырата алмай келе жатқандығымыздың да түп тамыры заң түзуші органдардың осы тақілеттес шалағайлықтарында жатыр
Конституцияның 7-тармағында жазылған бұл қисын «Тіл туралы» Заңның  5-бабында да айна-қатесіз сол күйінде берілген
Бірақ бұл Заң да аталған ұғымның мағынасын ашпаған
Соған қарамастан орыс тілінің осы мәртебесі 8-бапта тағы да қайталанады
Ал аталған Заңның 9-бабында мемлекеттік органдар актілерінің орыс тілінде де жүргізілуі мүмкін екендігі тайға басқан таңбадай ашық айтылған
Сол себепті күні бүгінге дейін қандай да бір ресми құжаттың алғашқы нұсқасы әуелі орыс тілінде жазылып, содан кейін ғана мемлекеттік тілге аударылуда
Сөйтіп, мемлекеттік деп жүрген тіліміз әзірше тек аударма тілі дәрежесінде ғана қалып келеді
Мұны екінші себеп деп қойыңыз.
Тіл көсегесін көгертпей келе жатқан үшінші бір кесел – заң бұзушыларға деген қатаң талаптың жоқтығы
Орысша айтқанда «безнаказанностың» белең алуы дер едім
Сіз, мәселен, салық туралы заңды орындамай көріңіз – айыптың астында қаласыз
Қылмыстық Кодекстен ауытқып қалдың ба? Бітті – сорың қайнайды, түрмеден бірақ шығасың
Ал Ата Заңымызды, сондай-ақ Тіл туралы Заңды орындауға келгенде кежегеден кейін тартып тұрған керенаулық пен енжарлықтан арыла алмай-ақ қойдық
Сонда ол не керенаулық, не енжарлық? Осы Тіл туралы Заңның 24—бабында былай деп атап көрсетілген: “Қазақстан Республикасының «Тіл туралы» Заңының бұзылуына кінәлі мемлекеттік органдардың, кез келген меншік нысанындағы ұйымдардың бірінші басшылары, сондай-ақ заңды және жеке тұлғалар Қазақстан Республикасының заңдарына сәйкес жауапты болады”
Сөйте тұра аталған Заң талаптарын орындауға немқұрайлы қараған, тіпті оған пысқырып та қарамайтын кейбір басшыларды дедек қақтыратын пәрменді өз басым көріп отырғаным жоқ
Себебі не? Оның себебі аталған Заңның келесі, 25-ші бабында тұр
Бұл бапта «Тіл туралы» Заңның орындалуын бақылауға, оның бұзылу фактілерін қарауға және тиісті шешім қабылдауға тек уәкілетті органның ғана құқы бар екендігі айтылған
Сондықтан облыстық Тіл басқармалары жанынан «Тіл туралы» Заңның орындалу барысын бақылап-қадағалап, тексеріп отыратын инспекция сияқты бір жеке құрылым ашу керек
Оған тиісті уәкілеттіктер мен құқықтар берілуі керек деп білемін
Кейде көңіл қалған кезде ойлаймын, осы біздің елімізде мемлекеттік тіл саясатына қарсы бір жасырын әрі жымысқы саясат жүріп жатқан сияқты… Әйтпесе алғашқы заңнан есептесек, 20 жыл дегеніңіз бір азаматтың жасы емес пе? Демек, ниет жоқ
Меніңше мемлекеттік тілге жасалған қиянатты  мемлекет мүддесіне жасалған қиянат деп ұғу керек! Рас, тіл деген шетін мәселе шығар, бірақ шыдамның да шегі болуы керек ғой
Әліптің артын бағып, «тағы да біраз сабыр сақтайықшы, бір мәнісі болар…» деп күткенімізге де міне, пәленбай жылдың жүзі болды
Ендігімізге не жорық?! Біздің ойымызша қазақ тілінің қазіргі халін түзетеміз десек, алдымен жаңа, «Қазақстан Республикасындағы Мемлекеттік тіл туралы» деген Заң қабылдау керек
Оның да жыры ұзаққа созылып кетті
Ең алдымен  Конституциядағы 7-баптың «Мемлекеттік ұйымдарда және жергілікті өзін-өзі басқару органдарында орыс тілі ресми түрде қазақ тілімен тең қолданылады» делінген екінші бөлігін алғызып тастау керек
Бұл – «Тіл туралы» Заңға енгізілер өзгертулердің басы әрі бастысы болуға тиіс
Содан кейін қаламгерлеріміз, саясаткерлеріміз, тілші-ғалымдарымыз бар, басқа да жанашыр қауым бар, солардың жанайқайына құлақ түріп, бүгінгі күні қауқарсыз күйге түскен Тіл туралы Заңдағы былқылдақ баптар мен солқылдақ сөздердің, солақай сөйлемдердің көзін құртуға атсалысуымыз керек! Егер Үкімет бар, Парламент бар мұндай батыл қадамға бара алмаса, онда біздікі тағы да құр байбалам, құрғақ айқай болады да шығады…Қай елде болмасын мемлекеттік тілдің сол мемлекетті құрап отырған ұлттар мен ұлыстардың барлығына бірдей қатысты екенін түсіндіріп жатудың өзі ұят
Ал оны өз дәрежесінде меңгеру – мемлекеттік қызметкер үшін заңды міндет болуға тиіс
Сондықтан Қазақстан Республикасы Үкіметінің 2005 жылғы 4 қарашадағы №1146 қаулысымен қабылданған мемлекеттік тіл жөніндегі Мемлекеттік бағдарламаны жүзеге асырудың іс-шараларына сәйкес мемлекеттік тілді білуді қажет ететін кәсіптер мен мамандықтардың және лауазымдардың  тізбесі осындай шешуші шақта қажет-ақ еді
Аса қажетті осы бір оңды ұсыныстың неге аяқсыз, орындаусыз қалғаны да, ал орындалса неге қолданылмайтыны да мен үшін беймәлім… Шынтуайтына келгенде, бұл мәселе алғаш рет 1992 жылы көтерілген болатын, содан бері тек айтылумен ғана келеді
Әрине, мемлекеттік тіл мәселесін бірыңғай заң актілерімен шешу мүмкін емес
Оған тек жергілікті ұлттың ғана тілі деп қарамай, жұрт болып жұмылуымыз керек
Өйткені, ол – мемлекеттік мәселе! Оны білу – «Қазақстан Республикасының әрбір азаматының парызы»
Бұл Заңда айтылған шарт.
 
Ербол Игісінов
 
Алматы қаласы

«Әрбір  қазақтың ана тілін  білуі – парыз, білмегені – ұят»
Нұрсұлтан Назарбаев
 
Қазақ даласын әрлі-берлі көктей өтіп, оның тілі мен фольклорын, әдет-ғұрып, салт-санасын зерттеген өзге ұлттардың білгірлері біздің көш бастаған көсемдеріміз бен сөз бастаған шешендеріміздің түйдек-түйдек сөз саптауын грек ойшылы – Цицеронмен қатар қойған
“Бүкіл қазақ даласы ән салып тұрғандай!” деп тамсана таңдай қаққан
“Қазақтардың ақыл-ой қабілетінің зор екеніне барған сайын көзім жете түсуде
Қандай әсем сөйлейді!” деп ағынан ақтарылған
Ал енді осы бір мәнді де мағыналы, ойлы да оралымды, орнықты да оңтайлы, асқақ та астарлы, ажарлы да айшықты, шұрайлы да шырайлы, бейнелі де әуезді, өрнекті де көрнекті, әсем де әсерлі қазақ тілінің адымы неге ашылмайды, құлашы неге жайылмайды? Асан-қайғының ой-мұңы, Махамбеттің айбыны болған, Бұқар жыраудың парасатын пайымдатып, ұлы Абайдың даналығын мойындатқан қазақ тілінің еңсесі неге көтерілмей қойды?!
Мұндай  сауалдар кеше де мазалаған, бүгінгідей сын сәтте де алдымыздан шығып отыр
Неге? Енді хал-қадерімізше осы сауалдарға жауап іздеп көрейік.
Біздің  зерделеуімізше әуелгі кінәрат та, кінә да қазақ тілінің тілдік орта таба алмай, әлі күнге дейін өгей баланың күйін кешіп келе жатуының да басты бір себебі – түптеп келгенде біздің «Тіл туралы» Заңымыздан бастау алады десем, ағат айтқандық болмас
Сөзім дәлелді болу үшін мысалдарға жүгінейін
Мәселен, Заңның 4-бабында Қазақстан Республикасындағы мемлекеттік тілдің қазақ тілі екендігі айтылса, 5-бабында: «Мемлекеттік ұйымдарда және жергілікті өзін-өзі басқару органдарында орыс тілі ресми түрде қазақ тілімен тең қолданылады» деп тұр
Менің ойымша мұндай қисын «мемлекеттік» және «ресми түрде қолданылады»  деген ұғымдар сәйкестігінің аражігін ажыратып бере алмайды
Менің бір білетінім – ЮНЕСКО-ның халықаралық құқықтық құжаттарға талдау жасап отыратын сарапшылары «мемлекеттік тіл» және «ресми тіл» деген ұғымдарды бір-бірімен бұлайша қабаттастырмайды да, кіріктірмейді де
Олар «Мемлекеттік тіл – сол мемлекет шеңберінде  саяси, әлеуметтік және мәдени салаларда біріктіргіш функцияны орындайтын, сол мемлекеттің рәмізі болып табылатын тіл
Ресми тіл – мемлекеттік басқару, заңнама, сот ісін жүргізу тілі» деген ап-айқын анықтама береді
Ал, «Қазақстан Республикасы Конституциясының түсіндірме сөздігіндегі» (Алматы, 1996ж.)  «Мемлекеттік тіл – тұрғылықты халықтың және Қазақстан Республикасы азаматтарының басым көпшілігінің тілі» деген тұжырымға ден қойсақ, Қазақстандағы мемлекеттік тіл дегеніміз – сол республикадағы тұрғылықты және саны басымдау халықтың ғана тілі көрінеді
Бар болғаны сол ғана! Бұл не сонда, сауатсыздық па, әлде жауапсыздық па?! Демек, әлі күнге дейін осы «мемлекеттік» пен «ресми» деген даулы екі ұғымның аражігін ажырата алмай келе жатқандығымыздың да түп тамыры заң түзуші органдардың осы тақілеттес шалағайлықтарында жатыр
Конституцияның 7-тармағында жазылған бұл қисын «Тіл туралы» Заңның  5-бабында да айна-қатесіз сол күйінде берілген
Бірақ бұл Заң да аталған ұғымның мағынасын ашпаған
Соған қарамастан орыс тілінің осы мәртебесі 8-бапта тағы да қайталанады
Ал аталған Заңның 9-бабында мемлекеттік органдар актілерінің орыс тілінде де жүргізілуі мүмкін екендігі тайға басқан таңбадай ашық айтылған
Сол себепті күні бүгінге дейін қандай да бір ресми құжаттың алғашқы нұсқасы әуелі орыс тілінде жазылып, содан кейін ғана мемлекеттік тілге аударылуда
Сөйтіп, мемлекеттік деп жүрген тіліміз әзірше тек аударма тілі дәрежесінде ғана қалып келеді
Мұны екінші себеп деп қойыңыз.
Тіл көсегесін көгертпей келе жатқан үшінші бір кесел – заң бұзушыларға деген қатаң талаптың жоқтығы
Орысша айтқанда «безнаказанностың» белең алуы дер едім
Сіз, мәселен, салық туралы заңды орындамай көріңіз – айыптың астында қаласыз
Қылмыстық Кодекстен ауытқып қалдың ба? Бітті – сорың қайнайды, түрмеден бірақ шығасың
Ал Ата Заңымызды, сондай-ақ Тіл туралы Заңды орындауға келгенде кежегеден кейін тартып тұрған керенаулық пен енжарлықтан арыла алмай-ақ қойдық
Сонда ол не керенаулық, не енжарлық? Осы Тіл туралы Заңның 24—бабында былай деп атап көрсетілген: “Қазақстан Республикасының «Тіл туралы» Заңының бұзылуына кінәлі мемлекеттік органдардың, кез келген меншік нысанындағы ұйымдардың бірінші басшылары, сондай-ақ заңды және жеке тұлғалар Қазақстан Республикасының заңдарына сәйкес жауапты болады”
Сөйте тұра аталған Заң талаптарын орындауға немқұрайлы қараған, тіпті оған пысқырып та қарамайтын кейбір басшыларды дедек қақтыратын пәрменді өз басым көріп отырғаным жоқ
Себебі не? Оның себебі аталған Заңның келесі, 25-ші бабында тұр
Бұл бапта «Тіл туралы» Заңның орындалуын бақылауға, оның бұзылу фактілерін қарауға және тиісті шешім қабылдауға тек уәкілетті органның ғана құқы бар екендігі айтылған
Сондықтан облыстық Тіл басқармалары жанынан «Тіл туралы» Заңның орындалу барысын бақылап-қадағалап, тексеріп отыратын инспекция сияқты бір жеке құрылым ашу керек
Оған тиісті уәкілеттіктер мен құқықтар берілуі керек деп білемін
Кейде көңіл қалған кезде ойлаймын, осы біздің елімізде мемлекеттік тіл саясатына қарсы бір жасырын әрі жымысқы саясат жүріп жатқан сияқты… Әйтпесе алғашқы заңнан есептесек, 20 жыл дегеніңіз бір азаматтың жасы емес пе? Демек, ниет жоқ
Меніңше мемлекеттік тілге жасалған қиянатты  мемлекет мүддесіне жасалған қиянат деп ұғу керек! Рас, тіл деген шетін мәселе шығар, бірақ шыдамның да шегі болуы керек ғой
Әліптің артын бағып, «тағы да біраз сабыр сақтайықшы, бір мәнісі болар…» деп күткенімізге де міне, пәленбай жылдың жүзі болды
Ендігімізге не жорық?! Біздің ойымызша қазақ тілінің қазіргі халін түзетеміз десек, алдымен жаңа, «Қазақстан Республикасындағы Мемлекеттік тіл туралы» деген Заң қабылдау керек
Оның да жыры ұзаққа созылып кетті
Ең алдымен  Конституциядағы 7-баптың «Мемлекеттік ұйымдарда және жергілікті өзін-өзі басқару органдарында орыс тілі ресми түрде қазақ тілімен тең қолданылады» делінген екінші бөлігін алғызып тастау керек
Бұл – «Тіл туралы» Заңға енгізілер өзгертулердің басы әрі бастысы болуға тиіс
Содан кейін қаламгерлеріміз, саясаткерлеріміз, тілші-ғалымдарымыз бар, басқа да жанашыр қауым бар, солардың жанайқайына құлақ түріп, бүгінгі күні қауқарсыз күйге түскен Тіл туралы Заңдағы былқылдақ баптар мен солқылдақ сөздердің, солақай сөйлемдердің көзін құртуға атсалысуымыз керек! Егер Үкімет бар, Парламент бар мұндай батыл қадамға бара алмаса, онда біздікі тағы да құр байбалам, құрғақ айқай болады да шығады…Қай елде болмасын мемлекеттік тілдің сол мемлекетті құрап отырған ұлттар мен ұлыстардың барлығына бірдей қатысты екенін түсіндіріп жатудың өзі ұят
Ал оны өз дәрежесінде меңгеру – мемлекеттік қызметкер үшін заңды міндет болуға тиіс
Сондықтан Қазақстан Республикасы Үкіметінің 2005 жылғы 4 қарашадағы №1146 қаулысымен қабылданған мемлекеттік тіл жөніндегі Мемлекеттік бағдарламаны жүзеге асырудың іс-шараларына сәйкес мемлекеттік тілді білуді қажет ететін кәсіптер мен мамандықтардың және лауазымдардың  тізбесі осындай шешуші шақта қажет-ақ еді
Аса қажетті осы бір оңды ұсыныстың неге аяқсыз, орындаусыз қалғаны да, ал орындалса неге қолданылмайтыны да мен үшін беймәлім… Шынтуайтына келгенде, бұл мәселе алғаш рет 1992 жылы көтерілген болатын, содан бері тек айтылумен ғана келеді
Әрине, мемлекеттік тіл мәселесін бірыңғай заң актілерімен шешу мүмкін емес
Оған тек жергілікті ұлттың ғана тілі деп қарамай, жұрт болып жұмылуымыз керек
Өйткені, ол – мемлекеттік мәселе! Оны білу – «Қазақстан Республикасының әрбір азаматының парызы»
Бұл Заңда айтылған шарт.
 
Ербол Игісінов
 
Алматы қаласы
