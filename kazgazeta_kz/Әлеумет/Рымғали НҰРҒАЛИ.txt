Дүние жалғандығын жасап жатыр…
Өткен жылы Алаштың алтын сақасы Ақаңнан, Ақселеу Сейдімбектен айрылып, қабырғамыз қайысып еді
Әзірбайжан Мәмбетовтен айрылып, қара жамылғанымыз тағы бар
Кеше ғана Бәйкен ақсақал Әшімовті қара жердің қойнауына тапсырып едік
Бүгін міне, қазақ ғылымы мен мәдениетіне орасан зор еңбек сіңірген ғалым Рымғали Нұрғали ағамыздан қапыда айрылып отырғанымыз…Алаш зиялыларының мұрасын зерттеп, Ахмет Байтұрсынұлын туған жұртымен қайта қауыштырған, қайта табыстырған ғаламат ғалым Рымғали Нұрғалидың жүрегі қазақ сахарасынан тыс жерде тоқтапты.
Ол «60-шы жылғылар» деп аталатын үркердей топтан болатын
Әбіш Кекілбайұлы, Мұхтар Мағауин, Рымғали Нұрғали… Кеңестік кезеңнің өзінде қазақ руханиятының көкжиегін кеңейткен, керегесін бекіткен, қазақы тамырды қайта табуға сүрен салған еді бұл топтағылар
Кесек дүние, сом сурет, рухы биік, діңгегі берік шығармалар да осы топтың қаламынан туып жатты
Рымғали Нұрғалиұлы небәрі жиырма бір жасында өзінің ұстазы Бейсенбай Кенжебаевпен тізе қосып «Сабыр Шәріпов» атты кітап жазды
Осы шығармадан кейін-ақ қазақ руханиятына аузы дуалы, сөзі уәлі бір өкілдің қосылғаны аңғарылған
Ғалым Ахмет Байтұрсынұлының ақындығы, әдебиетке қосқан үлесі, ғылымдағы тың жолы туралы сүбелі сөз айтқан алғашқы адам еді
Мұхтар Әуезов шығармашылығын тереңінен қозғаған, «Әуезов және Алаш» атты монография жазған еді
Әлихан Бөкейханов, Міржақып Дулатов, Мағжан Жұмабаев, Жүсіпбек Аймауытовтар туралы да тың деректер тауып, қазақ қоғамына жоғалтқан жауһарларын қайта жолықтырған-тын.
Рымғали Нұрғалиұлы ұлағаты мол ұстаз, энциклопедиялық білімі бар дегдар азамат еді
Оның қазақ театры мен драматургиясына арналған зерттеу еңбектерінің өзі бір төбе
Мемлекеттік сыйлықтың иегері Рымғали Нұрғали саналы ғұмырында 14 ғылым докторын, 42 ғылым кандидатын дайындапты
Бұл үлкен еңбектің, қажырлы қайраттың белгісі.
Алдыңыз пейіш, артыңыз кеніш болсын, асыл аға! Сіздің есіміңіз қазақ руханиятында алтын әріптермен жазылатынына кәміл сенеміз.
«Қазақ газеттері» ЖШС.
