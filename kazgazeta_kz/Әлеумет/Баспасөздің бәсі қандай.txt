Қазақстан Республикасының Ұлттық кітап­ханасында Сулейман Демирел атындағы университеттің бірлесіп ұйымдастыруымен Елбасы Н.Ә.Назарбаевтың «Болашаққа бағдар: рухани жаңғыру» бағдарламасы аясында «Рухани жаңғырудағы ақпарат құрал­дарының миссиясы» атты дөңгелек үстел өтті.
Бүгінгі БАҚ нарығы, қазақстандық мерзімді басылымдардың латын әліпбиіне көшуі, оқырманды сақтап қалу және басқа өзекті мәсе­лелерді арқау еткен жиынға республикалық газеттер мен журналдардың бас редакторлары, журналистер, ЖОО-лардағы журналистика факультетінің оқытушылары мен студенттері, оқырмандар қатысты.
Дөңгелек үстел аясында Ұлттық кітапхана қорынан «Латын графикасындағы қазақ кітап басылымдары (1929-1940 жж.)» және «Латын әліпбиі жайында мерзімді басылымдарда жариялан­ған мақалалар» атты көрмелер ұйымдастырылды.
Жиынды ашқан ҚР Ұлттық кітапханасы директорының орынбасары Бақытжамал Оспанова оқырмандар үшін ақпарат алудың өзектілігі мен жылдамдығы тұрғысынан ең тиімдісі газеттер мен журналдар екеніне тоқталды
«Ұлттық кітапхананың мерзімді басылымдар қорына тарихшылар, саясаттанушылар мен әлеуметтанушы ғалымдар, ізденушілер көптеп жүгінеді
Оқырмандардың ғылыми, мәдени, білім беру және т.б
түрлі санаттарын кең ауқымда ақпаратпен қанағаттандыру үшін газет-журналдар кеңінен қолданылады» дей келе, ол бүгінгі таңда оқырмандар арасында латын графикасымен шыққан басылымдарға сұраныс жоғары екенін жеткізді
Сондай-ақ Б.Оспанованың айтуынша, Ұлттық кітапханада мерзімді басылымдарды цифрлық түрге көшіру жұмыстары қарқынды жүргізілуде
Қазіргі таңда «Қазақ», «Еңбекші қазақ», «Социалистік Қазақстан» газеттері осы жүйеге көшіріліп жатыр.
Филология ғылымының докторы Дандай Ысқақұлы өз сөзінде жаһандану дәуіріндегі ақпарат құралдарының тарихи миссиясына тоқталды
«Дүниежүзілік мәдениеттер тоғы­сы­ның қарқыны жеделдеген сайын ұлттық ерекшелікті, тарихи-мәдени мұраны сақтап қалу мәселелері өзектілене түсуде
Сондықтан Елбасының «Болашаққа бағдар: рухани жаңғыру» бағдарламасында патриотизмді қалыптастыру, дәстүрлерді, өзінің мәдениеті мен жеке ұлттық кодын сақтау сияқты басымдықтар белгіленді
Халықтың ұлттық коды төлтума мәдениеті, тілі, әдет-ғұрпы, салт-дәстүрі арқылы қалыптасады
Бүгінгі таңда отандық ақпарат құралдары жалпыұлттық тақырыптар бойынша қоғамдық пікір қалыптастыратын тиімді арналардың бірі болуға тиіс» деді ол.
Жиында қазақ баспасөзінің түйткілді мәселелері кеңінен талқыға салынды
Мәселен, «Ұлан» газетінің бас редакторы Жұлдыз Әбділда қазақ журналистерінің кәсіби деңгейі туралы айта келе, басты міндет объективті, бейтарап ақпаратты жеткізу екенін тілге тиек етті
Ал белгілі журналист, С.Демирел атындағы университеттің оқытушысы Есенгүл Кәпқызы «Мемлекеттік тапсырыс және оның БАҚ-қа ықпалы» деген тақырыпты қозғады.
Әл-Фараби атындағы Қазақ ұлттық универси­теті журналистка факультетінің профессоры Кәкен Қамзин қазіргі қазақ журналистикасының жай-күйі туралы айта келе, маман даярлауда практика мен теорияны ұштастыру қажеттігіне тоқталды
Белгілі журналистика теоретигі кез келген ақпаратты сұрыптау, іріктеу, сын көзбен қарау керектігін және журналистің ешқашан бейтарап бола алмайтынын айтты.
Ал С.Демирел атындағы университеттің оқытушысы Мұхтар Сеңгірбай «Саяси сараптама: кеше, бүгін, ертең» деген тақырыптағы баяндамасында баспасөздің заман талабына бейімделуі жөнінде талдау жасады
Оның айтуынша, бүгінгі журналистикада жедел, қызықты, дәйекті, жеңіл берілген ақпарат өтімді
Сондай-ақ спикер қазақ баспасөзінде журналистік саяси сараптаманың мүлдем жоқ екенін атап өтті.
Жиын барысында қызу талқыланған тақы­рыптың бірі «Рухани жаңғыру» бағдарламасы аясында қазақ басылымдарының латын қарпіне көшуі жайында болды
Журналистер материалдарды берудің әдіс-тәсілдері, оқырмандардың сұранысы және басқа маңызды мәселелерді шешудің жолдары жайында ой-пікірлері мен ұсыныстарын ортаға салды
Сондай-ақ баспасөзді мемлекет тарапынан қолдау, салықтық және басқа да жеңілдіктер жасау арқылы БАҚ-ты дамытуға қолайлы экономикалық климат қалыптастыру жөнінде ұсыныстар айтылды.
«Қазақ газеттері» ЖШС-ның Бас директоры – Редакторлар кеңесінің төрағасы Ш.Паттеев өз сөзінде қазақ баспасөзі мәселесінің тіл мәсе­лесімен өзектес екеніне тоқталды
Жалпы оқу мә­дениеті бала кезден қалыптасатынын айта келе, оқырманға сапалы контент ұсынуға назар аударды.
Ұлт баспасөзінің бүгінгі жай-күйі мен ертеңгі тағдыр-талайын талқылаған басқосу салада қордаланған көкейкесті мәселелерді мемлекеттік деңгейде шешудің қажеттігін көрсетті
Баспасөз қашанда «халықтың көзі, құлағы һәм тілі» болып келді және болып қала береді
Азат пікір, интеллектуалдық ой-өре, көркемдік пен таза да бай тіл, білім мен біліктілік –дәл қазіргі таңда бізге осындай озық журналистика керек
Қазақ баспасөзінің отандық ақпарат кеңістігінде өзіне лайықты көшбасшылыққа ие болуы және өрке­ні­нің өсуі осы үдеден шығуына тікелей байланысты.
Дина Имамбаева
