Мен бұрыннан «Қазіргі жастар кітап оқуды қойды, бетін де ашпайды, қызықпайды» деген үлкендердің наласын жиі еститін едім
Көп нәрсені түсінбейтін кезім болғандықтан ба, сол әңгімесі айтылған жерінде қалып қоятын
Мен де сол «кітап оқымайтындар» қатарында болғанмын
Ал қазір бәрі басқаша.
Артта қалған жылдарға қарағанда мен қатарлы жастардың ой-санасы өсіп, жаңа көзқарастары қалыптасып жатқанын байқап жүрмін
Иә, басты себеп – мен де өсіп келемін
Ғаламтордың торына ілініп, шырмауығына байланып жүргендер көп-ақ
Бірақ кітапты серік еткендер де аз емес екенін айта кетейін
Мені қоршаған адамдардың 40%-ы әдеби кітап оқуды әдетке айналдырған,бәлкім ауылдық жер болғандықтан ба?Ал қалалық жерге көз салсақ олардың 70%-ы кітап оқиды
Сыныптағы достарымнан бөлек, автобус­та да, көшеде де, дәмханалар да кітапқа үңіліп отырғандарды көп байқауға болады
Әлеуметтік желіні ашып қалсаң, «Мына кітап керемет екен, оқуға кеңес беремін, мотивацияға толы кітап» деген жазбаларды жиі байқаймыз
Олар қандай кітаптар? ­Жастардан «Ең сүйікті кітабың қандай?» деп сұрасаңыз, шет елдік авторлардың туындыларын тізіп тұрып айтып береді
«Гарри Поттер», «Вино из одуванчиков», «Поющие в терновнике», «Виноваты звезды», «451 градус по фаренгейту», «Бегущий в лабиринте», «Тень горы», «Алхимик», т.с.с
Міне, біздің талғамымыз осындай
Келесі сұрақ: «Неге қазақ тілі емес?»
«Орыс тілі оқуға жеңіл, түсінікті
Қазақтың сөзі өте күрделі және астарлы, сол себепті қазақ кітаптарын түсіну қиынға соғады» деген жауап аласыз
Бұған қосылуға да, қосылмауға да болады
Негізі қазақ кітаптарының өзгелердің кітаптарынан еш кемістігі жоқ
Қазір көп адам психологиялық кітаптарды ұнатады, ал қазақ тілінде мұндай кітаптар өте аз, тіпті жоқ деп ойлайды
Жарайды, бұл айтыла-айтыла жатталып қалған сөздер тізіміне еніп кетті ғой бүгінде
Менің мына нәрсені білгім келеді: кітап оқу – көзбояушылық сәнге айналып бара ма? Жоғарыда айтқанымдай, әлеуметтік желіні аша қалсаң да, көшеге шыға қалсаң да кітабын қолтықтаған адамдарды жиі көруге болады
Сәндік үшін, елден қалмас үшін, жай ғана сыртқы имиджге қосалқы аксессуар ретінде қолданысқа еніп кетті ме деген ой қалыптасады мұндайда
Қалай болғанда да, қазіргі қоғам­ның кітап оқуға құлшынысы әжеп­тәуір өскен деп бағалаған жөн шығар
Күллі әлемге көз салсақ, дүниежүзі бойынша кітапты көп оқитын ел Жапония екен
Күншығыс елінде бір жылда 25 мыңнан астам кітап саудаға түседі
Әрбір жапондыққа 11 кітаптан келеді
Сонда әр жапон қазақты он орап алады екен-ау…
Ал кітап басу көшін Ұлыбритания бастап тұр
Екінші орынды Германия еншілейді
Үшінші орын Америкаға тиесілі
АҚШ-та өткен ғасырдың сексенінші жылдарында 8-9 миллиард доллардың кітабы сатылса, жыл сайын бұл көрсеткіш екі есеге өсіп отырған
Батыста теледидар, ғаламтор қарқынды дамыған сайын жұртшылықтың кітапқа деген қызығушылығы да арта түскен
Кітап – ондағы халықтың иммунитеті болса, кітапхана – халықтың ең сүйікті, қасиетті, қастерлі мекеніне айналған
Америкалықтар қалт етсе (саябақта, жолда, автобуста, жағажайда, түскі үзілісте де) кітап оқиды
Кітапты көп оқудан үнділер мен қытайлар, таиландтықтар, филиппиндер, египеттіктер мен чехтар да дес бермей келеді
Тек қазақтың бұл көшке ілесер қошы жоқ
Дегенмен, Қазақстан кітап қоры жөнінен әлемде 41-орында екен
Еліміздегі әрбір мың тұрғынға 249 кітаптан келеді
Бұл да жаман емес, қолға алар, көз салар оқырман болса…
«Кітапсыз үй – жансыз дене сияқты» деген бір данышпан сөзі осындайда айтылса керек-ті.
Жанерке САҒЫМЖАН
Шығыс Қазақстан облысы
Үржар ауданы
Қабанбай ауылы
