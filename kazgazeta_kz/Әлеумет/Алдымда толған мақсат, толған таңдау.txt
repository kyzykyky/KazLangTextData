Елімізде жоғары оқу орындарына түсу емтихандары аяқталды
Жаңа формат бойынша ҰБТ-ны сәтті тапсырған жас түлектер мамандық таңдауға кірісіп кетті
Олардың арасында өзінің қабілеті мен бейіміне сай келетін  мамандықты алдын ала таңдап, мақсатты түрде ұмтылғандар мен ақылы оқуға жағдайы келмегендіктен грант үшін оқуға түсетіндері де бар. 
«Алдымда толған мақсат, толған таңдау, Алайын анасын ба, мынасын ба» деп, ақын Сұлтанмахмұт Торайғыров айтқандай, биыл үлкен өмірге қадам басқалы тұрған 136 мың жас түлек қандай мамандықты таңдамақ?
Әлеуметтік зерттеулер бойынша, мектеп бітіруші жастардың 12-15%-ы ғана қандай маман иесі болатынын айқын біледі екен
Ал қалғандары мамандықты кездейсоқ таңдайды
Бұны отба­сылық тәрбие мен білім беру жүйесінің кемшілігі десек те, өз тағдырын ойлаған әр адам саналы түрде таңдау жасауға тиіс екені сөзсіз
Әсіресе бүгінгі қоғам мен заманның тез өзгермелі тұсында ертеңгі күннің сұранысын ескере отырып, ескірмейтін кәсіп түріне бет бұру алдағы тіршілігіңмен қоса, елдің келешегін де айқындаушы бағыт болып отыр.
Жүрегің қалаған мамандық елдік мүддемен ұштасып жатса, нұр үстіне нұр емес пе? Өйткені бағзыдан келе жатқан үрдіске сай өз тағдырынан елдік мүддені бірінші қойған халықтың ұрпағы үшін қазіргі заманда елге аянбай қызмет ету таңдаған мамандығыңның қоғамға қаншалықты пайдалы екеніне байланысты
Және де өзінің алымы мен қарымын шамалап болса да аңдайтын азамат бүгіннен ­бастап дұрыс жолды таңдаса ертеңгі қарекеті де берекетке бастайтынын біледі
Мәселен, бүгінгі еңбек нарығында жоғары технологиялар, байланыс, коммуникация, экономиканы басқару, нано- және биотехнологиялар, тау-кен, қазба байлықтары, ғарыш және т.с.с
саладағы мамандықтар сұранысқа ие
Елбасының «Жаңа біліктілікті меңгеру және зауытқа, өндіріске бару керек
Жұмыс бар жерге, нәпақа табатын жерге ұмтылу керек» дегені соның айғағы.
Сарапшылар алдағы уақытта бүкіл кәсіп атау­лы жаңа технологияларды меңгеруді қажет ететінін ескертуде
Заманауи техниканың тілін біліп, керегіне жарату кез келген маманның мәртебесін өсірмек
Міне, дәл осы тұста жастарға тән іздену, құлшыныс пен тапқырлық қасиеттері іске асады
Өйткені қазіргі ғаламтор жүйесі, ақпарат алудың мүмкіндіктері, әлемнің кез келген елінен білім алудың әлеуеті білікті маман иесі атануға кеңінен жол ашып отыр
Бұған мемлекет тарапынан қолдау мен қамқорлық та ұшан-теңіз
Тек ­талапты жастың бойында талпыныс пен күш-жігер жеткілікті болса, қабілеті мен бейімділігіне сәйкес мамандық иесі атанудың маңызды әрі жауапкершілігі жоғары іс екенін күн ілгері ұғынса, өмірден өз орнын табуы қиын емес.
Иә, мамандық таңдау – болашақ тағдырыңды таңдау
Жастар өз өмірінде алғаш рет маңызды шешім қабылдайтын кезеңде тұр
«Кәсіптің жоқ жаманы, болса егер маманы» демекші, елдестірмек елші болса да, жер қопарған кенші болса да, жас түлектер мамандық таңдауға бей-жай қарамаса игі.
Дина ИМАМБАЕВА
