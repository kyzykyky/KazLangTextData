«Хабар» телеарнасы күзгі маусымына қызу дайындық үстінде
Бүгінде шығармашылық ұжым бірнеше жаңа картина түсіріп үлгерді
Сондай фильмдердің бірі – «Абзал жан» туындысы
Ақ қалатты абзал жандардың өмірін суреттейтін драма 32 бөлімнен тұрады.
Телехикаяда жүкті әйелдердің тағдыры суреттеледі
Оқиға желісі бойынша әйелдер босану кезінде түрлі қиындықтарға тап болады
Ал дәрігерлер ана мен баланың жанын сақтап қалуда аянбай тер төгеді
Айта кеткен жөн, аталмыш кино­туынды украиндық «Женский доктор» сериалының қазақша нұсқасы
Көрші елде бұл фильм жоғары рейтингке қол жеткізді
Себебі әр бөлімдегі қайталанбас көріністер көпшіліктің көкейіндегіні дөп басып, болашақ аналардың ойында жүрген сан сауалға жауап бере алды.
– Дәл осы тақырыпта телехикая түсірудің маңызы зор
Себебі қазіргі таңда әйелдердің жүктілікке салғырт қарауының салдарынан ана мен сәбидің денсаулығына қатысты түрлі келеңсіздіктер туындап, тіпті қайғылы оқиғалар да тіркелуде
Ал мемлекет үшін басты құндылық адам болып саналатындықтан бала туу – демографиялық дамудың кілті екені белгілі
Сондықтан бұл мәселенің «Абзал жанда» көтерілуі заңдылық
Телехикаяда көрсетілетін оқиғалар босанатын әйел мен оның ет-жақындарына ой салып, жағдайдың түзелуіне септігін тигізері сөзсіз, – дейді хикаяның режиссері Серікбол Өтепбергенов.
Туындыда басты рөлді жас актер Қажымұқан Қалымбет сомдайды
Оның кейіпкері Астана қаласындағы ең үздік ауруханалардың бірінде жұмыс істеп жүріп, қайғылы оқиғаға тап болады.
– Абзал Смағұлов өз ісінің маманы, адал, қарапайым, шыншыл жан
Басына түскен трагедиялық жайттан соң, ауылына келіп, кішігірім ауруханаға жұмысқа кіреді
Оның бағына сол жерде репродуктология орталығы ашылады
Онда күнделікті әртүрлі диагноздармен әйелдер түсіп, дәрігер болашақ аналарды емдеу үшін бар күш-жігерін салады, – деп суреттеді өз кейіпкерін Қажымұқан Қалымбет.
Түсірілім алаңындағы әрбір маман өз ісінің шебері
Олар алдыға қойған мақсаттарына жету үшін команда болып әрекет етуде
Сондай ауызбіршіліктің арқасында қазірдің өзінде жұмыс оң нәтиже беріп үлгерді
Тағы бір айта кететін жайт, ота жасау, әйелдерді табиғи жолмен босандыру барысында түсірілім тобы кәсіби дәрігерлердің көмегіне жүгініп отырады
Көріністердің шынайы шығуы үшін түсірілім алаңына арнайы 2 кеңесші шақыртылған
Олар медициналық терминдердің дұрыс айтылуы, құрал-саймандарды дұрыс қолдану, диагноздардың шынайы болуын бақылауда ұстайды.
– Сценарий мен оқиғалар күн­делікті күйбең тіршілікте отбасылық құндылықтардың, ана мен әке бақытының мәні зор екенін дәріптейді
Сонымен қатар сериал көпшілікке ақ халатты ­абзал жандар кәсібінің қыр-сырын ашып көрсетуде үлкен рөл атқарады, – деп ойын қорытындылады режиссер.
Қазіргі таңда түсірілім жұмыстары жалғасуда
Көрермендер фильмді осы күзде «Хабар» арнасынан тамашалай алады.
Гүлнұр ДОСБОЛ
