Кейінгі жылдары республикамыздың орман қоры аумағында 2257 орман өрті орын алыпты
Ең өкініштісі, бұл өрттердің 70 пайызы отты дұрыс пайдаланбаудың салдарынан және қасақана әрекеттердің кесірінен болған көрінеді
Яғни адами фактор табиғи үдерістерге қарағанда басты зиян келтіруші болып отыр
Статистикаға сүйенсек, өрт 4 млн
текше метрге жуық ағашты жойса, соның ішінде ірі орман өрттері Шығыс Қазақстан, Павлодар, Ақмола, Қарағанды, Алматы облыстарында орны толмас флоралық және фауналық шығындарға ұрындырған.
Әрине, биыл да еліміз үшін бұл тарапта аса оңды болып тұрған жоқ
Байтағымыздың төрт тарабы − Атырау, Маңғыстау, Жамбыл, Алматы, Қарағанды және Шығыс Қазақстан облыстарында орын алған бұрын-соңды болмаған аптап ыстық пен солтүстік облыстардағы қуаңшылық өз дегенін істеді
Айталық, бір ғана Алматы облысында көгалды 108 гектар жер өртеніп кетті
Төтенше жағдайлар министрлігі хабарлағандай, өрт Жамбыл ауданына қарасты Самсы ауылының маңынан шыққан-ды
Абырой болғанда, зардап шеккендер мен қаза тапқандар болмады
Ал соңғы жаңалықтарға құлақ түрсек, бірнеше күннен бері Ақтөбе облысының кейбір аудандарын қою түтін басып тұр
Экологтардың айтуынша, бұл да – тілсіз жаудың салдары
Тек кесапаттың басты ошағы солтүстік шекарамыздың арғы жағындағы өрттен туындаған
«Дегенмен де ол түтінге аймақ алқаптарындағы өрт те көп үлес қосуда» деседі олар
Жасыратыны жоқ, Ақтөбе облысы географиялық орналасуы бойынша Ресейдің бұған дейін 300-дей өрт шығып, «аса қауіпті аумақ» деп жарияланған Ор және Орынбор облыстарымен шектеседі
Ондағы орыс ағайындар қазір тілсіз жаумен қатты арпалысу үстінде және де ақпарларға қарағанда, апат­тың басты себепкерлері – оттыққа немқұрайды қараған демалушылар
Осыған орай елдегі жоғары эшелоннан тілсіз жаумен күресу бағытын­да ресейліктермен бірлесе барынша тәжірибе жинақтау қажеттігі де айтыла бастады
Айта кетейік, Үкіметтегі селекторлық кеңесте Премьер-министр Кәрім Мәсімов тиісті органдарға аталмыш мәселеге қатысты бірнеше маңызды тапсырма жүктеп үлгерді
Үкімет басшысы өз сөзінде: «Бұл тұрғыда, ең бастысы, қазіргі кезде Ресейде жинақталып жатқан тәжірибені қарастыру маңызды болып саналады
Себебі қағаз жүзінде бір басқа, ал шынайы өмірде жағдай мүлдем өзгеше болады
Менің ойымша, қазіргі кезде ресейліктер осы өрттің салдарынан көп сабақ алады және осыған байланысты тәжірибе жүзінде шешімдер жасайды», –  деп атап өтті.
Расымен де, апат өзімізге келмей тұрып, өзгенің тәжірибесінде шыңдалғанымыз абзал
Мұны дұрыс шешім деуге болады
Өйткені ондағы апаттың ауқымы орасан зор
ҚР Төтенше жағдайлар министрінің орынбасары Валерий Петровтің хабарлауынша, Ресейде өрт шарпыған жердің аумағы 751 мың гектарды құрайды
Өрт сөндіруге 161 мың адам, 26 мың техника, оның ішінде 56 әуе техникалары жұмылдырылып отыр
Біздің тараптан болса, ҚР Төтенше жағдайлар министрлігінің бір тікұшағы Саратов облысы аумағындағы тілсіз жаумен күресу шараларына қатысуда
Ресейдің Төтенше жағдайлар қызметінің шешімі бойынша, бұл тікұшақ Свердлов облысының аумағына ауыстырылған
 Әзірше біздің тікұшақ итальяндық ұшақпен бірлесіп жұмыс істеуде екен
 Сондай-ақ вице-министрдің айтуынша, Қазақстанның тағы бір ұшағы Оралда тиісті көмек көрсету шараларына қатысу үшін әзірлікте тұр.
Қалай десе де, көршілес Ресейдің өртенген орманының әлегі бізге де тиюде
Ал апатқа кінәлілерді іздестіру жұмыстары жалғаса береді
Бірақ бұдан не пайда? Қаншама табиғи байлықтың күлі көкке ұшты? Мұнан соң залалкес жандарды жазаладың не, жазаламадың не, нәтижесі аз
Әсері болғанда да біз секілді тәлім алушылар үшін үлкен бір сабақ қана бар
Қазақстандағы орманның жалпы көлемі «Қазорман» шаруашылығының мәліметі бо­йынша 1998 жылы 24568,4 мың гектар болған
Соның қаншасы қазір сақталып қалды, қанша­сы құрдымға кетті, бір Құдайға ғана мәлім
Рас, соңғы жылдары орман шаруашылығын қаржыландырудың артуына байланысты орманды күтіп ұстаудың жағдайы жақсарып келеді
Ел тарихындағы соңғы аса ірі оқиға − 1997 жылдың 10-шы айында ірі өрттен 170 мың гектардан астам орман өртенді
Мысалы, Баянауыл ұлттық бағының ерекше қорғалатын аумағының 12,1 гектары өртеніп кеткен болатын.
Осы ретте айта кетер бір жайт, күні кеше Үкіметте облыс әкімдері орынбасарларының қатысуымен болған селекторлық кеңесте Премьер-министрдің бірінші орынбасары Өмірзақ Шөкеев ел аумағындағы орманнан ағаш кесу үшін қасақана өрт қоюға тосқауыл қою шараларына тиянақты болу мәселесін күн тәртібіне қойды
Онда: «Қазіргі кезде орманды қасақана өрттеушілерге тосқауыл қоюға байланысты шараларды аяғына дейін жеткізу керек
Себебі орман өрттеушілер тиісті деңгейде жазаланбаса, мұндай қаскөйлік жыл сайын жалғаса береді» деп алаңдаушылық білдірді Үкімет басшысының бірінші орынбасары
Бұдан бөлек, аталған кеңес барысында  ҚР Ауыл шаруашылығы министрлігі Орман және аң шаруашылығы комитетінің төрағасы Ерлан Нысанбаев «Ертіс орманы» алқабында тамыздың 10-ы күні  қасақана өртеу оқиғасы тіркелгенін айтты
Атап айтқанда, қаскөй орманға 5 жерден от қойған
Өрт шарпыған аумақтардағы от  уақытында ауыздықталды» деп елдің назарын заң бұзушылыққа аударды
Оның сөзіне қарағанда, орманды өртеген қаскөйдің автокөлігінің нөмірі анықталған және бұл іс Павлодар облысының Лебяжі аудандық ІІБ-іне тапсырылған.
Жалпы, ағаштарды кесу үшін көбіне орманды қасақана өртейді
Кейбір мәліметтер осы істің айналасында өзіндік бизнес те бар дегенге саяды
Сондықтан бұл мәселе айрықша бақылауда болуы шарт
Үкіметтің осынау қамқорлығы да көңілге сәуле ұялатады
Алайда барлық мәселе баяғы ескі де опалы адамдардың моралі мен экологиялық санасына келіп тірелетін секілді
Жүз жерден күзет қойып аңдығанмен, тиісті орындар көкке шығып, от жағушыларды түгелімен дерлік назарында ұстай алмайды
Яки ойында арам пиғылы бар әрбір от қоюшыны тоқтатып үлгеріп отыра алмайды
Бұл – тіптен ең дамыған деген елдердің мүмкіншілігінде жоқ нәрсе
Тоқсан тоғызын тоқ­татқанмен, бірі өтсе де жеткілікті
Бір орманның өртеніп кетуіне сіріңкенің бір басы да жетіп жатыр
Біле білгенге орманның қоғамда және адам өмірінде алатын орны айрықша
Оның эко­номикалық, экологиялық және әлеуметтік мәні уақыт өткен сайын артып келеді, арта да береді
Ормандар маңызды экологиялық және рекреациялық орта құрушы, су қорғау, дала және топырақ қорғау, су реттегіш, санитарлық-гигиеналық, денсаулық сақтау, эстетикалық және т.б
қызметтерді атқарады
Сондықтан орман қорларын сақтап, байыту мемлекеттің орман саясатының негізін және шаруашылығының мақсатын құрайды
Ендеше, айтсақ дегеніміз, орман, оның көгі мемлекетке ғана керек емес
Өйткені ол әрқайсысымызға, қоғамға, болашақ ұрпаққа керек
Тиісінше орманға жасалған қас­тандық – өзіңе қол салумен бірдей әрекет
Орман – ортақ қазынамыз, осыны ұғатын кез жетті.
Ерболат МАМЫРАЙХАН
