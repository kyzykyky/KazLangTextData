Елбасы Н.Назарбаевтың «Болашаққа бағдар: рухани жаңғыру» атты мақаласында баса айтылғанының бірі – білім беру саласы
Біз енді ұлттық рухани құндылыққа негізделген білім беру жүйесін қалыптастырып, «қазақ тіліндегі гуманитарлық білім жобасын қолға алатын» болдық.
Осы орайда бүгінгі білім беру жүйесі туралы сөз қозғайтын болсақ ол бұрынғы уақытпен салыстырғанда түбірімен өзгергені белгілі
10 жыл­дық оқу жүйесі, оған қоса жұмыс­шы маман­дығын беретін кәсіби-тех­ни­калық училищелерден бас тарттық
Мектептерді 12 жылдыққа көшірдік
Алайда кәсіби білім береді деген 12 жылдық орта мектептер оқушыларға қандай да бір мамандық беру ісіне әзір дайын емес, өйткені техникалық база жоқ
Токарь, слесарь, дәнекерлеуші, элек­трші, жүргізуші және т.с.с
кәсіп­терді оқушыларға үйрететін мектеп жа­­нындағы цех, болмаса шағын зауыт жоқ.
2010 жылдан бері орта мектептердің оқу-әдістемелік бағдарламасы Кембридж­дік оқу тәсіліне көшті
Бұл оқу тәсілінің негізгі ерекшелігі сол, мұғалім сабақты өзі түсіндіруге тиісті емес
Оқытушы алдын ала берген тапсырмаларды оқушылар үйлерінде өздері оқып, оны сабақта біріне-бірі ойын есебінде түсіндіруі керек
Содан кейін өздерінің білімін өздері бағалап, біріне-бірі баға қояды
Мұғалім бұл жерде тек бақылаушы ғана
Бірақ мұндай оқыту тәсілдеріне біздің мұғалімдеріміз де, оқушыларымыз да дайын емес еді
Соның салдарынан балаларға білім беру ісінің сапасы күрт төмендеп отыр
Сондықтан шет елдерге алаңдамай, мектептегі оқу-әдістемелік бағдарламаны ұлттық рухани құндылыққа негізделген білім беру жүйесіне сай жасау керек.
Сонымен бірге бізде мектеп саны жетіспейді
Мектепке баратын балалар санын есептегенде жылына ең кемі 170-175 мектеп қажет
Ал «Жүз мектеп, жүз аурухана» атты мемлекеттік бағ­дарлама 2016 жылы тек 63 пайызға ғана орындалған
Әр сыныпта 40-45 балаға дейін оқып жүр, ал кей мектептерде сабақ үш ауысыммен жүргізіледі
Бұл, әрине, өскелең ұрпаққа білім беру жұмысының нашарлауына әкелетін негізгі кемшіліктердің бірі.
Айта берсек, білім беру ісінде толып жатқан кемшіліктер бар
Солардың бірі – бала тәрбиесі мен білім беру бірың­ғай әйел мең­герген сала болып барады
Бала­бақшаны айтпағанның өзінде мектеп қабырғасында 90%-дан астам әйелдер жұмыс істейді
Оның сыртында «толық емес» отбасында миллионға жуық бала бар
Яғни, бала кәмелетке толғанша әке тәрбие­сін мүлдем көрмейді
Сондықтан болар, ер балалар қыз мінездес болып өсіп келеді
Ер балаға ер мінезділік қажет, ол отбасында, одан кейін бала­бақша мен мектеп қабырғасында қалыптасатыны белгілі
Ел қорғайтын да сол ұлдар ғой
Демек, балабақша мен мектептерде жұмыс істейтін ер адамдардың үлесін көбейтуіміз керек
Ол үшін сала қызметкерлерінің мәр­тебесін көтеріп, еңбекақысын көбей­тіп, түрлі жеңілдіктер жасау қажет.
Бала тәрбиесін тек ата-ананың, болмаса мектептің ғана міндеті деп қарау мүлде қате түсінік
Бала дүниеге келгеннен бастап алдымен мемлекеттің, ата-ананың, сосын барып мектептің назарында болуға тиіс
Ал олардың әрқайсысының алдына қойған міндеттері мен мақсаттары әртүрлі
Қай қоғамда да баланың дұрыс өсуі оның тәлім-тәрбиесіне, оқып-үйретілуіне байланысты
Сондықтан бұл міндеттерге атүсті қарауға болмайды
Әлем елдері арасында лайықты орын алуы үшін білім саласындағы мәселелер дер кезінде шешілуге тиіс.
Серкеш Жауғашар,
жазушы
