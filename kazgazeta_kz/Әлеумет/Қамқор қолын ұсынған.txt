«Сәлемі түзу сол бір азаматқа әрдайым ішім жылып тұрады»
Бұл сөзді біздің қазақ кез-келген адамға айта бермейді
Ондай оңды пікірлерін ұлтына, тіліне, дініне қарамай-ақ ең бір жақыныңдай қарапайым жылы сөздерімен жаныңды жадырататын, көңілдерінен шыққан белгілі бір тұлғаға арнайды
Олар басшы, қатардағы қызметкер, бизнесмен, кәсіпкер, тіпті жәй ғана зейнеткер де болуы мүмкін.
Міне, сондай азаматтардың бірі – Глеб Анатольевич Щегельский десек қателеспейміз
Қылшылдаған қырықтың қырқасына енді ғана іліккен жас жігітті облыс жұртшылығы қайырымды азамат, білікті маман, іскер басшы, жеке кәсіпкер ретінде жақсы біледі
Біз де Глеб Анатольевичпен Ақтөбе қалалық әкімдігінде қала әкімінің бірінші орынбасары болып жұмыс жасаған кезінде танысқан болатынбыз
Жасы үлкеннің алдында ізеттілік танытып, артынан ерген іні-қарындастарынан білгенін аямай, қанатының астына алып жүретінін талай рет байқадық та.
 Бүгінде Г.А.Щегельский «КТП» жауапкершілігі шектеулі серіктестігінің бас директоры қызметін атқарады
Жуырда Глеб Анатольевичтің жұмыс орнында болып, онымен аз-кем сұқбаттасудың сәті түсті.
 
– «Еліне елеулі, халқына қалаулы» азамат болуы үшін кім – кім де өзін қай жағынан болсын, білімі ме, теориясы ма, тәжірибесі ме – үнемі жетілдіріп, уақыт ағымынан қалмай, алға ұмтылып отыруы тиіс дейді
Сіз бұған қалай қарайсыз?
– Өте ұғымды пікір
Шынын айту керек, білімнің іргетасы мектепте қаланады
Сол он жылда тиісті, өзіңе ұнаған пәндер арқылы жан-жақты жетіліп шығу тікелей өз қолыңда
Мен қаладағы №11 мектепте білім алдым
Біздің сабағымызға, күнделікті дайындығымызға анам Наталья басшылық жасап отырды
Бірақ осы арада бір айта кететін жәйт – олар, ата-анамды айтып отырмын, маған қайтсең де үздік аттестат, алтын медаль, қызыл диплом иесі боласың деп міндет қойған жоқ
Өзім қатарымнан қалмау үшін тырысып бақтым
Пәндердің арасынан математика мен физикаға ден қойдым
Ұстаздарымның айтқанын қалт жібермей тыңдап, бірден санама тоқып алатынмын
Сосын ұмытпаймын
Математикадан сабақ берген Эмма Семеновна апайыма алғысым шексіз
Талай рет олимпиадалық жарыстардың жеңімпазы атандым
Қазақстанда немесе Бүкілодақтық дәрежеде өтіп жатқан мектептегі олимпиадаларға қатысу ол кезде ешқандай қиындық келтірмейтін
Тиісті тапсырмалар сұратқан қалаларға кідіріссіз жіберілетін
Соны тиянақты түсініп, орындасаң болғаны
Осындай сайыстарда мен математикадан, мұны дәлдік ғылымы деп те атайды, Қазақстанда бірінші, Кеңестер Одағы бойынша үшінші орынды иемденгенімді мақтанышпен айта аламын.
Мектеп қабырғасында жүргенде есте қалғаны – 7 класта үздік оқығаным мен үлгілі тәртібім үшін Қырымдағы Бүкілодақтық «Артек» пионерлер лагеріне жолдама алғаным
Ол кездерде жолдама қалалық комсомол комитеті арқылы қолға тиеді
Менің бұл сапарыма үйдегілер қарсы болған жоқ
1981 жылғы жазғы демалысым өте көңілді болды
Тіпті мен осында жүргенде шығармашылықпен шұғылданып, өлең жаза бастадым
Осы кезде бізге қонақ ретінде романс орындаудың шебері, белгілі әнші Козловский келіп, концерт беріп жатқан-ды
Атақты өнер иесінің кешін сол Қырымда демалып жатқан ірі мемлекет басшылары да келіп, тамашалады
Біз олардың ішінен Брежнев атамызға тамсана қарап қалыппыз
Леонид Ильич атай, әлі есімде, VIP-тұғырда әріптестерімен әңгіме-дүкен құрып, көңілді отырды.
– Глеб Анатольевич, сонау тоқсаныншы жылдардың басы еліміз үшін күрделі кезең болды ғой
Кеңестер Одағы тарқап, бұрынғы одақтас республикалар өз алдарына бөлек мемлекет ретінде тәуелсіздікке қолдарын жеткізді.
– Ойыңызды түсіндім
Шынында Кеңестер Одағының тарқауы бұрын бір атаның балаларындай болып келген ТМД елдеріне оңайға соқпады
Әсіресе, беделді оқу орындары түгелге жуық экономикалық жағынан ес жиып, аяғынан тұрып кету үшін қаржы дағдарысына ұрынбау жағын бірінші орынға қойып, ақылы қызметке көшті
Одан мен білім алып жатқан Мәскеу авиациялық институты да тыс қалмады
Үшінші курстан кейін мақсатты оқу (целевая учеба) дегенге ауыстым
Бастағаннан кейін тастағым келмеді
Ал ақшаны қайдан табамын? Содан үшінші курстан кейін жазғы демалысымда Ақтөбе ферроқорытпа зауытына барып, жұмыс жасауға тілек білдірдім
Кәсіпорын директоры Никита Новиков құжаттарымды мұқият қарап, «сыртқы экономикалық байланыстар бөліміне қызметке аламыз
Бірақ ең алдымен домна пешінің алдында тұрып жұмыс жасап көр, сонда металлургтің кім екенін өзің айтпай-ақ түсінетін боласың» — деді.
Міне, осылай менің алғашқы еңбек жолым басталып, еңбек кітапшама «балқытушы» деген жазу түсті
Екі ай ыстық пештің қасында тік тұрып еңбек еттім
Үйге түн ортасында аяғым талып, әбден шаршап келетінмін.
Өндіріс басшысы сөзінде тұрды
Жұмыс тәжірибесінен өткеннен кейін жоғарыда айтқан бөліміне қызметке алды
Тіпті шетелдерге іс сапарға шығып тұруға да қарсылық көрсетпеді
Мен үшін ең бастысы – Мәскеудегі оқуыма демеушілік жасап, ақысын төлеп отырды
«Екі қоянды бір оқпен» дегендей, қызметімді атқарып, оқуымды оқып жүрсем, бұдан артық маған не керек?!
Сөз арасында менің өмірден өз жолымды тауып, азамат, бизнесмен, кәсіпкер болып қалыптасуыма игі әсер еткен, ақылшы-ұстаздарым Никита Новиков, Юрий Алимпиев, Николай Жиленков сынды тәлімгерлердің есімдерін зор мақтанышпен айта келіп, шынайы алғысым да шексіз екендігін жасыра алмаймын.
 – Бизнес жолына бет бұрған кезіңізді дөп басып айта аласыз ба? 
– Әрине
Адамның есінде көп жағдайда, меніңше, жақсы, сәулелі  шақтары ғана қалуға тиіс
Өйткені қазіргідей аумалы-төкпелі заманда кез-келген нәрсені жіпке тізгендей ойға сақтай берсең, басыңда бос жер де қалмайды ғой.
Бизнесті сонау  1993 жылдары бастадым
Алғашында трубалар, компьютерлер, темір сынықтарын сату сияқты жұмыстармен айналыстым
Сонан соң банктен несиеге қаржы алып, бұрынғы «Ақтөбеауылмаш» зауытының жабылып қалған бір цехын жөндеп, оған ертеңгі жұмысыма қажетті қондырғылар сатып алып, орнаттым.
– Елбасы да әрдайым кәсіпкерлікті қолдап, онымен шұғылданып жүрген азаматтарды ұдайы қамқорлыққа алып келеді
Сізге ол кісімен жүздесіп, әңгімелесудің сәті түспеді ме?
– «Казахстантрубопром» жауапкершілігі шектеулі серіктестігінің Бас директоры ретінде мен де қазақстандық бір топ бизнесмендермен бірге Қазақстан Республикасы Президенті Нұрсұлтан Назарбаевтың қабылдауында болып, ол кісімен сөйлескенімді өмірімнің сәулелі, ұмытылмас шақтарының бірі деп есептеймін
Елбасына бизнес жолына қалай түскенімді, банктен қаржы сұрап, оған профлист шығаратын Германиядан жабдық сатып алғанымды, әрі қарайғы жоспарымды қысқаша баяндағаным күні кешегідей көз алдымда
Нұрсұлтан Әбішұлы мені мұқият тыңдап, қолымды қысып тұрып, ақ жол тіледі.
Содан арада бір ай ма, ай жарым ба – уақыттан соң Елбасы біздің облысымызға ресми сапармен келетіндігі, ол кісі аралайтын нысандар ішінде мен жетекшілік ететін «Казахстантрубопром» ЖШС-де бар екендігін естігенде ол кісімен қайта пікірлесетініме шек келтірмедім
Астанадағы кездесудің қызығы әлі тарқамағандықтан ба, ол кісі мені таныр ма екен деп те қоямын
Бәлкім, сырт пішінім есінде қалған болар деген оймен үстіме алғашқы кездесуде киген ақ костюмді іле салдым.
Барлық іс-әрекетім бос болып шықты
Облыс басшыларының бір тобымен біздің кәсіпорынға келіп маңдай тіреген шетелдік автокөліктердің алғашқысынан түскен Нұрсұлтан Әбішұлы мені бірден таныды.
– Сен өткенде маған жақсы бастамаң туралы баяндап ең
Міне, енді сенің кәсіпорныңды көзбе-көз көрудің сәті түсті
Қане, көрсетші, — деп өзі алға қарай жүрді.
– Сіз осы аралықта, жаңылыспасам, 2002-2004 жылдары бизнесіңізді сәл ысыра тұрып, қала әкімінің бірінші орынбасарлығы лауазымында қызмет еттіңіз…
– Бұл қызметте болғаныма ешқашан өкінбеймін
Өйткені қаланы жақсы біліп алдым
Оның күнгейі мен көлеңкелі тұстарына да баса назар аударуға тура келді
Көптеген тәжірибелі, сауатты қала мекемелері басшыларымен танысып, тіл табысып жұмыс жасаудың жайын тереңдей ұқтым
Білмегенімді үйрендім
Ақтөбеде болып жатқан түрлі оқиғалардың куәсі болдым
Мысалы, сол кезде компрессор — сорғыш стансасы жарылып, адам шығыны болды
Мен осы кезеңде екі-үш күн жұмысты тастап, сол оқиға болған жерде үстімде жұмысшы киімі, аяғымда су етік жұртшылықтың ортасында болып, оқиғаның себеп-салдарын анықтауға араластым
Одан кейінгі «Газель» жүргізушілерінің дау-дамайы бар, жалпы, айта берсек толып жатыр…
 – Сонымен, бұрынғы жұмысыңызға қайтып оралдыңыз
Қазіргі атқарылып жатқан істер жөнінде не айтасыз?
– Қазір біздің ұжым негізінен жол құрылысы мен оны жөндеу жұмыстарымен айналысады
Жұмысшы күші жеткілікті 400-ден астам адамымыз бар
2000 жылы асфальт зауытын ашқанбыз
Сондықтан көптеген материалды алыстан іздемей-ақ өз аймағымыздан табамыз
Тек битумды ғана Павлодар облысынан алдырамыз
Ал қалған қиыршық тас, құм,тағы да басқа құрылыс материалдарының көзі өзімізде жеткілікті.
Бізде қазір «КТП», «КТП-транс» деген екі фирма бар
Сөз арасында айта кетейін, кейде біздің фирманың атауын сұраушылар да кездеседі
Кезінде «Казахстантрубопром», «Казтрубопром» болса, қазір біздің жігіттер әзілдеп, «кому трудно, поможем!» деп жүре береді.
Құрылыс болған соң тек жол жөндеу жұмыстары ғана емес, көпірлерді жөндеу, су қоймалары құрылысын қалпына келтіру, тұрғын үйлер салуға да жеткілікті мөлшерде жыл сайын қаржы бөлінеді
Салынып, пайдалануға берілген нысандардан Ақтөбе қаласындағы қатты қалдықтар төгілетін полигон аймағын, авиақалашықтағы 27 және 54 пәтерлік өз қызметкерлерімізге арналып салынған тұрғын үй кешенін, Мұғалжар ауданындағы теміржолшылар мен мұнайшылардың бірсыпыра жөндеу күткен нысандарын айтуға болады.
Биыл да жұмысымыз жандана түсуде
Облыс әкімдігінің қабылдаған «Жол картасы» бағдарламасы бойынша қаржы көлемін бұрынғыдан да арттырдық
Авиақалашыққа тағы да спорт кешені мен қонақ үй құрылысын бастадық
Оны жыл аяғына дейін бітіру міндеті тұр.
«Жол картасы» Бағдарламасы бойынша сөзімді әрі қарай жалғасам, жоспарда үш нысан тұр: олар қаладағы Есет батыр көшесі бойындағы жолдың екі жағын қайта жөндеу, жаңарту, Қонаев көшесі бойындағы жолға жаяу жүргіншілерге ыңғайлы тротуар салу, сонан соң «Болашақ» деп аталатын тұрғын үй кешенін бітіріп, пайдалануға беру
Қазір біздің жұмысшылар осы жерде еңбек етуде.
Өз ісін жетік білетін маман кадрлар жеткілікті
Биылдың өзінде жұмысқа үш прораб және оған қоса «қалалық жұмыспен қамту және әлеуметтік бағдарламалар бөлімі» мемлекеттік мекемесімен келісе отырып, осы «Жол картасы» Бағдарламасы бойынша бұрын жұмыссыздық жөнінде есепте тұрған 70 адамды жұмысқа қабылдадық.
Техника жағы да жол құрылысына сақадай-сай
Биыл жаңадан асфальт жолдарды салуға арналған швейцариялық құрал-жабдық,жолдарды тегістейтін үш машина, төрт тіркемесімен Қытайда шығарылған төрт самосвал сатып алдық
Қажет техникалар болса алдағы уақытта біз одан ешқандай қаржыны аямаймыз.
– Глеб Анатольевич, Өзіңіз басқарған ұжым шынында да қаладағы көптеген ортақ іске өзіндік үлесін қосып, демеушілік жасаудан да тыс қалмайды.
– Қолда болса, молынан беріп, жұртшылық алғысына бөленгенге не жетсін! Өз басым ортақ істен еш уақыт тыс қалғым келмейді
Мысал ретінде айта кетейін, бұдан үш жыл бұрын қазіргі Әулие-Никольский ғибадатханасына бөлінген алаң қазықшалармен ғана жұрт назарын аударып тұрды
Әрі-бері өткен сайын жұмыстың жүрмей жатқандығын көріп, басымды шайқаймын да қоямын
Содан бірде «Ғибадатхананың қайта өрлеуі» («Возрождение храма») қоғамдық қорындағы жауапты адамдармен хабарластым
Шіркеу құрылысын бастау өз алдына алғашқы құжаттарын ресімдеуге де қаржылары жоқ екен
Содан қомақты қаржы бөлдік
Сөйтіп ол қаржыға «Актюбгражданпроект» институты арқылы шіркеудің жобасы жасалып, кірер жолдар салынып, электр жарығы жүргізіліп, айналасы қоршалып, тынымсыз іс-қимыл басталды.
Ал бұл шіркеу құрылысының өте қысқа мерзімде біткендігін, өткен жылдың 22 қыркүйегінде онда Қазақстан Республикасы мен Ресейдің Президенттері Нұрсұлтан Назарбаев пен Дмитрий Медведевтің болғандығы жергілікті баспасөз беттерінде айшықталып жазылды да.
Осы шіркеу құрылысына қосқан үлесім үшін Мәскеу және бүкіл Ресей патриархы Алексий мені ІІІ дәрежелі әулие Даниил Московский орденімен марапаттады.
– Көріп отырмыз, жұмыс кабинетіңіздің бір бұрышы түгелдей дерлік ұжымның, жеке өзіңіздің әр жылдары қол жеткізген табыстарыңызға байланысты берілген Алғыс хаттарға, грамоталарға, түрлі дәрежедегі дипломдарға – жалпы бір сөзбен айтқанда, марапаттауларға арналыпты
Сіз үшін осылардың ішінен ең қымбаты қайсысы деп ойлайсыз?
– Әрине, еңбегің еленіп, марапатталып жатсаң, моральдық жағынан еңсең биік, емен-жарқын жүресің
Алайда менің өз басым атаққұмар адам емеспін
Біреулерге, жарлы-жақыбайларға көмектессем – оны адамгершілік парызым деп есептеймін
Сондықтан қарамағымдағы адамдарды да пайыз қуып, «қане, жұмыстарыңды тездетіп бітіріңдер, сыйлықтан, марапаттан құр қаламыз» деп те асықтырмаймын
Біз үшін бастысы – сапа.
Ал енді сіздің сауалыңызға қарай айтарым – мен үшін ең жоғарғы марапат – ол, 2001 жылы Елбасы Нұрсұлтан Назарбаевтың қолы қойылып берілген «Құрмет» ордені
Аты да айтып тұрғандай біз бір-бірімізді құрметтесек, бірнеше ұлт өкілдері кең байтақ Қазақстанды гүлдендіріп, жайнатуға лайықты үлес қоссақ, одан артық қандай бақыт керек?!
– Әлгінде ата-анаңыздың бала тәрбиесіне ерекше көңіл бөлгенін айттыңыз
Сіз бізге анаңыз, әріптесіміз Наталья Глебовна жөнінде кеңінен айтып бере аласыз ба?
– Анам қазір қаладағы тәуелсіз «РИКА» телеарнасын басқарады
Қарамағында төрт жүздей қызметкері бар
Басшыға сын жиі айтылады ғой
Бірақ анамның «мен біреуді ренжіттім» немесе «біреу мені ренжітті» деп келгенін ешқашан көрген де, естіген емеспіз
Шамасы бәрімен ортақ тіл табатын болғаны ғой.
Біздерді, інім Всеволод екеумізді, ең алдымен адалдыққа, табандылыққа үйретті
Асығыс шешім қабылдаудан бойды аулақ ұстауға тәрбиеледі
Бастаған істі соңына дейін жеткізіп, бітіруді талап етті
Өзіңе-өзің (сөйлеу мәнеріңе, жүріс-тұрысыңа, киім киісіңе) басқа адамдай сын көзбен қарауды қатаң тапсырды
Анамның осы принциптері маған да өмір бойы сабақ болды
Мен де қазір өз қарамағымдағы адамдардан кім-кімнің де бет бейнесін ашатын осындай қылықтарын көрсем деймін.
 Сосын ол кісінің жақсы бір қасиеті – кім-кімді де ұлтына, тіліне, дініне бөлмейді
Бәрін өз баласындай, жақынындай көреді
Мысал ретінде айта кетейін, жуырда «РИКА-ТВ»-ның жақсы бір операторы кенеттен қайтыс болды
Теледидарды қарап отырсам жас жігіт жөнінде әріптестері таусыла айтып жатыр
Бір кезде  көгілдір экран арқылы анам да қыршын кеткен жасқа қабырғасы қайыса көңіл айтты
Шынын айту керек, мен ол кісіні анам болған соң мақтағаным емес, қазір қай басшы өз адамдарына осылайша жаны ашып, шыр — пыры шығып жүр.
«РИКА» телеарнасының хабарларын өздеріңіз де күнделікті тамашалап жүрген боларсыздар
Байқасаңыздар мемлекеттік тілдегі хабарлардың сапасы артты
Тіл дегеннен шығады, осы арада айта кетейін, анам кооператив техникумында (қазір колледж ғой) жиырма жылдай қазақ тілінен сабақ берген
Ұлы Абайдың өлеңдерін жатқа біледі
Сондықтан ұжымда мемлекеттік тілдің көсегесінің көгертуі де басшылыққа байланысты екені сөзсіз.
Жуырда баспасөз күні қарсаңында Астанадан жағымды жаңалық келіп түсті
Аталмыш телеарнаның Жанаргүл Досова жүргізетін «Сөйле, тілім!» телесабағы республикалық конкурста екінші орынға ие болып, «Үздік телеарна» номинациясы бойынша Қазақстан Республикасы мәдениет және ақпарат Министрлігі Тіл комитетінің дипломымен марапатталды
Мұндай мадақтауларға қазақ тілінде жүргізілетін хабарлардан «Қазақстан» телеарнасы бойынша Нәзира Бердалының «Сөз-мерген» және «Ел-арнадан» Арман Дүйсеновтің «Тапқыр достар» бағдарламалары ие болды.
Мемлекеттік тілде әңгіме қозғадық қой, біз де екі жылдан бері іс қағаздарын екі тілде жүргізіп келеміз
Мира Бегалиева және Мейрамгүл Жоланова сияқты аудармашылар екі фирманың қағаздарын сауатты аударады.
– Бос уақытыңызда немен шұғылданасыз?
– Екі жастағы ұлым Бористің қылықтары тәп-тәтті
Бір қызығы ол да мен сияқты сәуір айында дүниеге келді
Қысқа қарай болмаса, жазда көп уақыт бола бермейді ғой
Қолым қалт етсе, өзен жағасына барып, қыздырынып, балық аулағанды жақсы көремін
Волейболды ұнатамын
Кешкілік теледидардан тарихи фильмдерді қараймын.
– Мағыналы да, мәнді әңгімеңіз үшін рахмет! Қызметіңізге табыс, өзіңізге көтеріңкі көңіл-күй тілеймін.
САҒЫНДЫҚ НИЯНҚҰЛОВ
