Жақсы жаңалық ел кезіп жүр
Санымыз өсіп, қатарымыз толығып жатыр екен
Еліміздегі Статистика комитетінің мәліметіне қарағанда бүгінде халық саны 18 миллионнан асқан
Олардың 13 миллионға жуығы өз қандастарымыз – қазақтар.
Бала кезімізде үлкендер «Өс, өркенде» деп бата беретін
Демек өсу, өркендеу жақсылықтың белгісі
Онда да туған халқың өсіп, көбейіп жатса қуаныштың төресі сол.
Қазақ халқы небір сұмдық жайттарды бастан кешті
Өткен ғасырдың бас кезін­дегі ашаршылық, қолдан ұйым­дастырылған қуғын-сүргін қатарымызды едәуір сетінетті
Сол зұлматтар болмағанда бүгінде төл топырағымызда қара ормандай сыңсып отырған қалың жұрт болар едік
«Әттең» деп бармақ тістегеннен басқа не істей алармыз?!
Содан бері де біршама жылдар өтті
Бір шүкіршілігі, жыл сайын өсім бар
Соның жарқын дәлелі жоғарыда тілге тиек етілген көрсеткіш.
«Көп қорқытады, терең батырады» дейді халық даналығы
Рас, көптің аты – көп
Олай болса елімізде тұрғындар санын көбейту – зор міндет.
Төрткүл әлемге аян – қазақ жерге бай
Жердің көлемі жа­ғынан дүниежүзінде тоғы­зыншы орын аламыз
Бұл таң­ғажайып жетістік – осынша ұлан­-ғайыр аумақты сыртқы дұш­­паннан найзаның ұшымен, білектің күшімен қорғап қалған ата-бабаларымыздың еңбе­гі
Сол үшін де оларға – мың тағзым!
Осы Алатау мен Атырау, Алтай мен Қаратау арасын алып жатқан кең жерге қызығушылар көп
Олар кейбір алпауыт елдермен салыстырғанда аздау боп көрінетін халқымыздан осы жерді қызғанатындай
«Соншама аумаққа қалай ие болып отыр?» дейді ғой баяғы
Мәселе біреулердің сөзінде не ішкі ойында тұрған жоқ
Біздікі – жеріміздің көлеміне сай халқымыздың саны да молдау болса деген ізгі тілек.
Елбасының алға қойған ­басты міндеттерінің бірі еліміздегі халық санын таяу жылдарда 20 миллионға жеткізу
Бұл міндетті орындауға толық мүмкіндік бар
Әсіресе көп балалы отбасыларға, жаңадан шаңырақ көтерген жастарға қамқорлық күшеюі тиіс
Шетелден келетін қазақ көшіне даңғыл жол ашылғаны жөн
Бір сөзбен айтқанда, де­мографиялық, ішкі және сырт­қы көші-қон саясатын жүйелі жүргізу – парыз.
Халықтың санын көбейтудің бір жолы – сырттағы қандаста­рымызды атамекенге оралту
Іздестірсе мұның да жолы табылады
Жат жұрттағы бауырларымыз баспанадан, жұмыс орнынан көмек көрсетілсе құстай ұшып жетуге даяр
Әрине, бұл жұмыстарды атқару оңай емес
Алайда мемлекет елдің мүддесі үшін қолда бар мүмкіндіктердің бәрін қарастыру қажет.
Сірә, демографиялық жағ­дайды жақсартып, халық санын көбейтудің мемлекеттік бағдарламасы қажет болар
Қол жетімді тұрғын үй, медициналық қызмет, халыққа білім беру, ел тұрмысының әлеуметтік жағдайы, жастар тәрбиесі се­кілді мәселелердің бәрі осы бағ­дарлама аясында шешімін тауып жатса нұр үстіне нұр.
Өсейік, өркендейік! Сырт көз сүйсінген бірлікшіл, білім­гер, бақуатты ұлт болайық!
Нұркен Жандәулетұлы
