Мен ардақты ұстаз, Батыр ана, немерелері мен шөберелерінің аяулы әжесі Советсиал Ятайқызын бұрыннан білетінмін
Жақында ол кісінің шаңырағында болып, отбасы, шаңырақтағы татулық жөнінде сыр бөлісіп, әңгімелестік

Үйдің төрінде ер азаматтың суреті ілулі тұрды
Бұл отағасы екенін ішіміз сезген
Апамыз да осы ойымызды аңғарғандай әңгімесін бастап кетті.
– Иә, Болатбек екеуміз бір-бірімізді сүйіп қосылдық
Сол аяулы сезімге қылаудай кірбің түсірместен ол менімен 29 жыл бірге өмір сүріп, 1993 жылы дүниеден өтті
Мен сонда қанаты қайырылған құсқа ұқсап қалдым
Құдайға шүкір, ел азаматтары, достары, әріптестері, шәкірттері, сондай-ақ Болатбегімнің екінші анасынан дүниеге келген қарындастары Бақжамал мен Айтжамал, інілері Әділбек пен Қабылбек, күйеу балалары Базарбек, Мұхаметқазы, келіндері Сәния, Сәнімгүлдер ұдайы қасымнан табылды, жұбатты, менімен бірге аза тұтты
Ұстаздар қауымының Болатбек жайлы жазған естеліктерін Шығыс Қазақстан облысы Тарбағатай аудандық сол кездегі «Ленин туы» газеті жариялап жатты
Болатбек дүниеден өткенде балалардың үшеуі ғана жоғары оқу орындарын бітіріп, еңбекке араласып үлгерген еді, ал қалған балаларым студенттер мен мектеп оқушылары еді.
Жастық шақта біздің педагоги­калық институттың Образцовая көшесіндегі жатақханасына қыздарғажігіттер келіп жүретін
Солардың ішінде облыстық газет­тің тілшісі Тоқтарбек Қызық­бай та бар еді
Достық қарым-қа­тынаста әңгіме өрбітетінбіз
Сәлеміміз түзу болатын
Кейін шығармашылығын да қадағалап жүрдік
Әсіресе оныңжан-жарына қайтыс болардан бұрын арнаған өлең шумақтарын біз жаттап алдық
Сол өлең:
Азды-көпті көтерісіп міндетін,
Азын-аулақ көрдім орта құрметін.
Маған түк те керегі жоқ, сүйіктім,
Төрде ілулі тұрсыншы тек суретім, – деп аяқталатын-ды.
Бөкең қайтыс болғанда осы жырды тура өзімнің жан-жарым айтып тұрғандай әсерлендім
Сол қайғылы күннен бастап үйімнің төрінен өмірлік қосағымның суреттері түскен емес.
– Ағамызбен қалай танысып жүрсіз?
– Мектепті бітіргеннен кейін Өскемен педагогикалық инс­титутының жаратылыстану факультетіне оқуға түстім
Үшінші курста оқып жүргенде Жам­был атын­дағы мектепке педагогикалық тәжірибеден өтуге барғанмын
Сол жерде математика пәнінен сабақ беріп жүрген Болатбек ­Сералин деген жігітпен таныстым
Сол кезде-ақ көркем келбетті жігіт менің жүрегімнің түкпірінен мықтап орын алған еді
Әңгімеміз, көңіліміз жарасып 1963 жылы отау құрдық
­Болатбек мені Сәбеш деп еркелететін
Сондықтан ­болар ел-жұрт менің азан шақырып қойған есіміммен емес, Сәбеш деп атайтын болды
Мен де сүйген жарымның ата-енесінің, туған-туысқандарының, дос-жаранның, ауылдастардың көңілінен шығуға тырыстым
Дипломын алған соң Болатбекті Шілікті орта мектебіне жіберді
Бастапқыда екі бөлмелі шағын үйде тұрдық
Тұңғышымыз Сәуле өмірге келген соң бір малшының үйін жалдап тұрдық
1967 жылдың жаңа оқу жылында Болатбекті «Жаңа ауыл» деп аталатын елдімекендегі М.Горький атындағы мектептің оқу ісінің меңгерушісі етіп жіберді.Сәуле мен Жанарға сол ауылда Гауһар, Шынар, Анар, Айжан деген сәбилер қосылды.
– Моншақтай тізілген қыздарды бағып-қағу қиындық туғызбады ма?
– Біз ешкімге арқа сүйемей өскен ұрпақпыз
Болатбектің әкесі, менің қайын атам 1971 жылы қайтыс болды
Бәйбішесі ­София­банудан он бала көрген, бірақ тоғызы жастайы­нан шетінепті
Кенжесі ­Болатбек алты жасқа келгенде анасы сүзек ауруынан көз жұмған
Әрине, қайын атам екінші рет үйленіп, балалы-шағалы болды
Біз бөлек тұрғандықтан ­балаларымызды өзім бағып-қақтым
Ауыл тірлігі оңай емес, от жағып, күл шығару керек, сиыр сауып, нан пісіру тағы бар, арасында келімді-кетімді кісінің аяғы үзілмейді
Шақыратын қонағың да табылып жатады
Соның бәрі бір күнгідей болмай өте шықты
Мен көп балалы болудың ғажаптығын айтқым келеді
Бірін-бірі жетелеп, бірін-бірі мәпелеп, бірінің киімін бірі киіп, бірін-бірі оқытып, қайырымды, тіл алғыш, кішіпейіл болып өседі.
– Әйелдің бақытты болуы ер азаматтың парасаттылығына байланысты екеніне келісесіз бе?
– Бұндай пікірге келіспеске бола ма? Болатбек жақсы ұстаз, іскер басшы ғана емес, мәдениеті жоғары, кішілерге қамқор, үлкендерге серік бола білетін, отбасында жайлы, өте балажан адам еді
Мені бағалай да, аялай да білді
«Мен қыздарыма сенемін
Әрқайсысы 10 жігітке бергісіз» деп, қыздарын ерекше аялап өсірді
Ал ұлдарын қолы жұмыстан босағанда үй ішінде мойнына отырғызып алатын, сосын арқалап жүретін
Тұла бойы тазалықтан, бауырмалдылық­тан ғана емес, бұлжымас мейірім­діліктен жаралған болатын
Сондай адамның ғұмырының қысқа болғаны өкінішті-ақ
Өмірінің қысқа болуы – бала кезінен көрген ауыртпалықтан болар деп ойлаймын
Ал қысы қатты Қабанбай өңірінде мектепті жылумен қамтамасыз ету ісі үлкен жауапкершілік жүктейтін
Қыстың аязды күндері жылу қазанының дұрыс жұмыс істеуін Ташкен Жүнісов екеуі қадағалаушы еді
Нәтижесінде денсаулығына зиян келгенін өзі де білмей қалды
Үстіміздегі жылдың ақпан айының бірінші жұлдызы күні Болатбектің қайтыс болғанына 25 жыл толады
Демек, ширек ғасыр Болатбек қасымда жоқ, бірақ жүрегімде тұр, төрдегі үлкен портретіне қараймын, ол әлі жап-жас, сұлу қалпымен маған күлімсіреп тұрғандай көрінеді
Бүкіл қызметтестерінің, достарының, әріптестерінің арасында өз орны бар адамға жар болғаныма еш өкінбеймін.
– Ата-анаңыз жайлы не айтар едіңіз?
– Әкем Ятай колхоздастыру дәуіріне басынан аяғына дейін араласқан жан еді
Ұлы Отан соғысы кезінде фин ұрысына және Ленинградты қоршаудан азат етуге қатысқан
Ерліктері үшін бірнеше орден және медальдармен марапатталған
Еңбек және соғыс ардагері, қоғамдық жұмыстардың бел ортасында жүретін
Колхоз, совхоз шаруашылықтарында басқарушы болып қызмет атқарды
Әкем 1991 жылы, анам 1995 жылы қайтыс болды
Шешем Шәпия сонау дәуірде көппен бірге еңбек етіп, кетпен шауып, егін орып, бау байлаған адам
Жас кезінде ауыл арасында айтысқа түсіп, өз ортасынатанымал болыпты
Ісмер еді, ою ойып, кесте тігіп, киім де тіккен
Қаншама қисса, дастандарды жатқа білетін
Ойдан шығарған қара өлеңдерімен-ақ өз кезінде «ақын» атаныпты.
– Өзіңізде қаражаяу жан емес көрінесіз
Іс тігудің шеберісіз, ән айтасыз
Ең бастысы 13 құрсақ көтеріп, 11 баланы аман-есен өсіріп, тәрбиеледіңіз…
– Мектепте сабақ беріп қана қоймай, Қабанбай ауылдық кеңе­сіндегі әйелдер кеңесінің төрайымы болдым
Ауылымызда 37 Батыр ана болатын
Ал ән айтуым анамнан дарыса керек
«Шилі өзен», «Еркем-ай», «Бір бала», «Қарағым-ай», «Угай-ай», «Дедім-ай» секілді тамаша әндермен бесік тербеттім, балаларымның көкейіне сөз құдіретін ұғындыруға тырыстым, той-томалақтарда Абайдың, Біржан салдың, Ақан серінің әндерін шырқаудан жалыққан емеспін
52 жасында жұбайым қайтыс болды, ол кісі Сәуле мен Жанардың тұрмыс құрғанын, Әйгерім, ­Нартай, ­Алмас есімді немерелерін ғана көріп кетті
Ал 9 баланы көтеру, оқыту, жөн сілтеу, т.б
шаруалар менің мойнымда қалды
Сондай жауапты әрі қиын кезеңдердің бәрінде өнер менің жанымды жадыратып, алға жігерлендірумен болды
«Мерей» ансамблінің құра­мында ауылдарға, фермаларға барып концерт қоятынбыз
Әр жылдары алған мақтау қағаздарым бір төбе
«Халық ағарту ісінің аға мұғалімі», «Оқу ісінің үздігі» дейтін төс белгілерім бар, мерекелік ­медаль­дар да жетерлік
Үкіметтің құрметі арқасында Батыр ана атандым
2011 жылы Меккеге үлкен са­пармен барып қажы атандым
Бү­гінде 11 баламнан отыз немере, үш шөбере сүйіп отырған жайым бар.
– «Асыл әжелер» ансамблінде ән шырқап жүргеніңіз есте қалыпты…
– Алматының Әуезов ауданында зейнеткерлердің аймақтық орталығы бар
Сол жерде жиналған өнерпаздардың ішінен іріктеліп, 1996 жылы «Айнұр» атты топ құрылған еді
Артынша ол «Ақ әжелер» болып өзгертіліп, әрбір мерекеде қала халқына қазақ халқының ұлттық өнерімен қатар ертеден келе жатқан әдет-ғұрыптарын, салт-дәстүрлерін мейлінше жан-жақты насихаттаумен келеді
Әрине, уақыт озған сайын құрамы да өзгеріске ұшырап отырады
Кезінде біз «Үркер» ансамблімен талай клипке де түскенбіз
Мәселен, «Алматы – менің алғашқы махаббатым» атты өнер фестивалінде жұрт­тың алғысын алдық
Қалалық ән байқауларына, өтіп жатқан шаралардың бәріне дерлік қатысқанбыз.
Ұрпақ тәрбиесінің алтын арқауына айналған анамен әңгі­мелесу ұзақ уақытқа созылды
«Тарбағатай» имандылық, қайы­рымдылық қорының құрметті мүшесі болғандықтан да ойлы әңгімелерге қанықтық
Әсіресе өмірден қапияда өткен Айжаны мен Гауһарын, күйеу балалары Нұрлан мен Қайратты айтқанда көкірегі шерге толып, көзі жасаурады
Алайда өмір өз заңдылығымен жүріп жатыр
Қуанарлық жай, Болатбек аға мен Советсиал апа сайдың тасындай етіп қоғамға керекті адамдарды тәрбиелеп өсіріпті
Балаларының бәрі дерлік білімді, ақылды, іскер

Адал, жаңашыл болу, білімге құштарлық, қиын жағдайда да сабыр сақтай білуді тек сөзімен емес, барлық өзіндік болмыстарымен ұл-қыздарының бойларына сіңіре білген Болатбек пен ­Советсиал апаның тәрбиесі көпке үлгі болары хақ.
Салтанат ҚАЖЫКЕН
АЛМАТЫ
