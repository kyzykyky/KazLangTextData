Қиындықты көп көрген ұлттардың бірі – біздің қазақ
Бұрынғы кеңес өкіметін айтпағанда батыста да біраз бауырларымыз тұрып жатыр
Биыл сол  Еуропа қазақтарымен жолығудың сәті түсті.  Аустрияның орталығы Вена қаласындағы таныстарымыз Мәсіғұт пен Жәмилә бізді  35 жыл бойы тұрып жатқан  Вена қаласынан күтіп алды.
Қаланың көрнекті жерлерін аралатып Венадаға қазақтармен таныс­тырды
Жағдайлары жаман емес
Үкімет жұмыс істемегендерге 600-ден 1200 евроға дейін көмек ретінде ақша төлеп отырады екен
Бәрінің үйлері бар.Кейбіреулері сатып алған, біразы үкіметтің үйлерінде тұрады
Коммуналды төлемі 1200 евро, су тегін, ақша төлемейді екен
Екі күннен соң бізді Братислава мен Будапешт қалаларының көрнекті жерлерін толық аралатып, ол жердің мәдени тыныс-тіршілігімен таныс­тырды
Сөз арасында бұл мемлекеттерде қазақтардың тұрмайтынын, Еуропада қазақтардың көпшілігі Парижде, Мюнхенде және Кельнде тұратынын айтты
Олармен байланысып тұратынын және олардың көпшілігі бір рудан болғандықтан туыс ретінде байланыс жасап, араласып тұратынын тиек етті
Дәм тартса бізді Парижге апару да жоспарда бар екенін еске салды
Париж бен Венаның арасы 1000 шақырымнан асатынын, ол жаққа машинадан гөрі ұшақпен ұшу тиімді болатынын айтып, билетке тапсырыс беріп қойғанын ескертті
Біз, әрине, ондай ұсынысты қуана қабылдадық
Сонымен, ертесі Парижге ұшып кеттік
Ұшақ бір сағат отыз минутта ұшып келді
Бізді Парижден Асан мен Түрікпен атты азаматтар тосып алды
Ол күні дем алып, ертесінде атақты Эйфель мұнарасына алып барды
Парижге 1974 жылы көшіп барған Асан Эйфель мұнарасы жайлы толық мәлімет берді
Мұнараны тамашалап біткен соң Луврды көруге бардық
Парижде 173 музей бар
Лувр солардың ішіндегі ең ірісі
Музейден Леонардо да Винчидің атақты ­«Джоконда» деп аталып кеткен Моно Лизаны көрдік
Суретке арнайы бөлме беріліпті және қалыпты температураны сақтап тұру үшін электроникамен бақыланады
Сурет өте үлкен емес, 74-те 53 сантиметр шамасында ХVІ ғасырда салынған осы суреттің құны екі жарым миллиард долларға бағаланыпты
Суретті 1911 жылы Винченцо Перуджей деген музей жұмысшысы ұрлап кетіп, 1913 жылы Италиядан табылыпты
Ал 1956 жылы көрмеге келген Уго ­Унгаса деген әлдекім суретті ­таспен ұрып, сол шынтағына зақым келтіріпті
1941 жылғы соғыс кезінде суретті Шамбор деген қорғанға тығып, сақтаған екен.
Сол күні кешкісін Париждегі қазақ қоғамының басшысы Мұстафа және оның орынбасары Абаймен жолығып, біраз әңгімелестік
Мұстафаның айтуына қарағанда Парижде қазір 300-ден аса қазақ отбасы тұрады
Қоғамның жұмыстарын өздері сайлаған сегіз азамат жүргізеді
Олар Наурызда және Ораза мен Құрбан айттарда, мерекелерінде, туған күндерін атап өту кездерінде үнемі бас қосып осы мерекелерді тойлап отырады
Қазақ жастарынан құралған жеті футбол командасы өзара жарыстарын өткізеді
Құрама командасы өткен жылы Парижде бірінші орын алып, қала кубогының жеңімпазы болыпты.Футболшы жігіттерді Қазақстанға үш рет алып келіп Қарағанды және Шымкент қалаларында ойындар өткізген.Қазақтар жиналатын жердегі үйді айына 1200 евроға жалдап тұрады екен
Ол қазақ жастарын қазақша сөйлеуге, домбыра және қыздарға қазақ билерін үйретуді жүйелі түрде жүргізіп келеді
Сол жерден би үйренген қыздарды Алматы мен Астана қаласына алып келіп, өнерлерін көрсетіп қайтыпты.
Жасы үлкен адамдарға сый-құрметтері ерекше.Қайтыс болған адамдарын Түркияға жерлейді екен
Оның шығынын қоғам өтеп келеді
Жалпы Еуропада қайтыс болған қазақтарды туған жерлері Түркияға жерлеу рәсімі қатаң сақталған
Мұстафаның сөзіне қарағанда Мюнхенде – 170, Кельнде – 150, Голландияда – 60, Швецияда – 30, Венада – 35, Лондонда – 30, Берлинде – 40,Швейцарияда – 5, Бельгияда – 6, Данияда – 4, Италияда – 2 қазақ отбасы тұрады
Олармен үнемі байланыс жасап отырады
Жылына екі рет Еуропа қазақтары жиын өткізуді әдетке айналдырған
2008 жылы Қазақстаннан 70 адам барған өнер адамдарының концерттері мен айтыс ақындарының өнерлерін тамашалағандарын ерекше ықыласпен еске алды
Осындай атқарылып жатқан істер мен бірге біраз қиыншылықтары да бар екен.Ең басты мәселе қазақ жастарын қазақша оқыту мен қаржы жағы болып отыр
Қазақша оқытатын маман жоқ
Жергілікті қазақтардың өздері түрікше сөйлейді
Ай сайын әр жанұя 10 евродан жинап жалға алған үй ақысын төлейді
Ал ол жерді сатып алу құны 350 мың евро екен.Ондай қаражат оларда жоқ
« Егер өз жеріміз болса талай жұмыстарды іске асырар едік
Қазіргі жастар қазақша білмейді
Осылай кете берсе енді 15-20 жылдан соң қазақ болудан қаламыз ба деп қорқамын
Бұрынғыдай емес кейінгі кезде жағдай айтарлықтай емес
Көпшілігі жәрдем ақыға қарап қалған
Егер Қазақстандағы қолы ашық кәсіпкерлер қол ұшын беріп, жәрдем көрсетсе ол азаматтар біздің құрметті азаматтарымыз болар еді
Біз мұндай ұсынысымызды әлі ешкімге айтпадық
Айтсақ қол ұшын беретін азаматтар табылып қалатынына сенеміз
Тағдырдың тәлкегіне ұшырап, тарыдай шашылып кеткен ұлтпыз ғой
Қазақстан егемендік алған кезде біздің қуанышымызда шек болмады
Алла бізге оң көзімен қарады деп қатты қуандық
Сыртта жүрсекте елімізге, ата жұртымызға деген ықыласымыз ыстық және елдің тілеуін тілеп отырымыз» деп сөзін аяқтады Мұстафа.
Сөзіміз біткен соң қош айтысып тұрып Мұстафаға: «Сенің сәлеміңді елге жеткізуді мойныма алайын» деп тарқастық
Егер қол ұшын беремін деушілер табылып жатса олардың мекен жайлары мен банкдегі есеп-шот нөмерін тауып бере аламын
«Көп түкірсе – көл» деген аталы сөз бар
Қайда жүрсе де қазақ бауырларымыз аман болсын.
Беркін ӘКЕБАЕВ, Республикалық «Алтын қалам» әдеби байқауының жүлдегері
