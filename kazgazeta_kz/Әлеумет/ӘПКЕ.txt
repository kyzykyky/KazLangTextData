Адамның өмірінде жанына жақын көптеген адам болады
Олардың әрқайсының өзіндік орны мен жолы бар
Ал адамға берілетін есімге келер болсақ, онда үлкен мән бар
Сол себепті кез келген ата-ана баласына ерекше есім бергенді қалайды
Аты затына сай болса, әке-шешенің үкілеген үміті ақталса, одан асқан бақыт та, байлық та жоқ шығар өмірде?!
Менің бұлай ойлауыма себепкер болған – әпкем
Ол ата-анасының дара қызы
Ол бір мақсатқа жетем десе, барлық шыңды бағындырып, асудан асып, өз дегеніне қол жеткізе алады
Бір сөзбен айтқанда, еңбекқор
Әр уақытын тиімді пайдаланады
Қандай іс жасаса да оның ең бірінші адамға пайдасын ойлап тұратындығы мені әлі күнге дейін таңғалдырады
Қолы қалт етсе болды кітап атты сырласымен тілдеседі
Мені де осы әдет қызықтырды
Соңына таман мен де сол әпкемнің ісін қайталағанды жөн санадым
Соған еліктеп әдебиет әлемімен қауыштым.
Әпкем менің жаныма да, жүрегіме де жақын
Себебі мен шыр етіп дүниеге келген сәттен бастап, ол менің қамқоршыма айналды
Менің ғана емес, кез келген адамға қолынан келсе көмектескісі келеді
Адалдықтың жібін ешқашан да аттамау керектігін күні бүгінге дейін айтудан жалыққан емес
Қысқасы, әпкем көп адамның бойында жоқ игі қасиеттің барлығын бір бойына жия білуімен де ерекшеленеді.
Кішкентай күнімде мен әпкемді «Сұлулық эталоны» деп қабылдайтынмын
Ол кісінің бар жақсысын алып, сәнді заттарына барынша қызығатынмын
Бала болсам да бар ойым – әпкеме ұқсау екендігін кейін ғана түсіндім
Бойжете келе әпкемнің заттары емес, ол кісінің өмір жолы мені қызықтыра түсті
Әсіресе, шетелге барып білім алған сара жолмен мен де жүргім келеді
Мұның барлығы арман емес, менің айқын мақсатыма айналды
Әпкемнің жан дүниесі айналасындағы адамдарды өзінің сұлулығымен, көркемділігімен баурайды
Оның болмысы – нәзік
Көзінен мейірім шуағы, көңілінен телегей-теңіздей жақсылық есіп тұрады
Қуанышқа шынайы мейірлене біледі
Адамгершілігі, инабаттылығы қазақ қыздарына тән әдеппен қиюласып тұрады.
Ал атам мен апам үшін әпкемнің орны тым жоғары әрі бөлек
Олар қыздарын қанаттыға қақтырмай, тұмсықтыға шоқтырмай өсірді
Қызғалдақтай қамқорлық танытты
Ол қуанса қуанып, мұңайса бірге мұңайды
Жақындары үшін жанашыр
Әпкесі үшін сырлас досындай, жүз құрбыдан да артық досы, жездеміз үшін басындағы алтын бағы
Бір сөзбен айтар болсам, әпкем әрқайсымыз үшін өте ерекше жан
Сол себепті де, ол барлық құрметке лайық
Осындай жандар өмірде көп болса, әлем бұдан да әдемі, адамдар мейірімді әрі қайырымды болар еді.
Альмира МЕҢДІБЕК
Талдықорған
