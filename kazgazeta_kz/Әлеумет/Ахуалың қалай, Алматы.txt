Кеше Алматы қаласының әкімі Ахметжан Есімов қала тұрғындары алдында есеп берді
Ару Алматыға басшы болып келгелі біршама істің басын қайырған әкім 2009 жылдың да алматылықтар үшін аман-есен өткенін, өтіп қана қоймай бірталай жетістіктерге жеткенімізді де мақтанышпен атап өтті.«Өткен жыл алматылықтар үшiн дағдарысты еңсеруге арналған қарымды iс-шаралар мен қажырлы еңбектiң жылы болды
Қала әкiмдiгi мен жұртшылықтың бiр мақсатқа, бiр мүддеге жұмылған берекелi жұмыстарының нәтижесiнде ауыртпашылықтарды көтерiп, жаңа жолға түстiк», — деп өз сөзін бастады Ахметжан Смағұлұлы
 Қала басшысы Алматының 2009 жылы бағындырған белестері мен асқан асуларына тоқталды
«Әлемдік дағдарыстың салқыны тиген Қазақстандағы бірден-бір қала Алматы болды
Өйткені Алматы еліміздің қаржы орталығы болып табылады
Мұнда барлық банк жүйесі, зейнетақы қорлары, сақтандыру компаниялары мен қорлар орналасқан», – деді әкім.
«Алматыда былтыр 486 инвестициялық жоба жүзеге асырылды
Онда 24 млрд теңге игеріліп, 20 100 жұмыс орны құрылды
Энергетикада 21,7 шақырым желі қайта құрылып, салынған және жөнделген автокөлік жолы 386 шақырым болды
Мұндай   көлемде бұған дейін бірде-бір осындай шара жасалмаған болатын
Сонымен қатар қаланы көріктендіруде  13 су бұрқақ,   8 парк пен сквер және  5 өзен арнасы қалпына келтіріліп,  80 мың шаршы метр аумаққа гүл мен 21 мың  түп ағаш отырғызылды», – деп Ахметжан Смағұлұлы өткен жылдың өнімді жұмыстарына шолу жасады.
Бүгінде Алматы қаласындағы өзекті мәселеге айналып олтырған басты проблема – балабақша, мектеп жайы
Әсіресе балабақша мәселесі қала тұрғындарын қатты алаңдатады
Қала бойынша мектепке дейінгі тәрбие беру мекемелеріне 22 мыңнан астам бүлдіршін кезекте тұр
 Міне осы түйінді проблеманы шешу барысында әкімшілік тарапынан көптеген істер атқарылып жатқанға ұқсайды
Ахметжан Смағұлұлының айтуынша, 2009 жылы 6 мемлекеттік, 5 жекеменшік балабақша бой көтеріпті
Соның нәтижесінде 3460 бүлдіршін балабақшамен қамтамасыз етілген
Бұл соңғы 20 жылда болмаған жетістік деседі
Балабақша мәселесінің осымен ғана тоқтап қалмайтынына сендірген қала басшысы 2010 жылы 960 орындық 3 мектепке дейін тәрбие беретін мекмелердің құрылысы басталып, 1200 балаға арналған 15 балабақша қолданылуға берілетінін айтты
Әкімнің қолға алған бұл игі істері  қала тұрғындарының арқасынан біраз жүкті ысырып тастағандай болды.
Міне, осылай талай сыннан сүрінбей өткен Алматы бұл дағдарыстан да еш қауіп-қатерсіз өтіп келеді
Қала әкімінің айтуынша, Алматының үлесі – елдің жалпы ішкі өнімінің бестен бір бөлігін, барлық салықтық түсімдердің  үштен бірін, көтерме және бөлшек сауда операциялардың 50 пайызға жуығын құрайды
Сондай-ақ  сыртқы сауда айналымының  алтыдан бір бөлігін,  салынып жатқан тұрғын үйдің 16 пайызын, барлық инвестицияның 9 пайызын, кәсіпкерлік саласында тауар мен қызметтің үштен бірін өндіреді екен
Осыдан келіп Алматы қаласының экономикасы бәсекеге қабілетті қала бола алатынына дау жоқ.
