Жақсылық – махаббаттан бастау алады
Дүниеде сүйгенін тауып, шаңырақ көтерген, өнегелі ұрпақ өсіріп, немере көрген бақытты жандар аз емес
Сондай бақытты жанның бірі танымал ғалым, Қазақстан Ұлтық Ғалым Академиясының және Ресей Ғылым Академиясының академигі Төрегелді Шарманов десек артық айтқандық болмас
 Өйткені, бір жыл бұрын бақиға аттанған Күлзия жеңешеміз Төрегелді Шарманов өмірінің мәні де, сәні де болған еді
Бұл күнде сүйікті жарымен жарты ғасыр бірге қол ұстасып, бір-бірін қадірлеп, ел-жұртының сүйіспеншілігіне бөленіп, жұптары жазылмай жүрген жылдарын Төрегелді ағам жиі-жиі есіне алады

 Мені «Осы Шармановтар отбасының ғасыр арқалаған ғұмырнамасынан біздердің алар сабағымыз қандай болмақ?» деген сұрақ мазалайды.
 Шаңырақ көтерген жастардың бір біріне деген өмір бойы бұлақтай сарқылмайтын сүйіспеншілігі – ата-бабалардан қалған адалдық дәстүр
Қосылған қос аққудың жанарларынан ұшқындап тұратын іңкәрлікте осыларда болмақ
Құдай қосқан жарыңның аттаған босағасының берекесіне береке қосып, ата-енесінің мінездерін өзгертпей, алдарына келмей, олардың қас-қабағын бажайлап, бірге туған тумасынан да өзіне жақын тарту, іштей таразылай келе, көңілдерін дөп басатын келін бола білуі, жасы кішілерге жеңеше бола білуі, төңірегін мейірім шуағына бөлеп жүруі қайсы біреулер үшін жүзеге аспаған, орындалмаған арман.
 Ал Шармановтар әулетінде бұл орындалған арман деуге әбден болады
Күлзия жеңешем ғасырлар қойнауынан бүгінге дейін тартылып келе жатқан осы алтын арқауды жібектей өріп, өсуін келістірген жан, ибалы келін

 Келін дейміз-ау… Келіннің келін болып, келген жерінің қызына айналып кетуі бала кезінде отбасында алған тәрбиесіне байланысты екені шүбәсіз
Бұлай дейтініміз, Қарағанды медицина институты емдеу факультетін үздік бітіріп, қызыл дипломын алған қызын – Күлзияны ұзатарда анасы: «Сені тапқан анаң – мен бақытты болсын десең, бұдан былай тек Төрегелді шаңырағынан, атаң мен енеңнің келіні ғана емес, қызы болып бақыт тап», – деп батасын берген екен.
 Айтса айтқандай, анасының ақ батасын Күлзия жеңешем ақтады

 Тәкәппар, бірбеткей, әркімді мойындай бермейтін, табиғаты қаталдау Төрегелдінің әкесі өз келіні Күлзияны:
– Өй, басқаларын қой, Күлзияма ешқайсысы жетпейді, – деп мақтап отырады екен.
 Күлзия мен енесі Нәзипа арасындағы қарым-қатынас, көңіл-ықылас жарастығы – ол бөлек әңгімеге арқау
Десе де, қазақтың көрнекті ақыны Кәкімбек Салықовтың Күлзия жеңешеме арнаған шумағын осы араға келтіргенім орынды болар.
 «Төрегелді ағамыздың жұбайы,
   енесімен сырласады ұдайы.
  Қарт ана үшін келіні,
  шаңырақтың құт-береке күн-айы.
 Бірде айтыпты:
— Апа, есен жүріңіз.
Қорған болдық бірімізге біріміз

Төрегелді басқа қызды алғанда,
екеуміздің не болар еді күніміз?!», – деп

  1995 ж.
 
 
Ене мен келін болып жүрген талай жанға ой салатын шумақтар… Ал ерлі-зайыпты арасындағы сезім тұтастығы қандай болмақ? Төрегелді ағамның мына бір жазбасы кімді болса да бейжай қалдырмасы анық
 
«Үйленгенге дейін 6 жылды тек қол ұстасып, қыз бен жігіт арасын жалғаған алтын арқау сезімнің құшағын да өткіздік… Енді үйленуге бір жыл қалғанда Күлзия ауыр науқасқа ұшырап, сүйіспеншілікпен өткен бес жылғы қарым-қатынасты үзілді-кесілді тоқтатып, тұрмыс құрмауға әрекет жасады
Өзі дәрігер, бұл ауруының айналасына қаншалықты қауіпті екенін біліп, ұлы сезімін құрбандыққа шалмақ болды».
  Дегенмен, Төрегелді ағам арманына сай асылы Күлзияны ауруымен бетпе-бет жападан жалыз қалдырмады, күш-жігерін жұмсап, бар білімін салып, күн демей, түн демей ізденіп, дертіне дауа, шипалы ем тапты.
 Тауқымет тартып, әбден қажыған серігінің сөне бастаған жанары ашыла бастады, ажарлы келбетіне өң кірді, өмірге деген үміті үкіленіп, сенім шоғы маздай бастады

 Күлзия ағамның өзіне деген сүйіспеншілік сезімінің қуатынан әлденді, сауығып, төңірегін қандай қуанышқа кенелтті десеңізші… Тілеулес, ақ баталарын берген ата-енесі де көздеріне «Шүкір, Алла» деп жас алды
Бұл қуаныш жасы еді.
 Ел қазынасы – көнекөз ауыл қарттары кейінгілерге Төрегелді мен Күлзияны үлгі етіп: «Жастар бір-бірін осылай қадірлеуі керек» деп айтып отыратын
Жас жұбайлар атасы мен әжесін қуантып, жарық дүниеге ай маңдайлы Алма деген қыз әкелді
Содан соң шекесі торсықтай, ашық маңдай Алмаз туды
Күлзия ол кезде Ұлытауда дәрігер болып қызмет істейтын
Қасиетті Ұлытау өңіріндегі жұрт әлі күнге дейін Күлзия есімін аса бір ризашылығымен атап, ерекше ықыласпен еске алады
Үлкенге ізет, құрбы-замандастарына ілтипат, кішіге қамқорлық көрсеткен, дерттеріне дауа, ауруына шипа дарытқан періште көңіл Күлзиясын ұлытаулықтар қалайша ұмытпақ?!
— Шындық шығар бұл, бәлкім, мың естілген,
Ұлты арқылы адамға ұлы ес кірген

Қазақ қанша, ей, бауырым байқап көрші, 
Бар мейірімін қазаққа үлестірген?… – деп ақын Арғынбай Бекбосын айтқандайын, ақиқатында қазаққа бар мейрімін арнаған қазақ қана өз биігін таппақ

 Күлзия сонау өткен ғасырдың жетпісінші жылдарында-ақ неміс тілімен қатар ағылшын тілін де игеріп алды
Компьютердің қыр-сырымен танысып үлгерді
1978 жылы Алматыда өткен бүкілдүниежүзілік денсаулық сақтау Ұйымының (БДҰ-ВОЗ) конференциясына министр әйел ғана емес, халықаралық әйелдер комитетінің төрайымы болып қатысты.
  Еңсесі биік, талғамы жоғары өз бағасын өзі білетін парасат иесі Күлзия осы конференцияда әлем медицинасының марқасқа мықтыларынан ықпай қазақ қызына жарасқан намыс туын жықпай, олармен иықтасып, терезесін тең ұстады
Санасы саңлақ әлемдік медицина өкілдеріне өзін білімімен, біліктілігімен, сырбаз ұстамдылығымен, нұрлы табиғатымен, сырлы болмысымен, өзгеше ұлттық мәдениетімен таныта білді… 
Күлзия жеңешем аққудың көгілдіріндей Алма есімді қызын мәпелеп өсірді, жетілдірді, жеткізді, оның сын-сымбатына дүйім жұртты сүйсіндірді… Мына шумаққа зер салып көрсек:
Ананы ардақтап кім не демейді 
Жарасар оған күнді теңе мейлі.
Ананың ұлылығы тағы сонда
Өзінің ұлылығын елемейді

(Арғынбай Бекбосын
«Мың түрлі ой».
 Астана, Елорда, 2001ж
256 бет.) 
 
 Амал не… қатыгез тағдырдың жазуы солай болды ма екен, Алмадан көз жазып қалды… Ана жүрегіне жазылмас жара, қорғасындай зіл батпан салмақ түсті! Ал Алмаз – Төрегелді мен Күлзияның ғана ұлы емес, төрткүл әлемге танымал ғалым, қазақ медицинасының бетке ұстарына айналды
Алмаздың Алуа, Төрехан, Асқар дейтін үш баласы Күлзия әжесінің сүп-сүйкімді немерелері

 Күлзия – анасының арманын орындаған, әзиз жан
Ол – Төрегелдідей азаматтың жары, ардақты келін, Алма мен Алмаздың маңдайларын төрткүл әлемге ашқан аяулы ана, талант құдіретімен кәсіби шеберлік шыңына шыққан маман, ақжарқын мінезімен әріптестерінің, дос-жарандарының берекесі мен мерекесіне айналған қамқоршы, туған туыстары мен алыс-жақындарын бірлікке, салтанаты жарасқан тірлікке ыңғайлаған мейірім иесі
Ол – азаматтық қадір-қасиетін ел, мемлекет мәртебесіне ұластыра білген айтулы тұлға.
 
 Сейітзада Әсембек
С.Ж.Асфендияров атындағы
Қазақ мемлекеттік медицина 
универстетінің аға оқытушысы
