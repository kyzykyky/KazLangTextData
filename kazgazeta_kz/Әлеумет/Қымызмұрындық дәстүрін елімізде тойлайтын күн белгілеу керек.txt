Жуырда Оңтүстік Қазақстан облысы Түлкібас өңіріндегі «Таң нұры» демалыс аймағында Әдет-ғұрып және салт-дәстүр орталығы мен Тілдерді дамыту орталығының ұйымдастыруымен «Қымызмұрындық» этнофестивалі өтті.Шараның мақсаты ұмыт болуға айналған «Биебау», «Қымызмұрындық» дәстүрін ел арасына кеңінен насихаттауға бағытталған
Құптауға тұрарлық жайт
Жалпы «Қымызмұрындық» дегеніміз бие байлап, жаздағы алғашқы қымыз ішу тойы
Бабаларымыз бұрын мұндай қымызға ақсақалдар мен көрші-көлемдерді шақырып, «қымызмұрындық тойын» жасаған, үй иесі көпшіліктен бата алған
 Бұл орайда айтайық дегеніміз, «Қымызмұрындық» дәстүрін неге бүкіл еліміздің аумағында қолға алмасқа? Арнайы бір күнді белгілеп, соның аясында мереке ретінде атап өтсек, қандай ғанибет
Бір жағынан бағзыдан келе жатқан салтымызды ұлықтасақ, екіншіден, қымыздың да ұлттық сусын ретіндегі мәртебесін биікке көтереріміз анық.
«Қазақта Қамбар ата жылқыны алғаш рет қолға үйретеді
Биенің сүті не айран, не ірімшік, не сүт болмайды, отқа піспейді, содан Қамбар ата оны ашытып қымыз жасайды» деген көне деректерден қымыздың отаны біздің елімізге тиесілі екені анық байқалады
Одан беріде:
…Өзенге бие байлатып,
Төскейде орда орнатып,
Асқар бір тауды жайласам,
Желілеп бие байласам, – деген Ақтамберді толғауы,
Шалғынына бие біз байлап,
Орындықтай қара сабадан
Бозбаламен күліп-ойнап,
Қымыз ішер күн қайда!
Биенің сүті – сары бал,
Қымыздан асқан дәм бар ма?! – деген жыраулардың асыл сөз маржандары дала шәрбаты – қымыздың қадір-қасиеті мен жылқы малының қазақпен егіз ұғым екенін паш етіп тұр.
Алайда бүгінгі технологияның аса шапшаң дамуы көптеген салт-дәстүрімізді, оның ішінде ұлттық тағамдарды қолданыстан шығарып үлгерді
Сондықтан бабалардан жеткен сапалы тағам түрлерін қайта жаңғыртып, санасы сергек, дені сау ұрпақ өсіруге ұмтылатын кез келді
Бұл Елбасының «Болашаққа бағдар: рухани жаңғыру» атты мақаласында айтылған ұлттық жаңғыруға қатысты мәселелерге де дөп келетіні сөзсіз
Осыған орай жуырда Түлкібас өңіріндегі «Таң нұры» демалыс аймағында Әдет-ғұрып және салт-дәстүр орталығы мен осы өңірдің тілдерді дамыту орталығы бірлесіп этнофестиваль өткізді
Шараның мақсаты ұмыт болуға айналған «Биебау», «Қымызмұрындық» дәстүрін ел арасына кеңінен насихаттау болатын
Жалпы «қымызмұрындық» – жаздағы алғашқы қымыз ішу тойы
Бабаларымыз бұрын құлын байлап, бие сауып, оның сүті қорланып ашытылған соң екі-үш күн бойы жиналған қымызға ақсақалдар мен көрші-көлемді шақырып, қымызмұрындық тойын жасаған, сөйтіп үй иесі көпшіліктен бата алған
Бұл ғұрып әр өңірде әрқалай аталады, қымыз дайындау ерекшелігі де жоқ емес.
Бұл халқымыздың қонақжайлығын білдіріп, бірлігін арттыра түсетін, кәрі-жас, бала-шаға бал қымызға тойынып, сауық-сайран құрып, бір серпілетін шақ
Қымыз тағам ғана емес, сонымен қатар халықтың қасиетін, дәулетін, салтанатын, байлығын, мырзалығын, дастарқан берекесін білдіретін ырыс белгісі десе де болады
Өзге тағамдарға қарағанда, қымызды дайындаудың әдіс-тәсілдері, салт-дәстүрлері, ырымдары мен кәде, жол-жоралғысы өте көп.
Көктем туғанда құлындаған бие байланып, сауылады
Биенің ашымаған сүтін саумал дейді
Оған арнайы ашытқы қосылып, екі үш күндей ашытылады
Саумалдың емдік қасиеттері мол
Әйгілі емші Өтейбойдақ Тілеуқабылұлының «Шипагерлік баян» кітабында саумалды ақтың төресі деп төрге шығарады, «шипалық қасиеті қырыққа жуық кеселді қияды
Әсіресе асқазан, қырыққатпаршақ, өт, бауыр, тоқішек қабынуын көзін тауып емдесе – сүргі салғандай, алақанмен сыпырғандай қылады, қан кеселіне тосқауыл, «қанның сүзгісі» деп жазады.
Жазушы Дүкенбай Досжанның осы аттас шығармасында саумалдың шипалық қасиетін баяндайды
Сапалы саумал, қымыздың қасиеті жылқының жайылымы, жеген шөбі, ішкен суы мен ауасына байланысты екенін аса білгірлікпен баяндайды
Сарыарқаның саф таза ауасы да жылқы жануары мен қымыздың сапасына жайлы екені тәптіштеледі.
Бозға жайылып, бұлақтан су ішкен бие сүті таңға жуық қолайлы деп, бозторғай шырылдаған мезетте ерте тұрып сауып алады
Қыш көзеге сауады
Үрпінің көпіршігі жоғалғанша шымдық жерге қойып, бетін орамалмен жауып, бір ауқым тыныстатып, балшекер сүтті таң астырады
Таң асып, тыныс алып болды-ау деген мезетте таза жуылған ыдысқа қотарады
Ыдысы я өрік талынан қиған кеспек, я ақ қайыңнан ойып жасаған күбі болғаны мақұл.
Бапты қымыз ең әуелі кісіден орнықты мінез тілейді
Жақсы қымыз дайындаудың он үш түрлі әдісі болса, сол балшырын күшті қымызды ұзақ мезгіл сақтаудың жолы санаулы ғана
Бірі: қырдың толысып піскен бидайығына жайылған биені ай жарығымен сауып, сүтті аузы тығыз жабылатын құрғақ ыдысқа құйып, қоңырсалқын сөреге жатқызып, үстін жауып тастау
Екінші: қыш көзеге құйып, суытып, ашытқы салған соң ауа кірместей етіп аузын балауыздап, қоңырсалқын қоймаға жіппен іліп қою
Балшырын жуас қымыз суыққа үсіп тоңады; жылыға жінігіп айниды
Дәп әлгідей әдіспен сақтаған қыркүйек қымызы келесі наурызға дәмін бермей жетеді.
Алты ай құмырада сақталған асыл сусынды – сері қымыз, я сұлу сүйісі деп атайды
Мұндағы ең қиыны – ыдыс қамдау
Көбіне ауыз жағы жіңішке, балауыздауға жеңіл, бүйірлі, қалың қыш көзе таңдайтын
Баяғыда әжелер балшырын қымызды құнан байталдың сауыр терісін илеп, ақ қағаздай етіп шелін алып, әрлеп тіккен торсықта сақтаған
Бұл күнде торсық тігетін әже жоқ
Біз сөз еткен қымызшы аузы тар, сыйымдылығы мол қыш көзені арнайы тапсырыспен Отырардың құмырашы ұстасына жасатқан
Саусақ табы түскен, бүйіріне қазтабан, қошқармүйіз ою салған, Сырдың сазын сексеуіл шоғына күйдіріп пісірген қыш көзе әрі жеңіл, әрі көркем, шертіп қана ішіндегі сусынның сыңғыр дыбысынан мінез қалпын айырады
Қымыздың қаншалықты ашып жетілгенін құмыраны шертіп байқайды
Кез келген саумал ұзақ сақталмайды
Қырдың піскен бидайығына жайылған биенің сүті ғана балшырын, бапты, сері қымызға лайық
Көбіне толып туған ай жарығымен сауылғаны жөн
Сауын биесі шаңқай түсте исініп терлейді, шыбындайды, мазасыз болады; содан бапкер қымызшы сері қымыз әзірлейтін саумалға тер иісі өтеді деп күндіз сауғызбайды
Аңылжыған алаңсыз, сүт сәулелі толып туар ай жарығын күтеді.
«Саумал қымызды жақтырмаған адамына береді
Оны ішкен кісі түзге шыққыш келеді де байыз тауып отыра алмай, жөніне жоғалады
Құнан қымызды сырласар қонағына құяды
Оны әуезді мәслихаттың кеніші деседі
Ғашықтар мен ақындарға дөнен қымызды құйған
Көңілге желік бітіріп, көкейге құрт түсіретін қасиеті бар
Сусынның сосынғы төресі – бесті қымыз! Қу қымызды жауға шабар батырлар мен бәтуаға жүрер елшілер ішеді
У қымызды қазақ кезбе, бақсы, бәдік, саудагер жандарға беретін болған
Әр қымыздың атына сай мінезі болады: соған орай жол-жоралғы жасалады
Оны білмесек, сүткіл ірітіп, қымыз ашыттық деп жарықтықтың аруағын қорлап неміз бар» деп түйеді жазушы кейіпкері
Ол кісі қымыз ашытуды өнерге балаған
Жақсы қымыздың дәмін алып, тамырға таратып ішсін деп, бас-көз жоқ сіміртпейді.
«Сүтке жалғыз тамшы су қосылса, қымыз қасиетінен айрылғаны
Бие құрғақ ыдысқа сауылады
Емдік қымызды дайындау үшін биелерді теріп сауады
Кәрі тіс биелерді жаратпайды
Жақында ғана желіге үйретілген, әлі шабының қытығы кете қоймаған жас биелерді таңдайды
Оларды сауу ешкі баққаннан бетер қиын
Елеңдеп бір орнында тұрмайды, шелекті тебеді, құлынына иімейді
Басын ұстап көмектесуге болмайды
Сауыншыдан бөгде иісті сезсе, мүлдем құтырып шығады
Сауыншы шелекті оң білегіне іліп алып, тамағын лық-лық еткізіп, шабына иіліп, оң қолымен биенің сауырын сипайды
Бөксесін қағады
Төмендей келіп, жас қулықтың жұмсақ желінін ұстайды, оң тізерлеп, ұшы күлдіреген үрпіні созады
Ақшыл сүт сыздықтап шелекке дыз ете түседі
Биенің қытығы келіп жалт бұрылады
Сауыншы кері тайқиды
Тағы тақайды, еркелетеді, өстіп жан тері шығып, көр бейнетке батып жүріп түске дейін қос шелектей сүтті әрең сауады».
Міне, жазушы суреттеуіндегі кейіпкердің бие сауу сәтіндегі шеккен бейнетін оқырманға тәптіштеп беруіміздің себебі, дертке шипа болар дәру қымыздың дүниеге оп-оңай келе салмайтынын сезіндіру
Енді жуас, кексе биелерді саумай қалдырып кетудің себебін Ақтәте былай түсіндіреді:
«Егде жылқының сүті желінінде тұрады, ал жас биенікі тамырдан жиылады
Әрі қақсалдың сүті тез ашиды да, күші бірден бетіне шығады
Жас биенікі бабына екі түнемеліден соң ғана келеді, әл-қуаты түбінде жатады
Иә, қымыз да жылқының мінезіне байланысты
Жас биенікі кісіні жасартады, дәрі боп сіңеді
Теріп сауып жүргенім содан ғой» деп ойын ағытады.
«Әуелі торсықты босатты, тым сарқыған жоқ
Ыдыстағы сарқынды әдемі ашытқы болады
Бір тізерлеп, оң қолымен торсықтың аузын керіп қойып, сол қолымен шелектегі сүтті сыздықтата құйды
Келесі шелектегіні де түгел қотарды
Ең ғажабы ыдысты шайған жоқ
Торсықтағы сүтке жалғыз тамшы да су қосылмады
Торсықтың аузын қайыс бауымен байлады
Сосын алдына алып, бесік тербеткендей ақырын шайқап бір ауық отырды
Ыдыстың да, сүттің де дыбысы білінбейді
Әлден уақытта төрдегі текеметтің бұрышын көтерді, астындағы шөбі сарғая бастаған сызға торсықты тастады
Үстін текеметпен қайта жапты
Астынан дым тартып, үстінен жылу ұрып, көлеңкеде, сарқындымен ашыған қымызға тең келер дәру сусын болмайды.
Ақтәте түнде ауық-ауық тұрып торсықты аударып шығады
Кешегі орнынан сәкі үстіне ауыстырып, керегеге іліп қойған
Қолына алып, бауын шешіп, қымызға салқын ауа жұтқызды
Аузын қайта байлады
Су сүлгіге орап, қоржынға салды
«Енді бір күн түнесе айтулы қымыз болады
Шайқалып ашыған қымыз шадыр болады, тыныш жатып ашыған қымыз көнбіс келеді» дейді
Тағы бір кереметі: «Шолпан туа қымызға қаздың бір түйір сүр ­майын жұтқыздым» деп сырын ашады кейіпкер
Мұндай қымыз өлі адамды тірілтеді деп әспеттеледі ел арасында
Міне, дәру қымызды баптаудың бір сәті осылай өріледі суреткер көзімен.
Оңтүстік өңірі үнемі өзінің дарқандығымен дараланып жүретіні бар
Кезінде жақсылықтың жаршысы, осы өңірдің түлегі Дархан Мыңбайдың басшылығымен Қазығұрт баурайында ұлтымыздың мақтанышына айналған «Саба» фестивалі бір марқайтып тастаған еді
Диханкөлдің хош иісті қымызынан талайлар тамсана дәм татты
Ел арасында айтулы қымызшылар жүргеніне куә болдық.
Иә, қазақ үшін жылқы – қасиетті ұғым
Нағыз қазақ жылқының жанарына қарап тазарған
Оның бал қымызын татып, бабалар рухымен қуаттанған
Қымызды қанына, жылқыны жанына балады
Келешегін де жылқымен байланыстырған
Бүгінде осы игі дәстүр әдемі жалғасын табуда
Соның бір айғағы – Түлкібаста өткен қымыз мерекесіне жиналған ел шат-шадыман
Асық ойнап, тай жарысқа түскен балалар.Үлкендер бапты қымыздан дәм татып, келелі дүкен құрды
Мешкей жарысы, алтыбақан тепкен жастардың ойын-сауығы дейсіз бе, бәрі осында
Маңғаз басқан бәйбішелер қымыз баптау сырын келіндерге көрсетуде
Қысқасы, қымызмұрындық ел есінде қаларлық мереке болды.
Мырзабай ОМАРОВ,
Әдет ғұрып және 
салт-дәстүр орталығы
Оңтүстік Қазақстан облысы
