Еліміз тәуелсіздігін жариялағаннан бері татулық, бірлік, келісім сынды құндылықтардың маңызы жыл өткен сайын артып келеді
Мемлекетіміздің осы жылдар ішінде бағындырған белесі тұрақтылық пен бейбітшіліктің арқасында болса, оның негізі Елбасы айқындаған этносаралық келісім мен бірліктен бастау алады.
Қазіргі таңда елімізде әлемде теңдессіз саналатын татулық пен бірліктің, көп этностық қоғамдық келісімнің бірегей үлгісі қалыптасқаны көпшілікке аян
Қиын-қыстау кезеңді бастан кешіп, тағдырдың жазуымен жер аударылған түрлі ұлт өкілдерін қазақ халқы шеттетпей, бауырына баса білді.
Бір үзім нанын бөлісіп, төрінен орын берді
Бұл қазақ жұртының бауырмалдығы, дарқандығы мен жомарттығының бір көрінісі
Сондықтан да елімізге қоныс тепкен көп ұлыстың кешегі және бүгінгі ­буыны қазақ еліне шексіз риза
Қазір елімізді 140-тан астам ұлт пен ұлыс ­мекен ететіні мәлім
Соның ішінде Алматы ­облысында 105 этнос өзара ынтымағы ­жарасып, тату-тәтті өмір сүруде
Елімізді мекен еткен ұлт пен ұлыстарға өз мәдениетін дамытып, салт-дәстүрін сақтауға лайықты жағдай жасалып отыр
Әр этностың этномәдени орталықтары өңірлерде тұрақты түрде жұмыс істеп келеді
Бүгінгі таңда «Достық үйінде» облыстық және қалалық 23 этномәдени бірлестігі жұмыла қызмет атқарады
Ол жерде этномәдени бірлестіктерге арнайы кеңес беріліп, техникалық жабдықтармен толық қамтылған
Алматы облыстық ҚХА-ның 2025 жылға дейінгі даму тұжырымдамасы жергілікті мәселелерді ескере отырып әзірленді
Құжатта мемлекеттік этносаясаттың аймақтық деңгейдегі қалыптасуы мен оны жүзеге асырудың негізгі бағыттары анықталған
Тек бұл ғана емес, өңірде жыл сайын 600 мыңнан астам адамды қамтитын 300-ге жуық шара өтеді
«Достық үйі – қоғамдық келісім орталығы» КММ директоры Тәңірберген Қасымберкебаевтың ­айтуынша, өткен жылы әртүрлі форматтағы республикалық, облыстық және аудандық деңгейде іс-шара ұйымдастырылған.
– Жүзеге асырылған жобалар этнос­аралық татулықты, қоғамдық келісім мен жалпыұлттық бірлікті нығай­туға бағытталған
Елбасы Н.Назар­баев­тың «Болашаққа бағдар: рухани жаң­ғыру» бағдарламалық мақаласында және «Төртінші өнеркәсіптік революция жағдайындағы дамудың жаңа мүм­кіндіктері» Жолдауында айтылған тапсыр­малардың Қазақстан Халқы ассамблеясының жұмысына тікелей қатысы бар
Себебі олардың барлығы да азаматтық қағидат тұрғысындағы қазақстандық бірегейлікті, қоғамдық келісім мен жалпыұлттық бірлікті нығайтуға бағытталған
Талдықорған қаласында «Рухани жаңғыру» орталығы атқарған жұмыстардың елеулісі екенін айта кету керек
Аталмыш орталықтың ­басты мақсаты – «Рухани жаңғыру» бағдар­ламасының барлық бағыттарына жобалар құру және жүйелеу» дейді «Достық үйі – қоғамдық келісім орталығы» КММ директоры Тәңірберген Қасымберкебаев.
Талдықорған қаласының аумағында әр этностың мейрамын мерекелеу жылдағы дәстүрден жаңылмай өтіп келеді
Аталған іс-шаралар барысында этномәдени орталықтардың қолөнер бұйымдарынан жәрмеңке ұйымдастырылып, концерттік бағдарлама ұсынылады
Шаһардағы этносаралық тұрақтылықты сақтау мақсатында қалалық әкімдікпен және этномәдени орталықтармен бірлесіп өткізетін ауқымды шаралардың маңызы өте зор
Атап айтқанда, «Достық үйінің» аумағында Ұлыстың ұлы күні – Наурыз мерекесі, славян халықтарының Масленица мейрамы, 1 мамыр – Қазақстан халқының бірлігі күні, татар халқының ұлттық «Сабантойы», корей халқының ұлттық мейрамы «Овальтано» мен қытай халқының жаңа жылы ауқымды түрде тойланып келеді
2005 жылы Алматы облыстық Қазақстан халқы Ассамблеясының қатары тағы бір этномәдени бірлестікпен толықты
Аталған бірлестік өңірдегі славян этносының өкілдерін рухани, мәдени, ағартушылық тұрғыдан дамыту мен шығармашылық мүмкіндіктерін ашу мақсатында қолданысқа енгізілген ҚР «Мемлекеттік жастар саясаты ­туралы» Заңын орындау аясында ашылған
­Сонымен азаматтық және өмірлік ­позициясы белсенді жас буын өкілдерінің басын біріктірген «Алматы облыстық славян қозғалысы» ресми түрде тіркелген
Оның төрайымы – Наталья Белик
Бұл орталықтың атқаратын міндет ауқымы кең
Ол – жастар арасындағы орыс тілі мен мәдениетін дамыту және сақтау, этносаралық қарым-қатынасты жақсарту
Қозғалыс белсенділері мақсатты түрде балалар мен жасөспірімдер демалысын ұйымдастырып, облыста әр түрлі бағыттағы кәсіби және әуес­қой шығармашылық ұжымдар құрады
Сондай-ақ маскүнемдік, на­ша­қорлыққа, жастар арасындағы жағымсыз әрекеттермен күреске баса көңіл бөледі
Жетісу жерінде өткізілген республикалық «Жастар мен бизнес» ғы­лыми-тәжірибелік конфе­ренциясы мен ҚХА ­об­лыстағы «Қазақстан бола­шағы жастар көз­қа­расында» шарасы ұдайы ұйымдастырылып тұрады
Сондай-ақ ұрпақ са­бақтастығы мәселесін көтеретін «Ұрпақтар жалғас­тығы» акциясы, «Шекарасыз балалық шақ» суреттер мен фотосуреттер көрмесі тәрізді бастамалар аймақ жастарының зор мүмкіндігі мен дербестігінен хабар береді
Жастар орталығы ­облыста ҚХА басшылығымен бірге дөңгелек үстелдер ұйымдастырып, аймақтағы жастар саясатының өзекті мәселелерін талқылады
Өңірде халықаралық ­«Пушкин жазы» балалар фестивалінің бірнеше рет өткізілуі – славян қозғалысының мақтанышы
Орталық Азияның бес елінен мыңнан астам жасөспірім қатысқан фестивальдің мақсаты – балалар мен ­жастар үшін этномәдени кеңістікті сақтау, өскелең ұрпаққа халықтар достығы мен патриоттық тұрғыда тәрбие беру
Бұған қоса, халықтық шығар­машылыққа, славяндардың мәдени мұрасына баули отырып, өскелең ұрпақтың шығармашылық дарынын ­дамытуды көздейді
Бүгінге дейін маңызын жоймаған А.Пушкин шығармалары арқылы орыс тілінің байлығын көрсететін фестивальдердің тәрбиелік маңызы зор
Мұндай шаралар славян мәдениетін қаз-қалпында сақтап, жастарға ­салауатты тәрбие беру міндеттерін ­шешуге арналған
1992 жылы құрылған «Алматы облыстық орыс орталығы» қоғамдық бірлестігіне алғашында ­Анатолий ­Степанищев төрағалық ­жасады
Кейіннен орталықты Иван Евлахов, ­Владимир Абрамкин мен Анатолий ­Чесноков ­сынды тұлғалар басқарды
2013 жылдың шілдесінен бері этномәдени бірлестіктің төрағасы – Александр ­Бузыкин
Құрамына аймақтың беделді де құрметті ­азаматтары кірген облыстық орыс орталығы он шақты аудандық және қалалық славян орталықтарын да біріктіреді
Орталық құрамындағы ­славян этномәдени бірлестіктер жергілікті ­этнос белсенділерін қоғамдық негіздегі қызметке тартып, ұйытқы болып отыр
Сондықтан белсенді жастар қоғамдық іске шынайы жанашырлығының арқасында ­облыс көлеміне кеңінен танылуда
Атап айтқанда, Текелі моноқаласындағы орталық төрағасы К.Нестеров ­театр өнерін дамытуға және жергілікті халықты славян мәдениетімен таныстыру ауқымын кеңейтуге үлес қосуда
Қапшағай қаласында З.Волкова барлық қалалық және облыстық бұқаралық мәдени шараларға белсенді түрде қатысатын «Сударушка» халық ансамблін құрған
Көксу ауданында балалардың ­«Харуат» шығармашылық орталығын ашқан белгілі меценат, ҚХА мүшесі А.Бузыкин «Көксу ауданының Құрметті ­азаматы» атанды
Еңбекшіқазақ ауданында И.Таркова, Алакөлде К.Власенко, Талғарда Ж.Третьяк, Панфилов ауданында Г.Борисова, ал Іле ауданында Л.Гасанова, Қараталда Г.Спиридонова сынды белсенді жастар төрағалық атқарады
Олардың бәрі төңірегінде жақсы пікір қалыптастырып, Қазақстан халқының этносаралық және конфессияаралық келісімі мен бірлігін сақтауда маңызды жұмыстар жүргізуде
Этномәдени бірлестіктердің қызметі әрқайсысының жеке үйлестірушісі бар секторларға бөлінген
Бұл бірлестіктің барлық ресурсын барынша тиімді пайдалануға мүмкіндік береді
Облыстық орыс орталығының базасында Н.Муртазинаның басшылығымен ­«Капитошка» қуыршақ ­театры құрыл­ған
Сонымен қатар жастар кеңесінің орта­лығында «Жас фото­суретші мектебі» ұйымдастырылған
Аталған мектептің ұйытқы ­болуымен «Достық үйінде» «Жетісу» және «Менің қалам» атты фотосурет көрмелері ұйымдастырылып, бұл өнердің қыр-сырын үйренгісі келетіндерге кәсіби мамандар да белгіленген
­Сондай-ақ орталық «Мемлекеттік тіл» инновациялық бағдарламасы бойынша мемлекеттік тілді үйренгісі келетін тұрғындар үшін арнайы курстар белгілеп, бүгінге дейін өңірде 300-ден аса адам осындай дәрістен сертификат алған
Бірлестік балалардың жазғы лагерьдегі демалысын, әдебиетші мұғалімдердің Ресейде біліктілігін көтеру курстарын да ұйымдастырып тұрады.

Анна МЕРЗЛЯКОВА, 
орыс диаспорасының өкілі:
– Қазақстандағы ұлттар достығын көзбен көріп, жүрекпен сезіп жүргендердің бірі менмін
Көңілі даладай дарқан қазақ халқы барлық ұлт өкілдерін өзінің жақынындай көреді
Бір үйдің баласындай бір шаңырақ астында тату-тәтті өмір сүріп келеміз
Елбасы «Біз ұлтына және діни наным-сенімдеріне қарамастан, әрбір қазақстандыққа салт-дәстүр, мәдениет пен дінді таңдауға ерік беретін әрі еркін қоғамның негіздерін нығайтуға тиіспіз» деген болатын
Мемлекет басшысының осы бір сөзін басшылыққа ала отырып, Қазақстанда тұратын 130-дан астам ұлт өкілі мемлекетіміздің өсіп-өркендеуіне, ұлттар бірлігін сақтауға бір кісідей үлес қосуда
«Олардың арасында мен де бармын» деп нық сеніммен айта аламын
Себебі өз ана тіліммен қатар, мемлекеттік тіл – қазақ тілін білемін, құрметтеймін
Тіл білу арқылы мен қазақтың жанын түсіндім десем де болады
Қазақтай дарқан халықтың кеңдігін, байлығын, көңілін ұқтым
Сол үшін мен қазақ халқына мәңгі қарыздармын

Қазақ тілі – әлемдегі бай тілдердің бірі десе бұрын сенбес едім
Қазақ тілін үйренгелі бері қазақ тілінің қаншалықты бай екенін түсіндім
Маған «Жүз теңгең болғанша, жүз досың болсын» деген мақал қатты ұнайды
Менің жүз емес, одан да көп достарым болғанын қалаймын.
«Белорус мәдениет орталығы» өңірлік қоғамдық бірлестігінің Алматы ­облысы бойынша бөлімшесі 2009 жылы құрылды
Орталықтың төрағасы – ­Жанна ­Третьяк
Бірлестіктің алға қойған мақсат-міндеттері әр қилы
Соның бірі – Қазақстан мен ­Беларусь арасындағы ынтымақтастықты нығайту, экономика мен білім, мәдениет саласы бойынша қарым-қатынасты күшейту
Бірлестік Қазақстан халқының береке-бірлігін, этносаралық татулығы мен достығын нығайтуға барынша үлес қосып, белорус этносының мәдениетін, салт-дәстүрі мен әдет-ғұрпын сақтауға белсене атсалысуда
Орталық құрамында жастар тобы да жұмыс атқарады
Бүгінгі күні белорус орталығы ҚХА шығармашылық топтарының ­«Славян базары» халықаралық фестиваліне қатысуына мүмкіндік беретін жаңа жобаларды қолға алуда
Сонымен бірге бірлестік жыл сайынғы дәстүрлі мерекелерді өткізуді де күн тәртібінен қалдырған емес
Мәселен, Рождество, Масленица және Сябрина мейрамдарымен қатар, қайырымдылық көрсетуде де біршама істерге ұйытқы болуда.
2009 жылы облыстық ҚХА қатары жаңа этномәдени бірлестікпен толықты
Ол – Дарья Кравченко басқаратын «Алматы облыстық болгар мәдени орталығы»
Орталық болгар этносының тілі мен мәдениетін ­дамытуды, этносаралық келісімді сақтау мен жастарды толеранттылық рухында тәрбиелеуді негізгі міндеті санайды
Мәдени орталық жыл сайын ­«Родное слово» болгар тілі мен мәдениеті күндерін, этникалық мұраға қатысы бар басқа да шаралар өткізіп тұрады
Этнобірлестік мүшелері жыл сайын дәстүрлерден басқа халық тарихымен таныстыруға бағытталған сан алуан іс-шаралар ұйымдастырады
Мәселен, 2015 жылы болгарлық қайта өрлеу қайраткерлерін еске түсіруге арналған «Халықты оятушылар күні» өткізілді
Орталықтың жастар қанаты «Ванганың көзқарасындағы әлем» атты шараны өткізіп, онда белгілі болгар көріпкелі Вангелияның өмірі мен тағдыры ­туралы баяндады
Тұрмысы төмен ­отбасыларды орталық басқармасының мүшелері өз қамқорлығына ­алыпты
Қайырымдылық жұмыстарына ­атсалысу да бірлестік атқаратын игі бастамалардың қатарында
Орталық жүзеге асырған әлеуметтік маңызы бар жобалардың бірі – «Мүгедектер біздің арамызда»
Онда бірлестіктің белсенді мүшелері мүгедектерге қамқорлық жасап, олардың емделуіне көмек бере алатын демеушілер тауып береді
Бұған қоса, жоғары және ­арнаулы орта білім алу мәселелерін шешіп, өз бизнесін ашуға кеңес беріп ­отырады
Орталықтың базасында халықтық музыка мен билерді, әдет-ғұрыпты дамытумен ­айналысатын ­«Мартеница» фольклорлық ансамблі жұмыс істейді
Келесі жобаның бірі – «Мемориал» деп аталады
Бұл ­жобаны құрудағы басты мақсат – ­облыс ­азаматтарына Екінші дүниежүзілік соғыс кезінде қаза тапқан немесе із-түзсіз кеткен туған-туыстары туралы мәліметтер тауып, жерленген жері ­туралы анықтап беру
Жұмыс Ресейдің Орталық және мемлекеттік архивтері мен оның аймақтық бөлімшелері, Ресей Федерациясының қорғаныс министрлігінің Отан қорғауда шейіт болғандарды еске түсіру басқармасы арқылы жүргізілді
Бүгінгі таңға дейін Алматы облысынан Екінші дүниежүзілік соғысқа аттанған жауынгерлер туралы мәлімет анықталып, туысқандарына жеткізілген.
Е.БАУЫРЖАНҚЫЗЫ
Алматы облысы
