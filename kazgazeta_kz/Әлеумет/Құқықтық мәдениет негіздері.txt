Қазіргі таңда азаматтардың құқықтық мәдениетін, саяси белсенділігін қалыптастыру өзекті мәселелердің бірі екені белгілі
Егемендіктің 25 жылында еліміз демократиялық бағытты басым ұстана отырып, құқықтық сауатты ел болуға ұмтылып келеді
«Қазақстан-2050» стратегиялық бағдарламасы да азаматтардың құқықтық сауатын көтеру арқылы қоғамдық тұрақтылықты қамтамасыз етудегі маңызды қадам деп есептейміз
Құқықтық мәдениет азаматтық қоғамдық сана мен әлеуметтік өмірде қоршаған ортаны танудан, зерттеуден, өзара құқықтық қатынастарға баратын түсініктердің қалыптасуынан көрінеді.
Осы мәселелерді жас ғалым, саяси ғылым­ның кандидаты Ғалымжан Әбсаттаров «Правовая политика и воспитание правовой культуры: казахстанский опыт» атты (Алматы
«Ұлағат» баспасы, 2016 ж.) монографиясында жете түсіндіруге тырысқан
Аталған еңбекте құқықтық мәдени тәрбиенің қоғамда жеке тұлғаны қалыптастыру­­дағы рөлі айқындалып, жастардың идея­лық көзқарастарын бағалау міндеттерін тыңғылықты зерттеулер арқылы көрсетіп берген
Автор жастарға құқықтық тәрбие беру ісіндегі мемлекеттің маңызды қадамдарын көрсете отырып, құқық пен саясат бірлігін объективті фактор ретінде түсіндіреді.
Құқықтық тәрбие және құқықтық ­саясат мәселелері ең алдымен отбасы мен қоршаған ортадан басталады
Әр үйдегі ата-ана тәрбиесінің маңызды міндеті – жақсы азамат тәрбиелеу және олардың қоғамда өз орнын таба білуіне көмектесу
Бұл былай қарағанда оңай көрінгенмен ұлттық тәрбиені заман талабына сай ұштастыра білуді талап етеді.
Ғ.Әбсаттаров өз еңбегінде жастардың бойында құқықтық мәдениет пен құқықтық сана қалыптастыру мәселесін азаматтық қоғам негіздерімен тығыз байланыстырады
Жалпы құқықтық сана мен саяси сауаттылық дегеніміз тұлғаның қолданыстағы немесе қабылданатын құқық нормаларына көзқарасы, оларға баға беру мүмкіндіктері екені мәлім
Азаматтардың өзінің іс-әрекетінде құқық нормаларын басшылыққа алуы, оны терең түсінуі қабылдау дәрежесінен көрініс табады
Құқықтық сана мен мәдениет адам, азамат, қоғам, мемлекет мүддесіне сай келетін, олардың мақсат-мүдделерін қанағаттандыратын нормаларды қабылдау қажеттілігінің негізі болып табылады
Мемлекет неғұрлым құқықтық мәдениетті арттыруға ерекше мән берсе, құқықтық мемлекет ретіндегі өз міндеттері мен мақсаттарын еш кедергісіз жүзеге асыра алатындығына күмән жоқ
Осы мәселелерді автор егжей-тегжейлі қарастырған.
Сондай-ақ құқықтық мәдениет қалыптасуы үшін, ең бастысы, сол елдегі азаматтардың құқықтары тиісті деңгейде қорғалып, заңның үстемдігін дәлелдейтін жағдай орнатылуы тиіс
Әрбір азамат өзінің бұзылған құқығын қорғай алатындығына сенімді болса, мемлекет үшін бұл үлкен жетістік
Дегенмен, елімізде әлі де болса, құқықтық сана, құқықтық мәдениет тиісті дәрежеде қалыптаса қойған жоқ
Көптеген азаматтарымыз заң саласында, құқық қорғау саласында қандай жаңалықтар болып жатқандығынан бейхабар
Олар өз құқықтарын білмеуі себепті қоғам өміріндегі маңызды салаларда артта қалушылық сипат алып, мемлекет дамуына кері әсерін тигізуде
Адам құқығын дұрыс түсінбеушілік нәтижесінде қарсы пікірлер қалыптасып, әлем қолдайтын заңнамалық актілердің кейбір жаңа мәселелері жүзеге аспай отыр
Мемлекет осындай олқылықтарды болдырмау мақсатында азаматтарға өз құқықтарын түсіндіру, тиісті дәрежеде жеткізу шараларын жүргізіп отырады.
Құқықтық мәдениетті арттыру үшін балабақшадан бастап жоғары оқу орындарына дейін адам құқықтары мен бостандықтары, мүдделерін қорғау мәселелері қозғалуы тиіс
Монографияда құқық қорғау органдары мен халық арасында өзара сенімді қарым-қатынас орнату, кейбір шараларды бірлесе атқару формалары жақсы қарастырылған
Мемлекетіміздің дамуы, өркендеуі, дамыған елдер қатарына қосылуы үшін құқықтық білімді, тәрбиені биік деңгейге жеткізу басты міндет екендігін автор терең талдау жасап көрсеткен
Автор құқықтық сана, ойлау мәнері, құндылықтар жүйесі, саяси сауаттылықты арттыру ұғымдарын өз тәжірибесі арқылы сипаттайды.
Сонымен қатар құқықтық тәрбиені адамгершілік тәрбиесінің құрамдас бөлігі ретінде қарастырады
«Құқықты құрметтеу, әділдікті, борышты, жауапкершілікті, заңдылықты сезіну адам тұлғасының өсуіне алып келеді» дейді ол
Қазіргі кезеңде қоғамның демократиялық дамуы құқықтық тәрбиені зор шеберлікпен, шығармашылықпен іске асыруды талап етуде
Бұл Қазақстан халқының өзіндік бірлігінің, құқықты құрметтеуінің дәлелі
Ғ.Әбсаттаровтың бұл еңбегі әлеуметтік, демократиялық, зайырлы мемлекет құрудағы маңызды тетіктерді көрсетуімен құнды деп білеміз.
Ш.Абеуова,
философия ғылымының 
кандидаты, доцент
