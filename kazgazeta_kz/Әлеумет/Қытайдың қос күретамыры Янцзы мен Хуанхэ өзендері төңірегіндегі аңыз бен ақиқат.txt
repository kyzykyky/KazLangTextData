Су — анамыз, су — атамыз
Су — тіршілік көзі
Жер шарының үштен екі бөлігі судан тұрады
Су бар жерде өмір бар
Көптеген мифологиялық аңыздарда су жердің анасы ретінде де, атасы ретінде сипатталады
Яғни су туады, су тудырады
Кез келген ұлт, дін, нәсіл өкілінің суға деген құрметі зор
Бүгінде бізге мәлім әйгілі әрі көне өркениеттердің өз дәрежесіндегі құрметке ие болуы да осы суға жақын, сәтті орналасқандығына байланысты.
Көптеген тарихшы-ғалымдардың тап­қан деректері мен ашқан жаңалықтарына жүгінсек, әлемдегі тіршіліктің пайда болып, ары қарай дамуына өзендер себепші екен
Өйткені басқа елдерге қарағанда ертерек танымал болған, әлем мәдениеті дамуының алдыңғы қатарында тұрған тіршілік иелері ұлы өзендердің жағалауларын мекен еткен
Сол несібелі, таңдаулы ұлттар өз дамуын бірдей уақытта бастамаса да, бір ырғақпен, бірдей жоспармен ілгерілеп отырған
Бірқатар деректерге сүйенсек, таңдаулы ұлттардың аты сол өздері жайлаған өзендердің атымен байланысты деседі.

Жер шары көне заманнан бүгінгі күнге дейін көптеген оқиғаларды бастан кешті
Кезінде дүниені дүрілдеткен өркениеттер жойылды, оның орнын басқа өркениеттер басты
Олар мекен еткен өзендер суалып немесе бірнеше өзен арналары тоғысып, басқа есім иеленіп, тарихта ондаған атпен жазылып, бастапқы кейіптерін жоғалтты
Бүгінде ұлы өзендердің бірен-сараны ғана бастапқы мәртебелерін толық сақтап қалды
Хань жұртының маңдайына жазылған бақ та, сор да болып есептелетін екі асау — Хуанхэ мен Янцзы өзендерін сондай аса танымал өзендердің қатарына қосамыз
Бұл өзендер әлем картасынан бәрімізге таныс
Енді осы қос өзеннің әрқайсысына жеке-жеке тоқтала кетейік.
Сары өзеннің сипаты
Хуанхэ Қытай жерінің ана сипатындағы өзені болып саналады
Оны ғасырлар бойы сақталып келе жатқан ежелгі мәдениеттің бастапқы ошақтарының бірі десек те, қате болмас
Көлемі жағынан Аспан асты елінде екінші, ал ұлтанына құмның түзілуі жөнінен әлем бойынша бірінші орында тұр
Өзеннің ұзындығы шамамен 4845 шақырымдай
Ондағы құмның жиналу мөлшері жылына 1,6 миллиард тоннаға жуық
Оны дәл осы сипаты үшін Хуанхэ деп атаған
Қытай тілінен аударғанда «Сары өзен» деген мағынаны береді
Басын Тибет шыңдарынан алып, Ұлы Қытай жазығы бойымен жылжып келіп, Сары теңізге құлайды
Бұл өзен бассейні минералды ресурстарға өте бай
Бүкіл мемлекет бойынша зерттелген 130-дан астам пайдалы қазбалардың 80 түрі осы Хуанхэнің бассейндерінде шоғырланған
Көмір, мұнай, су энергиясы және де басқа қуат ресурстарының көлемі арқасында «энергетика бассейні» атанған
Бұл өзен, шынында да, Қытайдың ең маңызды энергетикалық базасы саналады
Сонымен қоса бұл өзеннің маңы Қытай жеріндегі ауыл шаруашылығы ең ерте игерілген аудан болып табылады
Бүгінге дейін маңызы зор ауылшаруашылық базасы болып саналатын Вэйхе ойпаты осы өзенге жапсарлас орналасқан
Дегенмен Хуанхэ қытай жерінің қасиетті ғана емес, сонымен қатар қасіретті өзені ретінде де танылған
Ерте кезден қарапайым халық арасында «мың қасірет өзені» деген атау иеленген
«Әр нәрсеге икемді қытай халқы болмағанда, Ұлы Қытай жазығымен өз еркімен аға беруші еді» делінеді деректерде
Соңғы мыңжылдық ішінде бірнеше рет бағытынан ауған өзен үнемі басқа өзендермен қосылып, жол бойындағы бар тіршілікті ағынымен жалмап кетіп, Сары теңізден бір-ақ шығарады екен
Бір қызық жайт, жағалаулары өзенді қоршаған жазықтан едәуір биік орналасқан
Жағалау биіктігі 3 метрден 10 метрге дейін жетеді
Мұндай алыптың бір рет қана тасуының өзі аса көп адамның өмірін қиып кетеді
Жапония мемлекетімен соғыс кезінде өзен өте қатты тасып, бағыты күрт өзгеріпті
Соғыс жүріп жатқанда бұзылған плотиналар мен дамбылар салдарынан өзен өз бағытынан 800 шақырымға ауған
Сөйтіп, Қытай елі өздерінің тентек өзенімен жылдар бойы алысумен келеді
Тіпті өзен тасуы жайында бірнеше аңыздар бар
Солардың ішіндегі кеңінен таралғаны – Хуанхэ өзенінің аруағы Хэ-бо жайындағы аңыз…
Хэ-бо мен Фуфейдің
хикаясы
Хэ-боның аты «өзен ағатайы» деген мағынаны береді екен
Кезінде ол осы өзенге батып, өлім құшып, аруағы сол өзеннің ішінде тұрақтап, оны билеп қалған-мыс
Өзен бойын мекен еткен қытайлар осы сенімді көңілге берік ұялатқан
Сонымен қатар «Хэ-бо тірі кезінде суда жақсы жүзу үшін бір сиқырлы ішімдік қолданған екен
Бір күні сол ішімдікті шамадан тыс ішіп қойған Хэ-бо аса қатты жүзіп келіп, демнің арасында көзден таса болған
Уақыт өте келе ол су маңында жүрген біреулерге судың аруағы ретінде өзін таныстырған екен» деген аңыздар да айтылады
Ол кездегі қараңғы халық Хэ-боны басы адам, денесі балық пішінді жаратылыс ретінде көзге елес­теткен
Ол өзен үстімен қос айдаһар жеккен арбамен жүрген деседі
Аңыз бойынша Хэ-бо жеңілтек мінезді, қыдырымпаз болған
Оның жұбайы көптеген аңыздың кейіпкері, атақты Фусидің қызы Фуфей болған екен
Фуфей сұлу кезінде Лошуй өзенінен өтем деп, сәтсіздікке ұшырап құлап, осы өзенге батып өлген
Мұның сұлулығына тамсанған сол кезеңнің әрбір ақыны жырға қосқан екен
Алайда бар жаһанды тамсандырған сұлу көңілі әрқашан мұңға толы болыпты
Өйткені ол қатыгез Хуанхэнің аруағы Хэ-боның жұбайы ғой.
Бір күні Фуфей өзен жағасында жүрген мерген бозбала Иді кездестіреді
Екеуі бір-біріне өлердей ғашық болады
Ақыры көңілдері жарасып, жиі кездесіп жүреді
И де қарапайым адам емес екен
Адам ата мен Хауа ана секілді жұбайы екеуі Аспан патшасының әмірімен көктен жерге түсірілген еді
Жұбайы Чань Э бұл жағдайға Иді кінәлі деп тауып, оны үнемі қажаумен болған
Сол күндері Хэ-бо жергілікті халыққа мынадай салық салады
Ол өзіне жар қыламын деп жылына бір сұлуды талап ететін көрінеді
Оның бұл әдетінен халық әбден шаршайды.
Сонымен И мен Фуфей атты екі көңілдес жиі-жиі жасырын кездесіп, оңашада бір-біріне мұң шағып жүріпті
Кейіннен мұны білген Хэ-бо қатты ызаланады
Батыр Иге батылы жетпеген Хэ-бо жергілікті халықтан өш алуға бел буады
Сөйтіп, ақ айдаһар бейнесін жамылып, өзен бойымен ары-бері жылдам жүзеді
Алып айдаһар туындатқан толқыннан Хуанхэ тасып, өзен бойындағы ауыл-аймаққа айтарлықтай залал келтіреді
Хэ-боның бұл қылығына ашуланған И мерген садағын алып, үшкір жебесін айдаһарға қарай көздеп тұрып жіберіп қалады
Оқ тиген айдаһар қайтадан өз бейнесіне келіп, Хэ-бо сол көзінен айырылғанын байқайды
Ол дереу Аспан патшасына шағымдануға жүгіреді
Бірақ та әділдігімен танымал Аспан патшасы Хэ-боның өз сыбағасын алғанын айтып, одан теріс айналады
Сол кезде ызалы Хуанхэ аруағы орнына барып, баяғы өміріне қайта оралады
И мерген шығарған шатағына өзін кінәлап, өзен бойын мекен еткен Е елінен бөлініп, көңілі ауған жаққа жалғыз жөнеледі
Ал Фуфей Хэ-бодан әбден көңілі қалып, өзінің Лошуйына қайтып оралып, қатынасын үзеді.
Аруаққа
арналған арулар
Атап өткеніміздей, Хэ-бо Иден жеңіліс тапқанымен бастапқы қалпына қайта келеді
Сол кезеңдерде де әр жердің өз жемқорлары болған екен
Ауыл ақсақалдары мен билері қарапайым халықты қанап, Хэ-боның «үйлену тойына» деп мүлік, алтын жинайтын болған
Ал бас бақсы ауыл ішінен Хэ-боның болашақ жарын таңдап, оған қоса берілетін төсек орнының, яғни жасаудың бағасын белгілеп отырған
Жиналған мүлік пен қаражаттың жартысын тойдың керегіне жұмсап, жартысын өзара бөліп алған
Бір күні Е еліне Симень Бао деген жаңа басшы билік басына келеді
Жастайынан әділдікке үйренген Сименьге ел ішіндегі ахуал бірден ұнамайды
Сөйтіп, ол елдегі жемқорлар мен Хэ-боның сазайын бірдей тарттыруға бел буады
Аруақтың аруы таңдалатын күні өзен бойына елден ерте келіп алады
Сол елдің бақсысына: «Үнемі көрінгенді суға жібересіңдер
Аруаққа сенің таңдаған сұлуың ұнамайтын шығар
Әуелі таңдаған аруларыңды өзім көрейін», — деп ниет білдіреді
Бақсы ойланбастан таңдаған қызын ортаға шығарады
Сонда Симень: «Мынауың қасиетті аруақ түгілі, қарапайым шаруаңа да жарамайды
Бар, қандай қыз керектігін аруақтың өзінен жеке сұрап кел», — деп бұйырады
Бақсының қарсылығына қарамастан, патша нөкерлері оны қолтықтап әкеп суға лақтырып жібереді
Арада бірер сағат өткеннен соң: «Әй, мына алжыған кәрі кемпір көп кідірді қой… Жассыңдар ғой, барып апайларыңның шаруасын бақылап келіңдер», — деп, бақсының артынан бір елі қалмайтын шәкірттерін суға жібереді
Олардан да хабар жоқ… Уақыт өте: «Мыналар қатты кешікті ғой
Сірә, аруақпен әлдебір нәрсеге келісе алмай жатқан шығар
Осы ауылдың данышпанысыңдар ғой, оның үстіне осы шаруаның басы-қасында жүрсіңдер, мән-жайын білерсіңдер
Сендер барып бір шешімін табыңдар», — деп, жемқор ақсақалдарды түгел суға лақтырады
Арада тағы уақыт өтеді
Кеш батады
«Аруаққа бұл жолы әйел керек болмаса керек, көп кідірді ғой мыналар
Ауылға қайтып, тіршілігімізді жалғастыра берейік», — деп, халқын ертіп, кері оралады.
Жаңа басшының тапқан амалына ел разы болады
Ал Хэ-бо ашуға булығып, Имен тірескен сәттегі өрескел қылығын қайтадан көрсеткісі келеді
Ұйқыда жатқан Е елінің түнгі тыныштығын бұзғанды қалайды
Алай­да долданған алып айдаһар өзенді бар күші­мен толқындатса да, айналасында өзгерген ешбір құбылыс байқалмайды
Тыныштық
Ақылды, айлакер Симень Бао бұл жолы одан бұрын бір айла ойлап қойған еді
Халқын ертіп алып бара жатып, өзен бойынан бастап шаруалардың егін алқаптарына апаратын он екі арна қаздырып қойыпты
Арнасы кең, терең өзендегі тіршілікке үйренген Хэ-бо тайыз суға көндіге алмай, із-түссіз жоғалып кетеді
Сөйтіп, әділ басшы бір күннің ішінде бір оқпен бірден үш қоянды атып алған екен: тәуелсіздік әкелді, жемқорлықтан құтылды, сонымен қатар әдепкіде зиян әкелген суды халықтың игілігіне жаратыпты…
Міне, қытай халқы асау Хуанхэні ерте кезден ауыздықтай білгендігін ел ішіндегі осындай көне аңыздан-ақ байқауға болады.
Иудың игі істері
Су қасиеті жайындағы жүз шақты еңбектің авторы, атақты ғалым Мосин де қос өзен жайында көптеген зерттеулер жүргізген
Ол өзінің деректерінде: «Қытай жылнамаларына сүйенсек, Аспан асты империясының құрылуы су тасқынынан басталады», — деп тұжырымдайды
Бұған дәлел ретінде қытайлардың «Жылнама» атты классикалық кітабынан үзінді келтіреді: «Яо: «Өз жағалауынан тасқан топан су менің көңіліме үрей туғызады», — деп Иуге су ағымын бақылап, оның дұрыс ағуын қадағалап тұруды бұйырады
«Осы сәттен бастап барлық су, әсіресе, Хуанхэ, Цзи және Хань өзендері өз бағытымен ағуы тиіс», — дейді
Яоның айтқанын бұлжытпай орындаған Иу кейіннен өзі император тағына отырады
Ол әр өзеннің бойынан арналар қазып, плотиналар салып, суды халық игілігіне ыңғайландырады
Қазылған әр арнаның бойына халықты топ-тобымен бөліп, Қытай жеріндегі алғашқы 9 провинцияны құрған.
Иудың бұл ісі ұлы мемлекеттің құ­рылуындағы алғашқы қадам болып саналады екен
Иу провинциялар мен аудандардың картасын өзі сызып, оны қола құмыралардың бетіне бейнелеген
Содан әр провинцияға тиесілі жерлер мен оларға салынатын салықтарды бұйырған жер топырағының құнарлылығына қарай әділ бөлген
Қытай жерінде алғаш мекен еткен халық жүз отбасын құраған
Сол жүз отбасы — бүгінде Қытай мемлекетіндегі ең көп таралған жүз тек (фамилия)
Иудың сілтеуімен «сары жерді» (Хуанхэ маңы) мекен еткен жүз отбасы мемлекет шекарасын кеңейту мақсатында өзен ағысымен шығысқа қарай бет алған
Өйткені батыс пен солтүстік ол кезде жабайы варварлар саналатын моңғолдар мен басқа да көшпенділерге толы еді
Оның үстіне Хуанхэнің бұл аймақтарының то­пырағы құнарсыз болған
Бастапқы алған бағытымен қозғала берген қытайлар жол бойындағы ұсақ-түйек жабайы тайпаларды жаулай отырып, оларды өз қатарына қосып алып отырған
Cөйтіп, қытай халқы Хуанхэ бойын жағалай жүріп, Янцзыға жеткен екен…
Фэндуда өтетін сот
Янцзы — қытайлар үшін ма­ңыздылығы жағынан екінші орынды иеленсе, мемлекет территориясындағы ұзындығы жағынан бірінші орын алады
Өзеннің ұзындығы шамамен 6300 шақырымға жуық
Аспан асты елінде бұл өзен көптеген атпен танымал
Солардың ішінде халыққа ең белгілісі — Чанцзян
Қытай тілінен аударғанда «Ұлы өзен» деген мағынаны білдіреді
Бұл өзен де басын Тибеттен алып, Сары теңізге құяды
Бір сағасы Шанхай арқылы өтетін осы өзеннің Қытай үшін тарихи маңызы зор
Янцзының бойында б.з.д
III ғасырда салынған плотиналар әлі күнге дейін сақталған
Хуанхэ жағалауларынан бастау алған Қытай өркениеті осы ұлы өзеннің бойымен жалғасқан
Янцзының бойында Қытайдың белгілі төрт өзені тоғысады
Тарихта маңызды орын алатын Сычуань провинциясы орналасқан
Аспан асты мемлекетінде ерекше құрметке ие болған атақты ақындар Дуфу мен Либо, беделді көсемдер Чжуге Лян мен Лю Геи осы алып өзеннің маңында өсіп-жетілген
Оған қоса әлі күнге дейін әлем асханаларының алдыңғы қатарында тұратын «қытай асханасы» да осы өзеннің бойында пайда болған.
Чанцзян (Янцзы) жағалауларында ор­наласқан Азиядағы ең үлкен қорықтар мен ең көне храмдарды тамашалауға әлемнің түкпір-түкпірінен жиналатын туристер мен будда монахтарының саны күннен күнге артып келеді
Қытай жеріндегі о дүние туралы қиялдарға арналған Фэнду қаласы да осы Янцзының жағалауында орналасқан
Адамның о дүниедегі тағдыры осы Фэндуда шешіледі деп сенген қытайлар
Бұл жалғанмен қоштасқан адам жаны Фэндуда өтетін сотқа келеді екен
Дәл осында үлгілі өмір сүргенге алғыс, күнәһарға жаза беріледі-міс.
Атап өткеніміздей, өзен маңайында Оңтүстік Қытай өркениеті пайда болған
Тарих деректеріне сүйенсек, осындағы Үш шатқал аумағында 27 мың жыл бұрын болған адам тіршілігінің іздері табылған көрінеді
Тарихта жиі аталатын Шу патшалығы да Янцзы бойында шарықтау шегіне жеткен
Өзеннің экономикалық маңыздылығы Хань династия­сы кезінде арта бастаған.
Өзіміз үшін қасиетті саналған Сейхұн-Жейхұн секілді Хуанхэ мен Янцзы атаулары да үнемі бірге жүреді
Екеуі де Қытай мәдениетінің бесігі делінеді
Осы жерлерде пайда болған тіршіліктің бастауы саналады
Екеуінің қасиеті де, мінезі де, тіпті өздері туралы аңыздары да ұқсас…
Ли Бин және Янцзы
Шу империясының басшылы­ғына келген жаңа император Ли Биннің таққа енді отырған кезі екен
Ли де одан бұрын болған Ван-ди секілді халқы сыйлаған басшы болыпты
Бұның билік құрған уақытында Янцзыны аты беймәлім бір аруақ билепті
Жоғарыда аталған Хэ-бо секілді бұл аруақ та жылына өзіне жар ету үшін екі сұлу талап ететін көрінеді
Мінезді аруақ сәл ашу қысса, өзен толқындарын көтеріп, су тасқынын тудыр­ған
Мұны естіген Ли Бин алдымен аруақ­пен жақындасу мақсатында қалыңдыққа өзінің екі сүйікті қызын дайындайды
Янцзының жағасында аруаққа арналып үлкен тақ орнатылады
Тақ маңына аруақтың қайын атасы болам деген Ли отырады
Оның жанына шағын үстел қойылып, үстіне екі кесе шарап пен мен жеміс-жидекке толы дастархан жайылады
Түрлі-түсті дәстүрлі киім киген музыканттар, әртүрлі өнер иелері жиналып, дайындалып, сақадай сай тұрады
Тақ маңында отырған Ли Бин орнынан тұрып, бетін Янцзыға бұрып, аруаққа тіл қатады
Аруақтан өзінің жүзін көрсетіп, жайылған дастарханнан дәм татып, бірге шарап ішуін сұрайды
Бірақ оған жауап қайтарған аруақ болмайды.
Сұрауы сан рет қайталанса да, оған қайтарылған жауап болмаған соң, император құйылған шарапты жалғыз өзі өңешіне төңкере салады
Сөйтіп, беліндегі байлаулы қылышын суырып алып, аруақты шайқасқа шақырады
Сол сол-ақ екен, ол демнің арасында көзден ғайып болады да кетеді.
Жиналған халық аң-таң
Екі қызы еңіреп, батыр әкесін жоқтайды
Кенет жұрт Тибет тауының басында айқасып жатқан екі алып өгіздің бейнелерін байқайды
Екеуі де бір-біріне берілмей, жұлқысып келіп, бірі екіншісін тастан тасқа алып ұрады
Ақы­рады, өкіреді, өліспей беріспеуге бел буғаны анық байқалады
Бір кезде өгіздің біреуі жоғалып кетіп, халықтың ортасында пора-порасы шығып терлеген император пайда болады
«Аруақ мықты екен, менің бір өзімнің әлім жетпес, сірә
Сендердің көмектерің керек
Ажыратуларың үшін маң­дайыма ақ шүберек таңамын
Жауынгерлер, жиналыңдар
Шайқасып жатқанымда найза-садақтарыңмен жәрдемдесіңдер
Қал­­ған­дарың өзен бойын қазып, бірнеше ар­наға бөліп, мейлінше соза түсіңдер», — деп бұйырады.
Өзі қайтадан тау басынан көрінеді
Жауынгерлер мүйізіне ақ шүберегі бар өгізге тимейтіндей етіп көздеп, қарсылас өгізге найза мен жебені дамылсыз жаудырады
Ақ шүберекті өгіз осы сәтті пайдаланып, қарсыласын бар күшімен сүзіп-сүзіп жібереді
Құлап бара жатқан аруақ топан суға айналып, айналаға су басу қаупін төндіреді
Алайда бұйрық берілген сәттен кідірмей жаппай жұмысқа кіріскен халық төбеден төнген енапат суды арналардың бойымен ағызып жібереді
Сумен қоса аруақ та бірнеше бөлікке бөлініп кетіп, бұрынғы күшінен айырылып, бара-бара жоғалып кетеді
Ли Бин бастаған хань жұрты Тибет басынан Янцзыны осылай құлатып, сонымен қатар су басу қаупінен де құтқарылған екен…
Өзекті жалғаған
өзендер
Біздің халқымыз: «Өзен жағала­ғанның өзегі талмайды» дейді
Қа­зақ жері де өзен мен көлге бай
Бастауын Тянь-Шань тауларынан алатын Сырдарияның бойында қаншама жұрт күнін көріп отыр
Сырдың бойы дамылсыз тіршілік
Қаптаған мақта алқаптары, атыз-атыз күріш… Өзенмен жарыса созылып жатқан теміржол
Сонымен қатар Ертіс пен Есіл, Еділ мен Жайық, Арыс пен Талас, Іле мен Лепсі, Нұра мен Елек секілді ірілі-ұсақты өзендер әр аймақтардағы қан­дас­тарымызды ғасырлар бойы асырап келеді
Өзен жағасында өскендер шаруаға икемді, жұмыстың қиындығына төзімді болып келеді
Ес білген баланың бәрі жүзуді үйренеді
Өзен адамды әрі еңбекке баулиды, әрі шыңдап шығарады
Қазақ жұртында да судың төңірегіндегі аңыз-әңгімелер жетіп-артылады
Су патшасы, су перісі туралы әңгімелер ертегі түрінде ауыздан ауызға көшіп жүреді.
Қазақта да, қытайда да бар осындай аңыздар басқа халықтарда да көптеп ұшырасады
Бұл сол елдердің өзенді қасиетті нәрсе деп санағанын, оның алапат күшінің, тылсым сырының алдында бас игенін көрсетеді
Бала кезімізден аттары құлаққа таныс атақты Янцзы мен Хуанхэ өзендері туралы аңыздарды сол елде оқып жүріп естігенімізде осындай ой түйдік
Күллі Қытай халқы өздерінің осы қос күретамыры саналатын екі өзенді қатты қадірлейді
Оған бас ие отырып, суын елдің иігілігіне айналдыруға тырысады.
Ежелгі кезеңдерде орныққан Батыс өркениеті иелері бірте-бірте дами келе теңіз жағалауларына жеткен
Теңізді игеру арқылы дамуға көбірек көңіл бөлген сол тіршілік иелерінің назарынан құрғақ дала тыс қалған секілді
Соның салдарынан бүгінде олар туралы тек тарих беттерінен оқып біле аламыз
Ал кейбір көне тіршілік өкілдері әлі күнге дейін сақталған
Бірақ олар өз бассейндерінде қымталып, теңіз-су көздерімен байланысы болмағандықтан, әлем тарихының даму сатысынан әлдеқайда артта қалып қойған
Әрине, Аспан асты империясы көнелік құн­дылықтары жағынан Мысыр, Халдей елдерімен бәсекелесе қоймас
Дегенмен бұл ұлы держава да өзен, теңіз мәдениетінің ең көне ошақтарының қатарына кіреді
Өз несібесіне бұйырған екі тентек — Хуанхэ мен Янцзыны бағындырып, оларды керек бағыты бойынша шеберлікпен пайдалана білгенінің арқасында Қытай көне өркениеттің де, жаңа да өркениеттің көшін бастап отыр.
Дәурен ОМАРОВ
Шанхай
