«Ұядан не көрсең – ұшқанда соны ілесің» дейді халық даналығы
Әрине, тәрбие отбасынан басталады
Тәрбие қозғалған жерде отбасы мәселесі тасада қалған емес
Мәселен, өзім қатысқан аудан әкімдігі жанындағы кәмелетке толмағандардың істері және олардың құқықтарын қорғау жөніндегі комиссия отырысында әртүрлі жағдайлармен бетпе-бет кездестік.
Түрлі жағдайлар мен әртүрлі тағдырлар
Ал соңғы комиссия отырысында қараусыз қалған алты баланың ісін қарадық
Ата-анасы жұмысбасты
Әкесі Астанаға жұмыс іздеп кеткен
Анасы аудандағы кәсіпорындарының бірінде жұмыс істейді
Жалдап тұратын пәтерінде ешқандай жағдай жоқ
Анасы жұмысқа шығарда балаларын қамап, 7-сыныпта оқитын үлкен қызына тапсырып кете барады.
Ол да бала емес пе, тыңдамаған соң ұрсады, ұрады
Әпкесінің әлімжеттігіне шыдамаған кішісі бірде ашумен қызып тұрған үтікті арқасына басып алған
Ал қамаудағы балалар дәретін бөлмеде сындырып, сол бөлмеде тамақ ішеді
Әрі мектеп жасындағы үш баласы сабақтан жиі қалады
Ал үй қамауынан босанған бойда балалар сол маңайда тұратын ата-әжесінің үйіне қашып барып, тамақтанып келеді екен
Міне, осы мәселені көтерген аудандық ішкі істер бөлімінің кәмелетке толмағандар ісі жөніндегі инспекторлары мен мектеп әкімшілігі
Жиынға қатысқан анасы балаларына қарайтын уақытының жоғын мойындап, оларды мектеп-интернатқа орналастыруды сұрады.
Бүгінгі заман – нарық заманы
Нарық адамның санасына сіңгені соншалық бәрі ақшамен өлшенетін болды
Баласын баға алмай көшеге тастап кетіпті десе де селт етпейтін болдық.
Енді, міне, өзінің алты баласын мектеп-интернатқа өткізуге асыққан ананы көріп отырмыз
Бұл жай кімді болса да толғандырмай қоймайтыны анық
Мұны қалай тоқтатамыз? Не істеу керек? Түптеп келгенде осының барлығы отбасында берілген тәрбиенің бостығынан болып жатқан сияқты…
Талай жігіттер отбасын тастап, Алматы мен Астанада айлап еңбек етіп жүріп жатыр
Вахталық жұмыста жүргендері қаншама? Біреуінің әйелі отбасын ұйытып отырса, енді бірінің жары ата-анасына өз әке-шешесіндей қарап отыр
Оларға қарап сүйсінесің
Алған жарың осындай болсын дейсің
Сорақысы сол, жолдасы табыс табуға кеткенде теріс қылыққа салынып, шаңырағы ортасына түскен отбасылар да жоқ емес
Осындайда қайран кеңшілік заман-ай дейсің
Жұмыс іздеп сабылмай әкелер ауылдан жұмыс тауып отбасының қасында отырса
Ана балаларына пана болса, бала ата-әжесінің ертегісін тыңдап, еркелеп, өсіп-жетіліп жатса ғой…
Марат Құлибаев
Жамбыл облысы
Жуалы ауданы
