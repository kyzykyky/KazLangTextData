Күн батып, кеш қараңғылығы қоюлана түскен кезде біз үш аяқ мотоциклмен үлкен ағаш үйдің қақпасының алдына келіп тоқтадық
Қанат – рөлде, мен артқы орындықта, ал Арын нағашы атам мотоциклдың қорабында отыр
Мен іле жерге түстім де, кішкене қақпадан ішке кіріп, күн жеп, жұқа тақтайлары арса-арса болған үлкен қақпаны шалқайта аштым
Мотоцикл ішке кірді
Осы кезде үйдің есігі сықырлай ашылды да, сыртқа шыққан апам: 
– Бүгін кеш келдіңдер ғой, кеш келдіңдер ғой, – деді әдеттегідей бір сөзін қайта-қайта айтып

 – Күн бұлттанған соң, түнде жаңбыр жауып, шөпті су өтпесін деп шөмелеге соғып, бөгеліп қалдық, – деді атам мотоциклдың қорабынан сөмкелерді алып жатып.
Қанат екеуміз аулада бір-бірімізге су құйып, жуынып-шайынып үйге кіргенде, апам дастарқан жайып қойыпты
Үйде бабымен піскен сүр еттің ашқылтым иісі сезілді
Кешкі асымызды ішуге отырдық
Апам бәрімізге шай құйып берді де, желкесіне қарай сырғып кеткен жұқа шыт орамалын етсіз арық саусағымен маңдайына қарай тартқыштап:
– Міне, жаздың ортасы ауып барады
Енді етті сақтау қиын
Әбден сүрленіп қалды
Әлгі Кішкене бала биылғы соғымнан татпады, – деді де, сәл бөгеліп, сөзін әрі жалғады
­– Астында көлігі бар
Жаяу емес
Олай-бұлай өткенде соға кетуді де білмейді
Сәлемдеме беріп жіберетін ол жаққа баратын да адам жоқ
Ту бие сойғаның не керек, жақын-туыстар дәм татпаса… Ұрлап жегендей болдық-ау өзі…
Атам шайға салып жұмсартқан ­нанын тіссіз ұртында малжаңдай толғап жұтып, кеседегі шайдан асықпай ұрттап қойып:
– Ту-у, Зейнеке, қойшы енді
Татпаса – татпас
Қайтер дейсің енді, – деді дөңгеленген көзін тура алдына қадап, кірпік қақпай.
Бірақ апам атамның сөзіне тоқ­таған жоқ
Өзінің алаң көңілін қайта-қайта күбірлей айтып, біразға дейін қоймады.
Апамның «Кішкене бала» деп отырғаны – Қанаттың әкесі, аудан­дық білім бөлімінің бастығы
Атам­ның немере інісі
Орта бойлы, ширақ қимылды болған соң, қайнысына солай ат қойған шығар
Маған үлкен кісі болып көрінетін сол нағашым – апам үшін «Кішкене бала».
Сүр ет қатты болушы еді
Осы жолы апам асықпай, баптап пісіргені көрініп тұр
Дәмі тіл үйіреді
Біз сүйсініп жедік
Арасында, бір мезгіл, осындай дәмді таңсық асты жеуге де құмартады екенсің
Кенет Қанат шынтағымен менің бүйірімнен түртіп қалды
Көзі күлімдеп иегімен атаны нұсқады
Сосын атама қарап:
– Ареке, Ареке! – деді оқыс жұлып алғандай
Атам мұрнын тыржитып:
– И-и-т, ит-и-аумайт! Мынау не дейді-әй, – деді жай ғана зілсіз
Жеку, тыю емес, күлу басым болды атаның сөзінде
Қанат екі алақанымен ішін басып, селкілдеп күліп, шалқасынан жата кетті де, сол мәз болған қалпы оң жақ бүйіріне аунап түсті
Мен Қанаттың атасымен қалжыңдасуына еріксіз күліп жібердім.
– Қайтсін енді, іші пысып ­барады
«Әзілің жарасса – атаңмен ойна» деген емес пе, – деп апам күліп қояды.
Нағашы атамның да, апамның да біреуге жекіп, ұрысқанын көрген емеспін
Осы жолы да солай болды
Тым болмаса, «қой!» деп те тыйым салмады
Ата мен апаның жылы мейірімінен бе екен: жаз болса, барлық ағайын-туыстың балалары осында жиналады
Олар ойынның көрігін қыздырып, үйдің астан-кестенін шығарса да, еш тыйым болмайды
Оның үстіне апаның ыстық бауырсағын жеп, мейіздей тіл үйіретін сүр етін таңсық көреді.
Түнде қатты ұйықтап қалыппын
Таң ата бір-ақ оянып, далаға шық­сам, сылбырап жаңбыр жауып тұр
Төбеден тырс-тырс етіп іргеге тамшы ағады
Аспанды бұлт тұтастай торлап алыпты
Жаңбыр таңға жақын басталса да, жерге ылғал мол сіңіп қалыпты
«Атам жаңбырдың жауа­тынын білген-ау, шамасы, – деп ойладым
– Шөмелелердің төбесін шығарғанымыз жақсы болған екен».
Таңғы шайдың үстінде атам Қанат екеумізге кезек қарап:
– Енді екі-үш күн демалыңдар
Баратын жерлерің болса, барып келіңдер
Жаңбыр бүгін ашылса да, бір-екі күнсіз тоғайдың шөбі кеппейді, – деді
Біз екеуміз де үйге барып келетін болдық.
– Әй, Қанат, сенен Кішкене бала мен келінге сүр еттен сәлемдеме беріп жіберейін
Сүр болса да, дәм татсын, – деді апам орнынан жер таянып тұрып жатып
Біз кетуге ыңғайланғанда, сырттан тықыр білінді, іле есік ашылды да, ішке Қалел мұғалім кірді
Ол әдеттегідей еркөңілді қалпымен:
– Ассалаумағалейкүм, ақсақал! – деп, әуелі атама, сосын бізге қолын беріп амандасты
– Аға, мына мезгілсіз жаңбыр пішенге бөгет болатын болды ғой
– Ол орындыққа отырды да, сөзін әрі жалғады
– Мына жігіттер – біреуі інің, біреуі – жиенің, сізге көмекке келген ғой… Бұларды аннан-мұннан шақырғанша, өзіңіздің де авторитетіңіз бар – ел сыйлайтын молдасыз, совхозға айтып, шөбіңізді шапқызып ­алмайсыз ба? – Мұғалім әзілдей риясыз ­жымиып, селкілдей күлді.
Атам мырс етіп күлді де, сол қо­­лын бұлғаң еткізді
Онысы «ой, қайбір молдалық» дегенді сездірді.
– Совхоздың онсыз да мұрнына су жетпей жүргенде, оларға жалынғанмен, еш мән шықпайды
Одан да балалар аман болсын, – деді үйден шыққалы тұрған бізге қарап.
Атамның Құран кітаптарын, арабша көк сиямен жазылған сөздері бар, тысы қалың қойын кітапшасын оқып отыратыны және елдің бірі білсе де, бірі білмейтін аздаған емшілігі бары менің есіме түсті
Бірақ атамның «мен молдамын, мен емшімін» дегенін бір естімеппін.
Келесі жылы институтты бітіріп, әуелі жұмыс іздеумен онда-мұнда шапқылап, сосын қызметке тұрдым да, атама шөп дайындауға көмектесе алмадым
Қанат жылдағыдай демалыс алып келіп, көмектесті және мал ұстау қиындаған соң, бір сиырды ғана алып қалып, қалғанын сатып жіберді
Одан кейінгі жылы атамның қаладағы қызы мен күйеу баласы қолдарына көшіріп алды
Үйді сатты
Бірер жылдан соң әуелі атам қайтыс болып, қырқын берейін деп отырғанда апам өмірден өтті
Одан бері де отыз жылдай уақыт өткен екен
Ауылдағы үйді алған адамдар бұзып тастаған.
Нағашы атамның жалғыз қызы­нан туған жиені – үлкен кәсіпкер
Астана қаласында тұрады
Өткен жазда ол атасының үйінің орнына тастан үй салып жатыр деп естідім
Күзге салым Құрбан айт күні ауылға арнайы барып, өзім қадірлейтін нағашы атам мен апамның басына зиярат етіп, жаңа үйді көрдім
Үйдің құрылысы аяқталып қалыпты
Ағайын-туыстар арасындағы «бұл үйде кім тұрады?» деген сөз есіме түсті
Бірақ мені ол сұрақ алаңдатқан жоқ
«Ордалы үйді бұзбас болар» деуші еді үлкендер, – деп ойладым
– Бірақ ол шаңырақ бір кезде бұзылса да, енді оның орнына жаңа, еңселі үй бой көтерді
Кеткеннің орыны толды
Ең бастысы – бұл қасиетті жұрт
Бұл жерде тақуа атам мен мейірімді апам тұрды
Бұл құт қонған жер еді».
Көз алдыма кәріліктен еңкіш тартқан нағашы апамның бейнесі келіп, құлағыма оның қайта-қайта айта беретін сөздері естілгендей болып, аузыма мейіздей жұмсақ, тіл үйіретін сүр еті мен қызарып піскен ыстық бауырсағының дәмі сезілгендей болды.
Мен бөлемді бір көрсем, үлкендік жолымен оған өзімнің ризалығымды білдірсем деп едім
Бірақ жолыға алмадым
Ал ауыл мешітінде болғаным­да, имам жуырда Астанадан оның келгенін, үйдің құрылысын көргенін және мешітке көмек ретінде мол ақша беріп кеткенін айтты.
Серік САТЫБАЛДИН
Павлодар
