Мына бір әңгімені қайдан естігенім есімде жоқ, бірақ мағынасы салмақты болған соң жадымда жатталып қалыпты.
«Әлдебір өзбек жігіт орыс жерінде тұрып, аяқ киім жөндеумен айналысады екен
Ол ылғи өзімен бірге кішкентай радиоқабылдағыш ұстап жүріп, тек өзбекше әндер тыңдапты, мұны байқаған қасындағылар ескерту жасайды
Өзбек жігіт сонда да туған тілінде ән тыңдауды тоқтатпайды, әлгілер оны ұлтшыл деп күш қолданады, радиоқабылдағышын сындырады
Әйткенмен, өз ұлтын сүйген жігіт соққы жесе де күндіз-түні жүрген жерінде өзбекше әндерді айғайлатып қойып, тыңдауды доғармайды
Сонысымен-ақ ол қасындағыларға биліктен де, байлықтан да құнды ұлттық рух барын мойындатыпты»
Бұл әңгімені еске түсіруіме себеп болған мына бір жағдай.
…Қарапайым ғана ауылда туып-өскен танысым неге екенін білмеймін, шетелдің құр даңғаза, мағынасыз әндеріне сондай құмар
Оның даңғырлаған түсініксіз әндерге әуестігі соншалық, азанда жұмысқа келе салысымен компьютерінен шетелдік әнсымақтарды үзіліссіз қосып қояды
Әріптестері мұндай әуендерді тыңдауға құлықсыз екендерін бірнеше рет ескертсе де тоқтамаған, күнделікті әдетінен жаңылмаған
Бірде мен оған: «Мына құр даңғыр-күңгірді күнде тыңдап, миың ашып кететін болды-ау сенің» дегенімде, ол: «Сен оны түсінбеген соң солай дейсің, әйтпесе, мен секілді ұқсаң, сен де шетелдік әндерге ғашық болар едің» дегені
Әлгі әнсымақтардың «ән екен-ау» деп тыңдарлықтай не мәні, не сәні жоқ
Осыдан танысым екеуміз әбден айтыстық
Шыдамның шегіне жетіп, мен де екінші компьютерден Қайрат Нұртас орындайтын:
«Тілім дейді, ол күнде дінім дейді,
Ұрпағы үшін жүрегін тілімдейді», – деп әдемі өріліп, мұңды әуені тыңдағанның тал бойын баурай төгілетін әнді барынша жоғары дауыспен қойып қойдым
Ол да менен қалыспады, ерегісті…
Жақында менен бір мектеп оқушысы: «Ана тіліміздің қазіргі қолданысына көңіліңіз тола ма?» деп сұрады
Шынын айтсам, мен айтарға жауап таппай тосылдым
Сұрақты қойған бала тым жас еді
Егер шындыққа жүгініп «көңілім толмайды» деп, қазақ тілінің бүгінгі күйін айтсам, арманшыл жасөспірімнің сеніміне кірбің түсіріп алармын деп қаймықтым
«Бәрі өзіміздің қолымызда» дегеннен өзге сөз тіліме оралмады.
Жер-ананы жарып шығып, екіқұлақтанып бой көтеретін жас өскін шөп күл-қоқыс арасында өссе, нәрсіз, кепкен кеурек болып қалатыны белгілі
Ал, құнарлы топырақта өскен көк өнік жапырағын жайып, жеміс берері де мәлім
Жас бала дәл солай, тыңдаған әні, қоршаған ортасындағы көрген-білгенімен тәрбиеленетіні бесенеден белгілі
«Тілін білмеген түбін білмейді» деп Бауыржан Момышұлы атамыз айтпақшы, тілін білмейтін тексіздіктен сақтасын!
Қамар Рахметуллина
Құлан ауылы
Жамбыл облысы
