…Бәрі де күні кеше сияқты
Өңіріміздің Сырым және Қаратөбе аудандары тұрғындарының жылдар бойы арман еткен игілікке қол жеткізгендеріне
Өйткені өзге де құрметті қонақтармен бірге сол аудандарға барған облыс әкімі Бақтықожа Салахатдинұлы Ізмұхамбетов 28 маусымда  Сырым және Қаратөбе елді мекендерінде «көгілдір отын» алауын салтанатты түрде тұтатты…
Бұл – әкімнің көптен бергі арманы мен уәдесінің толық орындалуы болатын
Міне, сондықтан осы қуанышты жағдаяттарға арқа сүйей отырып, биыл қыркүйектің алғашқы күнінде пайғамбар жасына келетін абзал азамат туралы кеңінен ой қозғағанды жөн көрдік…
Әкім жұмысын даладан қарақұрым кадр «тасудан» емес, өңіріміздің аудандарын аралап, жағдаймен нақты орнында танысудан бас­тады
Міне, сонда ол үш жыл бұрын, облыс орталығынан 600 шақырым шалғай жатқан Орда ауданының тұрғындарына да, Қарашығанақ кенішінен онша қашық емес жерде орналасқан Сырым мен Қаратөбе аудандарының жұртына да көгілдір отын жеткізіп беруге уәде еткен болатын
Қаншама облыс орталығынан қашық жатса да, ордалықтарға берген уәдесін бәрінен бұрын орындап шықты
Өткен жылдың аяғында ордалықтар арзан да тиімді отынның қызығына кенелді
Қазір аталған ауданның жекелеген ауыл­дарына газ құбырлары тартылуда
Сондай-ақ былтыр Теректі ауданының орталығы – Федоровка ауылына газ құбыры жеткен-ді
Осы ауданның Жайықтың шығыс жақ бетіндегі ауылдарына да көгілдір отын жететін күн таяу…
Бақтықожа Салахатдинұлы тек өзінің саласына қатысты істерді тындырумен шектелген жоқ
Мысалы, соңғы жылдары Орал қаласының солтүстік-шығысында жаңа ықшамаудандардың өмірге келуіне орай облыс орталығында электр қуатының тапшылығы айқын сезіле бастады
Оның үстіне көршілес Ресейден белгілі бір мөлшерде электр қуатын сатып алып тұтынатынымыз да рас
«Кісідегінің кілті – аспанда» деген, орыстар жыл сайын қуат көзінің бағасын өсіріп, оған әкесінің құнын сұрауды шығарды
Осы мәселені шешуде әкім оң шешім қабылдап, бейнелі сөзбен айтқанда, «бір оқпен екі қоянды атып алды»
Жақында өңіріміздің Зеленов ауданындағы Новенький елді мекені­нің жанында қуаты 54 МВт-ты құрайтын газ турбиналы электр стансасының бірінші блогы жұмысын бастады
Жыл соңында станса құрылысы толық аяқталған соң, кәсіпорын жобадағы қуатына көшеді
Бұдан басқа озық технологиялы шетел­дік қондырғылардың арқасында жергілікті газдан электр қуатын өндіру кезінде пайда болатын жылу ысырап етілмей, облыс орталығында бой көтерген сегізінші және тоғызыншы мөлтекаудандарды қамтуға жұмсалуы тиіс
Яғни өркениетті елдердегідей қалдықсыз өндіріс жолға қойылуы қажет
Ең бастысы – еліміздің энергожүйесінен оқшау жатқан Жайық өңірі бұдан былай Ресейге тәуелді болмай, қажетін өзі өтемек
Тағы бір тиімді тұсы, стансаға жақын жерде жалпы аумағы он мың шаршы метрді құрайтын жиырма жылыжай салу да көзделіп отыр…
Әрине, облыс әкімінің лайықты қолтаңбасы қалған бұдан басқа да істер толып жатыр
Олардың бәріне бірдей тоқталып өту мүмкін емес және қажеті де шамалы
Дегенмен біз бүгін оның адами бейнесі мен қасиеттеріне айрықша тоқталғанды жөн көрдік…
Жұлдызнамашы Ерсайын Жапақ бірде былай деп жазыпты: «Бақтықожа Салахатдинұлында қасиеттер өте мол… Ол – өте еңбекқор, шаршауды білмейтін істің торысы
Ол төрешілдікті жаратпайды
…Қолға алған істің нәтижелі болғанын қалайды
…Жоқ-жітік жетімдерге, тұрмысы ауыр отбасыларына қол ұшын беруге қашанда даяр»
Айтқанының мүлт кеткен тұсы жоқ, бәрі де ақиқатқа сай
Соған дәлел ретінде үш-төрт жағдаятты баяндағанымыз жөн
Осыдан екі жыл бұрын кенеттен өңіріміздегі шұрайлы жер – Шалқар көлінде қатты жер сілкінді
 О заман да бұ заман, жері тіпті де таулы емес, Жайық өңірінде жер сілкінерін кім білген?! Түгелдей бір ауылдың тамтығы қалмай қирап, үріккен халық әкімнің аузына қарап қалды
Осынау қиын күндерде Бақтықожа Салахатдинұлы сарабдал салқынқандылық танытып, дүйім елді төзім мен сабырға шақырды
Шақырып қана қоймай, зардап шеккендерге дереу көмекке кірісті
Елдегі іскер де қалталы азаматтарды, қала берді, мемлекеттік ұйымдарды жұмылдыра отырып, апат аймағынан тыс, жаңа жерден жарқыраған ауыл тұрғызып, үйсіз-күйсіз қалғандарды соған көшірді
Солай халыққа жан-жақты жанашырлық көмегін берді…
Соңғы жылдары өңірімізде, әсіресе, облыс орталығында көпқабатты жаңа үйлер салып, пәтерге мұқтаж жандарға ұсыну оң үрдіске айналды
Мәселен, күні кеше ғана жас отбасыларына арналған жаңа жалдау үйі есігін айқара ашты
Оның ашылу салтанатына облыс әкімімен бірге Қазақстан Республикасының Үкімет басшысы К.Мәсімов те қатысқан еді
Осы жерде айтарымыз, соңғы үш жылда талай жүздеген адамның пәтерлі болуымен қатар, үй бөлу ісінде әлеуметтік әділеттілік талаптарының мейлінше сақталуы болатын
Әсіресе, талай тұл жетімдер мен балалар үйі түлектерінің тегін де тиімді үйлерді иеленуі – соның айқын дәлелі
Ал осы іске облыс әкімінің ешқандай қатысы жоқ деп кім айта алады?!.
Өмірде не болмайды?!  Өңірімізге келер-келместен, өзінен бұрынғы әкімді жергілікті журналистермен болған баспасөз мәслихатында қаралап, айқара айып таққан лауазым иесін де көріп, жағамызды ұстағанымыз  бар
Әсіресе, оған қазаққа қашанда мысықтілеу журналистер­дің масайрағанын көрсеңіз… Ал Бақтықожа ағамыз болса, өзінің бір сұхбатында алдындағы ел билеген облыс әкімдерінің атын атап, түсін түстегенімен қоймай, бәрінің де өңіріміз экономикасы мен мәдениетін дамытуға  белгілі бір дәрежеде үлес қосқанын жоғары бағалады
Несі бар, бұл – тек өрелі азаматтың  ғана болмысы…
Енді өзім еңбек ететін «Орал өңірі» газетінің кешегісі мен бүгінгісіне тоқтала кетсем
Сонау өткен ғасырдың сексенінші жылдары ұлтымыздың біртуар ұлы Мұстахим Ықсанов облыстық басылымдарға су жаңа, жеті қабат­тық ғимарат салдыртып, қаламгерлер игілігіне ұсынған еді
Өкініштісі сол, аталған ғимарат өткен ғасырдың аяғында «ұстағанның қолында, тістегеннің аузында» кетті
Нәтижесінде об­лыстық газеттер ұжымы бір орыннан екін­шісіне көшіп, жетім баланың күйін кешті
Біздің «Жайық Пресс» ЖШС-ның басшылығына жас та жігерлі азамат Шыңғыс Жұмабекұлы Мұқан келген соң ғана жағдай күрт өзгерді
Жас басшының сөзін жерге тастамаған облыс әкімі екі жылдың ішінде Орал қаласының нақ ортасындағы иесіз қаңырап тұрған төрт қабатты ғимаратты жөндетіп, сыртқы келбетін адам танымастай етті
Ақыры өткен жылдың ақпан айында жаңа да жайлы орынды журналистер­дің еншісіне сыйға тартты
Нәтижесінде біздің «Жайық Пресс» ЖШС-і орынды жалдау және газет басқаны үшін ақы төлеу азабынан құтылды
 Қазір кең де жарық және жылы орында алаңсыз еңбек етудеміз
Газетіміз де өзімізден шығады
Көп ұзамай осы жерден буклеттер мен кітаптар басып шығаруды да ЖШС әкімшілігі жоспарлап отыр
Ұзын сөздің қысқасы, Б.Ізмұхамбетов арада талай жылдар өткен соң, Мұстахим ағамыздың игі ісін жалғастырып, журналистерге бір толағай жақсылық жасап тастады…
Серік ЫҚСАНҒАЛИ,
Қазақстан Журналистер одағының мүшесі
Орал
