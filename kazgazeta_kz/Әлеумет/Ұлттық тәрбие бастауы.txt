Халық ауыз әдебиеті – талай ғасырдан келе жатқан асыл мұра, сарқылмас байлық, мол қазына
Қазіргі кезде ұлттық тәрбиенің көзі ретінде ауыз әдебиетін, шешендік сөздерді, мақал-мәтелдерді айтуымызға болады
Ойшыл ғұламаларымыздың еңбектеріндегі тәрбие қағидаларын мектепте кеңінен қолданудың маңызы да артып келеді.
Халқымыз өз ұрпағын бесікте жатқан кезінен-ақ ауыз әдебиетімен сусындата отырып, өсе келе әңгіме, ертегі, тақпақ, санамақ, жаңылтпаш, жұмбақ, мақал-мәтел арқылы тәрбие­леп, жастайынан құлағына сіңіре білген
Ғылым мен техниканың өлшеу­сіз қуатының арқасында ғана миллион­даған ақпаратты «есінде сақтайтын», мыңдаған операцияларды жаңылыс­пай жүзеге асыратын «құлтемірге» құл болған қазіргі заманда баланың рухани баюына, ой-өрісінің дамуына, сөздік қорының молығуына, ұлттық құн­дылықтарымызды танып-білуіне тікелей ықпал ететін халық ауыз әдебиетінің үлгілерімен тәрбиелеу қажет­тілігінің маңызы күннен күнге артып келеді.
Халқымыздың сан ғасырлар бойы ұстанған ұлттық салт-дәстүрлері мен рухани құндылықтары бар
Оларды әлем елдерінің озық дәстүрлері мен тәрбие үлгілерімен байытып, білім беру ісі мен ұлттық тәрбие бірлігіне қол жеткізудің маңызы айрықша
Жаңа ғасырдың жаңа сипаттағы интеллектуалды ұрпағын қалыптастыру ісі басты нысан болып отырған қайта жаңғыру заманында Абайдың «Балаға мінез үш алуан адамнан жұғады: бірінші – ата-анасынан, екіншісі – ұстазынан, үшіншісі – құрбысынан» деген сөздері ойға оралады
Сондықтан баланың күнделікті көрген-білгені мен көңілге тоқығанына баса ­назар аудару қажеттілігі тағы алдымыздан шығады
Өйткені ғаламтор мен теледидардан көргенін бала тез қабылдайды
Өскелең ұрпақ жас шыбық тәрізді, қалай бағыттасаң, солай иіледі
Бүгінде электронды бұқаралық ақпарат құралдарында баланың психологиясына кері әсер ететін, қатыгездікке тәрбиелейтін өнімдердің кең етек алып кеткені де ақиқат
Міне, осындай бала тәрбиесіне кері әсер ететін дүниелердің орнына ұлттық тәрбиенің бастау бұлағы ауыз әдебиеті үлгілерін балабақшадан, тіпті сәби шыр етіп дүниеге келген сәттен бастап отбасында пайдалансақ нұр үстіне нұр болар еді
Отбасы тәрбиесіндегі ұлттық ерекшеліктер, туыстық қарым-қатынас, жеті ата туралы түсінік, перзенттік парыз бен қарыз, ұлттық намыс, сана-сезім, отансүйгіштік, еңбексүйгіштік қасиеттер ұлттық тәрбиенің негізгі бағыттарына арналған туындылар да қазақ халқының ауыз әдебиетінде молынан көрініс тапқан
Тұрмыс-салтқа байланысты туған әдет-ғұрыптар мен салт-дәстүрлерге негізделген өлең-жырлардың бәрінде халықтың арман-тілегі, ой-пікірі, келешек ұрпаққа айтар өсиеті көрініс беріп отырады
Қазақ халқының тәлімдік талғамы, ой-толғаныстары бесік жыры мен батырлық эпостарда, ертегілер мен аңыздарда, шешендік сөздер мен айтыс-термелерде, мақал-мәтелдерде көптеп кездеседі
Мұндағы ұлттық тәрбиенің негізгі түйіні – адамгершілік пен имандылық, ақыл-ой мен еңбек, эстетика мен этика, дене тәрбиесі мен шеберлік, отбасы тәрбиесі мен ұқыптылық, қайырымдылық пен әділеттілік сияқты ізгі қасиеттерді бала бойына сіңіруге бағытталған.
Халық ауыз әдебиетінің тағылым­дық, танымдық мәні қашанда зор
Ол тұтастай алғанда жас ұрпақ үшін ғана емес, адам өмірінің барлық кезеңінде де рухани-эстетикалық қуатының қайнары
Оның ішінде тікелей бала тәрбиесіне бағатталған, баланың жан дүниесінің рухани жетілуіне негіз болатын үлгілері сан ғасыр өтсе де өз маңызын жоймақ емес
Ауыз әдебие­тінің келер ұрпаққа айтар ақылы, ұсынар үлгісі, берер тәлім-тәрбиесі сол елдің күйі, биі, музыкасы, фольклор­лық шығармалары арқылы ежелгі той-думанында салт-саналық дәстүрлерінде насихатталған
Ананың бесік жырынан басталатын тәрбие – ұлтттық тәрбиенің бұлағы іспеттес.
Ұлттық тәрбие баланың жас кезінен көпшіл, ынтымақшыл, сый-құрмет көрсете білетін өнегелі адам болуын көздеген
Ауыз әдебиетінің сан алуан түрлері арқылы баланы ынталандырған
Нәрестені тербетіп, жұбатудан басталатын тілек, мақсатқа негізделген әуендер мен жырлар баланың болашағына бағыт беретін арман-тілекке толы
«Өнер алды – қызыл тіл» деген ұстанымды ту еткен халқымыз тілге жеңіл шығармаларды жас кезінен жатқа айтқызып, сөздік қорын байытуға зор мән беріп, бала тілін жаңылтпаш, жұмбақ, мақал-мәтел, санамақпен шығарған.
Қазақ халқының ұлттық тәрбиесі өзіндік ерекшелігі бар мектеп
Қазақ халқының ұлттық тәлім-тәрбиесі мен мәдениеті шетел ғалымдарын таңғалдырғаны тарихи жазбалардан белгілі
Ұлы саяхатшылар мен зерттеушілер қазақтың ежелгі тұрмыс-тіршілігін, мәдениеті мен ауыз әдебиеті, ер адамдар мен әйелдердің моральдік этикалық ерекшеліктерін, олардың тұрмыстағы, кәсіптегі, отбасындағы, әулеттегі, рудағы әлеуметтік орны туралы, ұлттық ­наным, сенім, әдет-ғұрпы, мінезі, салты мен дәстүрінің біртұтастығын тілге тиек етеді
Біле білсек, ұлттық деген сөздің астарында елге, жерге, тілімізге, дінімізге деген құрмет жатыр
Ал осы ұлттық тәрбиені бала бойына сіңіруде халық ауыз әдебиетінің үлгілерін негізгі ұстаным ретінде бағаласақ, Елбасының «Қазақстан – 2050» Стратегиясында қойып отырған елiмiздегi тәрбие беру жүйесiн ұлттық құндылықтар негiзiнде жасау қажеттiлiгiне негізделген мақсат-мiндеттер толығынан жүзеге асар еді
Елдің туын көтеріп, тәуелсіздік талаптарын орындау ісіне батыл бетбұрыс жасаған бүгінгі таңда халқымыздың мәдени-рухани құндылықтарын заман талабына сай қолдана білейік.
Кенжехан Медеубаева, 
педагогика ғылымының кандидаты
