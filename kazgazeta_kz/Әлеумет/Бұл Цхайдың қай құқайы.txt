Ақтөбе қаласында «Нұр Отан» халықтық-демократиялық партиясының облыстық филиалы Қазақстан халқы Ассамблеясының облыстық бөлімшесімен бірлесіп, «Ұлтаралық келісімнің қазақстандық үлгісінің табысты дамуы» атты жиналыс өткізді
Сол жиналыста облыстық Корей ұлттық-мәдени орталығының төрағасы Константин Цхай қазақ ұлтының Қазақстандағы тарихи орны мен рөліне байланысты және мемлекеттік тіл туралы арнайы заңның қабылдануына қатысты ұсыныстарды құптамайтынын айтты.К.Цхай өзінің дайындап келген ойларын барынша тәптіштеп орыс тілінде айтып шықты
Сөзінің мазмұны: «қазіргі айтылып жүрген  «мемлекет құрушы қазақ ұлты» деген пікірмен келіспеймін, ол бірлікке пайдасыз, басқа ұлттардың ренішін туғызуы мүмкін, мен біраз елдердің Конституцияларын қарадым, бірақ ондай тезисті кездестіре алмадым
Сол сияқты мемлекеттік тіл туралы жаңа заңның да қажеті жоқ, ол да өзге ұлттардың ренішін тудыруы ықтимал» дегенге саяды
Осыларға шыдай алмай, мен қолымды көтеріп, сөз сұрадым
Ойымды ашық айттым
Менің айтқандарым мыналар болды.
К.Цхайдың «мен мемлекет құрушы қазақ ұлты» деген тезиспен келіспеймін, ол бірлікке пайдасыз, басқа ұлттардың ренішін туғызуы мүмкін» деген пікірі – қате пікір! Бұл тарихи шындықпен үйлеспейді! Он бесінші ғасырда байырғы қазақ даласында Қазақ хандығы құрылғанда оның халқының ішінде қазақтан басқа өзге ұлт өкілдері – орыс та, неміс те, корейлер де болған жоқ
Өзге халықтар тағдырдың әртүрлі жағдайларымен Қазақ еліне кейінгі кездері ғана көшіп келіп, қоныстанып, өмір сүріп жатыр
Сондықтан олардың Қазақ ұлтына ренжитін ешқандай негізі жоқ.
Цхай «Қазақстанға мемлекеттік тіл туралы жаңа заңның керегі жоқ» дейді
Неге? Әлемде ең өркениетті ел саналатын Францияда мемлекеттік тіл туралы заң бар
Барлық ресми жиналыстарда, Парламентте француз тілінен басқа тілде сөйлесе, Францияда ол адамға айып салынады
Германияда – неміс, Ресейде орыс тілін білмесе, ел азаматтығын бермейді, қызметке алмайды
Ал бізде ше? Бізде мемлекеттік тіл – қазақ тілі
Бірақ тіліміз өз тұғырына қона алмай отыр
Мұның бір себебі – заңымыздың осалдығынан
Мемлекеттік тіл туралы заң керек деуіміздің сыры – осы.
Қазақтың ауасын жұтып, суын ішіп отырған Цхайдың бұл не құқайы?
Кемейдулла Төлеубайұлы,
халықаралық «Қазақ тілі» қоғамы Ақтөбе облыстық ұйымының төрағасы
