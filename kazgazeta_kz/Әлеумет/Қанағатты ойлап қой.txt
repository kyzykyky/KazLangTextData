Бүгінгі қоғамда нақты әлеуметтік жағдайға мүлде кереғар, көңілге де, көзге де сыймайтын көріністер аз емес
Адами қадір-қасиет, обал-сауап, қанағат-рақым сынды халықтық қағидалардан гөрі даңғойлық пен шектен тыс мақтаншақтық той-томалақтан бастап күнделікті өмір салтымызға дендеп енді
Өкінішке орай, бұл жекелеген адамдардың кінәратты қылығы емес, ұлттық мінез ретінде әжуа нысанына айналып барады. 
Қазіргі заман ағымына сай «тұтынушылар мен қызмет көрсетушілер» деп аталатын қоғамда біз бәрін тұтынатын болдық: азық-түлікті, дүние-мүлікті, ақпаратты, білімді, ға­ламторды және т.б
Бұл атау кәдімгі адам, азамат деген ұғым­дардың синониміне айналды
Сонымен бірге тұты­нушылық қоғамның теріс әдеттері де қа­лай жаулап алғанын байқамай қалғандаймыз
Тұтынушы­лар­­дың тәбетін арттыра түсуді мақ­сат тұтатын нарық заңдары жапа-тармағай жаңа, «бренд» атаулыға ие болу үшін жанталасуды қазіргі өмірдің бір сипатына айналдырып жіберді
Жаппай тұтынушылық мәдениеттің қанға сіңгені соншалық, еш қа­жетсіз, пайдасыз, мақсатсыз са­тып алатындар шықты
Бірақ бұл негізінен қалың көпшіліктің қар­жылық жағдайының жақса­руы­ның белгісі емес, керісінше, несие алу арқылы өтеліп отыр.
Жалпы адам баласына қа­жет атаулының бірнеше түрі бар
Соның ішінде тағам, киім сияқты табиғи қажеттіліктерден бөлек, аса қажетті емес таңсық заттарды пайдалану, шектен тыс атақ-даңқ секілді дүниелерге сұраныс соңғы кезде тіптен өсе түсті
Бір кездері артық зат, керемет дүние-мүліктерді тұтыну тек ауқаттылардың еншісі болса, ал қазір, мысалы, соңғы үлгідегі техника жетістіктері кез келген студенттің, тіпті мектеп оқушысының қолында жүр
Соның ішінде қазір жаппай сәнге айналған «iPhone» ұстау арқылы айналадағы адамдардың құрметіне ие боламын, дәрежем өсе түседі деген түсінікпен несиеге болса да қол жеткізетіндер көп.
Адам табиғатындағы бәсеке­лестік қасиетті тап басып таны­ған маркетинг саласының маман­дары дәл осы осал мінездің ар­қасында саудасын жүргізеді
Пси­хо­логтардың айтуынша, мұндай әуестік негізінен өзі­нің даралығын таба алмаған жандарға тән екен
Өмірден өз орнын таппаған жандар үй, тұрмыс заттары, түрлі әшекейлер, гаджеттер, ойын-сауыққа құ­мар­лық және т.б
арқылы елден ерекшеленгісі келеді, қыр көрсетеді
Күніне неше рет көз алдында көлбеңдеген жарқ-жұрқ жарнама мен мода оларға жылдам әсер етеді
Сәннен қалмау, үлгіге ұмтылу үшін, тіпті құрбандыққа баратындар да табылады
Бұған бүгінгі бұқаралық мәдениет өнімдері – музыка, кино, мульт­фильмдер мен басқа да жасанды өнер түрлері қоса қызмет етуде.
Қазіргі заманғы ғылым мен техника, тұрмыс жетістіктері әркімнің қажетіне жарату үшін жасалуда, әрине
Бірақ жасыңа, жағдайыңа қарау, әр нәрсеге талғамыңды қалыптастыру бе­деліңді өсірмесе, өшірмесі анық
Қазақ қашанда «қанағат», «обал», «сауап», «ырыс», «береке» деген ұғымдар адамның жү­­регін таза ұстауына, тәкап­пар­­лықтан, бос мақтаннан ­са­қтануға көмектеседі деп білген
Тұтынушылық қоғамның ере­желеріне ессіз еретіндерге осы түсінік жетіспейтін сияқты.
Дина Имамбаева
