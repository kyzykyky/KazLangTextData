
2009 жыл
Жазғы демалыс алдында, кезекті іссапардан оралған бетім телефоным безілдеп қоя берді.Телефоннан  Нахабинодағы гольф-клубтың басқарма бастығы, полковник Николайдың «Привет, Жаркын! Приезжай, поговорим» деген қобалжыңқы дауысы естілді
Ертең түске қарай жолығуға келістік.
Еркіннің ақ жигулиімен шырша, қарағай аралас сымбатты сұлу қыздардай қайыңдары бар орман ішімен келеміз
Бұл жердің ағаштары да ерекше, әрқайсына жапсырып қойған жеке құжаты бар.
Жер шарындағы үздік спорт шеберлері, белгілі адамдар келетін, табиғаты сұлу жерге қазақтың киіз үйін сыйлаған Қазақстан Елбасына рахмет! Киіз үй демекші, осы келе жатқанымыз да соған байланысты
2006 жылы бұл үйді біз клуб басшыларының өтінішімен қамқорлыққа алғанбыз
Қайта жаб­дықтап, оны киіз үйдің ашылуы мерекесімен бастап, «Наурыз», Дип­ломаттар күні, Армия күні, Аналар күні, т.б
мерекелерді өткізіп, клубтың мыңнан аса мүше­леріне, шетелдік қонақтарға салт-дәстүрді (бесік салар, тұсау кесер, отпен аластау, т.б.) көрсетіп, ұлттық тағамдар (наурыз көже, ет, қазы, қымыз, бауырсақ, құрт-ірімшік) ұсынып ел тарихынан әңгімелер айтып, өзіміз де елге, жайлауға барғандай бол­дық
Жылы күндері бұйраланған жасыл көгал­ға ақсақалдар көрпе төсеп, жамбастап жатты
Әркім кіре алмайтын жердегі (РФ Сыртқы Істер министрлігі қарамағындағы жер) қуанышымыз ұзағынан болсын деп, Маскеудегі қажы Маратты, ақса­қалдарды шақырып, құран оқыттық.
Қиыны қысы-жазы тігулі тұр­ған киіз үй киізінің орыс аспа­нының күн құрғатпай төккен жауынына шыдас бермейтіні
Күн көзі қылтиып шықса, тесігін бітеп, кептіріп, су өткізбес жабуын жаңалау керек
Жауынмен қатар жұлқи соққан қатты жел жабуымызды да шақ келтірмейді
Бүгін де Николай сондай өтініш айтар, киізді кептіру керек шығар деп келеміз
Ішіндегі заттарды ашық жерге жайып, сырттағы өзіміз орнатқан ошаққа пісіретін тамағымызды, Қызылордадан  жет­кі­зіл­ген сексеуілді әкеле жатырмыз
Сексеуілге қайнаған самаурын шайына бір қанатын болдық деп, түтінді Мәскеуден шыққанымызға қуанып, киіз үйдің қандай жұмысына да төртеуміз дайын болып келеміз.
2008 жылы жазда іссапардан келгенімде де осы Николай хабарласып, қатты нөсерден үй киізінің тесілгенін айтып, көмек сұраған.Сол жолы бар мүмкіншілікпен киізді бүтіндеп, демалысқа елге бар­ғанда киіз мәселесін шешермін-ау деп ойлап, шілденің соңғы күні Мәскеуден Қазақстан Республикасы Мәдениет және ақпарат ми­­нист­­рі атына хат жібердім
Хатта киіз үйге көмектесуін сұрап, тамыздың бірінен жиырма алтысына дейін Қазақстанда демалыста болатынымды, егер осы мәселені талқылау мүмкін болса, кез келген күні демалысымды бөліп, кездесуге ке­летінімді жазғанмын
Тамыздың алғашқы он күнін отбасымызбен Бурабайда «Жұмбақтас» демалыс орынында, он күнін елде – Қордайда өткізіп Алматыға келдік
25 тамызда Мәскеуге кетемізбен қарбаласып жүргенде Астанадан хабар жетті: «Ертең мәдениет комитетінің төрағасы Арман Қырықбаев мырза сізді түске дейін қабылдайды»-деп
Бұл да Құдайдың маған бір сыны болар неде болса баруым керек деп шештім
Қырсыққанда Астанаға ұшатын ұшақтың не кешкі, не тәң­ер­теңгі рейсіне орын жоқ
Анықта­ма бөлімінде отырғандарға құжатта­рымды жазғызып, кешкі –таңғы Алматы-Астана рейстеріне бір орын шығып жатса және түскі Астана-Алматы рейсіне бір орын болса хабарлауын өтіндім
Астанаға қайта телефон шалып, байланыс­та отырған жігітке министрлікте ұшаққа «брон» деген болса кө­мектесуін сұрадым
Кішкенеден кейін хабарласқан астаналық жігіт ондай орын оларда болмайтынын айтты.
Анықтама бөліміндегілер, «Ер­тең­гі таңғы алтыдағы рейске бір орын табылды,тез сатып алыңыз» – деп хабарлады
Такси ұстап көлік тығырығымен кешігіп келдім
Келсем өтіп кетті деп қарап отыр
Есесіне түскі бірге қайтар билет табылды
Қазақ киіз үйінің де қолдар иесі бар шығар деп, сыйынып, тағы іздестіруін өтініп қайта көлікке отырып, жарты жолға келгенімде «Билет таңғы алтыға табылды» дейді
«Айналайын, маған жаза бер, қазір келемін» деп барлық жол ережесін бұза отырып жеттім-ау.
Сонымен таңғы төрттен тұ­рып, әуежайға келіп, Астанаға ұш­тым, күтіп тұрған көлікке отырып министрлікке жеттім
Сағат тоғыз болмай келген мені ресей­лік құжаттарымды реттеумен, бір жарым сағаттан кейін ішке кіргізді.Арман мырза өте жақсы қарсы алып, бар мәселені тыңдап, бар мүмкіндік­терді жасайтындарын айтып, шығарып салды
Уақыт күндізгі он бір жарым
Қалалық әкімшіліктегі шаруамды да бітіріп, Арман мырза берген көлікпен кешікпей әуежай­ға жеттім
Алматыдағы отағасыма жүктерді алып әуежайға келе беріңдер деп, хабарластым
Осылай киіз үй жұмысымен аспанда бір күн «қонақ» болып таңғы, түскі, кешкі асты аспанда ішкенмін.Мәскеуге жетіп жерге түскенімде басым айналып, екі аяғымды баса алмадым, аяқ киімімді шешіп қолыма ұстадым
Сөйткен киіз үй ғой бұл деп ойлап отырғанда клубқада жетіп қалыппыз.
Арнайы жерден жарты метр­дей биік ағаш қондырғыға, ашық жерге тігілген үй тексеру бекетіне жетпей-ақ 10-15 метр жерден аппақ болып көрінеді
Бізді сақшылар тоқтатып, құжаттарды тексеруде, үй көрінбейді, шыдамай машинадан түстім
Үй жоқ! Жүрек тұсым шаншып, жер айналып, екі аяғым жүрмей қалды, аспанда тағы бір күн ұшып келгендеймін
Сөйт­сек, киізі жарамаған үйді жығып, жи­нап қойыпты.
…Несін айтасыз, Мәскеудегі қазақтың жалғыз үйін қорғай алмадық
Орыс та болса мені аяған Николайдың телефоннан неге күмілжігенін енді ұққандаймын
Сонда да орыс жерінде жинаулы жатқан киіз үй үшін аспанда ұшуға әлі де дайын болып мен жүрмін.
Жарқын Өтешова
Мәскеу
