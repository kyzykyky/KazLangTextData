Қайсібір ауданның Жұмыспен қамту және әлеуметтік бағдарламалар бөліміне бас сұқсаңыз болды, ию-қию қарбалас, абыр-сабыр жүріс, қат-қабат қағаздар
Әр жерден «Мұнысы дұрыс емес қой, еңбегіміз бар емес пе?» деген арыз айтқан үндер де, «Бұған да шүкір, Үкіметке рахмет!» деп ағынан жарылып отырғандар да кездеседі
Не керек, мұнда жиналған жандардың аузында биылдан бастап көп балалы аналарға көрсетілетін көмек жайлы  сан-саққа жүгірген әңгімелер қаулап жүр.
Өткен жылдың басында Қазақстан әйелдерінің V форумында Елбасы Нұрсұлтан Назарбаев 2010 жылдан бастап көп балалы аналарымызға берілетін «Алтын алқаны» бұрынғыша он баланың анасына емес, жеті балалы аналарға, ал «Күміс алқаны» алты бала тәрбиелеп, өсірген аналарға беру жайын сөз еткен болатын
Елбасы форумда сөйлеген сөзінде: «Көп балалы аналарды қолдау үшін мен құрметті ана атағын тағайындау тәртіптерін өзгертуді Үкіметке тапсырдым
2010  жылдан бастап «Алтын алқаны» бұрынғыдай 10 бала емес, жеті бала тәрбиелеген аналар алатын болады
Ал «Күміс алқаға» 6 бала тәрбиелеген аналар ие болады» деген болатын
Осыған орай Президент қол қойған заң бойынша «ҚР Мемлекеттік наградалар туралы» заңындағы кейбір талаптар өзгертілді
Бұған қоса «Мемлекеттік жәрдемақылар туралы» заңға да біршама өзгертулер енгізілді
Мұнда көп балалы, яғни «Алтын алқа», «Күміс алқа» иегерлері бұған дейін 3,9 айлық есептік көрсеткіш (АЕК) 4965 теңге алып келсе, биылдан бастап бұл 6 АЕК-ке яғни 8478 теңгеге өсті.
«Балалы үй базар, баласыз үй қу мазар» десе дана халқымыз, ұлы Абай «Өмірдің бір қызығы бала деген…» деп жер бетіндегі пенде атаулының мына жалған дүниеде баланың болашағы үшін өмір сүретінін айтады
Баланы бақыты санаған бабаларымыз малының көптігімен емес, ұрпағының көптігімен мақтанатын
Баланы өмірінің жалғасы санаған
Сондықтан «әр баланың өз несібесі бар» деп есептеген әжелеріміз өмірге ұрпақ әкелуден қашпаған
Ал бүгінгі жас отбасыларында бала саны әлдеқайда сейіліп барады
Осыдан бірер жыл бұрын демограф-ғалымдар қазақтың санын 20 миллионға жеткізу керек деп дабыл қаққанын ескерер болсақ, мұндай бала санымен ол күннің ауылы алыс сияқты
Бала санының 2-3-тен аспауына себеп ретінде әлеуметтік жағдайды алдыға тартады жас отбасылар
Тұрмыс жағдайының төмендігі бала санын шектеуге мәжбүр етеді
Ащы болса да шындық
Қайсібір отбасын құрған қаладағы жастар тапқан-таянғанын пәтерақыға береді
Қалғанын там-тұмдап жан бағуға жырымдайды
Ал дүниеге келген сәбиге бөлінетін жөргекақы қай жыртығына жамау болсын?  «Былай тартса арба сынады, былай тартса өгіз өледінің» кебі болып тұр
«Үкімет аналарға барынша көмек көрсетіп жатыр
Десе де биылдан бастап көп балалы аналарға берілетін 8478 теңге мөлшеріндегі жәрдемақы балалары балабақша, мектеп жасындағы отбасыларға аздық етеді
Біздің балаларымыз ер жетіп, өз нандарын өздері тауып жейтін халге жетті
Ал кеше ғана семья болған, бүгін өмірге ұрпақ әкеліп жатқан жастар үшін мынадай қиын-қыстау заманда бұл қаражат ешнәрсеге жеткіліксіз
Әсіресе қалада жүрген жастар үйі жоқ, күйі жоқ бола жүріп, ұрпақ әкелуді қалай ойласын?» деп ағынан жарылды редакциямызға хабарласқан көп балалы Бақытхан апамыз
  Иә, қалада көрінгеннің көрпесін паналап, ала дорбасын көтеріп, пәтерден пәтерге көшіп жүрген қаракөздеріміз қарадомалақтың жағдайын қайдан күйттесін? Баспанамен бас ауырып жүргенде бала жайы жайына қалады
Сондықтан жас отбасылар мемлекет тарапынан көмек күтетіні де ақиқат
Ол көмек көрсетілуде
Бірақ қандай деңгейде? Оған аналардың көңілі тола ма?
Қай кезден барға қанағат қылған қазақпыз ғой
Алдындағы асына «тәубә» дейтін аталарымыз
Ендеше бүгін Үкімет тарапынан бөлінген аз көмекке де алғыс айтып, шүкіршілік етіп отыр ақ жаулықты аналарымыз
Олар биылғы заңдағы өзгерістерді Елбасының алтын құрсақты аналарға көрсеткен айрықша құрметі деп санайды.
2010 жылдың қаңтар айы бастала салысымен «Алтын алқа», «Күміс алқадан» үміткер ақ жаулықтыларымыз  өздеріне тиесілі жәрдемақыларын алу мақсатында жергілікті әкімшіліктердің есігін қақты
Біраз алашапқынға түскендері де бар
Әкімшіліктегі әкім-қаралар «ана құжатың дұрыс емес», «мынауың жарамайды» деп аналардың біраз табанын да тоздырды
Әрине, бәрі де заң бойынша болғанын қалайды ондағылар
Десе де «шаш ал десе, бас алатын» адуындылар да бар онда.
Қазіргі уақытта Үкіметке үміт артқан аналар тарапынан қайтыс болған балаларының есепке алынбайтындығы наразылық тудыруда
Онсыз да қайғыдан қан жұтып жүргендер үшін бұл жығылған үстіне жұдырық болды
Алматы облысы Жамбыл ауданының тұрғыны Зәурехан апамыз 8 бала дүниеге әкелген
Алайда бір ұлы 25 жасқа келген шағында дүниеден озады
Осы жайында сөз қозғаған апамыз көзіне жас алып: «Бүгінде ұлымды ұяға, қызымды қияға қондырдым
Бірақ бір арысымның алпамсадай жігіт кезінде дүниеден озғаны жүрегімді ауыртады
Амал не, қалғандары аман болсын
Әрине, биылғы заңда қайтыс болған балаларды ескергені де абзал болар еді
Өйткені оларды бағып-қаққан аналардың еңбегі бар ғой
Оны биліктегі білікті басшылар шеше жатар
Ал Елбасының биылғы көрсетіп отырған көмегіне мың алғыс
Еңбегімізді елеп-ескергені ғой бұл», — деп жүрекжарды тілегін де жеткізді
Иә, редакциямызға хабарласып, хат жазғандар да, тіпті интернеттің иірімінде жүрген арыз-шағымдар да осы турасында болып келеді
«Неліктен ер жетіп, есейген шағында дүниеден озған балалар ескерілмейді?» деген наздар толып жүр
 Ал бізге телефон шалған алматылық  Бижәмила апамыз болса ақпан айының бас кезінде құжаттарын тапсырғанын, әлі күнге еш хабар жоқ екенін айтты
«Құжаттардың бәрін түгелдей тапсырып қойдық
Енді жәрдемақыны бере берсе болмас па екен? Титімдей болса да көмек болар еді біздерге» деп өзін мазалап жүрген ойын жеткізді
Енді ше? «Шықпа жаным, шықпамен» жүрген отбасылар қаншама? Оларға 8 мың теңге «қарлығаштың қанатымен су сепкендей» болса да көмек болар еді
 Бижәмила апамыздың жеке пікірін білмек мақсатта біз де «Мемлекеттік наградалар туралы» заңға сәйкес қайтыс болған балалар есепке алынбайтындығы, осыған қандай көзқараста екенін сұрап,  кері сауал тастадық
«Әрине, кейбіреулер 30, 40-қа келіп те қайтыс болып жатады
Ол күнге жеткізген ата-ананың еңбегі ескерусіз қалғандай болады ғой бұл жағдайда
Бұл өмірдің жазуы ғой, сондықтан оларды есепке алған дұрыс деп ойлаймын» деді Бижәмила Қалиева.
Осындай сан сұрақпен біз  Еңбек және халықты әлеуметтік қорғау министрлігінің Бақылау және әлеуметтік қорғау комитетінің сарапшысы Гүлзәуре Ботақанқызына телефон шалдық
Сауалдарымыздан қанық болған сарапшы бірден жауап беруге кірісті
Біраз дүниеден хабардар болдық
«Әрине, бұл жерде біз аналардың еңбегінің бар екенін білеміз
Олардың бастарына түскен қайғыларын да жақсы түсінеміз
Бірақ 1995 жылы 12 желтоқсанда қабылданған «Мемлекеттік наградалар туралы» заңның 28 бабында «Алтын алқа»  алқасымен наградтау осы ананың оныншы баласы бiр жасқа жеткен және басқа балалары тiрi болған ретте жүргiзiледi» делінген
«Күміс алқамен» марапаттау да дәл солай
Бірақ 2009 жылғы 2 желтоқсанда енгізілген өзгертулерге сәйкес  бала саны төмендетілгенімен қайтыс болған балалардың ескерілмейтіндігі өзгеріске ұшырамады
Тек онда «ананың заңда белгiленген тәртiппен асырап алған; Қазақстан Республикасының мүдделерiн қорғау кезiнде немесе өзге қызметтiк мiндеттерiн атқару үстiнде қаза тапқан не болмаса хабарсыз кеткен, дүлей апаттар кезiнде не адам өмiрi мен материалдық құндылықтарды құтқару жөнiнде азаматтық борышын атқару үстiнде, қылмысқа қарсы күресте және қоғамдық тәртiп күзетiнде қаза тапқан, сондай-ақ аталған жағдаяттар кезiнде жаралану, мертiгу немесе ауруға шалдығу не еңбек жарақаты немесе кәсiби ауру салдарынан қайтыс болған балалар ескерiледi» делінген
Осыған орай біраз түсініспеушіліктер болып жатқаны рас
Оның бәрін әкімшіліктегі мамандар да түсіндіріп береді
Медальға үміткер аналар жергілікті атқарушы органдарға  барып барлық құжаттарын тапсырған соң біршама уақыт күтулеріне тура келеді
Себебі ондағылар ол құжаттардың дұрыс-бұрыстығын егжей-тегжейлі тексереді, содан соң ғана президент әкімшілігіне жібереді
Ол жерде де тексеріледі
Дұрыс болса, Елбасына қол қоюға ұсынылады
Елбасы қол қойған соң жер-жердегі басшылар өз аумағына қарасты аймақтардығы аналарды марапаттайды
Осы награда қолдарына тигеннен кейiн көпбалалы аналар аталған жәрдемақыны алу үшiн тұрғылықты мекенжайы бойынша зейнетақы төлеу орталығының бөлiмшелерiне барып, өтініш жазады
Осыдан кейін ғана  тиісті жәрдемақыларын қолдарына ала алады
Ал бұрнағы жылдары бұл атаққа ие болғандар 2010 жылдың қаңтарынан бастап тиісті жәрдемақыларын ала береді.
Жас отбасылар тарапынан 8 мың теңгенің аздық ететіні жайында шағымдар да болуы мүмкін
Бірақ Үкімет әлеуметтік салаға барынша көңіл бөліп жатыр
Биылдан бастап біршама жәрдемақылар да артты», —  деп мән-жайды түсіндіріп берді Гүлзәуре Ботақанқызы.
Шындығында Жаңа жылдан бастап мүгедек балаларды өсірген анасы немесе әкесіне, асырап алушыға, қамқоршыға ең төменгі айлық жалақы 14952 теңге мөлшерінде жәрдемақы төленеді екен
Бұл қаржының мөлшері жыл сайын заң жүзінде бекітілетін күнкөріс деңгейінің өзгеруіне байланысты анықталады
Мысалға, 2009 жылы күнкөріс деңгейі 13 717 теңге болса, 2010 жылдың қаңтар айынан бастап 14 952 теңге болып бекітілді
Сондай-ақ кәмелеттік жасқа толмаған балаларға  төленіп отырған 5055 теңге мөлшеріндегі жәрдемақы биылдан бастап 5511 теңгені құрайды екен
Сонымен қатар 2010 жылдың 1 қаңтарынан бастап, бірінші, екінші және үшінші бала туғанда берілетін бір жолғы жәрдемақы 42390 теңге, ал төртінші және одан кейінгі балаларға  70650 теңге тағайындалатын болды және баланың бір жасқа дейінгі күтіміне бөлінетін қаржы мөлшері де едәуір артты
 Биылдан бастап бірінші балаға ай сайынғы берілетін қаржы 7772 теңгеге, екінші балаға  9185 теңгеге, үшінші балаға 10598 теңгеге, төртінші балаға 12011 теңгеге көбейді.
Бұл қаржы мөлшері демографиялық ахуалдың артуына айтарлықтай дүмпу туғызбаса да жадау көңілге медеу болғаны рас
Үкімет алдағы уақытта ұлан ғайыр ұлы даланы қазақпен толтырам десе демографиялық саясатты нығайту үшін түрлі әдіс-тәсіл де қолдануы тиіс
 Мәселен көрші Ресейден біздің үйренеріміз көп-ақ
Ондағы Үкімет отбасындағы дүниеге келген әрбір үшінші, төртінші баланы асырауды өз мойнына алады екен
Ал бізде 2009 жылдың алғашқы тоғыз айында туылған бала саны 2008 жылдың тоғыз айымен салыстырғанда 1339-ға кем болған
Есесіне ерлі-зайыптылар арасындағы ажырасу көбейіп, некесіз туған балалар саны артқан.
Міне, Үкіметтің көрсетіп жатқан көмегі жоғарыдағыдай
Оған да шүкір
Бірақ күн санап аспандап жатқан әрбір заттың құнына қарасақ ол қаржының көп емес екенін байқаймыз
Ал басты байлық қарадомалақтар екенін ескерсек, олардың жағдайын жасау кезек күттірмейтін мәселе
Бұл мәселе айтудай-ақ айтылып жатыр, бірақ естір құлақ болса…
***
Статистикалық дерек көздеріне сүйенсек, бүгінгі күні елімізде 113 854 «Батыр ана» иегері бар екен
Олардың басым көпшілігі оңтүстік аймақтың еншісінде
Оңтүстік Қазақстан облысында бала туудың жиынтық коэффициенті – 3,93
Ал ең аз көрсеткіш Қостанай облысына тиесілі екен
Онда бар-жоғы 350  ана ғана көпбалалылар қатарында.
Анар ДҮЙСЕНБАЙҚЫЗЫ
