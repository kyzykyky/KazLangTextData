101 жасқа келген қостанайлық Нағима әже  жайлы бірер ауыз сөз
 Оны еңбек шыңдады
«Көп жасаған қария, ақылы теңіз дария»
Осы сөзді есіме алсам болды-ақ осыдан бірнеше жыл бұрынғы Нағима апамызбен болған кездесу көз алдыма келеді
Осыдан жиырма жыл бұрын облыстық «Қостанай таңы» газетінде қызмет атқарып жүріп облыс орталығынан едәуір жерде жатқан Наурызым ауданы, Шиілі ауылына іссапарға  бардым
Сол іссапарым барысында сексеннен асқанына қарамай өзін сергек ұстап жүрген көпті көрген Нағима әжеміздің талай өнеге берер әңгімелерімен бөлісіп қайтқанмын
Тіпті кезінде Мұхаметжан Сералиннің редакторлығымен шыққан «Айқап» журналы жайында да жылы лебіздерін айтып, көзі қарақты оқырман екенін дәлелдеген еді

Міне содан бері де аттай жиырма жыл өтіпті
Сол Нағима Серғалиева қазір Қостанай өңірінің Меңдіқара ауданында тұрады
Қарт анамен тағы бір жүздесудің сәті түсті
Сонау 1908 жылдың қарашасында осы ауданда дүниеге келген әжеміздің балалық шағы сол тұстағы азамат соғысымен тұспа-тұс келсе, жастық дәурені Ұлы Отан соғысы кезінде өтті
Әкесі Жақыпты байдың баласы деген желеумен кәмпескелеп, шаш ал десе бас алатын атқамінерлер кісендеп алып кетті
Жас қыз анасымен жалғыз қалды
Екеуінің басынан талай қиындықтар өтті
Бірақ оған еш мойымады
Еңбек етті, соның жемісін жеді
Небәрі он алты жасында Нұрыш Мінайдаров деген азаматқа тұрмысқа шықты
Бір шаңыраққа сүйікті келін атанды
Құдайдың берген ұл мен қыздарын тәрбиеледі

Міне, осы кезде кешегі талай отбасына қайғы-қасірет әкелген сұм соғыс басталды
Елдегі бетке ұстар, жұмысқа жарамды азаматтардың бәрі де Отанды қорғау үшін соғысқа аттанды
Мұның да тағдырын тоғыстырған күйеуі Нұрыш көптен қалмай майданға кетті
Ол тағы да өмірде қиындықтарға кездесті
Қарап отыратын уақыт па? Ауылдағы барлық бейнет өзі секілді қыз-келіншектер мен жасы ұлғайған кісілердің мойнына түсті
Содан таңның атысынан күннің батысына шейін ер-азаматтарша белді бекем буып, шаруашылықтың қайнаған шаруасына араласты
Еңбекпен шыңдалды
Уақытпен санасу дегенді білмеді
Жыл он екі ай келіп отыратын барлық жұмыстарға белсене араласты
Сол жылдары мұның жеті сыныптық білімі болды
Сондықтан жастайынан көзі ашық, көкірегі ояу зерек жан ауылдағы сауат ашу мектебінде мұғалім болып істеді
Айналасындағы білімге құштар кісілердің басын қосып, олардың сауатын ашуға бойындағы барын салды
Мұның өмірден түйгені, адам адал еңбек етсе, оның жемісін ертелі-кеш көреді
Мұның да сол Ұлы Отан соғысы жылдарындағы еңбегі жанды
Сталиннен Грамота алды
Ол уақытта мұндай құрметке кез-келген адам иелене бермейтін.
Бір күні қан майдан да аяқталды
Біраз азаматтар елге оралып, ата-анасын, әйелі мен бала-шағасын шаттыққа бөледі
Ал Нағима болса екінші рет Жұмағали Серғалиев деген азаматпен шаңырақ көтерді
Бірақ, бұл кісінің де өмірі қысқа болды
1959 жылы дүниеден өтті
Осыдан соң шиеттей бала-шағаны асырап, оларды ел қатарына қосу Нағима әжеміз үшін жеңіл болмады
Ал екі бірдей ұлын қара жер қойнына тапсыру ана үшін тіпті оңайға соқпады
Қанша күн мен түнді ұйқысыз өткізді
Тағдыр басқа салған соң амалсыз көнеді екенсің
Бәріне де шыдады.
Алғашқы күйеуінен тараған Олжабай мен қызы Зәуре бұл кезде әжептәуір болып қалған еді
Қазір оның екеуі де зейнеткер
Зәуре апамыз анасы секілді жастайынан зейінді болып өсті
Сондықтан да болар, шешесінің жолын қуды
Құрметті демалысқа шыққанша ұстаздық қызмет атқарды.
Ол екінші рет тағдырын тоғыстырған Жұмағалидан Рәзия, Төлебике, Мирас есімді перзенттер сүйді
Рәзия бұл күндері мұғалім
Мирас болса Қостанай қалалық қаржы бөлімінде жауапты қызметте.
Мирас анасы туралы сөйлескенімізде ол бізге біраз жайды баяндап берді
Қолы қалт еткенде Меңдіқара кентінде тұратын аналарына қарай асығатындығын жасырмады
Әйтеуір аналарының жасы ғасырдан асып кетсе де көз алдарында ақылшы болып жүре берсе екен дейді.
Осылайша балалықтың бал дәмін татып үлгерместен есейген Нағима әжеміз бүгінде бір отбасының ғана емес, бүкіл туған-туыстың, қала берді бүкіл ауылдың ақылшысына, жол сілтер данасына айналып отырған қария

 
Ақындық қасиет әкесінен дарыған
Бұрын кейіпкеріммен алғаш кездескенде қалай байқамағанмын
Нағима әжеміздің өлең жазатын да қасиеті бар екен
Оның қазақтың ұлы қаламгерлері Сәкен Сейфуллин, Бейімбет Майлин және өзінің ұрпағына арнаған өлеңдерінің мазмұны терең, айтары мол
Ұл мен қыздары аналарының осындай ақындық дарынын да жоғары бағалайды
Бас қосқанда оны дауыстап оқып береді.
Нағима апамыздың әкесі Жақып та кезінде сөзге шешен, ақындық дарыны бар кісі болыпты
Оның жүрген жері қашанда өлең-жырдың ортасы, той-думан болған деседі
Әкесінің осындай қасиеттері жастайынан сөз өнеріне іңкәр болып өскен Нағимаға да дарыған-ау
Жақып ақсақалдың әншілік қабілеті де жастай көрініпті

Нағима әжеміз өзінің барлық ұрпақтарын кішкентай кездерінен еңбекке баулып, бәрінің де жоғары білім алуына жағдай жасады
Өзі де 98 жасқа келгенше қолынан газет-журнал түскен емес
Соңғы кездері қос жанары сыр бере бастаса керек
Қазір оның өтініші бойынша жаңа келген басылымдарды балалары оқып береді.
 
Аузынан «айналайыны» түспейді
Аузынан бірауық «айналайыны» түспейтін, бүгінде немере, шөберелерінің ортасында асқар таудай болып отырған Нағима әжеміз күйеу баласын ұлындай, келінін қызындай көріп, оларға да тәрбие, өнеге беріп отыған әзиз ана
Күйеу баласы Жағыпар: «Біздің әжеміз секілді үлкен кісілер қай шаңырақтың да ырыс-берекесі, алтын қазынасы ғой
Ғасырдан асып отырған анамыз біздің  шаңырағымыздың да ажары, көркі
Сондықтан да болар, отыз жыл бойы бір сөзге келмей, бір үйде жарасымды ғұмыр кешіп жатырмыз
Оның үстіне апамыз көпті көрген, жақсы мен жаманның парқын білетін алтын адам
Оны мен енем емес, анам деп есептеймін
Қазір менің үйімнің берекесі де, ақылшысы да сол кісі
Немерелері де оған әбден бауыр басып кеткен», – деп ағынан жарылды

Әжеміздің осындай ғасырдан астам ғұмыр сүруіне оның жастайынан еңбекке ерте араласуының да ықпалы тиіпті
Анасы Қазина мұны кішкентайынан ісмерлікке баулыпты
Сондықтан да бұл әлі күнге дейін жасының ұлғайғанына қарамастан бос отыру дегенді білмейді
Ол өзін өмірдегі ең бақытты анамын деп есептейді
Өзінің ұл мен қыздарынан 22 немере, 23 шөбере сүйді
Олардың қолынан су ішті
Қазір солардың арасында бақытты ғұмыр кешіп жатыр.
 
Сөз соңы
Статистикалық мәліметтерге жүгінсек, елімізде адам өмірінің орташа жасы – 66 жас екен
Бүгінде 100-ге толған қарттардың бар екенін есту біз үшін таңқаларлық жаңалық
Жалпы алғанда адамдардың өмір жасының ұзақтығы жөнінен Қазақстан соңғы орындардың бірінде тұр екен.
Балалары аналарының осындай ұзақ жасауы оның адалдығында, кеңпейілділігінде жатқан деп есептейді
Ол ешқашанда біреуге таршылық жасап көрген емес
Келген қонағын жылы қабақпен қарсы алып, барын алдына қояды
Балаларын да солай тәрбиеледі

Кетерімізде әжеміз бізге ақ батасын беріп, есік алдына шейін шығарып салды
Жасы 101-ге қадам басса да жүзінен жылылықтың, сөзінен мейірбандылықтың лебі аңқып тұрған әжеміздің асыл бейнесі көз алдымыздан кетпей қойды.
 Оразалы ЖАҚСАНОВ
