Игілік Сағиевпен танысып, араласқанымызға ширек ғасырдан асыпты
Ақтөбе облысының Қостанаймен шектесіп жатқан, өзара көрші аудандарындамыз
Ол – Комсомол аудандық партия комитетінің екінші хатшысы, мен – Қарабұтақта аудандық газет редакторымын әрі «Қазақ тілі мен мәдениеті» қоғамының төрағасымын
Әртүрлі қоғамдық-саяси іс-шаралардың басы-қасында жүреміз
Соңғы кезде мүлде ұмытылып, ауызға алынбай жүрген игі шаруа – Кеңес Одағының кенеуі кете бастаған сол тұста Ресейдегі Орынбор облысынан қазақтар жиірек шоғырланған Ясный, Дамбар, Светлый аудандары басшылығының біз қызмет ететін өңірмен қатынасты күшейтіп, барыс-келісті қалыпты жолға қоюы еді
Сондағы кездесулерде екі тілге шешен Игілік Барсайұлы ұстамды қалпын өзгертпестен ұйымдастырушылық қабілетін айқын көрсетіп жүрді.
Кейіпкеріміз көп ұзамай Комсомолда халық депутаттары аудандық кеңесінің төрағалығына сайланды
Еліміз егемендігі жарияланған, қоғамдық-экономикалық жүйе алмасқан өлара тұс
Қашан да жаңалыққа құмар Сағиев бұрыннан партия қызметіндегі үзеңгілесі, аудан әкімшілігінің басшысы болып енді ғана тағайындалған Есімхан Есенбаевпен, басқа да азаматтармен кеңесіп, Қазақстанда 1931-1932 жылдардағы жойқын ашаршылықтың алпыс жылдығына орай Ас беруді қолға алды
1992 жылғы мамыр айындағы осы үлкен ауқымды шара арада қанша уақыт өтсе де санамызда сайрап-ақ тұр
Бұл шара республикалық емес, тіпті халықаралық деңгейде көрінді деп айтуға толық негіз бар
Ал театрландырылған көріністер жан түршігерлік зұлматты көз алдымызға келтірді
1992 жылы «Дәуір» баспасынан «Ұлы жұттың жазбалары» деген атаумен аудармасы басылып шыққан әйгілі кітап авторы, мәскеулік Валерий Михайловтың, Алматыдан белгілі кинорежиссер Қалила Омаровтың және еліміздің әр қиырынан ғалымдардың, өлкетанушылардың келуі жұртшылық көңілін көтеріп, серпін бергені және ақиқат.

Сол жылғы тамыз айында Игілік Барсайұлы Ақтөбе облысы әкімшілігінің басшысы аппаратының жетекшілігіне шақырылды
Өмір дегенің тақтайдай тегіс жол емес, алдыңнан әрқилы жайлар шығуы кәдік
Сағиев ауылдық, аудандық, облыстық деңгейдегі мемлекеттік қызмет сатыларынан абыроймен өтіп, нарықтық экономика жағдайында сын кезеңдерден сүрінбей шықты
Баяғыша салауатты өмір салтын ұстанған қалпында, спирттік ішімдіктен, темекіден бойын аулақ ұстайды, өсек-өтірікке жаны қас
Жасы толып, зейнет демалысына шыққалы бес жыл болды, қызмет сұрап, лауазымды мекемелерді жағалаған да емес
Рас, әртүрлі ауқымдағы іс-шаралар кезінде шақырып, ақыл-кеңес сұрап жатса еш ренжімейді, жүктелген тапсырмаларды тиянақты орындауға ұмтылады.
Былайғы жұрттың Сағиевке ілтипатпен қарайтын ерекше қасиеті – ел ішіндегі қайырымдылықты, имандылықты насихаттау, ата-баба тарихын ұлықтау ісінде алғы шептен көрініп, білік-қабілетін аянбай жұмсайтындығында
Өзі жүрген осындай игі істерге өлкетанушылар мен ғылым жолында ізденушілерді, журналист ағайындарды қатыстырып, олардың бару-келуіне, аялдауына жұмсалар қаржы көзін қарастырып жүреді.

Темір ауданында Шұбарши поселкелік округінің әкімі қызметін атқарғанында Құмсай ауылындағы мектеп жоқтығына жаны күйзелді
1997-1998 жылдарғы ел бойынша экономикалық дағдарыстың өршіп тұрған кезі
Содан әкім өзі білетін кәсіпкерлерді жағалап, ой салды
Нәтижесінде Қуандық Әлішев пен Аманғос Ақпағамбетовтің демеушілігімен әрі тұрғылықты халықтан жинақталған қаржыға спорт залы мен медициналық мекемесі бар әсем мектеп ғимараты салынып, пайдалануға берілді
Игілік мойнынан ауыр жүк түскендей сезініп еді.
Ақтөбе өңірі ел қорғаған батырлардан, көмейінен ән-жыр төгілген әнші-жыраулардан кенде болмаған
Оларды ел жадына оралту, жерленген орнын анықтап, басына кесене тұрғызу, Ас беру – көпшіліктің қатысуымен атқарылар іс
Тек оған ұйытқы болар, қолға алынған шаруаның басы-қасында жалықпай жүрер азамат болса деңіз
Біздің кейіпкеріміз Сағиев осылардың санатынан.

2010 жылдың 18-маусымында Ақтөбе-Ойыл тас жолына таяу Ақкемер деген ауылдан жиырма шақырым жердегі Ботагөз батырдың кесенесіне Игілік Барсайұлының бастауымен барып, тәу еткенбіз
Небәрі жиырма жыл тірлік кешкен Ботагөз – Тама Көкіұлы Есет батырдың қызы, Ақкете Әжібай бидің келіні
Есет батыр Әбілқайыр ханның шақыруымен Орынборға аттанып кеткенде ауылда қару ұстайтын еркеккіндік санаулы екенін барлап білген қалмақ әскері тұтқиылдан шабуыл жасайды
Сонда Ботагөз ару атқа мініп, жаудан кек қайтарған деседі
Ақылды келін айтуымен ауыл қонған шұрайлы жерде кейін оның есімін иеленген бұлақ ағып жатыр
Бірыңғай қызыл кірпіштен әсем үлгіде салынған еңселі кесенеге тағзым етіп, Құран бағыштағанбыз
Игілік болса ағынан жарылып, ғибратты іске жанашырлық көрсеткен Кеңес Нокинді, Өтеміс Әкімовті, Ғазиз Займолдинді айтқан еді.
Осындай әдемі сапар сәті өткен жылы маусым айының алғашқы аптасында өтті
Ақтөбеден тысқары Атырау облысының Жылыой ауданына түсті, оншақты адамның бас­таушысы – Игілік Барсайұлы
Теміржолдың Құлсары стансасында пойыздан түскен бізді көліктерімен кішіпейіл жігіттер күтіп алып, екі күн бойына табанымызды жерге тигізбей әспеттеген еді
Орталарында жасы 90-ға таяса да жүріс-тұрысы ширақ, әңгімесі нақпа-нақ Қапес Ыбырайұлы
Біздің жолбасшымыз соңғы тоғыз жыл қатарынан ақтөбелік делегацияны әкеліп-алып қайтып жүргендіктен өз адамындай болып кеткен
Құлсарыдан он сегіз шақырым жердегі Бақашы әулие қорымында жоңғар басқыншыларына қарсы сұрапыл соғыстың айтулы тұлғалары Әлім Кете Болпашұлдары Әжібай би мен Арал батыр, Адай Жарыұлы Назар батыр, Аймағамбет қажы және басқалары жатыр
Әңгімешілер ел аузындағы аңыз-әпсаналарды төгілте сөз еткенде санаң тазарып қалады екен
Осы сапарда Ақмешіттегі Бекет ата бабаларының кесенесіне, Құлшан атаның мешітіне тағзым етіп, елге үлкен әсермен оралғанбыз.

Сауапты істі бойға қалыптастырған кейіпкеріміз биыл да мамыр айының 25-26-сы күндерінде Бақашы әулие қорымына сапар ұйымдастырды
Алуан қызмет адамдарын біріктіріп, жолға шығудың қиямет-қиындықтары жеткілікті
Бірақ бұған мойыған Сағиевті көрген жоқпыз.
Айтпақшы, 2013 жылдың соңғы күндерінің бірінде Ойыл ауданының орталығында жаңа саябақта жоғарыда сөз болған Ботакөз арудың ескерткіші ашылып, лентасын облыс әкімі Архимед Мұхамбетовтің өзі қиды
Ұрпақ үшін тағылымы зор осы істің, сондай-ақ Байғанин ауданының Алтай селолық округі аумағында «Мырзаның адыры» деп аталатын жерде Қаратау би кесенесін тұрғызудың басы-қасында біз білетін Игілік Сағиев жүргенін айтпау күпірлік болар.
Кейіпкеріміз – берекелі әулет қожасы
Зайыбы Райса ұзақ жыл «Жылжымайтын мүлік орталығы» кәсіпорнының Ақтөбе облыстық филиалында жемісті қызмет етті
Қазіргі күнде зейнет демалысында
Балалары Айгүл – мектепте мұғалім, Нұрбек пен Дәуренбек кәсіпкерлікпен шұғылданады, Айбек болса Қарғалы және Алға аудандарының әкімі қызметін абыроймен атқарып, қазіргі күнде облыс орталығының халқын ауыз сумен қамтитын «Ақбұлақ» акционерлік қоғамының президенті
Әке тағылымын бойға түйген Айбектің таяуда ғана әріптесіміз, марқұм Әлімбай Ізбайдың шығармаларын кітап етіп, баспадан шығаруға демеушілік жасауын да бір   ғибратты іс деп түсінеміз.
Жанғабыл ҚАБАҚБАЕВ
Ақтөбе
