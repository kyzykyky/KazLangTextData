Әр адамның өмірде, қоғамда өз орны болады
Біреулер өзімен өзі болып, көп жұртқа беймәлім өмір сүреді
Ал енді біреулер заманының ауыр жүгін арқалап, уақыт артқан міндетін абыроймен атқарып, қайраткерлік қасиетке ие болып, сый-құрметпен кетеді
Яхия Әубәкірұлы ағамыз осындай азамат еді
Өзі жүрген ортасына жақсылықтың нұрын төгіп, шапағатын татып жүруші еді
Араласқан үлкен-кіші азаматтардың бәріне ақылын айтып, қол ұшын беріп, көмек көрсетіп, қамқорлық жасауды өзінің қасиетті міндетіндей көретін
Сондықтан да ол кісіні білетін жанның бәрі ағамызды өзінің ақылшысы, жанашыры, қамқоршысы санайтын.
Яхия Әубәкірұлының ғұлама ғалым ретінде еліміздің білім мен ғылым жұйесінде алатын орны ерекше
Қазақстанда соңғы жылдары экономика ғылымының өсіп дамуы, жетілуі, биік деңгейге көтерілуі академик Әубәкіровтың атымен тікелей байланысты .
Өзінің жарты ғасырдан аса саналы өмірін ғылымға арнады
1950-ші жылдардың басында докторлық диссертациясын ойдағыдай қорғап, ғылымға үлкен үлес қосты
Экономика теориясының өзекті мәселелеріне арнап  300- ден астам құнды еңбектер жазды
Оның ішінде он шақты ірі ғылыми монографиялар, 20-дан аса оқулықтар мен 30 ға тарта оқу құралдары бар.
Ерекше айта кететін жай – ғылыми еңбектерінің көбісін қазақ тілінде жазып, мемлекеттік тілімізді ғылым, білім тілі деңгейіне көтерді
Сонымен қатар саяси экономия, экономикалық теория пәндері бойынша қазақ тілінде дәріс жүргізген алғашқы экономист ұстаздарымыздың бірі.
Академик Я
Әубәкіровтың ғылыми – зерттеу өрісі өте кең
Бірақ соның ішінде басымырақ болған бағыты өзаралық экономиканы зерттеу болды
Әрине бұл кездейсоқ емес
1950-1980-ші жылдары Қазақстанда ауылшаруашылығының өркендеп өскен кездері еді
Тың жерлер игеріліп, астық өндіру молайды, мал бастары көбейіп, малшаруашылығы нығайды
Жаңа кеңшарлар мен ұжымшарлар көптеп ашылып, еліміздің аграрлық секторы алға шыға бастады.
Осы жағдайда ауыл шаруашылығының даму заңдылықтарын зерттеп, шаруашылық тәжірибелерін, аграрлық саясаттың іске асу барысын ғылыми негізде талдап, тиісті ұсыныстар беру – экономика ғылымының өзекті мәселесі еді
Патриот ғалым Я
Әубәкіров бұл жағдайдан тыс қала алмады.
Осы мәселеге өзінің докторлық зерттеу жұмысын арнады
Ол «Социалистік ауыл шаруашылығында экономикалық заңдарды пайдалану проблемалары» деп аталды
Сонымен қатар аграрлық экономиканың даму деңгейін зерттеген бірнеше ірі еңбектері жарық  көрді.
Соңғы жылдары Я
Әубәкірұлы нарық экономикасының өзекті мәселелерін тыңғылықты түрде зерттей бастады
«Нарық қатынастарына көшу экономиканың, қоғамдық формацияның даму заңдылықтарының нәтижесі, сондықтан ендігі барлық мәселелерді осы нарық талаптарына сәйкес зерттеп, жүргізуіміз керек», – деп тұжырымдайтын ғалым ағамыз
Осы қағидасын жүзеге асырып, нарық мәселелері жөнінде көптеген ғылыми еңбектер жазды
Өзі бас болып талай-талай ғылыми конференциялар, семинарлар, симпозиумдар ұйымдастырып өткізді.
Нарық қатынастары кезінде Қазақстан экономикасын мемлекеттік реттеу әдістері, Жаһандану жағдайындағы ұлттық экономиканың  тиімді даму және тұрақтану моделі, Рыноктық жаңғыртлардың Қазақстандық моделі сияқты іргелі зерттеу жұмыстарын жүргізіп оларға ғылыми жетекшілік етті
Бұл зерттеулердің нәтижесін ғылыми қоғам мен мемлекеттік ресми органдар жоғары бағалады, академик Я
Әубәкіров құрмет дипломымен марапатталды.
Ғалым ретінде Яхия ағамыздың аты біздің елде ғана емес, алыс және жақын шетелдерде кеңінен танымал
Көптеген елдердің білім және ғылым орталықтарымен, белгілі ғалымдарымен тығыз қарым-қатынаста болды
АҚШ, Англия, Болгария, Венгрия, Германия, Словакия, Чехия сияқты мемлекеттерге барып, олардың университеттерінде оқыған дәрістері мен жасаған баяндамалары өте жоғары бағаланды.
1994 жылы қараша айында ҚазМУдың атынан бір топ ғалымдар Англияның  Лондондағы Мидл-Сикс университетіне іс сапармен бардық
Екі университеттің арасында келісім шарт жасалып, оқу-әдістемелік және ғылыми қарым-қатынастар орнатқанбыз
Сондықтан біздің мақсатымыз осы университеттің озық тәжірибесін зерттеп, керекті мәселерді өз жұмысымызда пайдалану болатын
Арамызда академик Я.Әубәкіров барын есітіп экономист  әріптестеріміз ағыла бастады
Өтініштері ағамыздың дәрістерін тыңдау
Алғашқы әңгімелер кейін лекцияға, ғылыми баяндамаға ұласты
Бірнеше дүркін өткізген Яхия Әубәкірұлының  дәрістеріне экономистер ғана емес, басқа факультеттердің, кафедралардың жетекшілері қатынасты
Қайтарымызда университет бастшылары: «Бізге академик Әубәкіровьы қалдырып кетіңіздер, мұндай маман бізге өте қажет», – деп қалжыңдады
Біз кейін тағы жібереміз деп құтылдық.
Осы жолы атақты Оксфорд университетімен танысуға бардық
Бізге бөлінген уақыт 3-4 сағат қана
Университетпен танысып болған соң басшылары ағамызға лекция оқып беріңіз деп тағы өтініш жасады
Біз қазір уақыттың тар екенін, егер аса керек болып жатса арнайы жібірейік деп уәде бердік
Міне, шет елдік әріптестеріміздің ғалым ретінде академик Я
Әубәкіровке берген бағасы.
Ғұлама ғалым, абзал азамат 1950 жылдардың ортасынан бастап өмірінің соңғы күніне шейін шәкірт тәрбиелеумен өтті
Алғашқы кезде Қазақ мемлекеттік университетінде ассистент, аға мұғалім, доцент қызметтерін атқарды
1963 жылы жаңадан аталған Алматы Халық шаруашылығы  институтының саяси экономия кафедрасының меңгерушісі, ал 1967 жылы оқу ісі бойынша проректоры болып тағайындалды
Сөйтіп осы ұжымның негізін қалаған азаматтардың бірі ретінде, оның өсіп өркендеуіне үлкен үлес қосты.
1972 жылы Яхия Әубәкірұлы Қазақ мемлекеттік университетінің проректоры қызметіне ауыстырылып, содан соңғы демі біткенше осы ұжымда қызмет атқарды
ҚазМУ-дың қарашаңырақ болып қалыптасу және оның экономика факультетінің өсу, даму тарихында академик Әубәкіровтың терең ізі бар.
Осы мезгіл ішінде ағамыздың алдынан тыңдаған шәкірттер өтті
Ол кісінің ғылыми жетекшілігімен, көмегімен жазылып, қорғалған докторлық және кандидаттық жұмыстардың саны жүзге жуықтап қалды
Бұл үлкен ғылыми ұжымның ғана қолынан келетін тірлік, ал ағамыз мұны бір өзі ғана атқарды
Көп жылдар бойы докторлық диссертация қорғау кеңесінің төрағасы болды.
Академик Я.Әубәкіровтың «шекпенінен шыққан» шәкірттерінің ішінде көптеген көрнекті қайраткерлер, ғалымдар – академиктер, министрлер, ректорлар бар
Мен де сол көптің бірімін
Ол кісі еш уақытта мен сендерді оқыттым, тәрбиеледім, өсірдім деп айтқан емес
Ұстаздығын міндет қылып, еңбегін пұлдаған жоқ
Бізді өзімен тең санайтын, сыйлайтын, құрметтейтін.
Бұл ағамыздың бір жағынан қарапайымдылығы мен кішіпейілдігі болса, екінші жағынан ғұламаның зиялылығы мен парасаттылығы еді.
Яхия Әубәкірұлы біздер үшін тек ұстаз ғана емес, аса ардақты асыл азамат еді
Ол кісі Қазақстанда экономика ғылымының негізін салып, еліміздің ғылыми мектебін қалыптастырған біздің алыптарымыздың көзін көрген, солармен араласқан, қызметтес болған адам
Атап айтқанда атақты С.Б
Бәйітов, Г.Ч.Чуланов, С.А.Нейттадт, И.М.Бровер, Ф.А.Жеребьятов, Т.Ш.Шаукенбаев, Т.Т.Төлебаев, М.Е.Бутин, В.Н.Пуриц, М.М.Розманов, Ш.Г.Надиров, Д.К
Кабдиев, В.Г.Мордовин сияқты ғалымдармен бірге еңбек еткен.
Солардың жақсы қасиеттерін бойына сіңірген, олардың ғылыми ерлігін, рухани байлығын, ілімін  кейінгі жастарға жеткізген ұлы Ұстаз еді
Ағамыз сол алғашқы қазақтың ғұлама экономист ғалымдары мен қазіргі жастар арасында «Алтын көпір» бола білді.
Я.Әубәкіров тек қана дәріс берген ұстаз емес, өзінің мағынасы өмір жолымен, ішкі рухани байлығымен, асыл адами қасиеттерімен, кішіпейілдігімен, еңбекқорлығымен, парасаттылығымен бәрімізге үлгі болған – Ұлы Тұлға
Тек қана экономистер емес, ғылым қуған барлық жастардың рухани көсемі, ақылшысы, тәрбиешісі, бапкері, қамқоршысы бола білді.
Ағамыздың адами қасиеттері де ерекше еді
Жарқын-жайдары мінезі, тазалығы, адалдығы, сабырлы-салмақты сөздері төңірегіндегі жандардың бәрін өзіне тартып тұратын
20 жылға жуық проректор, 30 жылдан аса кафедра меңгерушісі болды
Осы мезгіл ішінде еш уақытта төңірегіне биліктің биігінен қараған емес
Барлық жанға адами тұрғыдан, үлкен адамгершілікпен, түсінікпен қарайтын
Биік лауазым иелерінің арасында бұл сирек кездесетін құбылыс
Ұлықтарға бас иіп тұлғымайтын, өзінен кішілерге шіренбейтін
Бәрінің көңілін табуға тырысатын
Ешкімге ешуақытта дауыс көтермейтін
Ең қиын-қыстау жерлердің өзінен жол тауып, абыроймен шығатын.
Академик Я.Әубәкіров білім саласын жетілдіруге де көп күш жұмсады
Жоғары білім беру жүйесінің көптеген өзекті мәселелерін талдап, өз пікірін айтты, даму жолдарын көрсетті
Барлық экономика мамандықтарына, әсіресе «экономикалық теория» мамандығына үлкен қамқорлықпен қарайтын
Ұзақ жылдар бойы осы мамандықтың жетіліп қалыптасуына орасан зор еңбек етті, аты шартарапқа жайылған ғылыми мектеп қалыптастырды
Осы бағыттың бірден-бір көшбасшысы болды.
Өкінішке орай, соңғы жылдары «Экономикалық теория» мамандығы жоғары білім мамандықтары тізімінен түсіп қалып, ғалым ағамызды қатты алаңдатты
Ол кісі білім министрлігіне, басқа да билік орындарына бірнеше мәрте осы мамандықты қайта ашу жөнінде ұсыныстар жолдады
Ғылыми форумдарда сөйлеген сөздерінде, баспасөз беттерінде жарияланған мақаларында іргелі теорияны меңгерген экономист мамандықтардың өте қажет екенін толығымен дәлелдеді
Әрине, академик ағамыздың бұл ұсынысы өте орынды әрі маңызды еді
Экономикалық теория бойынша мамандар көп заманнан бері дайындалып келген, қазір де дайындалуы керек.
Яхия Әубәкірұлы өзінің ғұламалылығын танытып ғылым мен білімге тең қараған, екеуіне бірдей тер төккен ғалым
Шын мәнінде ғылым мен білім егіз, құстың қос қанаты секілді
Білімсіз ғылым жоқ, ғылымсыз білім дамымайды
Білім өркениеттің ірге тасы болса, ғылым соның үстіне тұрғызылған сәулетті ғимараты
Яхия ағамыз осыны терең түсіне білді.
Жалпы Я.Әубәкіровтың ұстаздық өмірі де, ғалымдық өмірі өте бай әрі мазмұнды
Бұл жөнінде ол кісіні бақытты адам деп айтуға болады
Бірақ бұл ол кісінің жолында қиыншылық, ауыртпалық болған жоқ деген сөз емес
Болғанда қандай, дегенмен соның бәрін өзінің ақыл-ойымен, азаматтық арымен, еңбекқорлығымен жеңіп шығып отырды
Ғылымның азапты жолын ауыздықтап, оның шұғылалы шыңына шыққан ғалым ғана бақытты
Міне ұстаз ағамыз осындай бақыттың иесі.
Ағамыздың өміріндегі тағы бір тиянақты тұғыры өзінің отбасы болатын
Әубәкіровтар жанұясы бақ пен берекенің, ырыс пен ынтымақтың , жылы уақ пен жақсылықтың ордасы еді
Ол кісі осы ордаға бас ие, қамқоршы бола білді
Сүйікті жар, сүйкімді әке, аяулы ата болды
Жеңгеміз Мәрзия Нұрмағамбетқызы үлкен ғалым, ұлағатты ұстаз ағамыздың ақылшысы, жанашыры, қамқоршысы, берекелі дастарқанның иесі, қасиетті шаңырақтың киесі болды
Ағамыз екеуі алтындай ұл-қыздар, немерелер өсіріп тәрбиеледі.
Тұңғыштары Жәния аса талантты өнер иесі, халқымыздың атын шығарып, елімізді әлемге танытқан қайраткер, консерватория сияқты ұлттық жоғары оқу орнының ректоры.
Жанар Яхияқызы көпке танымал экономист ғалым, ғылым докторы, профессор, университеттің кафедра меңгерушісі
Әкесінің жолын қуып, экономикалық теория мәселелерін тереңдетіп зерттеп жүр, көптеген іргелі ғылыми еңбектері бар.
Ұлдары Қанат айтулы азамат болып өсті, ғылым кандидаты, кәсіпкер
ата-ананың аттарын ардақтап, абыроймен алып жүр.
Яхия ағамыз көптің адамы болған соң қоғамдық болмысын, қайраткерлік қасиетін көбірек айтып отырмыз
Сонымен қатар ол кісінің жеке адамдармен қарым-қатынасын, атап айтқанда біздің ара қатынасымызды айта кеткен де артық болмас.
Мен ағамызды 1955 жылдан бастап білем
Бізге, сол кездегі экономика факультеті студенттеріне Дүйсенхан Кабдиев ағамыз екеуі саяси экономия пәнінен семинар сабағын жүргізетін
Орыс тілін жетік білмейтін, ауылдан келген балаларға көп көмектесетін, қосымша сабақ өткізуден жалықпайтын.
1957 жылы бір топ студенттерді тың жерге (Ақмола облысы, Қорғалжын ауданы) астық жинауға алып барды
Сонда етене жақын араласып кеттік,  өте кішіпейіл, тіпті қарапайым екен
Өзінің студент кезінде көрген қиыншылықтарын айтып, бізге күш-қайрат беріп, жігерлендіріп отыратын
Студенттермен өзінің құрдасындай әзілдесіп, қалжыңдасып жүретін.
1963-1972 жылдары Алматы халық шаруашылығы институтында бірге қызмет атқардық
Мені өте жас кезімде факультет деканы етіп сайлағанда көптеген көмегін көрдім, ақылшым болды.
Институттың проректоры болып жүріп ол кісі маған үлкен қамқорлықпен қарады, талай қиналған кезімде шақырып алып ақылын айтып отыратын.
Біздің өте тығыз, мағыналы да мазмұнды да қатынасымыз 1991 жылы мен ҚазМУ-ге келгеннен бастап ол кісі өмірден озғанша жалғасты
ҚазМУ-ды басқару алғашқыда маған оңай түскен жоқ, біраз азаматтар менің келуіме тікелей қарсы болған екен
Солардың көбісін бері қаратқан Яхия ағамыз болды
Өйткені ол кісінің абыройы университет ұжымында өте жоғары еді
Кейін өздерінің де көздері жеткен болу керек бәрі дерлік менің жақтастарым, қолдаушыларым болып кетті.
Менің 60-қа толған мерейтойымды ұйымдастырып басқарған да өзі болды
Ал мен 70-ке келгенде өз тойындай қуанып, менің қасымда болды
Біраз газеттерге мен туралы мақала жазды, Экономика университетіне менімен еріп барып жылы-жылы құттықтау сөздерін айтты.
Ағамызды жеке мен ғана емес, отбасымның бәрі өте жақсы көретін, керемет сыйлайтын, қатты құрметтейтін
Өйткені ол кісінің өзі бәрімізді қадірлейтін
Көрген жерге менің ұлым Мараттың атын атап: «Менің үлкен досымның қалы қалай, қашан докторлық жұмысын қорғайды, оның асықтыру керек, уақытты жіберіп алмасын», – деп жүруші еді
Жұбайымды ерекше сыйлап қадірлейтін, қыздарымды, немерелерімді қайта-қайта сұрап, қал-жағдайларын білуге тырысатын
Міне туған ағамдай болып кеткен осындай абзал азаматты қалай құрметтесең де жарасады емес пе? Ал ол кісі өмірден өткен соң орнын сипап, жетімсіреп қалғанымыз да рас.
Яхия Әубәкірұлын еске ала отырып айтарымыз-ол кісінің аты-атағы да, болмысы да Ұмытылмайды
Өйткені артында бай мұрасы, терең іздері, игілікті істері қалды
Көп уақытқа дейін құндылықтарын жоймайтын том-том ғылыми еңбектері бар
Тәрбиелеп өсірген жүздеген – мыңдаған шәкірттері бар
Іздейтін, сұрайтын мұрагерлері бар артында.
Адам баласы жерленген жері емес, ұмытылған күні өледі –деген сөз бар
Сондықтан Яхия ағамыздың есімін ұмыттырмай, атын тарихта қалдыру үшін артында қалған азаматтары біраз шаруаныіске асыруы тиіс.
Я
Әубәкіров өзінің саналы өмірін негізінен Қазақ мемлекеттік университетінің қабырғасында өткізді, сондықтан біраз мәселер осы ұжымда шешілуі керек
Атап айтқанда, ол кісінің атын үлкен бір жақсы дәрісханаға, өзі ашып, көп жыл басқарған экономикалық теория каферасына берген абзал
Университет мұражайынан ол кісі туралы бір мүйіс ашылса дұрыс болар еді
Ғалымның жазған іргелі еңбектерін жинап құрастырып қайта бастыру керек
Ғылыми мұрасын зерттейтін шәкірттерді анықтап ғылыми еңбектер жазылса: мақалалар, кітаптар жарық көріп, кандидаттық, докторлық зерттеу жұмыстары жүргізілсе игі болар еді.
Жыл сайын экономика факультетінің ұйымдастыруымен өтетін «Әубәкіров оқуларын» заңдастыру қажет
«Яхиятану» тағылымын қалыптастырса да артық болмас еді
Өйткені бұл шараның тәрбиелік мәні өте зор болмақ
Экономика мамандығы бойынша оқитын үздік студенттерге, магистранттарға, докторанттарға Әубәкіров атындағы шәкірақы тағайындау керек.
Республика деңгейіндегі шешілетін мәселер де бар: Алматыда, Қарағандыда көшелерге, туған жерінде ауылға, мектептерге атын беру
Бұл мәселенің шешілуіне де әріптестері, университет басшылары белсенді түрде атсалысуға міндетті.
Жалпы халқымыздың адал перзенті, қазақ ғылымының мақтанышы, ғұлама ғалым, қайраткер, ұлағатты ұстаз Яхия Әубәкірұлы ағамыздың атын ардақтап, есімін есте қалдыру үшін артында қалған әріптестері мен шәкірттері қолдан келген барлық шараларды іске асырып, азаматтық парызын атқарғаны абзал болар еді.
Көпжасар НӘРІБАЕВ,
ҚР Ұлттық ғылым
Академиясының академигі
