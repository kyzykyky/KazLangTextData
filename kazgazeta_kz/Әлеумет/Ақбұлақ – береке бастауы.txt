Қазақстан Республикасының Экономикалық даму және сауда министрлігі Экономика саласын  дамыту  департаментінің директоры Бақыт Қалмырзаұлы Жақсыбаевпен сұхбат
– Бақыт Қалмырзаұлы, өзіңізге белгілі, Елбасы халықты таза ауызсумен қамтамасыз етудің жаңа бағдарламасын жасауды сіздердің министрлікке тап­сырған болатын
Осы бағдарлама туралы жақсы жаңалықтарыңызбен бө­ліссеңіз…
– Иә, Мемлекет басшысының «Болашақты бірге қалаймыз» атты биылғы жылғы халыққа жолдаған Жолдауын жүзеге асыру барысында біздің министрлік алдына еліміздің тұр­ғындарын таза ауызсумен қамтама­сыз ету үшін жаңа Бағдарлама әзірлеу міндеттелген
Осыған орай қазіргі ахуалды жан-жақты зерттей келе, өз қызығушылығын білдірген мемлекеттік мекемелер және халықаралық институттармен бірлесіп, жаңа Бағдарламаны мемлекеттік-жеке әріптестік негізде қолға алу жөнінде шешім қабылдадық
«Ақбұлақ» деп аталған бұл бағдарламада ел тұрғындарын тек сумен қамтамасыз ету ғана емес, су бұру мәселелері де көрініс тапқан
Су секторы жобасының қазақстандық үлгісі мен жобалаудың сапасын жетілдіру және молайту бөлігінің мәселелері де осы бағдарламада қа­ралды.
– Мемлекеттік-жеке әріптестік негізде қолға алған жұмыстар жөнінде толығырақ айтып өтсеңіз.
– Су арналарының қызметі эко­номикалық ынтаның жоғалуынан сумен жабдықтау қызметі өндірісін құлдыратып, негізгі қорлардың көп бөлігі бәсекелестіктің дамымауы, кәсіпорын жұмысының тиімсіздігі, энергия көзі, су және басқа да қорлардың шығынға ұшырауына әкеп соғып отырғанын білесіз
Тек қана қалалардың сумен жабдықтау және су бұру жүйелерін жылда қайта жаңғыртып әрі жетілдіріп отыру үшін жыл сайын республикалық бюджеттен 25 миллиард теңге бөлінетіндігіне қарамастан, толығымен қалалық жүйелердің шығыны мен су секторын құру шығындары жоғары деңгейде қалып отыр.
Бұл жағдайда, сарапшылардың есептеуінше, тек қана сумен қамтамасыз ету және су бұру жүйесін қайта жабдықтау, еліміздегі 86 қаланың (26 ірі және 60 шағын) су құбырлары мен кәріздерін қайта салу 515,6 миллиард теңгеге бағаланды
Мұндай көлемдегі инвестиция тек бюджет салымдарымен қамтамасыз етілмейтіні анық
Ол су секторы халықаралық қаржы институттарынан ішкі инвестицияны жұмылдыру үшін жағдай жасауды талап етсе, даму жолында тәжірибелі жеке инвесторлармен әріптестік қарым-қатынас орнатуы шарт
Осы орайда Бағдарлама аясындағы қызметтің ең бір негізгісі сумен қамсыздандыру және су бұру секторына инвестициялық сұранысты қалыптастыру болмақ
Сондықтан мемлекеттік-жеке әріптестік негізде қалалық су арналарын кезең-кезеңімен ауыстыру мақсатында еліміздің ірі қалаларында орналасқан 26 кәсіп­орынның ішінен халқының саны елу мыңнан асатын, су арналарының заңдық ұйымдастырушылық негізі бар, техникалық жағдайы 60 пайызға дейін тозған, су арналарының қаржылық жағ­дайы нық, орта және ұзақ мерзімді та­рифтері бар, дербес құралдар есебін пайыздық қамтуы орта есеппен 66 па­йызды құрайтын өлшемдері ескерілген 20 кәсіпорын іріктеліп алынды
Бұнан өзге қалалық су арналарын кезең-кезеңімен мемлекеттік-жеке әріптестік негізде ауыстыру екі кезеңге жоспарланып отыр.
– Сөз арасында өзіңіз су секторы жобасының қазақстандық үлгісі мен жобалаудың сапасын жетілдіру мәселесі Бағдарламада қаралғанын айтып өттіңіз
Бұл қалай жүзеге асырылмақ?
– 2011- 2013 жылдар аралығында бюджетті үнемдеу және жобалау мен құрылыстың мерзімін тоқтату мақсатында ғылым мен техниканың алдыңғы қатарлы жетістіктерінің негізінде сумен қамтамасыз ету мен су бұрудағы типтік жобалардың тізімін қайта жасау Бағдарламада қарастырылған
Бұл сумен қамтамасыз ету мен су бұру нысаны құрылысының нәтижесі мен сапасын көтеруге ықпал етеді
Мұнымен қоса типтік жобаларда түгелдей отандық кәсіпорындардың өнімдерінің қолданылуы басты назарда болады
Осы мақсатта Индустрия және жаңа технологиялар министрлігі мен Экономикалық даму және сауда министрлігі арасында маңызды өндіріске сараптама жасалады және елдің индустриалдық бағдарламасы негізінде Қазақстанда белгілі бір мақсатта технология мен жабдықтар өндіре алатын жобалар айқындалады.
– Бұл бағдарлама жүзеге асқан жағдайда қандай нәтижеге қол жеткіземіз деп ойлайсыз?
– Егер 2020 жылға дейін Бағ­дарлама­ны жүзеге асыра алсақ, ең алдымен, ауылдық жерлерде 80 па­йыз, қалалық жерде 100 пайыз орта­лықтандырылған сумен қам­тамасыз­ етуге қол жеткіземіз
Ал орта­лықтандырылған су бұруға су­мен қам­сыздандырылған елдімекендердің ар­асынан 20 пайыз ауылдық жер, 100 пайыз қала қол жеткізеді
Ағынды судың үлесі артып, тазаланған, тазалау жабдықтары арқылы жіберілген ағынды судың тұтас көлемі 64 пайыздан 100 пайызға дейін жоғарылайды
Сондай-ақ әр аудан орталығында сумен қамтамасыз ету және су бұру нысандарында маман­дандырылған эксплуатациялық мекемелер жұмыс істейтін болады
Жеке капита­лын енгізген су шаруашылығы кәсіпорын­дарының саны 2015 жылға қарай 20 бірлікке жетуі мүмкін
Ал сумен қамтамасыз ету және су бұру жобаларын іске асырғанда отандық технологиялар мен өнімдерді пайдалану үлесі 60 пайызға жоғарылайтын болады.
Сұхбатты әзірлеген
Бейбітгүл Әбдіғаппарқызы
