Көкіректі кернеген ашу мен ыза көмейге келді де кептеліп тұрып қалды
Ып-ыстық өксік кеңірдекті күйдіріп бара жатыр
Көзімнің алды тұманданып, атасынан бір-ақ қайрып тұрып бара жатқанымды білемін
Сосын тар бөлмеге сыймай далаға тұра жүгірдім. 
Жалған-ай, дүм-дүниенің алдында дәл осылай абыройсыздыққа тап болатын жағдайымыз бар ма еді?! Айтыңызшы
Бес қаруын сайлап, ауыз-мұрнын майлап жіберген 11 жігіт жерге қаратты
Қарадай жер болдық
Әншейінде «бокстан әлемдегі үшінші державамыз» дегенде екпінімізден түйе шайқалады
Кәні, үшінші державалық?! О, дарақылық, сен бізді ұшпаққа шығармайсың!
Менің намысым тапталды
Анығында, таптатқызды
Аппенин түбегіне былғары қолғап шеберлерін үкілеп аттандырып едік
Әлем чемпионатына
Ә дегеннен жігіттер қоғадай жапырылып, бірінен соң бірі жеңіліп бастағанда көкіректегі соқыр үміт маздап жатты

«Қайран біздің жігіттер арды ойлаған» деп ыңылдап ән айтқың келеді
Қайдан?! Айта алмайсың
Тілің бұралып, көзің қарауытып, ашудың ырқына көне бересің
Ашуға берілмейтін ауруың бар ма, 11 жігіттің бірде-біреуі ақтық сыннан көріне алмаса
Ақтық сынды армандамаған күннің өзінде ширек финалға жете алмай біразының «желкесі қиылған» жоқ па? Ұрыс алаңында сарбаздарыңның кезек-кезегімен жекпе-жектен жеңіліп жатқанын көргенде ішің ұлиды
Діңкең құриды.
Рас, Миланға барған жіттігердің барлығы жас
Сәпиев, Әбутәліповтен басқасын бокс жанкүйерлерінің өзі жыға танымайды
Осыған дейін ел намысын қорғап келген жігіттердің кейбіреуі әкім боп, кейбіреуі федерацияға жауапты қызметке кетті
Ал оларды жастар алмастырды
Жастардың шеберлігі шыңға жетпегенін, олардың дүбірлі жарыс алдында қобалжығанын, аттарынан ат үркетін қарсыластарының алдында өздерін бейкүнә сезінгенін, бәрін-бәрін түсінеміз
Қай салада болмасын, ұрпақ ауысқанда тоқыраудың болатыны да анық
Біздің бокс осындай тоқырауды бастан кешіп отыр
Оны да ұғынамыз
Бірақ бойды елдік намыс буып барады.
Талантты жастар жоқ емес еді ғой
Бар
Бапкерлердің соларды көзге ілмей, назарға алмағаны жанға батады
Қазақтың аналары Бекзаттай ұлдарды тумай жатқан жоқ
Осыдан бұрынғы әлем біріншілігіне Шынәлиев аттанғанда одан ешкім жеңіс күткен жоқ
Сол Еркебұлан жас болса да, әлемнің қоласын қоржынға салып оралған жоқ па? Неге сондай талантты жігіттерді жібермейді біріншілікке? Әлде, кейбіреулер үшін Қазақстанның осылай бетімен жер басқаны тиімді ме? Сәттібай мен Сыбаев қана сенім үддесінен шықты деуге болады
Дегенмен Олажасқа әлі де шеберлігін шыңдап, жаттығуды үдете беруі керектігін байқадық
Бір байқағанымыз, біздің жігіттер ашық айқасқа түседі
Қорғаныс деген атымен жоқ
Екпіндеп, еліріп алға ұмтылады, тас-түйін қорғанысқа иек артқан қарсыласы оны соққымен қарсы алып, қалпақпен ұрып алады
Бұл қазіргі боксшылардың қай-қайсысына да тән құбылыс
Құдай-ау, жұрттың бәрі Артаев емес қой
Бақтияр қорғаныссыз жұдырықтасса да, артық соққы дарытпайды ғой өзіне.
Рүстем Сыбавтың да тәжірибесі аз екен
Оны анық байқадық
Жеңіске деген жігері, ел намысын таптақызбаймын деген өршілдігі, жанкештілігі, әлемдік бокс аренасынан өзінің орнын табуға ұмтылу қуантады
Бірақ шешуші сәтте оның да шеберлігі шыңдалмағаны көзге ұрды да тұрды.
Он жігіт қолғаптарын иығына іліп, шаршы алаңның шетіне шығып қалғанда бүткіл қазақтың аманаты Серік Сәпиевтің иығына артылды
Қазақы кеңқолтық мінезге салып «Серік үш дүркін әлем чемпионы болса, он жігіттің жеңілісі жарамызды жазар» деп күбірледік іштей
Бірақ Серік Замковойдың кілтін таба алмады
Тапқаныңыз не, «құлыпқа» кілтті салып үлгермеді ғой
Бірінші раундтың өзінде орыстың оғланы оқ бойы озып кетті
Жүрегіміз су ете қалған
Бірақ бүкіл қазақ өзін сабырға шақырып, теледидарға телміруден танбады
Мүмкін емес, Сәпиев чемпион болуға мінетті деген сенім тұрды әр жүректе
Екінші раундта есепті қысқарта түскенде, жүректегі сенім нығая түскен
Амал қанша, Серік сол күйінде жеңіске жете алмады
Сол сәтте ғой тар үй түгілі, кең кеңістікке сыймай Алматының сыртына шығып кеткеніміз…
11 жігіттің еншісіне бір ғана қола бұйырыпты
Өзімізден бір саты төмен санайтын өзбек боксы 1 алтын, 1 күміс, 1 қола иеленіп қайтты Миланнан
Жә, өзбек ағайынның боксы сорлы емес
Ислам-аканың бокс пен футболға ақшаны аямай төгіп, осы спорттың түрлерін елінде барынша дамытып жатқанын біз де білеміз
Ал моңғолдарды қайтеміз? Аппенин түбегінен Шыңғысханның ұрпақтары 1 алтын, 1 күміс жүлдемен оралды
Айналайын-ау, осыдан кейін жүрегің қанжыламай қайтеді?!
Осындайда түрлі ойдың жетегінде кетеді екенсің
Қайран, қазақ, құшағың неткен қатты еді?! Маңдайға біткен ұлдарыңды ойланбай оққа байлап жібересің ғой
Неге бұлай дейміз? Құдай біледі дейік, бірақ, осы біріншілікке кеше ғана Қарағандының түбінде оққа ұшқан Ермек Серіков барғанда, сөзсіз жеңіспен оралар еді
Ермек ерді де маңдаймызға сыйғызбай жібердік-ау

57 келі
Бекзада, Бекзатым-ай
Орның опырайып көрініп тұрды ғой
Осы салмақта өзге елдің ұландары атой салып жүргенде менің көзіме жас келді
57 келі салмақтағы бағымыз басқаға ауып кетті
Бекзат Олимпиадада жеңіске жеткеннен кейін маған осы салмақ қазақтың меншігі сияқтанып көрінетін
Амал қайсы, Бекзат кетті, бақ та тайды.
Мәселені қабырғасынан қоймаса болмайды
Қазақстанның бокс федерациясын басқарып отырғандар ойланатын, алды-артын бажайлайтын, жұртқа есеп беретін кезге келді
Не бас бапкерден бастап ауыстыру керек, не құраманы талантты жігіттермен жасақтау қажет
Ашығын айтыңызшы, Буданбеков бас бапкер болғалы маңдайымыз жарқырап көрді ме? Әрине, жоқ дей алмаймыз
Бірақ тұмсығымыз тасқа тиген тұсымыз көп
Афиныда Бақтияр, Бейжіңде Бақыт елдің намысын аман алып қалды
Қос Олимпиадан да қазаққа жалғыз алтыннан бұйырды
Өткен біріншілікте Сәпиев қана алтынға қол созды
Ал бұл жолы… тілімізді тістегеннен басқа қайран жоқ… Қазақ боксы құлдырап бара жатыр.
Футболшылар 6:0 есебімен жеңілгенде, сырттан әкелген палуандарымыздың жауырыны жер иіскегенде, сұрмергендер нысанаға дөп тигізе алмай дал болып жатқанда, желаяқтар тақыр жерде сүрініп қалғанда «е, біздің боксымыз бар ғой» дейтін едік
Енді не дейміз? Неміз қалды? Кімге арқа сүйейміз? Кімнен пана табамыз? Намыс туын кімнің қолына ұстатамыз? Жеткен жеріміз осы ма?
Мақтанбаса жегені бойына сіңбейтін ел едік
Мақтанатын да түк қалмады
Ай, дүние-ай, мұны да қазаққа көп көргенің бе?..
Ержан БАЙТІЛЕС
