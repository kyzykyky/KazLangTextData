Күні кеше ғана өз тәуелсіздігімізді алып, әлем таныған елге айналғанымызға қазір тарих куә
Әрине, алпауыт мемлекеттен босап шығып, дербес жолымызды таңдау оңай болмады
Ел басындағы тұлғалардың көрегендігі, дұрыс шешім қабылдауы арқасында осындай дәрежеге жеттік.
2011 жылғы Қысқы Азия ойындарын Қазақстан жерінде өткізгелі отырмыз
Биыл дүниежүзілік алдыңғы қатарлы елдердің шешімімен ЕҚЫҰ-ға төрелік етудеміз
Ол дегеніміз осындай көпұлтты мемлекеттің бейбітшілік жолмен дамып келе жатқандығын дүние елдерінің мойындағаны, сенім артқаны.
Көп уақыттан бері, яғни тәуелсіздігімізді алған шақтан бастап, мені бір сұрақ қатты толғандырады
Бұл сұрақ талай адамның көкейінде жүр деп ойлаймын
Мүмкін үлкен орындарда қаралған да шығар?
Әлем таныған елге айналған Қазақстан мемлекетін, оның халқы қазақтарды неліктен орыс баламасында «Казахстан», «казах» деп жазып жүрміз
Қай ережеге сүйенеміз? Өз тарапымнан  талай орыс тілі мамандарымен сөйлестім, ешкім мардымды дәйектеме бере алмады
Біреулері Дон казактарымен шатастырмас үшін десе, екінші біреулерінде «стан» жалғанғанда «с» дыбысы қатаң болғандықтан, «х» жазылады деді.
Ал менің ойымша:
Бірінші, Дон казактары-казаки (соңғы и әрпіне екпін түседі), казақ сөзі жазуда-казак (екпін екінші буынға түседі)
Осылай болуға тиіс деп ойлаймын.
Екінші, «Казахстан» сөзі  «с» әрпін негізге ала отырып, «х» әрпіне айналса, «казах» сөзі неге негізделген?
Үшіншіден, шет ел адамдарының «Қазақстан» деген сөзді қалай айтарына да көңіл қойдым, ешқайсысы  «х» дыбысын айтпай-ақ екі әріпті бірдей «Казакстан» дейді екен.
Сондай-ақ, қазір Қазақстан сөзі ағылшын тілінде де екі түрлі жазылып жүр
Бірі « Kazakhstan» дейді
Ал екіншісі «Kazakstan» деп жазады
Бұдан бөлек түрік ағайындар біздің елді «Kazakistan» деп жазғанын көрдік
Міне, бір әріптің кесірінен елдің аты әлденеше түрде жазылады
Сондықтан мұны бір ізге түсіру керек.
Ал егер осылай қала берсе, болашақ ұрпақ алдында ұятты болып қалуымыз кәдік.
Г.Исина
