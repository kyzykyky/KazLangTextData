«Нанды басып құранды алуға болмайды, құранды басып нанды алуға болады»… Бұл сөз, бәлкім, сонау қазақ қынадай қырылған заманда пайда болған шығар
Ол кезде қазақ аштық пен қызыл террордан қырылса, бүгін –деградацияға апаратын мақсатты жаһандану туғызып отырған идеологиялық диверсияның құрбаны болып жатқаны хақ
Құдірет бізді адам етіп жаратып, рух, ұят, ар-намыс, иман деген жоғары қасиеттерді сыйға тартқан
Біз сияқты жаны бар, қаны бар болғанымен, ол бұл қасиеттерді айуандарға бермегені – аксиома
 Тағдырдың құлы болмасын деп Алла адам баласына ақыл-ес, сана-парасат арқылы таңдай алу қабілетін де берген
Сондықтан ерік-жігері бар жан нанды құранды баспай-ақ алады
Алайда жаһандану деген жаналғыш жан дүниеңді жаншып, тынысыңды тарылтып, уысында уатып бара жатқанда кімге кінә артқандайсың деп тағы ойлайсың
Жүрек тоқтата алмай, жан-жағыңа жанұшыра қарайсың, қарманасың… Маңдайымызға мұсылман болып туылу жазылса, қасиетті кітабымыз Құран бойынша жүріп-тұру міндеттелген болса, Алланы абсолют деп қабылдасақ, жаһанданудың жетегінде кетуге хақымыз жоқ болар
Бәлкім, бұл фәни дүние – сынақ полигоны шығар
Шекспир айтқандай: «Өмір – театр, адамдар – актерлер»
Қазір режиссер нанды тек құранды басқандарға ғана беретін күн туып тұр
Санадан ажыратылған спектаклдер сахналанып, санасы кемшін кейіпкерлер насихатталып жатыр
Залды қараңғылық басып тұр
Осы қараңғылықта авторларының жүрегінде шырақ боп тұрған Иманнан жарық пен жылу алған шығармалар көзге бірден түседі
Олардың нұры сөнуге айналған үміттің отын қайта жағып, тіліміз, дініміз, салт-дәстүріміз, ұлттық ерекшеліктеріміз қайта салтанат құратын жарқын болашақтан күдер үзбеуге шақырады.
Бүгін бір реті келіп, осындай шырақ-дүниелердің бірі қолға түскен-ді
«Сүзгенің соңғы күндері», «Бір махаббат баяны» атты екі томдық шығармалар топтамасының соңғы бетін жапқанда – қазақ әдебиетіндегі сонау Гүлбаршын, Ақжүністерден бертіндегі Әйгерім, Ұлпандардың қасына Сүзге ханым мен Марғуа бастаған іргелі топ келіп қосылған екен дедік
Бұл топ қазақ әдебиетіндегі әйелдер галереясын жан-жақты толықтыра, ажарландыра түскен, ал кейбір образдардың («Бәкене қыз») түнекті тілген найзағайдай жарқ етіп, жұмбақтана қалатын қайтерсің
Қазақтың «қыз қылығымен» дегені, бәлкім, осындайлардан қалған болар.
«Сүзгенің соңғы күндері» мен «Бір махаббат баяны» шығармаларымен толық танысқаныңда – олардың тамыры тереңге кеткен көркемдік-идеялық концепцияға құрылғанын байқайсың
Автор (Шәрбану Бейсенова) әртүрлі және әрқилы оқиғалардың, құбылыстардың заңды байланыстарын дәл көріп, адам өмірінің қозғаушы күшін өз позициясынан ашып, әлеуметтік құбылыстардың ортақ негіздерін зерттеген.
Аталған шығармалардың бас кейіпкерлері сюжеттің даму барысымен бірге алғашқыдағы типтік униформадан шыға бастайды
Олардың тұлғалық ерекшеліктері бірте-бірте бедерленеді
Мысалы, жап-жас Сүзге ханымның үлкен Ордадан қаймықпай, өзіне жеке сарай салдыра алуы
Оның ханның басқа алты әйелінен ерекшеленуі де осы жерден бастау алады
Сырт көзге «сарай салдырыпты» деп айта салу әсте оңай
Жас ханымды мұндай қам-қарекетке әкелген жағдайлар, әрине, өз алдына бір төбе
Автор бәрін тәптіштеп, ежіктеп айтпағанымен, «қақсал ханымдардың» қырдың еркін қызы Сүзгені әу бастан ықтырып, бас көтере алмайтындай етіп тұқыртып алғысы келгендері белгілі болды
Кіші ханым ұсақ-түйек мінез көрсетпей, олармен қырылысып жатпай, құрған қақпандарын айналып өтіп, абыройына дақ түсірмей, үлкен ордадан кете алуы – оның ақыл-парасатының бір көрінісі
Қызметшілікте жүрген әйелмен тез арада тіл табысып, оны өзіне тілектес адамға айналдыра алуы – шынайы адамгершілігінің, кішіпейілдігінің жемісі екендігінің басы ашық
Бас кейіпкердің жан дүниесінде өтіп жатқан сезім арпалыстарын жеткізу үшін автор ситуацияға сол персонаждың көзімен қарайды, сол кейіпкермен бірге эмоциялық толқыныстарға түседі.
Жалпы Ш
Бейсенова өз шығармашылығының алтын діңгегі етіп қазақ әйелінің бейнесін көтергені белгілі
Оның туындылардағы бұл тұлға өзінің жан-жақтылығымен, толықтығымен, сонымен қатар оның ажарындағы, түр-тұлғасындағы ерекшеліктерін қоса саралауымен адамды бірден өзіне баурап әкетеді
Жазушы негізінен қазақ әйелінің жан дүниесінің тереңдігін, нәзіктігін суреттеп, ішкі қасиеттерінің астарын ашады
Ғасырлар бойы қалыптасқан, қанымызға сінген менталитетіміз қазақ қыздарын қатаң да қатал рухани тәртіпті ұстағандықтан болар, Ш.Бейсенованың әйел кейіпкерлері бұлт болып түйілмейді, найзағай болып атылмайды, шыңға шыққанымен, құздан құламайды – трагизм, сентементализм деген екі жүзді қылышқа арандамай, маятник тәрізді үнемі тепе-теңдікті ұстаған біркелкі қозғалыста болады
Бірақ дәл осы шығармалар қазақ әйелінің күнделікті күйкі тірлігін, от-басы, ошақ-қасын, қазан-аяғын поэтикалық дәрежеге көтерген
Қазақ шаңырағының алтын қазығы әйел екендігін, сондықтан бұл шаңырақ қандай жағдайда болсын шайқалмайтындығының сырын ашып көрсеткен
Осыдан бірнеше ғасыр бұрын өмір сүрген Сүзге ханымнан бүгінгі күнгі замандасымыз Марғуаның адами болмыстарында, өмірге көзқарастарында, айналаны қабылдауларында ешқандай айырмашылық жоқ екендігін, қазақ әйелінің рухы азып-тозбай, уақыт сынынан абыроймен өтіп, болаттай берік, гүлдей нәзік қалпын сақтап қалғанын суреттейді
Автор олардың сезім әсерлерін, көңіл-күйлерін, күйініш-сүйініштерін тікелей суреттемей, болған жағдайларды кейіпкерлердің жоғарыда айта кеткеніміздей, іс-әрекеттері арқылы баяндаған
Екі бейненің де ұлттық сипат бедері анық ашылған
Тағы бір назар аударарлық нәрсе – автор олардың көркемдік, эстетикалық талғамдары да зор екендігіне көңіл бөлген
Мысалы, табиғат сұлулығы, туған жердің жүрекке ыстық келетіндігі туралы оларды толғандыратын суреттер әр жерде қылаң беріп, кейіпкердің жан дүниесін толықтырып отырады.
Туған жер табиғатынан алынған пейзаждар жазушының хикаяттарынан басқа әңгімелерінде де кездеседі
«Тылсым», «Туған жердің түтіні», «Мақтақыз», «Бәкене қыз» туындыларының кейіпкер қыздары да осындай байқағыштықтарымен көзге түседі
Шәрбану әңгімелерінің мотивтері негізінен кейіпкердің мінез-құлқын, болмыс-бітімін ашуға бағытталған
Персонаждың типтік болмысын толық дәрежеде бедерлеу үшін жазушы бізді кейіпкер тап болған жағдайдың үстінен түсіреді де, оның сол кезеңдегі іс-әрекетін бақылатады, дәл осы іс-әрекетке апарған ойларын естіртіп, сырларын ақтартады
«Бәкене қыздағы» сәндене керіліп, бипаз қимылдаған Сайран алғашында тоқмейіл, тәкаппар, ой өрісі белгілі бір шеңбермен шектелген  тоғышар жан болып  көрінген.
Алайда, тосыннан болған күтпеген бір жағдай екеуінің де сыртқы пердесін ұшырып жіберіп, олардың өздеріне тән нағыз адами болмыстарын алдымызға жайып салады
Жаңа ғана Сайранның орнын тартып алған, мұрны пысылдаған, дөрекі, сезімсіз көрінген бәкене қыз автобустан нарт қызыл алмаларды өзін күтіп жүрген бауырларына лақтырып-лақтырып жіберді
Осы көріністен Сайранның жүрегі бүріп, тоқтап қалып, біраз уақыттан соң барып жазылады
Жылдардың салмағынан қорғанып киген жүректің сауытын бәкене қыздың қылығы күл-талқан етеді
Осы мезетте Сайранның бетіндегі пенделік пердесінің қағылған шаңдай сыпырылып түскенін, оның аржағында әлжуаз болғанымен, таза, адал жан иесі отырғанын көрдік
Бір сәтке ғана жарқ ете түскен философиялық ойлар да Сайран образын толықтыра түсті.
«Ақботадағы» Ақбота, «Күләйхан мен кемпірлердегі» Күләйхан образдары жиырмасыншы ғасырдағы қыздардың типтік жиынтығы десек қателеспейміз
Бұл шығармаларда да сол дәуірдегі қоғамдық өмірдің шындығы терең бейнеленіп, отырып қалған жоғары білімді қыздардың ішкі рухы, биік өресі қарапайым көрінгенмен көркем сезім әлемдері ашылған.
Шәрбану  шығармаларында сол туындының немесе белгілі бір кейіпкердің күллі болмысын ашатын және оларға қажетті тонус беретін детальдар жиі кездесіп тұрады
Мысалы, «Күләйхан мен кемпірлердегі» бір көзқарасты алып қарайықшы: «– Бетім-ау, әлгі он бес жыл дәсердей ғып оқытқан Күләнданың қызына ұқсап, әке-шешені жерге қаратып, көлденең көк аттының етегінен ұстап, тайып отырса қайтер едіңдер? Өзіміздің ауылға келгенін айтпайсың ба?!»
Көз алдынан бірден жиырмасыншы ғасырдың 70-80-ші жылдары өтеді, сол замандағы қоғам, қоғамдық психология және осы психологиядан туған «кәрі қыздар» мен олардың трагедиясы ашылады
Немесе «Туған үйдің түтіні» атты әңгімесіндегі мына жолдар: «Қолына алған бойда шайқап-шайқап жіберіп, дем алмастан сіміре бастады
Құмыра ортайғанда барып: «УҺ», – деп демін бір-ақ алды»
Байқасаңыз, ол сусынды шайқап алып, сосын ішкен жоқ
«Шайқап-шайқап жіберіп», дем алмастан сімірді
Бір сөз бір сөзді үстеп, құмыра ұстаған қолдар иесінің жойқын қара күштен кенде емес екендігін, осындай қимылдар жасауына қарағанда мінезінің де осал емес екендігін бірден аңғартады
 Жарқ ете түскен осы сурет кейіпкер болмысының негізгі сұлбасын салып үлгереді
Осындай детальдар мөлтек әңгімелерде де кездесіп, кейде бас арқауы болып тұрғанын да көруге болады: «Келіншек оның жүзінен дәл өзіндегідей қуаныш нышанын да, тым болмаса таңданысты да аңғармады
Күнде көріп жүргендей-ақ соншалықты самарқау, салқынқандылықты сезді
Суық жымиысынан-ақ: «Ә, сен бе едің? Қайдан жүрсің? Қайдан келдің?» –дегендей жаттанды сұрақты ғана оқығандай.» («Қайран көңіл»).
Байқасаңыз, осы бір-екі сөйлемнен тұратын детальдардың күш-қуаты көтерілген тақырыптың және туындының бүкіл астарын ашуға жетеді
Мысалы дамыған өркениетті елдер, тіпті қасымыздағы Ресей әлдеқашан «ауырып болып, айыққан» жағымпаздықтың, қарабайырлықтың «вирусы» қазақ қоғамын әлі жайлап жатқанынан осы кадрлар ақпарат береді
Диагноз қойып, сырқаттың бетін қайтармаса, ауру жазылмас
Жазушы қаламы хирургтің өткір скальпеліндей қоғамның ісініп, ірің тола бастаған тұсын көздеген
Жиырма бірінші ғасырдағы қазақ қоғамының көрінісін бірден танисың.
Шәрбанудың прозасы өтіп жатқан өмірдің өзі сияқты: бір суретті бір сурет алмастырып жатады
Бұл дүниелерде жалған идея, жалған образ кездеспейді
Жазушы қаламының объектісі – қазақ әйелінің жеке және әлеуметтік өмірін, сол ортаны, сол дәуірді талдап, талғап көрсету
Оның тілі шығарманың мазмұнымен, идеясымен, кейіпкердің ішкі қасиеттерімен  тығыз байланыстан туған
Мәселен тағы да «Туған үйдің түтініне» назар аударсақ: «Тұра бергенде белінің кілт ете түскенін мен де анық естідім
Ол белін біраз уқалай тұрып:
–  Әй, бұл қайтеді-ай! Көптен күрек ұстамағанға қағынып қалғанын қарай гөр
Сені ме, бәлем! – деп басындағы орамалын жұлып алып, белін қатты таңып байлады».
Автор өз ойын да, кейіпкердің болмысын да қысқа және нақты жеткізген
Анау-мынау кедергілерге қыңқ етпейтін қайсар, қылтың-сылтың ауруларды елең етпейтін төзімді әйел-ананың кесек тұлғасы көңіл экранын толтырып тұр
Оның отты көздері, тіпті жүзін енді шимайлай бастаған ұсақ әжімдеріне дейін анық көрінеді
Ананың әрбір қимылында от басының қамы, күйеуінің қамы, бала-шағасының қамы жатыр
Әңгіменің эпикалық баяндалуы да өткен күннен қалған бір естеліктің әдемілігін, жылылығын, оның енді ешқашан қайталанбастығын көрсетуге бағынған
Оның арасында, әрине, ностальгиялық сарын аңқып тұрған ән басталатын эпизодқа қалай тоқталмассың: «Біраз күлісіп, қалжыңдасып отырған соң, біреуі сызылтып ән бастайтын:
… Аспанда ай болмаса адасады-ай,
Көңілді көтермесе, кір басады-ай, ахау.
Кеудесі-ай жақсылардың алтын сандық-ай,
Сандықты кілт болмаса, кім ашады-ай, ахау.»
Ашылған «алтын сандық» кеудеден ағытылған саф сезімдердің буы бізді де шарпып өтті
Көкке көтерілген періште-көңілге бей-жай қарау мүмкін емес… Күллі әңгіме анаға деген сағыныш және құрмет сезімдерінен жаралғандай әсер қалдырады
Жазушының әрбір сөйлемі – оның сол кездегі көңіл күйінен және өмірге деген қалыптасқан көзқарасынан туғаны сезіледі.
Баяғыда Бунин: «Жазу үшін алдымен дыбысты тауып алу керек» – депті
Дыбысты табу дегеніміз – әрине, шығарманың басты әуенін табу
Шәрбану Бейсенова прозасының әуені оның кейіпкерлері сияқты ширақ, етек-жеңі жинақы, троптарға алаңдамайтын, лирикаға да онша беріле қоймайтын, кейде қатаң тәртіпті талап ететін тегеурінді ноталары бар, еркіндік пен өжеттіктің пафосы басты дауыс болып естілгенімен, меже бұзбайтын ақыл мен парасатқа бағынған.
Жазушының көркем шығармаларындағы тәрбиелік күш жайында баса айту біздің тікелей міндетімізге жатады деп ойлаймыз
Оның шығармаларындағы реалистік типтендіру – әлі оңы мен солын танымаған жастар үшін, құбылып, толқып, қай жағалауға тоқтауды таңдап жүргендер үшін сананы адастыруға бағытталған жаһандануға қарсы тұра алатын, үлкен сабақ бере алатын идеологиялық қарудың бір түрі
Бұл ойымыздың бір жарқын мысалы – «Марғуа» хикаяты
Марғуаның Мұқанмен қосылуын, қаладағы тірліктерін, оның оқыған ортаға тез үйреніп кетуін, сөйтіп жүріп балалы болуын – осының бәрі оған қанат бітіруін көріп, бақытына қуанамыз, эстетикалық тұрғыдан қанағаттанамыз
Ер-азаматының алдынан қия баспағанына, тіпті онымен Ресей асып кеткеніне куә боламыз
Күйеуі «халық жауы» атанып, ұсталып кеткенде жүнжіп кетпей, істеген тірліктеріне қайран қаламыз, балаларының қамын жеп, ұсақ саудадан бастап үлкен қара күшті талап ететін жұмыстарды да атқарған жігерлігіне, төзімділігіне, еңбекқорлығына бас иеміз, күйеуіне деген адалдығын, «бас кеспек болса да, тіл кеспек жоқ» деген өжеттігін сыйлаймыз
Көп жылдар бойы жалғыз жүріп үйреніп қалған әйелдің күйеуіне қайта қосылу эпизоды өте нәзік, мөлдір сурет екенін мойындаймыз, шынайылылығына сенеміз
Таразының бір басына балалары, бір басына күйеуі түскенде – түршігеміз.
Жазушы басына күн туған әйелді сол бір ауыр жағдайдан өз бетінше шығу үшін жасаған іс-әрекеттері арқылы көрсеткен
Қиындықтар оны жасыта алмағанын жыр еткен
Бұл шығарманы өміртанудың академиялық сабағы десек те қателеспейміз.
Автордың қаламына кейде тән мистикалық штрих туындының басында және аяғында қылаң беріп өтуі шығарманы хикаяттық реңге бояп, келбетіне ерекшелік берген
Суреткердің өзін толқытқан идеясы мен образдарын оқырманға жақын көрсеткісі келген ниеттің күштілігінен олардың арасында рухани байланыс орнағанын анық сезінеміз.
Сәуле НҰРЛЫҒАЯН
