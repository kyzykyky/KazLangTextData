Қанша жерден ұлттық сусынымыздан ажырап бара жатырмыз дегенмен қазақ елінде қымыз науқаны басталғаны шындық
Оған Алматы облысының әр жерінен бой көтерген ақшаңқан үйлер куә
Тіпті ұлттық дәстүрге үрке қарайтын «кафе», «ресторандар» да ас мәзіріне қымыз бен шұбатты ойып жазатын болыпты
Бұған «Барахолка» мен «Көк базардағы» көтерме саудагерлердің «кумыс», «шубатын» қосыңыз
Жалпы қазіргі күнде қымызды табу қиын емес
Тек бір нәрсе жетпей тұрғандай көрінеді
Ол – мемлекеттік қолдау
Ол – қымыздың «құнан», «дөненін» тұрақтандыратын сапалық стандарт
Ол – насихат.
Жақында Б.Момышұлы мен Шаляпин көшелерінің қилысынан «Іңкәр» деген үлкен «кафе» ашылды
«Кафе» деген аты болмаса тастан қаланғанымен қазақтың «алты қанат ақбоз үйіндей»
Олай дейтініміз «халал» стандартын қазық қылып алған
Бәрін қойып ондағы қымыз бен шұбатты айтсаңызшы
Бір күн іштік те әдетке айналдырдық
Тіпті газды сусын дегенге қарағың келмейді
Шөлдесең қымызды аңсайсың
Бірақ үнемі іше беруге қалта құрғыр көтермейді екен
Мен ғана емес, жалпы халық оның ем екендігін білді, сусын екендігін ұқты
Тек үлкен өндіріске айналдырып, қолжетімді сусынға айналдыру ғана қалған секілді қымыз бен шұбатты
Жалпы қымыз көбейді деген сөз: мал шаруашылығы дамыды, халықтың денсаулығы жақсарды, қазақ халқының тұрмыс деңгейі жоғарылады дегенмен бірдей
Оны талдап-таразылап берудің қажеті шамалы…
Тиіп-қашып жүріп, қымыз ішкіш болдық
Оны және таңдап ішеміз
Сөйтіп жүргенде «Саумал десең саумал, қымыз десең қымызды биені сауып жатқан жерінен алады екенсің» дегенді естіп, қызды-қыздымен журналистер күніне орай қымыз іздеп, Алматының іргесіндегі атынан айналайын «Сауыншы» деген ауылға бардық
Жатқан дала, шүйгін шөп
Бірақ үйір-үйір жылқыны, табын-табын сиырды, қора-қора қойды көрмейсің
Қорасына қамап отырған шығар деп бір үйге бас сұқтық
Қазақтың кәдуелгі қонақжайлығымен қуана қарсы алған отағасы киіз үйге кіргізіп, сары қымызын сапырды
Сілтеп отырмыз
Іздегенге сұраған дегендей үй иесі Қуандық Әділбекұлы газет-журналды қалтырмай оқитын, көпті көрген, ұзақ жыл жылқышы болған кісі екен.
– Мен өзім Жамбыл облысынан, Меркіденмін
Былтыр осында көшіп келгенбіз
Көз ашқалы жылқының ішінде келе жатқан адаммын
Кеңес өкіметі кезінде «план» саудық қой
Меркі ауданының «Болшевик» колхозында 2000-дай жылқы, 4000-ға жуық сиыр, 50000 тұяқ қой болды
Сусамыр деген жайлауда қырық бие байладық
Біздің жұмыс қымыз дайындап, келген машинаға тиеп беру ғана болды
Әр түрлі мамандар жұмыс жасадық
Ол кездегі өндірістің өркендеуіне, ауданның дамып көркеюіне 1981-1989 жылдары бастық болған Жұмахан Абдуллаев деген жігіттің көп еңбегі сіңді
 Бірақ Кеңес одағы ыдыраған соң барлығының берекесі кете бастады…
Былтыр базардан үш бие сатып алғанмын
Оларды желтоқсаннан жақын күнге дейін үзбей саудым
Екеуі суалып кетті
Қазір біреуін сауып отырмын
Қымыз таза болған соң халқтың сұранысында айтар жоқ
Тек сауын таппай отырмыз
Бүгін базарға барып келдім
Биенің бағасы түспепті
200 000 теңге екен
Тіпті сатылатын бие жоқтың қасы
Қанша дегенмен халық қымызға бет бұрды емес пе? Қымызды емге ішетін болды
Ауылда – Меркіде 3-4 бием бар
Бірақ тауда бағылған мал жерсінбейді екен
Қолда ақша болып, бие сатып алсам, бір жылда-ақ өзін ақтайтын еді… Қазіргі сұраныс солай
Шіркін, Жетісу жері түгін тартсаң майы шығатын жер жаннаты  ғой
Бірақ соған өсіріп, өркендететін малдың жоқтығы қолбайлау
Әкімдер мемлекет тарапынан несие түрінде қаржы бөлсе бір жылда қайтаруға мүмкіндігіміз әбден жетеді
Тек соған қол жетпей отыр, – дейді Қуандық ақсақал ағынан ақтарылып.
Сөйтіп Қуандық ағаның үйінде бір бие, және бір отбасында екі бие, жиыны «Сауыншы» ауылында үш бие байланады екен
«Сауыншы» көп, сауын аз деп отырғанымыз сол
Жалғыз биемен-ақ қызы, күйеу баласы кәсіптеніп отырған Қуандық Әділбекұлы дүркіретіп жылқы айдап жүрген қазақ байларының сауын биелерді кәдеге жаратпай отырғанына налиды
Оның айтуынша олар биені саууға берсе, немесе сауыншы жалдаса бір жағынан кәсіп көзі, бір жағынан сауда көзіне айналар еді
Бұл әрине құптарлық жағдай екен
Бірақ қайдам?
Осы мезгілді қазақ «шілденің ыстығында ми қайнаған, кәрі-жас әнге салып айғайлаған» деп өлеңге қосатын
Әрине қымыздың қызуымен
Бірақ жаздың бел ортасында шартараптан жақсы қымыз іздейтін күйге түсеміз деп ойладық па? Кәрі-жас әнге салмақ түгілі сауын таппай отыр.
Қалаға келісіммен ұлттық сусынның жоғын жоқтап, мұңын мұңдайық деп бірнеше адамға жолықтық
Барлығының айтатыны мемлекеттік қолдау мен сапалы өндіріс және кең көлемді нәсихат
Енді солардың пікіріне көз жіберейік.
Төрегелді Шарманов, Қазақ тағамтану институтының директоры:
Қымыз, шұбат  – сусын, Pepsi сola – құрсын
– Біз қазір Coca-colaмен ешбір бітімге келмейтін күрес жасап, шамамыз келгенше «айқайлап» жүрміз
Бірақ бұларды қорғайтындар көп-ақ екен
Ана  журналдан бір, мына газеттен бір шығып, қағып кетеді, түртіп кетеді
Бұларға қарсы тұра алатын қазақтың ежелгі сусыны қымыз бен шұбат қана
Біз осы мәселені қолдап-қуаттауымыз керек
Әсіресе әкімдердың осы жағына бас-көз болғаны дұрыс
Мысалы, Алматы облысының әкімі Серік Үмбетов ұлттық сусынымызды дәріптеуде керемет жұмыстар жасады
Қайта-қайта айтып жүрмін
Көп жерлерде кейбір әкімдер секілді жай ғана сөз етіп қоймай, соларды іске асырып, халыққа жеткізу керек
Ондай үрдіс барлық жерде жалпыласқаны жөн.
Әсіресе,  қазақ балаларын денсаулыққа ауыр зиян келтіретін «Сoca-cola» дан  алшақтатып, ұлттық сусынға бет бұрғызуымыз керек
Өйткені «cola-ның»  зиянды екенін дүнижүзі біліп, жар салып жатыр
Оған Американың өзі қарсы
Ал Австралия «cola-ны» жарнамалауға тиым салып, компанияның өзіне сусынның зиян екендігін мойындатты.
Сондықтан біздің қазіргі ең үлкен міндетіміз елімізді ұлттық тағамдарға бағыттау
Өйтпегенде балаларымыз газдалған бояқ сусындарды ішуге әдеттеніп барады
Ал ол сусындар денсаулыққа өте зиянды
Айталық бір ғана «colaның» өзі семіздікке, диабетке, жүрек қантамыр ауруларына, т.б көптеген аурулар тудырады
Айт айтпа,   ешқандай сусын қымызға жетпейді
Ол –табиғи құдіретті сусын
Оның құдіреттілігі құрамындағы витаминдері, майы, белогы… сондай-ақ, ол көптеген ауруларды емдеп қана қоймай, олардың алдын алады
Ас қорытуды жақсартып, қауіпті ісікті болғызбайды
Кезінде тубуркулез ауруларына қарсы тұра алатын бірден бір табиғи күшті сусын қымыз болған
 Сол қымызды қазір қазақтың өзіне жарыта алмай отырмыз
Одан қашықтап кеттік
Бұл қауіпті індет.
Кеңес одағы ыдырған кезде әкімдердің пәрсенсіздігінен халық қымыз бен шұбаттан алыстап қалды
Сол әкім қаралар  әлі де түпкілікті мән бермей келеді
Дәріптеу әлсіз
Халықтың түсінігі аз
Бұл жағынан БАҚ өкілдері белсене атсалысуға тиіс.
Ахметбек Нұрсила, «Саржайлау» қымыз орталығының директоры:
Емделушіге қымыз ішу міндеттелсе…
–	Ресейдің Морозов ауруханасының педиаторлары балаларға дәрі
орнына қымызбен емделуді ұсынады
Ал Германия мен Саха республикаларында қымыз өте танымал сусын
Соның керісінше қазақ елінде қымыз ауқымды насихатталмай жатыр.
Шынын айтқанда, қымыз саудасының қарқыны мәз емес
Оған себеп: Біріншіден, осыдан 20-30 жыл бұрын үлкен қалаларға жеткізілетін қымыздың сапасы нашарлап, бабымен ашытылған қымыз жеткізілмей қалды
Сол кезде халық арасында қымызға теріс көзқарас қалыптаса бастады
Нәтижесінде қымыз қатерлі ас ретінде жатталып қалды.
Қазір қымыз саудасы тек жеке шаруа қожалықтарының есебінен дамып келеді
Әйткенмен де, саусақпен санарлық шаруа қожалықтары қай қаланы қымызбен қамтамасыз етіп үлгереді? Мемлекет тарапынан қымыз саудасымен айналысатын кәсіпкерге тамшыдай болса да қолдау жасап, тым құрығанда көшеге жарнамасын іліп берсе, ол да сеп қой
Өйткен, қымыз саудасы  ауылшаруашылығы үшін үлкен инвестиция
Халық жұмыспен қамтылады, мал шаруашылығына көңіл бөлінеді
Сонымен қатар адам өмірін ұзартатын бірден бір табиғи фактор
Жүз жасаған бабаларымыздың жауына қасқырдай тиюі қымыздың қуаты емей немене? Мысалы, еврей халқы жас балаға ұлттық тағамын қариялардың қолынан береді екен
Не үшін дейсіз ғой? Ұлттық дәстүрлерін бала бойына тағам арқылы дарытады.
Ең бастысы  қымыз – тауар экспорты
Қымыз – экономиканы, әсіресе сыртқы тауар айналымына қосылар табыс көзі
Сол себепті қымыз саудасын дамытуда мемлекеттік қолдау үлкен сүйеу болар еді
Мәселен, ауыл маңдарынан мемлекетке тәуелді қымыз ашытатын жеңіл өнеркәсіптік орындар ашып берсе, бұл да қымыз саудасын дамытуға өз үлесін қосары анық
Мемлекет осы ұсыныстарға  құлақ түрсе игі
Дегенмен де, ұлттық құндылықтарды дамытуда, соның ішінде қымыз саудасын халықтық сусынға айналдыруда  халықты жұмылдыру ең маңызды  шаруа.
Сондай-ақ ең маңызды нәрсе – ұлттық сусындарымыздың жаппай насихатталуы
 Оған жарнама қажет
Күнделікті БАҚ арқылы халыққа қымыздың құрамы мен пайдасын жеткізіп отыруға тиіспіз
Нақты ұсыныс ретінде денсаулық сақтау министрлігінің қолдауымен дәрігерлер тарапынан емделушіге қымыз ішу міндетке айналса, халық қымызға көңіл бөлетінін айтар едім.
Ғазизжан Раев, Қалалық  онкологиялық  институтының ревмотолог-анестезиологы:
Сенімді шаруа қожалығы қажет
– Қымыз – ауруға ем, сауға қуат болған қазақ өмірінің айырылмас бөлігі
Ата-бабаларымыз бағзыда тек түйнек (соқырішек) ауруынан ғана емделе алмаған
Қымыздың денсаулыққа тигізер пайдасын айтып тауыспайсың, дегенмен де бие сүтінде қант көбірек
Қымыздың құрамына кіретін түрлі заттардың бәрі де адамның бойына жақсы сіңеді
Қымыз құрамында  «С» витамині мол, яғни сиыр сүтімен салыстырғанда он есе мөлшерге көп
Бұл Ресей, Германия және Жапония елдерінде дәлелденіп, өндірістегі сұранысқа ие тауарға айналды.
Сондықтан оның емдік қасиеттері, әсіресе туберкулез ауруынан емдеу  қасиеті жоғары
 Ертеректе 1858 жылдың өзінде-ақ туберкулезді қымызбен емдейтін курорт Самара қаласының маңында ашылған екен
Қымызбен емдегенде қан құрамындағы гемоглобин, эритроцит көбейеді
Холестерин құрамы өз қалпына келіп, тамырдың соғуы жылдамдап, қан айналымы жылдамдайды
Осыған орай қантамыр жүйесінің жұмысы мен жүрек соғысы жақсарады
Қазақстаңда да қымызбен емдейтін орыңдар Көкшетау, Семей, Алматы облыстарында кездеседі.
Қымыз адамды әлсірететін созылмалы аурулардың бойына қуат беретін ем ретінде қолданылған
Дәрігерлер қымыз спиртін безгек ауруына және жөтелгенде ішуге ұсыныс жасап отырған
Біз қазірде қымызбен емделуді құптаймыз.
Тағы бір нәрсе қымыздың сапасы жақсы болғаны дұрыс
Мысалы, қазір қай дүкенге барсаңда қымыз сатып ала аласың
Бірақ сапасына сенім жоқ
Ол үшін халыққа танымал, тәжірибелі шаруа қожалықтары қымыз әзірлеп, өз дүкендерінде сатса нұр үстіне нұр болар еді
Себебі, қымыз ашыту технологиясы айран ашыту секілді емес
Оның құрамы, сапасы, бабы келіскен болуы шарт
Біз де кез келген қымызды емделушіге ұсына алмаймыз
Сондықтан қымыз құрамының балғындығына кепілдік беретін қымыз ашытатын шаруа қожалығымен келісім жасауды көздеп отырмыз
Меніңше, болашақта қазақ медицинасында қымызбен емдеу әдісі кең қолданылатын болады.
Аида Карменова, Ш.Уәлиханов атындағы №12 гимназияның оқу ісі жөніндегі орынбасары:
Ұлттық сусынға насихат мектеп пен отбасынан басталады
– Қазақ халқының өмірін қымызсыз елестете алмаймын
Қашанда кең жайлау, үйір-үйір жылқы, анамның ашытқан қымызы көз алдыңа келеді
Бала кезімізден мұрнымызды шүйіре қышқылтым қымызды ішіп өскенбіз
Бертін келе бие сауып, анамызға қымыз ашытуға көмектесіп жүрдік
Қалада оқуда жүргенде де сары қымыздың иісін сағынатынбыз
Ал қазір ше?
Қазір халық санасы уланған
Жаһандану дерті дендеп келеді, жастар шетелдік сусын өнімдерін дұрыс көреді
Себебі, насихат көп
Көшенің кез келген бұрышында «Coco Cola» сусынының жарнамасы менмұндалап тұрады
Сонда неге қымызды солай жарқыратып қоймасқа деп ойлайсың?
Жалпы, ұлттық сусынды насихаттауда мектеп тәрбиесінің үлесі зор
«Баланы жастан» демекші ұлттық тәрбие мектеп қабырғасынан, отбасынан бастау алары анық
Мәселен, бастауыш сыныптың оқушысы сан түрлі сорақы мультфильмді дәстүріңнен артық көреді
Оған себеп, ата-ананың баланы еркіне қоя беруі
Отбасында ата-ана баланың құлағына ұлттық құндылықтарымызды құйып отыру керек емес пе? Бірен-саран газет-журнал бетінде болмаса, қымыз түгілі салт-дәстүрдің өзі тұрақты түрде насихатталмайды
Қымыз – ата-бабамыздың ар-ұжданы
Ендеше, тіліміз бен тарихымызды, патриотизмді насихаттауды баланың ас мәзірінен  бастайық
Мысалы, бала жасына қарамастан қымыз бен шұбатты күнделікті ішіп отырғаны дұрыс
Ол  он екі мүшеге ем болатын қуатты сусын
Сондықтан мектептерде оқушылардың тағам мәзіріне қымыз енгізілсе ел болашағы үшін жарқын жол ашылар еді…
*Әзіл-шыны аралас
Қазақ неге «ұсақтап» кетті?
– Тауық етін жейді
Ол – жұмыртқа.
–	Fanta, Cola ішеді
Ол – газ.
–	Темір көлікке мінеді
Ол – ине.
Түйін:
Қымыз – өндіріс
Қымыз – сусын
Қымыз – дәрі… Мақаланың басында сөз еткен «Іңкәр» кафесінің қожайыны Әлия Тойшықызы ғұсыл дәретімен дайындалатын «халал» тағам мен шұбат, қымыз – кәсібіне береке, отабсына мереке сыйлап отырғанын айтып еді
«Аққа құдай жақ» деген сол емес пе? Қоштайтын  үкімет болса, қостайтын халық тұр
Тек ояну мен ойлану жеткіліксіз.
Біләл ҚУАНЫШ
Ақниет Оспанбай
