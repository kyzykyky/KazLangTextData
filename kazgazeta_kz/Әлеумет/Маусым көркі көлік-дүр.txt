
Баршаға аян, былтырғы 1 шілдеде енгізілген автокөліктік жеңілдетілген кеден тарифінің мерзімі ағымдағы жылы нақ сол күнінде аяқталды
 Бірақ бұл тараптағы барыс жылында бастау алған жалпыелдік дүрбелең әлі басылмай тұрған сыңайлы
Ел ішінде небір алыпқашпа әңгіме қоянша балалап, жұрт абыржулы
Біреулер – «көлік бағасы күзге қарай түседі» десе, енді біреулер, керісінше, «мұнан да әрмен қарай шарықтайды» дейді
Ал үшінші тараптың пікірі  «жыл аяғына дейін баға реттеліп, жаңа көлік пен ескі көліктің құны теңеседі» дегенге саяды.Иә, халықты түсінуге болады
Ешкімнің ұтылғысы, тұтылғысы жоқ
Көппен көрген ұлы тойда бәйге алғанға не жетсін?! Айталық, осыған дейін АҚШ, Біріккен Араб Әмірліктері,  Германия,  Гүржістаннан «доңғалақ» алдыртып үлгергендер мен көлігі барлар миығынан күліп мәз болса, үлгермегендер бармағын тістеп, аңдысын аңдып жүр
Және бір жасыруға болмайтын шындық, соңғы леппен жеңіл автокөліктің бағасы да асқақтап кетті
Алайда «мұның бәрі уақытша сипаттар» деп сендіреді көптеген автошолушылар
Әрине, болашақты, оның ішінде күнде құбылып тұратын нарықты дәлме-дәл болжап болмайды
Бірақ ертеңгі райдың басқы ауанын тануға заманауи ақпарат мүмкіндік береді
Қалай десек те, бізбен бір кедендік аймаққа кірген Ресейде көліктің шетелдік брендтерін құрастыратын серіктестік көп
 Осы зауыттардың көлігін елге  кедендік рәсімсіз әкелуге болатыны белгілі
Сондай-ақ өзімізде отандық көлік құрастырушылар да еңсесін тіктеп келеді
Бұл туралы Елбасымыз Н.Назарбаев та әлденеше рет өз мәлімдемелерінде айтып өтті.
Ресми мәліметтерге сүйенсек, 2011 жылдың бірінші тоқсанында Қазақстанда 1 241 жеңіл көлік құрастырылыпты
«Бұл былтырғы жылдың бірінші тоқсанымен салыстырғанда 6,46 пайызға артық» деседі сарапшылар
«Теңізге құйған тамшыдай» дегенмен, бұл да – факт
Қайсыбір әріптесіміздің тілімен айтқанда,  автокөлік ұшақ емес, оны өзімізде жасауға экономикалық қуатымыз жеткілікті
 Ол аз десеңіз, жағдаятты теңгеруге сеп боларлықтай екпінмен, ел асып, бел асып, сонау Беларуссиядан көлік тасып жатқандар да бар
Ебін тауып қырғыз көліктерін Қырғызстанға тіркетіп, бірақ Қазақстан жолдарында «айырқалпақтық» нөмірлермен айдап жүргендер де аз емес
Ендеше, қолында қаржысы барлар мен көлік алып үлгермегендерге уайымға салынған артық
Таяқтың екі ұшы болатыны секілді, қазіргі шетелдік көліктің көбісінің құны ауада қалқып қалды
Жүз жерден қат болса да, атасының құнын сұрап тұрған олардың тауарын кім ала береді? Есі бары келісімге келуге бейіл
Өйткені көлігін анық сатуға ниетті автоиесі нақты ақшаға құнын түсіріп те бере алады.
Нарық тек экономикадан тұрмайды
Оның қосымша қоғамдық қырлары да бар
Бәрін айт та бірін айт, Кедендік одақтың бірыңғай тарифінің енгізілуі Қазақстанды ескі-құсқыдан арылтып, жаңа көліктің көбеюіне жол ашты
Бұл да – елдегі экология мәселесін мысқалдап болсын саябырсытуға қосылған үлес, яғни айналаны қоршаған орта оңала түседі.
Абылай Мамырайхан
