Уақыт – ұстаз, білім береді, тәрбиелейді
Қазақ журналистикасы да уақыттан тәлім алып, Аллаға шүкір, өсіп келеді
Ең қуантарлығы журналистеріміздің көпшілігінің имандылықты тілге тиек ете, Алланы ауызға ала сөйлейтіні болды
Бұл үлкен жетістік
Өйткені, бір Алланың ілімі барлық келеңсіздікті жеңуге жетіп артылады
Осы тұрғыдан тек кейде бағдарламаларға қатысушылардың сөз арасында бұрынғыдан қалған қате түсінікпен «мынадай әулиенің немесе анадай ата‑бабамыздың аруағы қолдап жүрсін» деп жүрекжарды тілектерін жеткізіп, Аллаһтағаламыздың кешірмейтін күнәсіна батып жатқандардың да сөздерін ебін тауып түзетіп отыру керек болар деп ойлаймыз

Отансүйгіштік, ұлтжандылық қасиеттердің де журналистердің өз бойынан көрінуімен жігерді жанып, намысты қайрайтын іс‑шаралары діттеген мәрелеріне жетіп жатады
Мұнымен тоқмейілденіп қалмай, бұл тәрбиені бесік болып, мектеп болып, біріге жұмылып үдете түсуіміз керек, себебі, идеология керек, оның күшімен тау қопаруға болады
Біздің бүгінімізге Бауыржан Момышұлындай айбарлы азаматтардың аздық етіп отырғаны байқалады
Тау қопартпасақ та, тек болашағымызда соларға деген тапшылықты тартпасақ деген үміт – бұл

 Сонымен, қазақ журналистикасы бұдан әрмен қарай биіктерге өрлей түссе деген тілегімізден туған түзетілуі тиіс‑ау деген бірқатар жайды тізбектеп көрелік.
Дұрыс сөйлеу
Әңгімені амандық‑саулық сұрасу, дәлірек айтқанда, көріскенше қош айтысудан бастасақ, «Сау‑саламатта болыңыздар» деген түсініксіз бір нәрсені әлі қоя алмай жүргендер бар
«Сау‑саламат болыңыздар» дегеннен өзге әдеби тілдің нормасына сай келетін бұған ұқсас тіркес жоқ
Сондықтан, қате айтылған «сау‑саламатта болыңыздар» деген тіркес құлаққа жағымды тимейді
Мұның қате екеніне көз жеткізу үшін лингвистикалық талдау жасауға да болады: «сау, саламат» деген сөздер бір‑біріне синонимдес сын есімдер, сын есімге ‑та, ‑те, ‑да, ‑де дейтін жатыс септігінің жалғаулары жалғанбайды
Бұл жалғаулар әдетте зат есімге тіркеледі

Сондай‑ақ, өзге тілдерге еліктеуден бе, қалай, бағдарлама соңында «Көріскенше», «Келесі кездескенше» дей салуда не мағына болды екен деп те ойлаймыз
Мұның арғы жағында жасырынып қалған «күн жақсы болсын, ел аман, жұрт тыныш болсын» дегендей небір жақсы тілектердің жатқанын кім‑кімдер де түсінер, дегенмен, әр сөзге жіті мән берген, жақсы сөзді жарым ырыс еткен, сөзге деген талғамы мен талабы биік халық үшін уақыт үнемін амандық‑саулық тілесетін жақсы сөздің есебінен емес, өзге екі бос сөздің бірін кеміту есебінен жасауға болады

«Туған күніңмен!», «Мерекеңмен!», «Мейрамдарыңызбен!» деген тәрізді құттықтаулардың түрін де ескертпенің осы санатына жатқызуға болады
Қазақтың теңдесі жоқ «құт» деген сөзі бар емес пе, «Құтты болсын!» деген сөзді айтқан қандай, естіген қандай! Мұны айтатын тұста айтпай қалуды сөз құдіретінің қадіріне жетпегендік демеске амал жоқ.
Айланысу (айналысу дегеннің орнына), айландыру (айналдыру дегеннің орнына), әпше (әпке дегеннің орнына), әйбәт (көрікті, келбетті, әдемі, тамаша, т.б
дегеннің орнына), шли (өте, тым дегеннің орнына) деген тәрізді толып жатқан тағы басқа осындай қазақ тілінің әдеби нормасынан ауытқып кететін сөздерді қолданып сөйлеу де жиі орын алып жатады
Қандай да бір жергілікті жерлерде осылай сөйлеу «норма» болатын болса, журналист болсын, көп алдында сөйлейтін кім болмасын мынаны есте сақтауға тиіс: жергілікті диалектімен сөйлеу әдеби тілдің нормасын білмеу болып есептеледі де, бұл сауаттылыққа саналмайды

Көпсөзділік
Айтатын бірдеңе табылғанға дейін кеш батырып, табылғаннан кейін таң атырып отыратын қазір ешкімнің уақыты жоқ
Көпсөзділіктен арылу – журналистер тарапынан біртіндеп шешімін тауып келе жатқан мәселе
Тек әлі де болса, тіпті кейде бір зиялы қауымның өкілі деген кісіңнің үлкен мақаласын оқып, одан жаңа бір нәрсе таппай, бірдеңе табылып қалар деп аяғына дейін оқуға кеткен уақытың үшін ішің ашитын жағдайлар кездесіп жатады.
Кешірім өтіну, түзету
Радиоқабылдағышты тыңдап отырсаңыз, журналистердің (немесе диктордың) әнді орындаушыны әнімен қоса ауыстырып алып, соңынан кешірім сұрамай, жалғастырып кете беретін жағдайлары сирек кездеспейді
Әйел кісі мен әйел кісіні жаңылыстырып алғанды тыңдарманның байқамай қалуы мүмкін бе еді, әйел кісі хабарланып, соңынан гүрілдеген дауыс кеткен кезде оны байқамай қалу қиын, әрине
Мұндайда кешірім өтініп, жаңсақтықты жөндеуден басқа шара қалмайды.
Әуе толқынының «Құттықтау» сазды бағдарламаларында журналистер (немесе ұйымдастырушылар) әнді әрдайым сәлем жолдаушылардың сұранысы бойынша бере алмаса да, қуаныш иелерінің тақырыбына сай әндерді іріктеп беріп жатады
Бірақ мұндай «тәртіпті» әрдайым қатаң түрде сақтау мүмкін емес екені де белгілі
Себебі, тек туған күн, ұстазым, әкешім, анашым, т.б
тақырыптағы санаулы әндер күнделікті қайталана берсе де болмайды
Бұл түсінікті делік
Бізге түсініксізі («Шалқар» ма, «Қазақ» па, есімізде қалмапты), кейде біреудің мерейтойына, қандай да болмасын қуанышты көңіл‑күйіне сай келмейтін көңілсіз тақырыптағы әндер жолданып кетіп жатады
Мысалы (әндердің өзіне де, сөзіне өкпеміз жоқ), «Асыл аға, өзіңді мен өлімге қимадым…», «Ахау, қоңыр қаз, өксіп өмірің, өтер тағы жаз…» деген сияқты жолдары бар әндер
Бұл, әрине, өрескел қателік
Кешірім өтінуге де келмейді, «Кешіріңіздер, жаңағы жарамайды, басқа ән берейік» деп қайтіп айтасың? Мұның қандай қателік екенін замандастарымыздың өздері де білер, біз айтып отырған бұл мысалдар байқаусызда кеткен бір кездейсоқ келеңсіздікдер болса керек
Сонда да осы жағына аса сақтықпен қарау қажеттігін тағы бір еске сала кеткеннің артықшылығы болмас деп ойладық

Қажеттілік жағдайында кешірім өтіну, түзету енгізу мәселесін барлық өзіне сенімді баспасөз де қолға алғаны жөн деп ойлаймыз
Бұл БАҚ‑тың бұқарамен шынайы қарым‑қатынас орнатуына жол ашады

Сауаттылық
Жан‑жақты сауаттылықтың жетпеуінен газет‑журнал беттерінде кейбір терминдерді «дұрыстаймыз» деп, журналистеріміз «бұрыстап» жіберіп жатады
Мысалы (баспасөздің атын атау міндетті болмас), берілген мақаланың тақырыбында кездесетін «жалқы есімдер» деген қазақ тіліндегі қарапайым терминді түсінбей, телефон арқылы «орнына жалпыға түсініктірек сөз беріңізші» деп сұраған
«Жарайды, ендеше «ономастикалық атаулар» деп бере қойыңыздар» дегенбіз, мақаламыз «…аномастикалық атаулар…» болып шығыпты
Тағы бір газетке берген сұхбатымызда «онимдер» деген жер‑су, ел‑ру, кісі аттарын білдіретін терминді түзетушілеріміз «омонимдер» деп, өздері түсінетін терминмен ауыстырыпты

Біздің бір басымызда қайталанып жатқан жағдайлар басқалардың жайынан да хабар береді
Мұндай қиындықтан құтылудың бірден‑бір жолы әр ғылым саласының арнайы сөздіктерімен «мықтап» қарулану болмақ
Басқа басқа, тіл білімінің терминдері журналист үшін алыс жатқан дүние деуге келмейді
Айтып отырған сөздіктеріміздің қатарында қазақ тілінің орфографиялық сөздігінің болуы міндетті, сонда тыйым, кез‑келген, ақау деген сияқты күнделікті қолданыстағы т.б
сөздер орфографиялық нормаларына сай жазылып жарық көрер еді.
Автор құқығы
Бізде ол бар ма, жоқ па? Түсініксіз
Көптеген журналистер өз білгенімен мақаланы өзгертіп, өз білгенімен тақырып қояды
Кейде шыққан мақалаңды таба алмай отырасың, «осы нөмірге шықты деп еді ғой» деп

АҚШ‑та да мақала жариялап көрдік
Оларда былай екен
Мысалы, ағылшын тілін оқытудың Халықаралық FORUM деп аталатын әдістемелік журналына жіберілген мақаланың осы басылымға жарамды‑жарамсыздығын анықтау үшін төрт ай бойы арнайы сарапшылар сараптаудан өткізеді екен
Нәтижелі өтіп жатса, «басылымға жарайды деген статус берілді» деп, құттықтайды екен
Одан соң ұзақтығы бір жарым жыл, (өздерінің айтуынша) ортасында ине шаншар орын жоқ кезектері болады екен
«Күтесіз бе, күте алмайсыз ба, соны білуіміз керек» деп хабарласады екен
Біз «FORUM‑ды қанша уақыт болса да күтуге болады, күтеміз» деп едік, сонда да ізін суытпай «Сіздің мақалаңызды кезекпен тыс жариялауға шешім қабылданды» деген хабар алдық
«Сіздің мақалаңызды ұнатпаған адамның дені сау болмаса керек» деп әзілдеп қояды
«Мақалаңыз мынадай формада, журналдың мынадай бөлімінде жарияланғалы жатыр, бұған қалай қарайсыз?», «Мына жағынан дамытыңқырап берсеңіз қалай болады?» деп ақылдасып отырады екен
Әрбір сөзіңе құрметпен қарайды
Өз жандарынан бір сөз қосатын болса, рұқсат сұрайды, келіспесеңіз, кешірім сұрап солай қалдырады
Шыққан соң «Сіздің мақалаңызды дүниенің жүзден астам мемлекеті оқиды, ағылшын тілін оқыту әдістемесіне қосқан осындай‑осындай… үлесіңіз үшін алғысымызды білдіреміз» деп, АҚШ Мемлекеттік Департаментінің хатын жолдапты

Әрине, ағымдағы баспасөз бен жылына төрт рет шығатын тәжірибелі ғаламдық басылымның күнделікті тыныс‑тіршілігі арасында салыстыруға келмейтін айырмашылық бары рас
Дегенмен, олардың авторға деген құрметі мен біздің құрметтің арасындағы жер мен көктей алшақтықтан әсер түймей қоймайды екенсің
Қандай болмасын, бұл тұрғыдағы келеңсіздіктердің автор құқығының, басқаша айтқанда, журналистік әдептің сақталмауынан орын алатыны шындық.
Жарнама
Алдымен, ел жарнамасы жөнінде
Ағылшын тілінде спутникті телеарналардан шет елдерге бірталай уақыттан бері Қазақстанның жарнамалары беріліп келеді
2005 жылғы Президент сайлауы тұсында CNN (Cable News Network, АҚШ‑тың спутникті телеарнасы), BBC World News (British Broadcasting Corporation Әлем жаңалықтары) телеарналарынан беріліп тұрушы еді, кейінгі уақыттарда CNN‑нен беріліп жүрді
Әрине, жұмыр жерге сенің елің туралы жай хабар таратылып қана қоймай, оның керемет екені айтылып жатқанда ерекше сезімге бөленесің
«Сonnecting world сultures and religions» деп жатқанының бәрі дұрыс
Тек осы CNN‑нен берілген жарнаманың фонына не үшін «Мәриям Жагорқызы» әні таңдалып, оның ішінде де не үшін “Қолында Мәриямның өткір қайшы, қағазға Мәриям аты жазылсайшы, қор болып бір жаманға кеткенімше, алдымнан қазулы көр табылсайшы» деген мәтіннің алынғаны түсініксіз
Әндегі кейіпкердің орыс қызы болғаны қажет болған болса да, одан он есе артық қазақтың домбырасының үнімен дүниені дүбірлетіп жіберуге болмас па еді деп ойладық
Ал қазіргі күні «Euronews»‑тен беріліп жатқан «2009 жыл – Германияда Қазақстанның жылы» деген жарнамада осы тілегімізге қол жеткізгендей болып едік, онда да өзі қысқа көріністің соңынан қосылғандықтан, домбыраның тәтті үні енді естіле бергенде жарнама бітеді

Өз спутникті телеарнамыз «Caspionet»‑тің кешегі күнге дейін ұзақ уақыттар бойы көрсетіп келе жатқан жарнамасындағы біреудің иығына мініп алып билеп отырған жігіттің шаш үлгісі қазаққа да, көп ұлт өкілдері тұратын елге де мүлдем жат көрініс
Қазақстанда тұратын өзге ұлт өкілдерінің де арасынан ондай жиырма бес сантиметр қораздың кекілін аспанға қаратып қойған шашты табу үшін көп іздеу керек
Бірлі‑екілі оғаштықтарды осы елдің жарнамасы ретінде көрсетуге бола ма екен? 
Көптеген елішілік телеарналардың тауарларға беріп жатқан жарнамалары қай уақыттардан бері кісінің қарауынан тыс қалған тақырып тәрізді, өзі шала қазақшаланған мәтінді орыс тілді кісіге оқыту көптеп орын алып келеді
Уақыт өте қадағаланып, жөнделер десек, нәтижесін көретін түріміз жоқ

Тіл тазалығын қорғау
Тәуелсіздіктің ең алғашқы жылдарында журналистер тарапынан тіл тазалығы мұқият қадағаланып, сөйлегендердің бәрі сөздерін бағып тұрушы еді
Қазір көшедегі сөз қолданыс пен теледидар, радиодағы сөз қолданыста айырмашалық болмай бара жатқан тәрізді
Қазаннан қақпақ кетсе не болатыны белгілі, сондықтан қақпағымызға бекем болу үшін теле‑радио бағдарламаларына қатысушылардың сөзді дұрыс қолданбаған немесе орысша араластарып сөйлеген сәттерін қалт жібермей түзетіп отырсақ, олар сөзін ешкім бөлмеу үшін қазақ тіліне деген үлкен құрметпен, қатесіз сөйлеу керек екенін сезініп, соған өздерін икемдейді
Талқыланып жатқан тақырыптың талас‑тартысы ортасында кісінің сөзін бөліп, түзетіп тұру да оңай шаруа емес, бірақ біздің епті журналистеріміз үшін бұл бір аса қиын шаруа бола қоймас деп сенеміз
Асылында, оларға бағдарламаның алдында «ойыңызды таза, әдеби тілде жеткізуге тырысыңыз, орысша қоспай сөйлеңіз» деп ескертіп қоюдың да артықшылығы болмайтын болар.
Тілдерді білу
«Финаншл таймз» газеті былай деп жазыпты деп, бір журналист тақырыпқа қажетті деректерді келтіріп жатыр
“Financial Times” аударылмайтын атау екен, онда маман ағылшын тіліндегі материалды (аудармасынан емес) түпнұсқасынан оқи алатын болса, <файнаншл таймз> болып оқылатынын да білген болар еді
Тағы өте қарапайым мысал, (“Made in China” – <мэйд ин чайна> дегенді) «маде ин чина деп жазулы тұр ғой» деп жатады
Бұл мысалдардан тілді білуге тілек те, қажеттілік те көрініп тұр

Қандай мамандықтың болмасын нағыз заманауи маманы үшін шетел тілдерін, оның ішінде әлемнің жетекші тілдерін білу қажеттілікке айналғаны рас
Айталық, қазақ журналистері үшін батыстың тым құрығанда тек өзімізге қатысты не жазып, не айтып жатқандарынан хабардар болудың қажеті жоқ емес
Сондықтан, қазір екі тілде көп оқитын, білімі де терең, рухы да биік журналистер бар, солар тағы бір‑екі шетел тілін білетін болса, нұр үстіне нұр болар еді

Біз айтып отырған қажеттілік тұрғысынан шетел тілін білуді екі түрге бөле қарауға болады
Бірі – тілді меңгеру
Тілді меңгеруге сол тілде ойыңды еркін жеткізе білгенде ғана қол жеткізе аласың
Оған ұзақ уақыт жұмсалады
Екіншісі – тілді грамматикасына көбірек ден қоя үйрену, яғни тілдің грамматикасын меңгеру, бұл арқылы сөздіктің көмегімен жазба деректеріне қол жеткізуге болады
Бұған білімді, шебер маманнан дәріс алып, бір айдан аз уақыт ішінде қол жеткізуге болады

 
* * *
Әркімнің күнделікті тыныс‑тіршілігінде істеген ісіне сын айтылады
Өз ісінің шеберлері үшін, бәлкім, сынның айтылмай қалғаны жаман болар
Сын әділ, оның адам алдындағы да, Алла алдындағы да ниеті ақ болу керек
Ақ тілеулі сыннан ешкім жасқанбайды, керісінше, мұраты биіктерде оған деген мұқтаждық болады

«Сын түзелмей, мін түзелмейді» деп, қара қылды қақ жара төрелік айтқан бабаларымыздың баяғыда ұстанған далалық демократиясына біздің әлі жете алмай жүргеніміз мынау.
Адами және мәдени деңгейіміз – демократиямыздың өлшемі
Қай жерде болмасын, демократияның болмауы адамгершіліктің жоқтығынан, мәдениеттің төмендігінен болады
Бұлар қоғам дамуындағы ең тежегіш, аяққа тұсау кедергілер
Сондықтан, БАҚ ешкімнің, ешнәрсенің өзінікі ме, өзгенікі ме екендігіне қарамастан, бірауыздан тек адами және мәдени көзқарас тұрғысынан сөйлесе, ел қарқынды дамып, елу елдің қатары біздің соңымыздан тіркелер еді
Мәселенің бәрі сөзде тұрса оны көрейік дерсіздер
Біз шын сөзге, сөз құдіретіне сенеміз.
 
Нұрсәуле Мақсұтқызы, 
филология ғылымдарының кандидаты
