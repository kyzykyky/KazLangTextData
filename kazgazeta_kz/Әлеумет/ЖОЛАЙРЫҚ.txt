Көзсіз күдік көкейінде кілкіп тұрып алды

Өзінің осынша күйгелек екенін қалай білмей келген? Ынтықтық бойынан тәкәппарлық, намысшылдық дегенді біржолата қуып тастаған ба, қалай? «Жазбаймын» деп жұлқынып тұрған жұлымыр ойды «Жазамын» дейтін жігерсіз ой жасытып тастайтыны несі? Сөйтеді де көңіліндегі бар сағынышын ақтара салған аңсар хаты діттеген жеріне сымсыз желімен әп сәтте-ақ жетіп барады
Жауаптың қас қағым сәтте келе қоймайтыны қиын-ақ
Сүт пісірім уақыт аш ішекше созылып, мұның сүлдерін ғана қалдырады. Жауап хат кейде жанын жадыратса, кейде күдігін одан әрі қоюлата түседі
Фаризаның:
Мен тағы да ғашықпын
Мына Құдай 
жүрсін дей ме басынан мұң арылмай…
— деп келетін өлең жолдары ойына орала береді, орала береді…
* * *
Алып-ұшқан көңілі сабасына түскендей
Шынымен солай ма, әлде өзін солай екеніне сендіргені ме, ол жағын әзірге айыра алмай отыр

Кешегі қалбалақтап жауған қар мұның байыз таппаған көңілі іспеттес, жерге бірден қона қоймай, жоғарыға қайта көтеріліп, қонақтар қара іздеген кейіпте көрінген
Ал бүгін қыс қытымыр мінезіне салып, ақшұнақ аязға ерік беріпті.
Ақша жүзін қарыған аяз ішіндегі өртті баса алар ма еді, шіркін?! 
Оның «Ештеңе де мәңгілік емес» деген жұбатуы сол мезетте қаншалықты қорқынышты көрінсе, дәл қазір соншалықты салмақты екенін сезініп отыр

Алғашында жолдарының қалай да түйісетінін іштей сезіп жүрді, бірақ сенген жоқ
Белгісіз күш екеуін де бір бағытқа еріксіз итермелеп келе жатты
Қойынына құпиясын жасырған хаттан басталмап па еді бәрі: «Алматы екеуміз сені сағындық…»
Лап еткен оттың қызуына бұл әлі жылына бергісі келгенмен, шоқтың бірте-бірте семіп бара жатқаны есін еріксіз жинатқан.
Сөйтсе, ол екеуі екі көліктің жүргізушісі екен, тек бағдаршамға қатар тоқтап, аз-кем жылы шырай байқатысып, тіпті қара көрінім жерге дейін қатар зулап келіпті
Оның да, мұның да көлігінің ішінде бір ауамен тыныстап отырған жолаушылары бар
«Кемедегінің жаны бір»
Жолайрыққа келгенін бұл сезбеген екен.
…Көше қиылысынан өтіп бара жатып, бағдаршамның бір сәтке тек қана жыпылықтаған сары көзінің жанып тұра бергенін қалады


Сағыныш САБЫРЖАНҚЫЗЫ

