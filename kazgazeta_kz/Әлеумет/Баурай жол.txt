Жол – өмір өзегі
Ол алыс болуы мүмкін, жақын болуы мүмкін
Қазақтың дүниетанымында «жол» деген ұғымның терең мәні бар
Өмір жолы дейміз
Тілек айтқанда: «Жолың ашық болсын!» дейміз
Ал енді осы жолға байланысты тіліміздің қорында қандай сөздер мен тұрақты сөз тіркестері бар деген сауал алдымыздан шығары анық
Осы мәселеге танымдық тұрғыдан бір сәт зер салып көрсек
Мәселен, жалғызаяқ жол, күре жол, табан жол, қара жол тәрізді сөздерді қазіргі жастар біле бермеуі мүмкін
Осылардың мән-мағынасына бойлап көрейік. 
Ертеде әкелі-балалы жолаушы қара жолдың бойымен келе жатып, жақын жердегі бір ауылды көреді
Сонда баласы: «Әке, мына қара жолмен айналып ұзақ жүргенше, осы тұстан төтелесек, иек астындағы ауылға тезірек жетеміз» депті
Әкесі: «Қой, балам, «қара жол адастырмас» деген осымен тарта берейік, әне жерден шөкімдей бұлт шыға келіпті, күн нөсерлетіп кетер» дейді
Бала әкесін тыңдамай, көрініп тұрған ауылға жалғыз аяқ соқпақпен төтелеп тартып кетеді
Әлден уақытта өзеннен өте берген кезде ұшпа бұлттың арты қарабауырланып нөсер құйып, бұршақ жауып кетеді
Кешу бермес кішкене өзен асып-тасып, бала жігіттің атын ағызып әкетеді
Сөйтіп, аты суға кетіп, өзі өліп-талып арғы жағаға әрең өтеді, малмандай су болып, иек астындағы ауылға ой-шұқырлы жерлермен қас қарая әрең жетеді
Сонда әкесі: – Ей, балам, «бір жол бар алыс, алыс та болса жақын, бір жол бар жақын, жақын да болса алыс» деген осы, көрінген ауылдан көрінбеген бұлт жақын деген, мұны да еске ала жүр
«Қара жол алыс та болса, адастырмас» деген, «жат жерде жалғыз аяқ жолды жақынсынба» деп өнеге тұтар сөзін айтады.
Халық тілінде жолдың әртүрлі атаулары бар
Олар халықтың өмір тәжірибесінде жинақтаған ұғымдардың тілдік көрінісі болып табылады.
Жалғызаяқ жол – көбінесе жаяу адам жүретін ауыл төңірегіндегі соқпақ
Жалғызаяқ жол – бір адам немесе бір ат қана жүре алатындай соқпақтанған тар жол
Ол көбінесе нулы-сулы жерлерден, таудағы тар шатқалдардан, қырқалардан, асулардан өту үшін қолданылады
Жалғызаяқ жол бірнеше ұрпақтардың еншісі болып табылады
Жалғызаяқ жол белгілі бір жерге кедергісіз, қиындықсыз жету үшін неғұрлым тиімді, ұтымды бағыттарды жиі пайдаланудан пайда болады
Мұндай жолдар жоғалып, бағыттарын өзгертіп, ­немесе үлкен жолдарға да айналуы мүмкін
Жалғызаяқ жол жолаушылардың өзінің дұрыс кетіп бара жатқанын білетін белгі ретінде бағыт-бағдарын анықтау үшін де пайдаланылады.
Қара жол – ат-көлік жүретін ежелгі ескі жол, ауыл-аймақты, ел-жұртты байланыс­тыратын ұзақ жол.
Күре жол – алыс-жақын елді мекен­дердегі кент, шаһарларды байланыстыратын, әр тұста әр түрлі жол тораптары түйісетін, бойында керуен сарайлары, базары, сауда алаңдары бар үлкен жол
Күре жол – қала, ауыл және басқа елді мекендерді жалғастырып тұрған жүргіншілері көп үлкен жол
Күре жолдардың халық өмірінде саяси, экономикалық маңызы өте жоғары болған
Мұндай жолдың бойында ірі-ірі елді мекендер, қалалар орналасты
Онда керуендер аялдайтын керуен сарайлары болады
Халықтың негізгі қатынас жолы осындай үлкен күре жолдар болғандықтан, басқа жолдарға қарағанда әбден тапталған, әрі кең, көзге алыстан шалынатын, сүрлеулі болып келеді
Ертеде адам мен малдың дерті көшірілген қу басты кешқұрым уақытта осындай күре жолдарға тастап, кері қашып, ауруды адастыру ырымын жасайтын болса керек
Өйткені халық түсінігінде мұндай күре жолдарда ары-бері жүргіншілері көп болғандықтан, жын-шайтан, бәле-жала, ауру-сырқауды алып кетеді деп сенген.
Күзерлі жол – мұз қатқанда өзен, көл­дерден күзер салып өтетін жол.
Сондай-ақ таулы аймақтардың жер бедерімен байланысты жолдардың өз атау­лары бар.
Табан жол – таудың ең төменгі етек тұсындағы жол.
Баурай жол – тауды баурайлап жүретін жол.
Қия жол – тауға қиялап өрлей шығатын жол.
Кер жол – биіктегі тепсенге өрлеп шы­ғатын жол
Керлеп тарту – таулы жерде жүрудің бір түрі, биік, таулы, қия беткей­лерде жоғарыға тік тартпай беткейлеп, қабырғалай жүру әдісі
Таудың беткей­лерімен осылай жүргенде пайда болған жолды кер жол, қабырға жол деп атайды
Алыс жол – ұзақ сапар
Оның өзіндік қиындықтары болады
Сондықтан діни наным-сенім бойынша ұзақ жолға аттанарда сапарға шығатын адам құрбандық шалып, садақа береді, үлкендерден жол батасын алады.
Айналма жол – тура жолдан басқа бел­гілі бір жерлерді айналып өтетін қосым­ша жол
Ғұрыптық мәні бар ұғым
Төте бол­ғанымен, өтуге қиын жерлері бар жолмен жүруге жолаушы үнемі тәуекел етпеген, ұзақтау болса да айналма жолды таңдаған.
Бір жол бар жақын,
Жақын да болса алыс,
Бір жол бар алыс,
Алыс та болса жақын, – деген жұмбақ іспеттес сөз тізбегі қауіпті тұсты айналып өту керек дегенді меңзейді
Сонымен қатар мұн­дағы жол «тағдыр» деген ұғымды білді­реді
Бал ашуда «жолың ашық» деген тіркес сәт­тілікті, бақты, істің оңға басуын білдіреді.
Соқпақ жол – сүрлеу
Мал, адам жүріп, әбден тапталған жалғызаяқ жол
Ауыс­палы мағынада бағыт, бағдар, өмірдің, тағдырдың киын жолы.
Ата-баба жолы
Бұл жолдың қағида­ларын ұстану қазақы тіршіліктің негізі әрі жөні деп есептелінді
Қазақтың дәстүрлі дүниетанымында ата-баба жолы – көшпелілердің ежелден орныққан өмір салты, оның ілкімді принциптері мен нормаларының бірегей жүйесі
Бүгінгі тіршіліктің де баянды болуы осынау ұлы дәстүр – ата-баба жолын ұстануда жатыр
Ата-баба жолының пайда болған мерзімін ешкім дөп басып айта алмайтын, баяғыда орныққан, еш өзгермеген, яғни мәңгі жасап келе жатқан және мәңгі жасай беретін тіршілік
Ал болашақ – көшпелі ортада қалыптасқан түсінік бойынша, мәңгі үлгі тұтар, сондықтан да өзгеруге тиісті емес, әлгі өткендегінің алдағы сан ұрпақтардың тіршілігіндегі бола беретін және бола беруге тиісті мәңгілік шеруі
Сонымен, дәстүрлі түсінік бойынша, «қой үстіне бозторғай жұмыртқалаған заманда» адамдардың арасындағы, һәм адам мен табиғаттың арасындағы үйлесімділікті қамтамасыз еткен ата-баба жолы
Олардың мамыражай тоқ тіршілігінің себебі де, салдары да ата-баба жолы болды.
Сонымен бірге жол ұғымы эти­калық мәнде де қолданылады
Мысалы, бидің жолы, ақсақалдың жолы, әйел затының жолы, ер адамның жолы, үлкен­нің жолы, кішінің жолы сияқты ұғымдар әлеуметтік қатынастар жүйесіндегі субъектілердің жынысына, жасына, әлеуметтік мәртебесіне байланысты олардың іс-әрекетінің және қылығының ұстанымдарын білдіреді
Жол ұғымы кісінің әлеуметтік мәртебесін, тағдыр-талайын, мақсатын, осы мақсатқа жетудің тәсілдерін, сәттілікті, бақытты, бақты, құтты, берекені, сапарды, ұстанымды, принципті, норманы, тіпті дәстүрді, жосын-жоралғыны білдіретін әртүрлі мағынада қолданыла береді
Мысалы, жол – бақыт; бақ-дәулет; құт; береке; дәстүр; жосын-жоралғы; сапар; ұстаным
Жол ұғымы көбінесе жағымды, оң мағына білдіргенімен, ол адамның қайшылығы мен қиыншылығы біте қайнасқан мехнатты тағдырын немесе теріс ұстанымы мен іс-әрекетін бейнелейтін жағымсыз мәнде де қолданылады
Яғни жол ұғымының қолданысы субъектінің (субъектілердің) жеке басының кісілік қасиеттеріне тікелей байланысты
Демек, субъектаралық қатынастар жүйесінде «жол» ұғымы этикалық принцип немесе норма ретінде мағыналық жағынан өзара кереғар жіктеліске түсіп отырады (мысалы, «оң жолға түсті», «теріс жолға түсті»).
«Ата-баба жолының» сан ғасырлық екшеуден өткен іргелі нормалары, принциптері мен қағидалары дәстүрлі қазақ социумында әрбір ересек жан­ның кісілігі мен іс-әрекетінің этикалық өлшемі болды
Сонымен бірге «ата-баба жолын» ұстану адамның «дұрыс жолда» екендігін білдіріп қана қойған жоқ, «жолы болуының» да басты шарты ретінде бағаланды.
Сөз төркіні
«Тігінен түскен біздің жол, көлденең түскен сіздің жол…»
Белгiлi бiр мақсатпен жол жүрушi, сапар шегушi адамды жолаушы деп айтамыз
Сайын далада жолаушыға жолыққан қазақтар оған жол көрсетiп, жөн сiлтеп, ел мен жердiң жайынан хабар беруге мiндеттi болған
Себебі халық ұғымында «жолаушы өз үйiнен қырық қадам ұзап шыққан соң мүсәпiр» деп жанашырлық танытқан
Ертеректе жолаушы ешқашан жол сапарға азық алып шықпаған, «жолаушы азығы жолында» деп есептеген.
Жолаушы жолдан шаршап, демалғысы келсе жақын ауылдың сыртына атын тастап, ауыл жаққа қарай «Адам бар ма-ау?» деп дауыс беруі қажет
Егер ауылға қонуды мақсат етсе, атынан түсіп, бетін ауыл жаққа қаратып жерге малдас құрып отырады
Оны көрген ауыл адамдары жолаушы екенін түсініп қонақжайлық көрсеткен
Ауылға келген жолаушыны қырықтың бiрi Қыдыр деп барынша күтуге тырысқан
Жолаушыны қонақ етiп күтсе байлық пен ырыздық келедi, күтпесе несiп-ырыздығына кесiр болады деп сенген.
Қазақтардың түп атасы Алаш аңыз бойынша бар малының бір бөлігін қалдырып, қалғанын үлкен, орта, кіші орда үш ұлына өзара теңдей еншісін бөліп берді
Содан кейін: «Бірақ көшпелі өмір салтына сәйкес кез келген жолаушыға ұзақ сапарда азық, қонатын жер керек
Оны пұл төлеу арқылы жасауға болады
Соған қарамастан отырықшы өмірден алыс болғандықтан бір-біріңе барарда, жарты күндік жол үшін тамағыңды, бір қойды ат үстінде көтеріп жүрмейсің
Менің сендерге қалдыратын өсиетім бір-біріңе барғанда, жеген тамақ үшін ақы алмаңдар, жолаушыны қонаққа келгендей күтіңдер, қонақасы құқығында болыңдар, сол үшін мендегі малымның төртінші бөлігін сендерге ортақ мұра, бөлінбейтін енші ретінде қалдырам» деген екен.
Бастың жолын ашу
Қой еті пісіріліп, сүйек мүжілгеннен кейін жауырын сүйегінің қалақшасын етегінен бастап үшбұрыштап тіліп, көлемі негізінен пышақтың бойымен бірдей келіп жатады
Кесілген жауырын сынығының көлемі сол үйдің кірісі мен шығысының мөлшерімен шамалас болады деп есептеген
Жауырынмен жол ашу үй иесі мен ұлдарына парыз болған
Оны ашпаса, жолы бөгеледі, тұйықталады деп сенген
Алайда қазаға сойған мал сүйегі бүтін болу керек деген ырымға сай ондай малдың жауырын сүйегінің жолы ашылмайды
Сондай-ақ жауырынның жолын түнде ашуға тыйым салынады
Себебі, ұрының жолы ашылады деп есептеген
Үйтілген қойдың басын піс­кен соң маңдайынан айқастыра тіліп, табаққа салып әкеліп тарту ырымы қазақ арасында біркелкі атқарылады
Шығыс Қазақстан, Моңғолия, Қытайдағы қазақтар мұны бастың жолын ашу деп атайды
Онысы тігінен түскен біздің жол, көлденең түскен сіздің жол дегенді ырымдағаны
Бұл қонаққа жасаған құрметтің белгісі болып табылады
Яғни табаққа тартылған бастың жолын ашады
«Ұзынынан түскен сіздің жол, көлденең түскен біздің жол» деп маңдай тұсынан айқастыра сара тіліп (қас таңбасы) әкеліп тартады
Мұны қасқалдақтау деп те атайды
Яғни төрткүл тiлiкпен төрт құбыланың сай болуын, өмiр жолының ашық, даңғыл болуын ырымдайды.
Аяқжол – ертедегі орда мен сарайлардың кіреберісіне төселетін ұзын төсеніш
Аяқжол алаша, кілемдерден, соңдай-ақ кестелі асыл қалың кездемелермен қапталып киізден де жасалған
Аяқжолды төрелер мен бай-билердің келін түсіру, қыз ұзату тойларына арнап та жасаған
Келін отауына дейінгі аралыққа, тіпті одан да ұзақ қашықтыққа торғын-торқа, жібек кездемелерден жасалған аяқжол төселген.
Баланың жол қарауы
Бір-екі жастағы кішкентай баланың екі қолымен жер тіреп, басын еңкейтіп, екі аяғының арасы­мен қарап тоңқаюы
Баланың осы қимылын жол қарады, қонақ келеді деп ырымдайды.
«Жол бастар» кәдесі
Аңшының саят үстінде жолай бір ауылға аялдаған кезінде олжасынан «жол бастар болсын» деп беретін үлес-кәде атауы
Әдетте бұл жоралғы аңшы жолай бір ауылға аялдаса немесе қонған жағдайда ғана жасалады.
Жолаушының жолы болсын
Ертеде жас сәбиге жауырыншы болсын деп қойдың жауырынын тістеткен
Бұл дәстүр Тәңірге табынған түркі тектес халықтардың барлығына тән
Жолаушы­ның жолы болсын деп етін жеп, таза мүжіп болған соң, жауырын сүйегінің жолын ашады
Ал қазаға сойылған малдың сүйегі бүтін болу керектігіне баса назар аударған қауым жауырын сүйегінің жолын ашпайды және ұрының жолы ашылады деп, түнде жол ашпайды.
Жол ашу – жолы болмай, өмірінде ылғи сәтсіздікке ұшырап жүрген адамның «ендігі жерде жолым ашылсын, жолым болсын» деген ырыммен әртүрлі наным-сенімдер жасауы
Мысалы, жол ашу мақсатында әулие-әнбиелердің басына барып тәу ету, емшілерге барып тұмар оқытып алу.
Жолағасы – үлкен сапарға шыққан жолаушылардың басшысының атауы
Жолағасы болып әдетте, ел-жұртқа ерекше сыйлы, көпті көрген тәжірибелі адам сайланады
Оның үстіне жолағасының із кесуші және жершілдік қасиеттері болуы шарт
Сапар кезінде жолаушылар жолағасының ақыл-кеңесіне және айтқандарына міндетті түрде құлақ асулары тиіс
Барған және түстенген елді мекендерде сөз басы жолағасыға тиесілі болды, әрі ол іс-әрекеттің де ұйытқысы болған
Бұл сапардың сәтті болуының ең басты шарттарының бірі саналды.
Жол үстінде жөн сұрасу
Бұл ұғымның да өзіндік ерекшеліктері бар
Атты жолаушылар жолдары түйісіп, кездескенде жасы кіші жасы үлкенге алдымен сәлемдесіп, бір-біріне жол болсын, әлей болсын айтады
Этикет бойынша салған жерден «қайда барасың?» деп сұрамайды, ал білместікпен сұрай қалса, жақтырмаған кейіпте «алуға барамын!» дейді
Өздерін таныстыра келіп жолдың жөнін, жердің жобасын бір-бірінен сұрасып біледі
Жолының бағыты біраз жер бір болса, сапар жөнін әңгімелесіп, сөз аяғы арғы-бергі білген жаңалықтарын айтуға ойысып, ақпарат алмасуға көшеді
Қоштасарда олар «Жортқанда жолың болсын!» деп те тілек айтпайды, өйткені мұндай сөзді бір-біріне барымташылар айтады деген түсінік бар.
Сыбаға
«Сыбаға беру» – халқымыздың бір-бірін сыйлағанын білдіретін дәстүрлерінің бірі
Жиын-тойға келе алмай қалған қадірлі қонақтарына, жақын туыстарына немесе соғым сойғанда арнайы жақындарына бөлінген мүшелерді «сыбаға» дейді
«Өкпе бер, бауыр бер, сыбағамды тәуір бер» деп қазақ халқында сыбаға беру дәстүрі бұрыннан қалыптасқан
Сыбағаны туыстарына шикідей, не піскен еттен беріп жібереді
Бір-біріне туыс адамдар және қарашаңырақтағы жасы үлкен жақындарына мүшелі етті арнайы атап беріп жібереді
Осы берілген «сыбаға» оларды ескеріп, сыйлағандықтарын білдіреді
Әсіресе жасы үлкен қарттарға осылай істейді.
Айтса айтқандай-ақ екен
Жанқұтты шешен: Доссыз қалса – ер жетім…
Бір сөз айтсаң жақсыға,
Аталы сөзге тоқтайды.
Бір сөз айтсаң жаманға,
Өмірінде ұқпайды.
Надандықтың белгісі,
Өзін-өзі мақтайды.
Көкірегі соқырға,
Өмірде таң атпайды.
Шешеннің сөзі шын асыл,
Қап түбінде жатпайды.
***
Тон бітпеске тон бітсе,
Қағуменен тоздырар,
Жаман болса алғаны
Ер жігітті аздырар.
Жақсыменен сөйлессең,
Құмарыңды қандырар.
Жаманменен сөйлессең,
Көңіліңді қалдырар.
Кез болсаңыз суайтқа,
Өтірік айтып нандырар.
Өсекшімен сөйлессең,
Ұрмай-соқпай талдырар.
Жолдас болсаң сараңмен,
Жол үстінде қалдырар.
Жаман болса достарың
Өзіңді жауға алдырар.
***
Жаман болса, жақын – жау,
Шайпау болса, қатын – жау.
Шабан болса, атың – жау.
Тартыншақ болса, түйең – жау,
Тебеген болса, биең – жау,
Күнде келсе, күйеу – жау,
Жымысқы болса, жиен – жау.
Тіл алмаса, ұлың – жау,
Арсыз болса, қызың – жау.
Әйелің жақсы болса, қонағың мен үйіңнің тұрағы, балаң жақсы болса, екі көздің шырағы, атың шабан болса, бұл жалғанның азабы, әйелің жаман болса, дүниенің дозағы, балаң жаман болса көрінгеннің мазағы.
***
Ел қонбаса, жер – жетім,
Құс қонбаса, көл – жетім.
Кемпірі жоқ шал – жетім,
Иесі жоқ мал – жетім.
Су қараңғы көз – жетім,
Тыңдамаған сөз – жетім.
Доссыз қалса ер – жетім,
Жау қолында ел – жетім.
Жапырақсыз бұтақ – жетім,
Оқылмаса кітап – жетім.
Тыңдаушысыз дана – жетім,
Ата-анасыз бала – жетім.
Қағазсыз қалам – жетім,
Ақылсыз адам – жетім
Сіз білесіз бе?
Алғыс түрлері
Алғыс – жеке адамның еліне сіңірген игі еңбегіне, халыққа көрсеткен құрметіне, ерлігі мен парасат­ты­лығына, қандастарына жасаған жақсылық істеріне ризашылық, ізгі ниет, ықылас
Алғыс, көбіне, ақ тілеу қайырымды ақ (оң) бата ретінде айтылады.
Тәңір жарылқасын.
Құдай берсін.
Алла риза болсын.
Жақсылығың Алладан қайтсын.
Жортқанда жолың болсын,
Қыдыр жолдасың болсың.
Рақмет.
Бақытты бол.
Бағың жансын.
Көп жаса.
Маңдайыңа шаң тимесін.
Жағың түспей жамандық көрме.
Қосағыңмен қоса ағар.
Бала-шағаңның қызығын, игілігін көр.
Жолыңа гүл бітсін.
Айың оңыңнан тусын.
Алдыңнан ақ күн тусын.
Бағың ашылсын.
Досың көп, дұшпаның жоқ болсын.
Дегеніңе жет.
Қадамың құтты болсын.
Ғұмырың ақ жол болсын.
Көзің ашылсын.
Мың болғыр.
Оң толғағын берсін.
Өзегің талмасын.
Көйлегің көк, көңілің тоқ болсын.
Дәтке қуат берсін.
Жаныңа жамандық бермесін.
Тұқымың жайылсын.
Талабың оң болсын.
Көсегең көгерсін.
Өркенің өссін.
Сөз тапқанға қолқа жоқ
Шамар мен  Зұлқаш
Ертеде Шамар және Зұлқаш атты екі адам бір ауылда тұрыпты
Шамар сөзге шебер, пысық жігіт болса керек
Ал Зұлқаш жуас, ­бостау жігіт екен.
Ол заманда жер дауы, ру таласы толастаған ба? Бір күні ауыл жігіттері жорыққа аттанып бара жатады.
Сонда Шамар:
– Басқамыздың аттануымыз дұрыс-ау, осы Зұлқаш не бітірем деп бара жатыр екен? – депті.
Соны естіген Зұлқаш:
– Шамар-ау, сені бірнәрсе білетін жігіт пе десем, ешнәрсе білмейді екенсің
Атысып жатқан жау сенің Шамар, менің Зұлқаш екенімді қайдан айырсын? – депті.
«Әй, сөз тапқанға қолқа жоқ» деп жігіттер ду күлісіп, атқа қоныпты.
Пайдаланылған әдебиеттер: 
1.Ел аузынан
Шешендік сөздер, ақындық толғамдар, аңыз әңгімелер

Алматы
«Жазушы» баспасы, 1989 ж

2.Қазақ халқының салт-дәстүрлері
«Көшпенділер» баспасы, Алматы
2013 ж

3.Қазақы атаулар мен байламдар
Ж.Кейкін
Алматы: «Өлке» баспасы
2006 ж

4
Этнографиялық ақпараттық сайттар

Бетті дайындаған 
Айгүл Әмірбекова,
А.Байтұрсынұлы атындағы Тіл білімі институтының жетекші ғылыми қызметкері, 
филология ғылымының кандидаты
