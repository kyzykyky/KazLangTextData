Алматыда Оңтүстік Қазақстан облысы ұсынған ауылшаруашылығы тауарларының жәрмеңкесі өтті
Барлығы 220 тонна азық-түлік Алматыдағы ауылшаруашылық жәрмеңкесіне жеткізілді
Екі облыс бірігіп ұйымдастырған шараның арқасында қала тұрғындары Оңтүстік Қазақстан облысы ұсынған елуден астам азық-түлік түрлерін базардағы бағадан
15-20 пайызға төмен сатып алды.
Сонымен қатар жәрмеңкеге «Алматы» әлеуметтік-кәсіпкерлік корпорациясы мен қаланың 35 сауда және тамақ кәсіпорындары да өз өнімдерін ұсынды.
Жәрмеңкені қала әкімі Ахметжан ­­­Есі­мов аралап, ондағы өнімдердің бағасына ризашылығын білдірді
Оңтүстік Қазақстаннан ат терлетіп жеткендер көкөніс және ет өнімдерін сауда сөрелеріне молынан шығарды
Олар алып келген өнімдердің ішінде 53 тонна ет, 62 тонна көкөніс, 27 тонна картоп, 10 тонна балық және басқа да тауарлар бар
Сиыр, қой еттері 1050 теңгеден, шұжық өнімдері 650-1200 теңге аралығында тұтынушысын тауып жатса, картоп – 230, сәбіз – 80, пияз – 80, қияр – 200, қызанақ – 350, қырыққабат – 90 теңгеден сатылды
Жәрмеңкеге шығарылған ауылшаруашылық өнімдерінің жалпы құны 80 млн теңге
Сонымен бірге арнайы акция ұйымдастырылып, 2-3 келі қант, 2-3 келі қарақұмық, күріш, 1 литр өсімдік майын қоса алсаңыз, тауар бағасы 7-8 пайыз тағы да төмендетіледі
Алматылықтар алыстан арбалап келген ағайындардың өнімдерін ризашылықпен сатып алды.
Күнгейдегі облыста соңғы уақытта мақта мен бидай алқаптары қысқартылып, есесіне көкөніс, картоп, бақша дақылдарының егінжайлары ұлғайтылып жатыр
Диқандар көкөніс өнімдерінің өнімділігін арттыру үшін екі заманауи технология енгізді
Біріншісі, тамшылатып суару әдісі
Бүгінгі таңда суарудың осындай әдісін пайдаланатын алқаптардың саны 32 мың гектарға жеткен
Беймезгіл уақытта тасып, егін уақыты жеткенде құрғап қалатын өзендерден зәразап болған шаруақор жұртқа бұл технология үлкен демеу болды
Егер осындай әдіс-тәсілдердің саны мен сапасы арта берсе, жергілікті жұрт біртіндеп су тапшылығынан құтылатын күн алыс емес
Екіншісі, жылыжайлар салу
Қысы-жазы өнім беретін жылыжайлар облыстың егін шаруашылығына тың серпін беруде
Қазіргі таңда облыстағы жылыжайлар аумағы 860 гектарға жеткен
Осындай жүйелі жұмыстардың арқасында облыс жеміс-жидек және көкөніспен өзін толық қамтамасыз етіп отыр
Енді оңтүстік қазақстандықтар ағыл-тегіл өнімдерін өзге облыстың тұрғындарымен арзан бағада бөлісуде.
Жәрмеңкеге қатысқан Оңтүстік Қазақстан облысы ауыл шаруашылығы басқармасының басшысы Қанатбек Оспанбековтің айтуынша, жәрмеңке өткізу тек Алматы қаласымен шектеліп қалмайды
«Биыл 800 тоннаға жуық көкөніс өнімдерін, 1200 мың тоннадай бақша өнімдерін, сонымен бірге 180 мың тонна жеміс-жидек жинадық
Бұлардың барлығын енді өзімізде тұтыну мүмкін емес
Сол себепті солтүстік облыстарды да қамтамасыз етуге күшіміз жетеді
Тек Қазақстан аумағымен шектеліп қалмай өнімдерімізді ТМД елдеріне де шығарып жатырмыз
Егін алқаптары мен бау-бақшалардан жинаған өнімдерімізді соңғы 3 жылда алыс-жақын шетелдерге де экспорттап үлгердік
Атап айтқанда, біздің өнімдер Италияға, Германияға, Польшаға сатылуда» дейді ол.
Жәрмеңкеден қайтқан тұрғындар өздері сатып алған өнімдердің жақсы сақталғанын, бүлінбегінін айтты
Олар мұндай азық-түлік керуені Алматы қаласына жиі келіп тұрса екен деген ниетін білдірді.
Айта кету керек, Алматыда ауылшаруа­шылығы жәрмеңкелері соңғы 6 жыл бойы өт­кізіліп келеді
Жәрмеңкенің мақсаты – азық-түлік нарығындағы бағаны тұрақтандыру.
Бейбіт Нәлібаев
