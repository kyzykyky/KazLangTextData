«Елдің атын ер шығарар» болғандықтан сол ерлерінің есімдері елінің есіне алдымен түсетіні заңдылық
Сондай бір ардақты азаматымыз – атақты ғалым, ұлағатты ұстаз, денсаулық саласында жан аямай еңбек еткен, әрі қоғам қайраткері академик Төрегелді Шарманұлы
Төрегелді ағамыздың ерен еңбегі мен 80 жылдық мерейтойына байланысты пікір білдіруді ол кісінің шәкірті болғандықтан өзіме парыз санадым.Бұл кісінің еліміздің денсаулық сақтау жүйесіне, медициналық ғылым саласына сіңірген еңбегі ұлан-ғайыр
Тек өз елімізге ғана емес, сонымен қатар Дүниежүзілік денсаулық сақтау жүйесіне де қомақты үлес қосты
Соның дәлелі – былтыр ол кісі Дүниежүзілік денсаулық сақтау ұйымының «Леон Бернар» атты ең жоғарғы марапатының иегері болды.
Өткен ғасырдың алпысыншы-жетпісінші жылдары Дүниежүзілік денсаулық сақтау ұйымының (ДДҰ) бастауымен бүкіл дүниежүзілік мәні бар ғылыми тексерістері арқылы халықтың денсаулығын сақтау тұрғысында бүкіл медицина саласының өзіндегі клиникалық орталықтар мен алғашқы дәрігерлік көмек жүйесінің үлестерінің ара қатынасы шамамен сәйкесінше 30/70 пайыз екені топшыланды
Ал тап осы екі жүйеге бөлінетін қаржы орта есеппен дүниежүзінде керісінше шамамен 70/30 пайыз екені анықталды
Яғни, бүкіл дүниежүзі бойынша жалпы қарапайым халыққа дәрігерлік көмек беретін алғашқы дәрігерлік көмек жүйесінің дамуына көрінер көзге әділетсіздік жасалып отырғаны айтылды
Және түзету қажеттігі сөз болды.
Бірақ айту да бар, оны дәлелдеу де қажеттік етеді
Дәлелсіз қағиданың іске асуы неғайбыл
Міне, осы қағида 1978 жылы өткен ДДҰ (ВОЗ) мен ЮНИСЕФ-тің атақты Алматы конференциясы арқылы түбегейлі дәлелденді.
Айтуға оңай, ал іс жүзінде орындалуы ұлан-ғайыр еңбекті, дарындылықты, керемет ұйымдастырушылық қабілетті, жан-жақты білімдарлықты, зор көрегендікті тілейтін іс еді бұл уақиға
Ал осы істің басында халқымыздың біртуар ұлы Төрегелді Шарманов жүрді.
Ол кездегі жас министр Шарманов бүкіл Қазақстан мен Кеңес одағының, одан әрі ДДҰ-ның басшыларына бұл форумды біздің елде өткізудің зор мәнін түсіндірді
Сөйтіп бұл әлемдік мәні бар конференцияның Алматыда өтуі осы кісінің арқасында жүзеге асты
Сөйтіп ол жарғақ құлағы жастыққа тимей еліміздің бүкіл денсаулық сақтау жүйесінің жетістіктерін арттырып, әлемге паш етуге дайындатты
Сонымен қатар алыс-жақын шет елдік 3 мың делегатты қабылдап, оларға керекті деректерді дұрыс көрсетіп, конференцияның пәрменді өтуі үшін жан-жақты дайындық жұмысын басқарып жолға қойды
Академиктің еңбегі жемісті болды
Конференция ойдағыдай өтіп, қатысушылардың жоғарыдағы айтылған қағидаларға көзі жетті.
Соның арқасында атақты Алматы декларациясы дүниеге келді
Ол кейіннен «ХХ ғасырдағы бүкіл дүниежүзінде денсаулық сақтау ісінің  ұлы хартиясы» аталып кеткен белгілі құжатқа айналды
Яғни бұл құжат қазір бүкіл дүниежүзінде халық денсаулығын сақтау жолындағы аса маңызды бағдарлама іспеттес
Осыған орай сөзімді растайтын бірер дәлел де келтірейін.
Сонау алыстағы Бразилия елі хунтаны жеңіп, елінің демократиялық бағыттағы жаңа конституциясын қабылдағанда, оған халқының денсаулығын сақтау тұрғысында ауқымды бап енгізген екен
Сол бабы – «Алматы конференциясында қабылданған декларациясына сай» деп басталатынын естідік те, оқыдық
Жалғыз Бразилия емес, бүкіл әлемде ол конференцияның дәрежесіне зор мән беріліп, оны халық мүддесіне бағытталған «ұлы форум» — деп әрбір 5 жыл сайын аталып өтуде
Тек аталып қана өтпейді, оның идеясының іске асу үрдісін жан-жақты талқылайды.
Біз, медицина саласы қызметкерлері, қай елге барсақ та «Алматы декларациясы» деген сөзді жиі естиміз
Сөйтіп ару қала Алматымыздың аты осы Төкеңнің арқасында әлемге әйгілі болғанына шаттанамыз.
Төкеңнің Денсаулық сақтау министрі қызметін атқарған жылдары да еліміз үшін еткен еңбектері ұшан-теңіз
Ел мүддесі үшін, елдің басынан кешіп жатқан сан қилы жағдайлардың халқымыздың денсаулығына зиянды әсерлерін ғылыми түрде дәлелдеп, оны жариялап, түзету жолында Төкеңнің қаншама қарсыластармен жан аямай күрескені әлі есімде.
Әсіресе ең алғаш біздің елде, оның ішінде қарапайым халықтың ішінде туберкулез ауруының, темір тапшылығынан болатын қан аздығының, біраз авитаминоздардың, әсіресе, С, А  витаминдерінің тапшылығының жиі таралып кеткенін анықтап жазып, үлкен мәселе көтергенін нағыз ерлік, батырлық дер едім
 Өйткені, басқарушы жүйеге, әсіресе Мәскеуге ол деректер қытықтарына тиіп, саяси астар іздеп, Төкеңе қарсы келгеніне біз куәгерміз
Ақыры бұл мәселелерді дүниежүзілік форумдарға шейін жеткізе білді Төкең.
«Қазақстанда темір тапшылығымен ауыратын науқастар жоқ» – деп шетелдіктер Женева конференциясында қызыл кеңірдек болып таласқанда, оларға  батыл қарсы шығып, өз ұстанымын дәлелдеп, ақыры жеңіп Дүниежүзілік Азия Банкісінің 7 млн АҚШ долларының біздің елге бөлінуіне мәжбүр еткен де Төкең еді.
Тап сол кездерде тікелей Төкеңнің идеясы арқылы медицинаның бірнеше салалары пайда болды
Әсіресе ғылыми жаңа бағыттарға жол ашылды
Тап сол кезде кардиология, акушер-гинекология, тағамтану ғылыми зерттеу институттары ұйымдастырылды
Ақтөбе мен Павлодарда дәрігерлер білімін жетілдіру факультеттері ашылуға мүмкіндік туды
Медицина саласындағы бірнеше ғалымдар ұлттық және одақтық академияларға мүше болып сайланды
Денсаулық сақтау мекемелерінің материалдық-техникалық базалары нығая түсті
Ірі-ірі аудан аралық кешенді ауруханалар салынып іске қосылды.
Кадр мәселесіне өте көп мән берілді
Облыстардағы денсаулық сақтау мекемелерінің басшыларына тәжірибелі кәсіби мамандар, қабілетті ұйымдастырушылар мен дарынды ғалымдар тағайындалды
Өкінішке орай одан кейінгі жылдары бұл үрдіс сақталмай жүргеніне куәгер болдық.
Кезінде нәрестелерге арналған Төкеңнің идеясымен «Балдырған», «Балбөбек» атты тағамдар шығарылды
Ол министр болған кезінде әрбір елді мекендерде «Балалардың тағами сүт асханасын» ұйымдастырды
Өкінішке орай өткелең кезеңде бұл жетістіктердің көбі жойылып кетті
Соны ескерген Төкең қазір шет елдік инвесторларды жұмылдыртып балалар тағамын жасайтын арнайы зауыт салдырып жатыр
Бүкіл елдің қажеттілігін өтейтін бұз зауытттың аты «Қазақ Тағамтану Академиясының зауыты» деп аталатын болды
Осы жерде айта кетейін, инвесторлар зауытты Төкеңнің атымен атайық дегенге ол кісі рұқсат етпеді
Бұл да бір ағамыздың қарапайымдылығы болар.
Өткен жылы қабылданған «Денсаулық кодексіне» Төкеңнің қосқан үлесі зор, оның 20-дан аса денсаулыққа пайдалы ұсыныстары енгізілді
Онда әсіресе заманауи өзгерістерге байланысты орын алып отырған қиыншылықтар ескерілген
Мысалы, әртүрлі себептердің салдарынан жиі кездесіп отырған йод, темір т.б
заттектердің жетіспеушілігіне жол бермеу көзделген.
Қазіргі кезде Төкеңнің аса мән беріп жүрген мәселесі – ол мектептерде оқушыларға арналған тиімді, үйлесімді тағам ұйымдастыру.
Төкеңнің ең түбегейлі, жан-жақты тексеріс жүргізіп жүрген ғылым саласы – тағамтану ілімі
Бұл саладан ең бірінші ғылыми зерттеуді бастаған да, ең бірінші институт құрушы да, үлкен ғылыми мектеп ұйымдастырушы да Т.Шарманов
Ғылымның аталған саласынан ашқан жаңалықтары арқылы профессор Т.Шарманов Қазақстан мен бүкіл Орта Азиядан ең алғаш болып Одақтық Медицина ғылымдары Академиясының академигі болып сайланды
Орта Азия елдерінде Т.Шарманов институтының филиалдары ашылды
Дүниежүзілік Денсаулық сақтау ұйымы бұл институтты өзінің өңірлік ғылыми орталығы ретінде ресми қаулы алды
Сол мәртебесімен институт еліміздің өтпелі кезеңіндегі экономикалық қиыншылыққа төтеп беріп, талай гранттарға ие болу арқылы пәрменді түрде жұмыс атқарып жатыр
Әсіресе жас балаларға және ауру адамдарға арналған диеталық және емдік тағамдардың көптеген түрлерін жасап шығарғанының мәні өте үлкен
Төкең оларды жасап, жан-жақты тексеріп қана қоймай, өндіріс орнын да ұйымдастырды
Онда шетелдің дүдәмал тағамдарынан әлдеқайда пайдалы да арзан балалар тағамы өндіріледі.
Бұл кісі елімізде алғаш нутрициология ғылымының ірге тасын қалады
Әлемдік нутрициология ғылымына қомақты үлес қосып келеді
Соның бірі – салыстырмалы жеткіліксіздік (относительная недостаточность) деген ұғымды осы ғылым мен тәжірибе жүзіне, яғни тағамтану жүйесіне енгізді.
Мысалы, біраз қажетті тағами заттар тағам құрамында жеткілікті мөлшерде болса да, оның дұрыс сіңуі, зат алмасу үдерісіне дұрыс қатысуына, яғни пайдаға асуына басқа да мүмкіншіліктер болуы қажет
Міне, осы тұрғыдан Төкең идеясымен көп еңбек еттік
Сол сияқты тағы басқа еңбектеріміз жоғары бағаланып, Мемлекеттік сыйлықтың лауреаттары атандық.
Академик Т.Шарманов 200 ғылым докторлары мен кандидаттарын дайындаған ұстаз
30 шақты ғылыми монографиялар шығарған ғұлама ғалым
Әлемнің әр жерінен ғылыми орталықтар мен қоғамдар өз құрылтайларына үнемі шақырып, әрқашан төрінен орын береді.
Төкең тек қана ғылыммен шектеліп қалмай әрқашан қоғам өміріне де белсенді қатысып отыратын
Атап айтсақ, академик аға «Азамат» қозғалысының алғашқы ұйымдастырушыларының бірі
Ел болмысының барлық қыр-сырына көз тастап белсенді түрде радио, теледидар, газет арқылы өз дауысын халыққа жеткізіп жатты.
Кеңес дәуіріндегі ұлттық идеологияның қатаң, қаhарлы кезінде келешек ел тағдыры туралы, ана тіліміз туралы шындықты айту батырлықпен тең дер едім
 Төкең тап сондай батыл қадамдардың бастаушысы болып еді.
Сонау жетпісінші жылдары ол Ақтөбенің медициналық институтының ректоры болғанға дейін бұл ұжымда көпшілік басқа да мекемелердегідей жиын-жиналыстар тек орыс тілінде жүргізіледі екен
Сол күнге дейін салтанатты жиындарда тек одақтық гимн ойналып, Қазақстан гимні ойналмай келген
Алғаш келген күні-ақ институт маңдайшасында жоғары оқу орнының атауы сол жақта, яғни бірінші орысша, онан соң ғана қазақша жазылғанын көрген Төкең оны тез арада түзеттіреді
Институттың аты жазылған тақталардың орындарын ауыстырып, сол жағына қазақшасын, оң жағына орысшасын қойдыртады
Жиналыстарды өзі бастап қазақша ашып, сөз сөйлейтін қазақтардың тек қазақша сөйлеуін талап етеді
«Қазақ гимні оркестрімізге келмейді» дегендерді жұмыстан шеттетіп, орнына домбыра оркестрін ұйымдастырып, соларға қазақ гимнін де ойнатқызады
Бұрын қазақ мұғалімдері бар жоғы 16 % ғана болса екі жылда 60%-ға жеткізеді
Студенттердің де басым көпшілігі басқа ұлт өкілдері, ал қазақтардың саны бар-жоғы 30 пайызды құраған
Бұны да жаңа ректор бас аяғы бір жылда түзетіп, қазақ студенттерінің үлесін 63 пайызға көтереді.
Одақтың орталық қалаларына аспирантураларға негізінен орыс тілді ұлттардың өкілдері жіберілсе, бұл кісі келе тек қазақтар ғана жіберілетін болады
Бұның барлығы әлі де ақтөбеліктердің есінде
Ал сол кезде осының барлығына облыстық партия комитетінің бірінші хатшысы Журин қатты ескертулер айтқанда жас ректор Т.Шарманов еш тайсалмай жауап қайтарғанына куәгер болған адамдардан естіп қуанып, әрі жігеріміз тасып еді
Осындай батыл ерліктерімен де, тамаша ұйымдастырушы қабілеттерімен де көзге түскен Төкең көп ұзамай Денсаулық сақтау министрі болып тағайындалды
Сонда Ақтөбе облыстық партия комитетінің бірінші хатшысы Журиннен Д.А.Қонаев: «Сіздің медицина институтының ректоры Т.Ш.Шарманов туралы пікіріңіз қандай?» – деп сұрағанда ол кісі: «Дарынды ұйымдастырушы, бірақ барып тұрған (махровый) ұлтшыл», – деген екен.
Төкең министр болған кезде елімізді бүкіл әлемге паш еткізгенін жұрт біледі
Ол туралы жоғарыда айтып өттім
Дегенмен тап осы жерде тағы бір есімізде жүрген бір жайды айта кетейін.
Еліміз туралы, тіліміз туралы бұл кісі көп дабыр, айғай шудан гөрі іспен пайдасын тигізуді артық санайды
Мәселен, жетпісінші жылдардың аяғында, шамасы 1979 жыл болса керек, Қарағанды қалалық денсаулық сақтау бөлімінің кадр саясаты министрліктің кеңейтілген отырысында талқыланды
Себебі қалалық денсаулық сақтау бөлімінде бірде-бір қазақ азаматы жоқ еді
Ол кездегі басшысы О
есімді қазақ жігіті
Осы жағдайдың шет-жағасына қаныққан Т.Шарманов Қарағандыға арнайы комиссия жібереді
Комиссияның қорытындысына орай Төкең Қалалық денсаулық сақтау бөлімінің меңгерушісіне: «Қазақ ұлтынан неге бір кадр жоқ? Намысың қайда? Әлде саған біреу сондай нұсқау берді ме?» деп төтесінен қойылған сұраққа Қазақстан Компартиясы Орталық Комитетінің өкілдері де қатысып отырған жиындағы жұртшылық абдырап қалды
Мұндай тура мінезді тек Төкең ғана көрсете алатын еді
Ол кісі сол меңгерушіні дереу жұмыстан босатқызды.
Т.Ш.Шарманов жастарға да барынша қолұшын беріп, ағалық көмегін көрсетіп тұрады
Өзіне деп берілген сыйлықтарды медицина институттарына қазақ ауылдарынан келген, тұрмыстары төмен жанұялардан шыққан 20 шақты студенттерге қосымша стипендия ретінде беріп жүр
Сол сияқты жуырда Төкең медициналық жоғарғы оқу орындарында қазақша оқитын орыс студенттеріне өз қалтасынан қосымша стипендия тағайындады
 Мұндай ерлік  әркімнің қолынан келе бермейді.
Ел  де, ел басқарушылары да ол кісінің еңбегін жоғары бағалайды, сыйлайды
Отанның бірнеше жоғары дәрежелі ордендерімен марапатталды
Бірақ, адамның шынайы қасиеті, абзалдығы алған атағымен де, қызмет дәрежесімен де, байлығымен де емес, оның сын сағатта ел тағдырын, көпшілік қауымның мүддесін өз бас пайдасынан жоғары қойып, ар тазалығына жүгінетіндігімен мөлшерленеді
Төкең әрқашан солай.
Ол әрдайым алдына өте биік мақсаттар қояды
Кейбіреулер ондай мақсатқа ой жүгіртсе де «Әй, оның қиындығы көп қой, қайтем әуре болып» деп қоя салар еді
Ал Төкең болса сол қиындықтарды жеңемін деп, тайсалмай күреске кірісе кетеді
Сөйтіп сол күреске маңайын да жұмылдырады
Әрине, мұндайда жұрттың бәріне бірдей  ұнау да қиын
Кейде Төкең қиындықты белінен басып жедел қимылға кірісіп кеткенде, тай-таластарға да кезігеді
Сонда біреулер «мұның керегі қанша еді» деп түсінбеушілік білдіріп пыш-пыш ұсақ-түйек әңгіме де шығарады
Ондай ұсақ-түйек сөздер әрбір дарынды, тіпті ұлы қайраткерлердің де сыртынан айтыла беретіні белгілі
Бірақ ондай жөнсіз өсек-аяңдар  арқылы емес, ірі тұлғаларды олардың елі үшін атқарған көрнекті істерімен тануымыз керек.
Иә, Төкең халқымыздың біртуар ұлы, көрнекті тұлға
Осынау үлкен дәрежелі, атақты Төкең өмірде өте кішіпейіл, қарапайым, ақжарқын, көңілі түскенге көл-көсір адам
Қарсыласқанға табанды, тайсалмай қарсы шыға білетін күрескер
Ардақты да, қасиетті жер ұйығы – Ұлытауын аузынан тастамай, мақтан етеді
Жанұясын жанындай жақсы көретін өнегелі ақсақал.
Тамаша парасатты адам, ардақты ана Күлзия Асқарқызы екеуі тәрбиелі, дарынды ұл-қыз, немерелер өсірді
Ұлдары Алмас әке жолын қуған елге аты мәлім азамат.
Абзал жан, ардақты ел ағасы, дарынды ғалым Төрегелді Шарманұлы сексенге күш-қайратының мол шағында келді
Әлі де белсенді, ұдайы ізденіс үстінде.
Ахмет АЛДАШЕВ,
Ғылымға еңбек сіңірген қайраткер,
мемлекеттік сыйлықтың иегері,
медицина ғылымдарының докторы,
профессор
