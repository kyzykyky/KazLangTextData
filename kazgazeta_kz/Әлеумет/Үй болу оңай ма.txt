
Шаңырақ әрқашан биік болуы үшін оның төрт қабырғасы да мықты болуы керек
Сүйіспеншілік, бірлік, кешірім, шыдам дейтін қабырғалары бар үйдің ғана іргесі сөгілмейтіндей берік болады, баспананың іші бақытқа толы болады.Алайда қазіргі таңда отбасының ажырасуы, перзенттерінің ата-анасына қарсы шығуы, ағайынмен араздасу секілді жайлар жиі бой көрсетіп жатқаны көпшілікке аян.
Нағыз әйел, нағыз ер азамат қандай болуы керек? Ер мен әйелдің орны туралы қоғамда әртүрлі пікір бар
Қазақ танымындағы қыз баласы мен ер баланың орны ерекше
Оларға тегінен тектілік беріп, дәстүрмен тәрбиелейді
Бірі – отбасының берекесі болса, бірі – мерекесі емес пе еді?
Өкінішке орай, отбасын құра сала жолдас-жораны, жұмысты сылтауратып, үй көрмей жүретін ерлер өмірде кездеседі
Сондай-ақ күйеу табатын ақшаны мен де таба аламын деп, қыдырыстап, шаңыраққа кештетіп оралатындар жайлы да естіп жатамыз
Бұның бәрі де жұбайлардың арасында сенімсіздік туғызып, кейінірек бір-бірінен алыстай беруіне себеп болады емес пе? Жар сүю бақытының нақты қадір-қасиетін, құнын толық түсіне алмай, тіршіліктің ұсақ-түйегіне бола өзара дүрдараз болып жүргендерге не шара? Қазіргі күні жасқа да, жасамысқа да ажырасу деген ұят іс болмай қалды
Отбасының берекесін сақтаудың орнына сот жағалап, бір-бірінен іргесін аулақтатудың жолын іздейтіндер көп
Әрине, кім-кім де жайлы тұрмысты аңсайтыны рас
Жақсы жар таңдауда қайткенде қателеспеуге болады? Бірақ ақ босағаны берік етудің орнына өздерінің қарақан басының қамын көбірек күйттеп кететіндер аз емес
Сондықтан болар талай жылғы шаңырақтар шайқалуда, біреудің үшінші, төртінші әйелі болуға арланбайтындар көбеюде.
Мөңке би бабамыз айтқандай, «адырайған ұл, бедірейген қыз, бетіңнен алатын безілдеген келіннің» пайда болуы ұлттық тәрбиеде жіберген кемшілігімізден шығар
Мұның бәрі де ата-ананың ұл мен қыздың тәрбиесіне жете көңіл бөлмейтіндігінен де болса керек
Келін болып түскеніне бір апта өтпей жатып енесін жақтырмайтын келіндерді де көріп жүрміз
Ал біраз уақыт өтіп ол үйге сіңіскеннен кейін енесіне «Біздің арамызға килікпеңіз» дегендей емеурін танытатындарға не дерсіз.
«Жақсы әйел нашар күйеуін мақ­тап жүріп, өзгелерге сұлтан етеді, жаман әйел күйеуін жамандап, жұртпен шағыстырып дұшпан етеді» дейді халық даналығы
Демек, күйеудің жаман мінезі көп болған жағдайда да оны ешкімге айтудың қажеті жоқ
Оның беделін, мәртебесін түсіру ешқашан әйелге жақсылық та, абырой да әперген емес.
Әйелдердің бір қателігі олар күйеуін тек өзіне тиесілі деп ойлайды
Оның ата-анасы, бауырлары, ағайын-туысы бар екенін ескере бермейді
Жан жары ата-анасының ұлы, атасының немересі, ағасына іні, інісіне – аға емес пе? Достары, сыныптастары, курстастары да болады
Жаңа түскен келіннің бұл жағын да қаперге алып қойғаны абзал
Кейде түрлі кикілжің күйеуін өзіне меншіктеп, әр басқан ізін аңдудан да туындайды
«Әйел ақылды болса, өзін бақылайды, ақылсыз болса сені бақылайды» деген сөзді де өмірде көп жасап, көпті көрген, көпті көкейге түйген дана апа-әжелеріміз айтып кеткен ғой
«Жігіттің сорлысын әйелдің оңдысы түзейді» деген сөз де бар
Демек, әйелдің ақылдылығы ер азаматты түзу жолға бағыттап, адалдыққа бастайды.
Енді өмірден бірер мысал келтіре кетейік.
Ата-енесін ренжітіп, туған не­мересін көрсетпей, шет елге саяхаттап кеткен Дана (кейіпкердің аты-жөні өзгертілді
– Автор) есімді келіншекті танимын
Ол отбасында қазір маза жоқ
Гүлия (кейіпкерлердің есімі өзгертілді) құрдасым кеше де көз жасын төгіп, үйге келіп кетті
– Келінді болуға асықпа,– деді кетерінде
Сірә, қамыққанынан аузына түскен сөзі сол шығар.
Ойлап отырсам Мағжан есімді ұлына екі рет келін түсірді, аста-төк той жасады
Бірақ, келіндері тұрақтамайды
Кейінгі келін ас та пісіре алмады, мінезге жарымаған тікбақай еді, ақыры Гүлия мен Асылбекке немерені көрсетпей зарықтырып қойды
Бүгінде бөтен адамның көмегіне жүгінетіндердің қатары көбеюде, олар сәбиге қалай қарайды, сенімнен шыға ала ма?Ата мен әже немерені алдандыра да, жұбата да, еркелете де, аялай да білетін мейірімді тәрбиешілер ғой
Ал екі жасар ұлы үшін Мағжан қаражат жағынан жақсы көмектесуде
Сонда Дана не ойлайды екен? Көңілдеріне кірбің түсіріп, қарттарды жылатып кеткенде ұтары не? «Ата-ананың ризашылығы Алланың ризашылығы» деген хадисті келіншек білмейтін шығар
Ата-ене де туған әке-шешесіндей болуы керек екенін үлкендер есіне салмайтыны қалай? Анасын құрметтеген адамның табанына бақ жабысады екен
Сол ақырындап адамның тізесіне қарай саялайды
Егер сол бақ жабысқан адам сәттілікке кезіккен сайын иіле түсіп, кішіпейіл бола түссе, тізедегі бақ көтеріле-көтеріле көкірекке келіп ұялайтын көрінеді
Кеудеге сыйғыза білсе енді адамның маңдайына көтеріліп, басына қонады
Осылай қонған бақ аумайды да, ұшып кетпейді де
Алайда барды бағалай білмейтін, жақсылық жасаған адамға мейірімі түспейтін өзімшілдер көбейіп келе жатқаны қынжыларлық жағдай болып тұр.
Қай мемлекеттің болса да тірегі – иманды, берекелі, салауатты өмір сүре білетін отбасылар екені даусыз
Жалпы Ислам дінінде ерлі-зайыптылардың әрқайсысында алдында тұрған міндеттері бар
Мәселен, отбасына жан-жақты жағдай жасау, ұзақ сапарға шығарда үй ішін қажетті заттармен қамтамасыз ету, жұбайын сыйлау, оған күш көрсетіп, қоқан-лоқы жасамау, бір жаққа кетерде қайда баратынын, қай сағатта, қай жерде болатынын ескерту – ер адамға парыз екен
Ал балаларын тәрбиелеу, күйеуі орынды ақыл-кеңес, өсиет айтса орындау, бір жаққа баруға жиналса ерінен рұқсат сұрау, күйеуіне қарсы шығып, дөрекі мінез танытпау сынды міндеттер әйелге жүктеледі
Иран Ислам Республикасының көсемі Имам Хомейни: «Ұлы азаматтарды әйелдер тәрбиелейді» деп, ананың бала тәрбиелеуі әлемдік маңызы бар іс екенін жақсы айтқан.
Торсаңдаған тоң мойын мінезден гөрі нәзік, сезімтал табиғатына сай ерке-назды қылық танытса, қандай ер адам болса да жібіп сала беретіні анық
Әрине, үй болған соң ыдыс-аяқ сылдырламай тұрмайды
Тіршіліктің ащы-тұщысына, ыстық-суығына қайыспай, адамгершіліктен аттамай өмір сүргенге не жетсін!
Бүгінгі қоғамды отбасы құндылық­тары көбірек толғандырып отырғаны белгілі
Себебі, кеше ұлан-асыр той жасап үйленген жастардың кейбірі отау құрғандарына бір жыл толмай жатып, ажырасып кететін жағдайлар жиіледі
Өткен жылдың деректеріне сүйенсек, 140 мың жас отбасы тіркеліп, оның әрбір төртіншісі ажырас­қан
Бұл мәселе өткен жылы ҚР Пре­зи­ден­ті жанындағы Мемлекеттік хатшы Гүлшара Әбдіхалықова жетек­ші­лік ететін Әйелдер ісі, отбасы және демографиялық саясат жөнін­дегі Ұлттық комиссия мүшелерін тол­ған­дырып, қыз бала тәрбиесіне айрық­ша көңіл бөлумен қатар, жастарды отбасы болуға, оларға отбасының маңызын түсіндіру керектігі жөнінде келелі мәселе көтерілген болатын
Міне, сол тұста Алматы бизнес коллед­жінің директоры Г.Қасымова жастарға отбасын құрудың құндылықтарын үйрететін мектеп ұйымдастыру жөнінде бастама көтерген еді
Ол бастаманы комиссия мүшелерімен бірге Отбасылық мәселелерді зерттеу институты қолдап, колледжде «Отбасы» мектебі құрылған болатын
Өткен жылы бұл мектеп өзінің алғашқы түлектерін ұшырса, биыл тағы отыздан астам студент қыз-жігіттер «Отбасы мектебін» бітіргендері жөніндегі сертификаттарын алды.
– «Отбасы» мектебінің тың­дау­шысы болған жастарды мен отбасы болуға дайын және бақытты отбасы болудың кілтін меңгерген жастар дер едім
Біздің ең басты мақсатымыз – қыздарымыз бен жігіттерімізге отбасылық өмірдің әліппесін үйретіп, адам баласының ең басты дипломы және бақыты отбасы екендігін түсіндіру, – дейді Алматы бизнес колледжінің директоры Гүлфайруз Қасымова.
Шіркін, отбасын құрған екі адам­ның мақсат-мүддесі бір бағытта тоғы­сып өмір сүруге үндейтін осындай білім ұя­ла­ры көп болса нұр үстіне нұр болар еді.
Әсел АЙДАРОВА, ұстаз:
– Қазір жиі ажырасып, одан басқа әйелге үйлене салып, онымен дәм-тұзы жараспаса, тағы бір келіншекпен отбасын құра салатындар бар
Тіпті төрт әйел алуға бекініп, сол үшін бала-шағасын тастап, отбасының шырқын бұзып кете баратындардың қатары көбейіп бара ма деймін
Меніңше, жаңадан отау құрғандардың жастық албырттықпен қателесуі бір басқа да, егде жастағылардың отбасы тағдырына жеңіл-желпі қарауы сын көтермейді.
Асыл БЕРІКОВА, дүкенші:
– Бір емес, сан мәрте үйленіп өмірден опық жеген туысқаным бар
Жеңгелеріміз еңбекқор, кішіпейіл, кешірімді жандар болып келетін-ді
Бірақ үй ішінде ұрыс-керіс, дау-дамай болып жатқан кезде мен ағайымды қолдап шыға келетінмін
Осы күні өзім де отбасын құрдым
Үйге келетіндердің ішінен өзімшіл, әпербақан, бейпіл сөзге бейімдердің әңгімесін естіп ойланып қалатын болдым
Демек, менің «туыс ағам» бұрынырақта дөрекі, қатыгез адам болғаны
Бұл ащы да болса шындық.
Мейрам БАҚЫТЖАНҰЛЫ, кәсіпкер:
– Өкінішті жайт, қызметін, беделін, мол қаражатын алға тартып жас қыздармен, сыбай-сылтаң келіншектермен бас қосып, азаматтық некеде өмір сүріп жатқан жасы алпыстан асқан ерлер аз емес
Айтарға сөз жоқ
Бұл сонда дәстүрлі отбасылық құндылықтарымыз бұзыла бастады деген сөз бе?Қалай түсінсек болады?
Салтанат ҚАЖЫКЕН
