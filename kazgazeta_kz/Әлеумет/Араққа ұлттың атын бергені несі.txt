Ата-әжелеріміз сұмдық дүниені көргенде  «Мұндайды көргенше шыққыр көзім шықсын!» деп бетін шымшылап жатушы еді
Сол сөзді енді біздің айтуымызға тура келіп тұр
Қытайдағы қазақтар қоныстанған Шыңжаң өңірінде «қазақ» маркалы арақ өндіріске шықты
Алланың арам еткен ащы суының сыртқы қорабына «Хаса, Алархан», «Хаса, Амангүл» деген аттар жазылып, сұлу қыздың суретімен бірге жар салып тұр
 Мұндағы «хаса» сөзі Қытай тарихындағы қазақтың ежелгі атауы
Бұлай дейтініміз Қытайдың «Таң патшалығы тарихы» (VІІ-VІІІ ғасырда) атты жылнамада «қаса», «хаса» деп батыс көршілерін атаған
Қазір ресми түрде, заң жүзінде «хасакы» деп жазылғанымен, ауыз екі тілде барлығы қазақты «хаса» деп атайды
Тіпті, кезінде ШинХуа агенттігі қазақты «хаса» деп атауға тыйым да салған.
«Күшігім, күшігім десе аузын жалайды» деген мақал осындайда айтылса керек
Соңғы жылдары шығыстағы көршіміз тарапынан қазақтың намысына тиетін бірнеше оқиғалар орын алды
Айталық, Қытайдың бір компаниясы еліміздің туын маркаға пайдаланып, бір шулатты
Одан «домбыра» деген арақ шығарды
Киелі дүниеміздің қасиетін қашырған ол арақ әлі күнге өндіріліп келеді
Қазақстандағы мұнай компаниялары да адам өлімін аяқасты етіп, тайраңдап жүр
Енді міне, ұлттың атын араққа таңды
Төсекте басы қосылмаса да төскейде малы қосылған қазақтың «мың жылдық» көршісінің сыйы осы болды.
Сонда ата қонысында тұрса да қызыл туға қарап бой түзеген 1,5 миллион қазақ пен 16 миллион жан саны бар Қазақ елінің құны бұлар үшін көк тиын болғаны ма? Біздің жұрт «қарнының ашқанына емес, қадырының қашқанына жылайтын» халық
«Сыйға – сый» дегенді бұлар да білсе керек еді ғой
Әй, қайдам? Балақтағы битті басқа шығарған өзімізде де обал жоқ-ау! Жерімізді таптатып, базарымызды баптатып, мұнайымызға қаптатып отырған ақкөңіл қазақ емеспіз бе?!
Теңіздің тамшысындай болған аз қазақ миллиард қытайдың арасында арақтың атын өзгертеміз деп шыр-пыр болып жатыр
Біз қайтер екенбіз? Тек  елдің елдігі осындайда таразыға салынатынын естен шығармайық.
Хазірет Әбділда
