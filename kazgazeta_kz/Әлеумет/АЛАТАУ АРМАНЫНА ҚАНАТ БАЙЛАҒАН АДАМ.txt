Қазақ өркениетіндегі Алматының алар орны ерекше
Оған ешкімнің дауы жоқ
XX ғасырда Алматы бүтіндей бір елдің астанасы, әкімшілік орталығы ретінде ғана емес, сәулет өнері өзінің бар болмысымен танылған, оның қадір-қасиеті жарқырай көрінген қала ретінде де төрткүл дүниеге аян болды
Бас-аяғы соңғы ширек ғасырға толар-толмас уақыт ішінде Алматы абаттана түсті, айшықталып әрлене түсті
Оның көркейіп-гүлденуіне, әлеуметтің көз қуанышына айналуына мемлекеттік дәрежеде мән берілді.Астана ән мен жырдың өзегіне айналды
Ол мәңгі жас қала, жасыл шаһар атанды.
Алматыға деген айрықша ілтипат пен іңкәрлік соңғы бірер жыл көлемінде үстемелене, ұлғая түскендей
Ол республика астанасы мәртебесін Ақмолаға табыстағалы бері өзінің ер тұлғасын бір елі де кішірейткен емес
Сәніне сән қосылып, уақыт өткен сайын абаттанып келеді
Өйткені бұл қала алматылықтардың талай ұрпағының арманына бақ байлаған, талапты жанның, талантты ердің тағдырына тұғыр болған.
Жүрекке етене жақын, жылма-жыл қайталанатын мына бір көрініске сүйсінбеу, сүйінбеу мүмкін бе? Талайлар алыстағы ауылдан аманат арқалап Алматыға келеді, сосын Алатаудай абыздан ақ бата алып ауылға аттанып бара жатады
Алматы десе еліміздің түпкір-түпкірінде елеңдеспей қалатын басы жүмыр пендеңіз кемде-кем-ақ шығар!.
Себебі: «Алматыда тұр алаулап Алтын нұры айдың!»
Осынау мөлдіреген махаббат, асқақтаған салтанат пен абырой-атақ оған бірден келе қалған жоқ.
Өзінің кіндік шежіресі сонау XIII-XIV ғасырлардан бастау алатын Алмалы қаласының тағдыр-талайы қазақ сәулет өнерінің өсіп-өркендеу жолымен, оның тар жол тайғақ кешуімен тығыз байланысты деуге әбден болады
Шараф Ад-дин изейдің жазбаларында атап көрсетілгендей, қазіргі Алматының түп атасы Алмалының қала ретінде қанат жаюына әйгілі Темірдің 1390 жылғы Моғолстанға жорығының кері әсері тимей қойған жоқ
Ақ басты тарихтан белгілі Темір тұлпарының тұяғы тиген жер от пен өртке оранған деседі, Алмалы да осы қасіреттен аман қала алмаған.
Іле Алатауы етегіндегі іргелі елге қоныс болып қала атанған Алматының серпінді дамуы XIX ғасырдың елуінші жылдарынан, дәлірек айтқанда, 1854 жылғы 4 ақпандағы Верный бекінісінің іргетасының қалануымен тікелей байланысты
Бертін алдымен Үлкен Алматы станицасы, одан соң Кіші Алматы станицасы мен татар Слободкасы бой көтерді
Қаланың өсу-өркендеу тарихы XX ғасырға иек артқанда сәулет өнерінің жаңа бір тыныспен дами бастағанына көз жеткізесіз
Алайда, оның бәрі өздігінен бола қойған жоқ.
Қала үстіндегі қос қатер: су тасқыны мен жер сілкінісі енді-енді өркен жая бастаған қала құрылысын қаусатып, тып-типыл етіп отырғаны тағы мәлім
Верныйлықтар 1887 жылы маусымда және 1911 жылы қаңтар айында екі рет күшті жер сілкінісінің куәсі болды
Су тасқыны үш рет болды
Алдымен 1921 жылы, одан соң 1973 жылы Кіші Алматы арнасында, ал 1975 жылы Үлкен Алматы арнасында бұрын-соңды болмаған лайлы су тасқыны қалаға қатер төндірді.
Табиғат шіркіннің осыншама қасірет қыспағына қарамастан Алматының астана атануы, өркениет орталығы болуы ненің күші, ненің құдіреті деген заңды сауал туады
Сауалдан сыр суыртпақтағанда өздерінің бүкіл шығармашылық өнер жолы осы Алматы тағдырымен тікелей байланысты сәулетшілер пікіріне құлақ түресіз
Бүкіл саналы ғұмыры, тыныс-тіршілігі қазақ елі бас қаласының тағдырымен тағдырлас, үлкен жүректі азамат, қазіргі қазақ зиялыларының алдыңғы легінен көрінетін сырбаз сәулетші Әбдісағит Тәтіғұловтың есімі ауызға алынады осындайда
Әңгіме төркінін тереңнен түсінген ол бүкіл қордалы, мәйекті ойды мына бір ауыз сөзбен тұжырымдар еді.
– Алатау ғой архитекторлардың арманына қанат байлаған
Мына Алатау ғой!
Осы бір ауыз пікірде қаншама мән-мағына жатыр десеңізші!..
Ал тарқатып айтар болсақ, ұзын сонар әңгімеге ұласар еді ол
Шынында да Алатау, Алматы, Архитектура ұғымдары бірінен-бірі ажырағысыз
Бірін-бірі толықтырып мәнге мән қосып тұрған сөз тіркестері.
Алматы архитектурасы қолға алынғанда сәулетшілер, әрине, қала тұрғындары тұтқиылдан тап болар жағдайларды ұдайы ескеріп отырды
Бұл жерде Іле Алатауының Алматы үшін айрықша факторға ие табиғат сыйы екендігін айтпасқа тағы болмайды
Бір шеті солтүстігінде Тянь-Шань тауларына иек артып, батысында кіндік тасқа маңдай тіреген бұл тау 350 километрге созылып жатыр
Оның ені 35-40 километр
Алатаудың алқасы іспеттес болған ақшаңқан қаланың таумен үйлесім табуы үшін архитекторлар әулеті талай қиялға тербелген.
Бүгінде көркіне көз тоймас Алматыны абаттандыруға үлес қосқан, бүкіл шығармашылық ізденістерінің иірім игіліктерін осы қалаға арнаған архитекторлар аз болмаған
Бір жылдары сонау Мәскеуден достық қолын созған А.Шусевтің, М
Гинзбургтің еңбектерін ескермеу күнә болар еді
Ал солардан да бір кем емес еңбек еткен қазақ архитектурасының алдыңғы сапында болған Т.Бәсеновтың, М.Меңдіқұловтың, А
Қапановтың есімдерін де ілтипатпен ауызға алу ләзім.
Қалада соңғы ширек ғасыр көлемінде көк сеңгірге қол созған ақшаңқан үйлер көбейе түсті десек, осы бір іске Р.Сейдалин, Ш
Уәлиханов, Қ
Монтақаев, Ю
Ратушный, Т
Ералиев, М
Жақсылықов, А
Қайнарбаев, 3
Мұстафина секілді өзінің азаматтық антына адал сәулетшілер едәуір еңбек сіңірді
Ал солардың қатарында Қазақстан Республикасы Мемлекеттік сыйлығының лауреаты, Халықаралық инженерлер ғылым академиясының академигі, профессор Әбдісағит Шаймұханбетұлы Тәтіғұловтың есімі де айрықша ілтипатпен аталады.
***
Біз қазір: «Қазақ қоғамына қандай қайраткер керек? Оның болмыс-бітімі қандай болуы қажет? Қазақ зиялысын қайтіп бағамдаймыз» деген сауалдар төңірегінде пікір таластырып жатамыз
Орынды мәселе
Сөйтеміз де пендешілікпен осы күнгі галстук таққанның бәрінің бойынан Ахмет пен Міржақыптың, Әлихан мен Сәкеннің, Тұрар мен Темірбектің кісілік келбетін, қайраткерлік қасиетін көргіміз келетіні бар
Бәлкім, бұл қазақ қоғамының көш бастар перзенттеріне деген қойылар талабының жоғарылығынан, өлшем, өресінің биіктігінен болар
Бәлкім, бұл өлара кезеңде жабырқаңқырап отырған жұрттың елін сүйер ерлер мінезін аңсағандығынан болар
Бәлкім бұл, өткенді ұлығылай білетін кенен халқымыздың кейінгі ұрпақты қайрай білетін қасиетінің бір белгісі ме екен, әлде…
Ал ақиқатына келсек, ауызды қу шөппен сүртуге болмайды
Ел аманатын арқалап жүрген ай мүйізді серкелеріміз жоқ емес, бар! Тәуелсіздік атты ұғымның тамыры тереңге тартып, беки түсуінің бір мәні де бүгінгі қазақ зиялыларының қалтқысыз қызметінің қайраты болар, сірә
Қазақ зиялысы деген ұғымның бар табиғатын бойына дарытқан азаматтарымыздың бірі де біз тілге тиек етіп отырған азамат Әбдісағит Тәтіғұлов.
2000 жылы  республика әлеуметі Әбекеңнің шығармашылық қызметінің 40 жылдығын атап өтті
Республикамыздың мерзімді ақпарат құралдары ірі ғалым, өнегелі ұстаз, айтулы өндіріс ұйымдастырушысы туралы дүркін-дүркін мақалалар жазып жатты
Ал Әбекеңнің өзі «Өзекті өмір» – «Стержень жизни» деп аталатын он бес баспа табақтық кітап жазып, оқырмандарға ұсынды
Оған алғы сөзді жазған – академик Манаш Қозыбаев.
Әбекеңнің өзі айтқанындай, оның өмір жолының өзегі қалай өрнектеліп келеді
Егер оның бәрін тарқатып жазар болсақ, тағы бір кітап дүниеге келер еді
Сондықтан әңгімені шиырлай бермес үшін оның әріптестері әдіптеген бір бетке толар-толмас өмірбаян жолдарын ғана жұрт назарына ұсынуды жөн көрдік.
Ол былайша хатталған: «Әбдісағит Шаймұханбетұлы Тәтіғұлов 1940 жылы наурыздың 13-де дүниеге келді
1926 жылы Қазақ политехникалық институтының инженерлік-құрылыс факультетін бітірді
Алматы және Ақмола (қазіргі Астана) құрылыстарында, бас маман, басқарма бастығы, сосын республика Мемқұрылысы коллегиясының мүшесі болып жұмыс істеді.
1975 жылы «Казгорстройпроект» институтының Бас директоры болып тағайындалды, осы мекеме «KAZGOR” Жобалау академиясы аталып қайта құрылған соң оның президенті болып бірауыздан сайланды
Ол басқарған ұжым 12 рет бүкілодақтық социалистік жарыстарда бірінші орын алып, 1981 және 1986 жылы екі рет «Қазақстанның Құрмет Алтын кітабына» енгізілді
Бүгінде Ә.Тәтіғұловтың ұйымдастырушылық талантының арқасында «KAZGOR” өз саласының жетекші кәсіпорындарының бірі атанды
Ол елімізде бірінші рет өз саласында инвестициялық саясатты жүргізіп, жаңа нормативтік, бағдарламалық құжаттарды жасап шықты.
Ә
Тәтіғұлов 1979 жылы кандидаттық диссертациясын табысты қорғады, 1986 жылы оған доцент, ол 1992 жылы профессор атағы беріліп, инженерлік академияның 1993 жылы мүше-корреспонденті, 1996 жылы — академигі болып сайланды
Ол аса білікті маман, Қазақстан Республикасының еңбек сіңірген құрылысшысы, күрделі жобалық жұмыстардың авторы
Бұл ретте оның жоғары сейсмикалық жағдайларға төтеп беретін бірегей зәулім «Қазақстан» қонақ үйін жобалауға қатысуын атап өтуге болады
Сол үшін де Ә.Тәтіғұлов 1980 жылы Республика Мемлекеттік сыйлығына ие болды
Ол көптеген жобаларға жетекшілік жасады, солардың қатарында «Алатау санаторийі», «Теңіз кен орнын Құлсары қаласы құрылыстарымен көркейтіп салу», «Жаңатас қаласы құрылысы» секілді жобалар бар.
Ә
Тәтіғұлов өндірістегі басшылық қызметін ғылыми-зерттеу және педагогикалық жұмыстарымен ойдағыдай ұштастырып келеді
Ол жобалау-құрылыстық кешеннің теориясы мен іс-тәжірибесіне, жекелей алғанда, күнбелгілеу, нормативтік негіздің мониторинг мәселелеріне айтулы үлес қосты
Оның зерттеу жұмыстары еліміздің салалық жоғары оқу орындарының оқу бағдарламаларына енді
Ә.Тәтіғұловтың 100-ден астам ғылыми мақалалары, 5 монографиясы жарық көрді, оның редакциялық жетекшілігімен «Архитектуралық терминдердің орысша-қазақша сөздігі» басып шығарылды
Профессор Тәтіғұлов қазақ тілінде 5 томдық «Архитектура мен жобалау негіздері» оқулығын дайындады.
Ол ЮНЕСКОНЫ-ның білім, сәулет және құрылыс проблемалары жөніндегі ғылыми-теориялық конференцияларына, халықаралық симпозиумдарға қатыса жүріп, шетелдік компаниялармен байланысты нығайтуға, ғимараттарды қайта құру мен жаңартуға (Германия, Чехия, Англия, Қытай, Түркия, АҚШ, Швейцария, Италия) айрықша назар аударып отырады.
Ә
Тәтіғүлов үлкен қоғамдық жұмыстар жүргізіп келеді
Ол өнеркәсіпшілер мен кәсіпкерлер одағы басқармасының мүшесі, республика Құрылысшылар одағының вице-президенті және Архитекторлар одағының мүшесі
Сәулет және құрылыс жөніндегі қалалық депутаттық комиссияны ұзақ жылдар басқарды
1998 жылы Астана орталығы құрылыстарының бас жоспары эскиз-идеялары Халықаралық конкурсының әділқазылар алқасының төрағасы болып тағайындалды.
Ә
Тәтіғұловтың елге сіңірген еңбегі лайықты бағаланды – «Ерен еңбегі үшін» (1970 ж.), «Еңбек ардагері» (1989 ж.) «Қазақстанның Тәуелсіздігінің 10 жылдығы» медальдарымен және «Құрмет Белгісі» (1976 ж.), «Еңбек Қызыл Ту» (1981 ж.),  «Халықтар достығы» (1986 ж.) және «Құрмет» (2005 ж.) ордендерімен марапатталды.
Ірі ғалымның, өндіріс ұйымдастырушысының саналы ғүмырының сыры мен жыры сығымдалып түскен деректері міне, осындай
Ал оның қазақ руханиятындағы алар орны қандай?
Әбекең өз өмірбаянында жазғанындай – торғайлық
Ол ес біліп, етек жапқалы бабасы Тәтіғұл қажының аманатына адал болсам деген сертте келеді
Торғай еліндегі көзі ашық, көкірегі ояу ағартушылардың бірінен саналған Тәтіғұл қажы Ахмет пен Міржақыптың тілектесі, мұраттасы еді
Сондықтан болар табиғатына тектілік қасиет тән Әбдісағит осы кісілердің рухани мұраларына сусындап өсті
Ғазалдарынан ғибрат түйе білді
Ал Міржақып ағасы XX ғасырдың елең-алаңында былай деп жазып еді:
Майда бол жігіт болсаң тал жібектей,
Жақсы емес қатты болу тікенектей.
Ғылымың болса-дағы ұшан-теңіз,
Файда жоқ өз халқыңа қызмет етпей.
Көрген мен көрмегенде көп парық бар:
Ашылмас жігіт адам сыннан өтпей.
Лайықсыз ерсілікке арандама
Һәр істің мазмұнына көзің жетпей.
Ғибрат ал жақсыларға жақын жүріп,
Қаша гөр жамандықтан аулақ шеттей.
Не нәрсе талаптансаң табылады,
Опа жоқ ер жігітке жафа шекпей.
Мысалы хәрәкеттің сол секілді,
Алмассың егін орып тұқым сеппей.
Пайдаңды жақсы болсаң тигіз көпке,
Жатырқап еш адамды сыртқа теппей.
Кезінде кезең жерден қосылып қал,
Бәйгеге ұлы дүбір өткен көктей.
Мақсұты хасыл болып ойындағы,
Илаһим ер тілегін мақбұл еткей.
Тәуекел кемесіне мініп шыққан,
Ғылымның талиблары нұрын төккей.
Аз біліп көпке ғашық болғандардың
Ләззәті таңдайынан жүрген кетпей.
Қанағат, көп білдім деп етпе өнерге,
Көре бер басқалардың азын көптей.
Жасыңда қалсың мақұрым сан соғарсың,
Болмайды жаман нәрсе өкініштей.
Шалқайып үйде жатсаң дәнеме жоқ,
Сарф етіп ижтиһат пен малын төкпей.
Таппасың дертке дауа, ғазизлерім,
Хафасы жұрттың қалың ауыр дерттей.
Осынау жыр жолдарынан түйген ғибрат оның ғұмырлық бойтұмарындай болып келе жатыр.
Әлі есімде: 1994 жылдың мамыр айы.
– «Өлі разы болмай, тірі байымайды» деген қанатты сөз бар, Жұмабек, – деп сөз бастады Әбекең екеуара бір әңгіме үстінде, – елде талай жыл ат үстінде жүріп халқына қызмет еткен Қабижан есімді ағамыз болып еді
Сол кісі жуырда дүние салды
Бұл фәниден аттанарда ол тиянақталмай қалған бір шаруасын арман қылып айтып кетіпті
«Кешегі өткен Кенесары батырдың үзеңгілес досы Төлек Жәукенің аты ұмыт қалмаса екен
Ұрпақтары осыны ықтияттай алса ғой
Тым болмаса рухын ардақтап ас бере алса кейінгілер…» дегенді жиі-жиі қайталап айтса керек
Енді, міне, сол міндетті атқару бізге парыз.
Осы әңгімеден соң іле-шала, апыр-топыр жұмыс басталып кетті
Төлек Жәуке батырдың кіндік қаны тамып, туып өскен жері бұрынғы Торғай облысының Сарыторғай өңірі
Дәлірек айтсақ Ақшығанақ түбегі еді.
Халық айтса, қалт айтпаған ғой: «Тойдың болғанынан боладысы қызық»
Жәуке батырдың 175 жылдығына арналған әзірлік жұмысы айтуға ғана жеңіл болғанымен жеме-жемге келгенде оңайға соқпады
Бұл туралы ең алдымен, сол кездегі облыс әкімі Жақан Қосабаевпен пәтуаласу керек болды
Ал әңгіменің шындығы керек, сол бір кездері Жәуке батырдың 175 жылдығын өткізу керек пе, жоқ па деген пікір қайта-қайта көлбеңдей бергені де рас
Себебі, бастапқыда облыс әкімі «Е, жарайды!» деп қолқ етіп уәде бергенімен кейіннен не бір сыбырлауықтар мен «ақылгөйлер» шығып, жоқтан бар жасап, түймедейді түйедей етіп мәселені ушықтырып жібергені мәлім болды
Ал ақиқатына келгенде осы бір ауқымды шараны ұйымдастырып өткізуге облыс бюджетінен бір тиын да ақша шыққан жоқ
Батырдың аруағын әспеттеуге арналған іс-шаралардың қаржы-қаражатын көтеруді Сарыторғай өңірінің тұрғындары, батырдың ұрпақтары өз мойнына алды
Осы шаруаның көзін табудың өзіне қаншама күш-жігер, қажыр-қайрат жұмсалды десеңізші!
Кісілік пен кісімшілік, тектілік пен тоңмойындық таразы басына түскенде осы шаруаның басы-қасында жүрген Әбдісағит Тәтіғұловтың азаматтық тұлғасы сомдала түскеніне көзі көріп, құлағы естігендер куә
Әбекең жауапкершілік жүгінің зіл батпан екендігін тереңінен сезінгендігі сондай ел ағасындай болған Сабыржан Ахметов пен оның жанына ерген азаматтарды «күндіз күлкіден, түнде ұйқыдан» айырды десе де болғандай
Сабыржан Ахметов сол жылдары Арқалық қаласы әкімінің орынбасары еді
(Қазір ол  Аманкелді ауданының  әкімі)
Батырдың 175 жылдығына арналған ғылыми-теориялық конференцияны өткізу, Ақшығанақта Төлек Жәукенің кесенесін салу, оның рухына бағыштап ас беру, Арқалық қаласындағы көшелердің бірін батыр есімімен атау туралы шешімдерді шығарту, шұғыл арада тарихи көсемсөздік негізде түзілген «Төлек Жәуке батыр» деп аталатын кітапты бастыру секілді қат-қабат мәселелер ірі ұйымдастырушылық қабілетті қажет ететіні сөзсіз еді
Бұлардың қай-қайсысына да үлкен мән бере білген Әбекең сонау мамыр – қазан айлары бойы Алматыдан Арқалыққа әлденеше рет жол тартып, әр сапарынан үлкен тағылымдық мәселе түйіп оралғаны және рас
Торғайдағы ірі басқосуға Алматыдан арнайы ұшақ жалға алынып, халқымыздың талайлы тарихын таразылаған басы Манаш Қозыбаев бастаған оқымыстылар келді.
Жанашырлықпен қолға алынған жұмыс қашанда орайын тауып жатады
Батыр баба ұрпақтары да бастаманы дереу қолдап әрқайсысы өзінше қайрат көрсетті
Бұл ретте облыстық әкімшілік тарапынан құрылған комиссия жұмысын да атап өткен әділдік болар еді
Қысқасы, осынау бір іргелі мәслихат, батыр аруағын ардақтаған ас беру рәсімі «бір жағадан бас, бір жеңнен қол шығарудың» үлгісіндей еді.
Алайда… Осы бір тұста «алайданы» айтпасқа тағы амал жоқ
Көшелілік жүрген жерде пендешілікті де іле тартатын әдеті бар ғой қазекеңнің
Осынау елдік пен бірлікті, ірілікті әспеттеген тойды ұйымдастырып жүрген Әбекеңнің көңіліне қаяу түсірген сәттер де болмай қалған жоқ сол жолы.
Әбдісағиттың туған ағасы – Зейнолла
Сол жылдары ол Аманкелді ауданындағы Абай атындағы шаруашылықтың директоры еді
Батырдың 175 жылдығына арналған игі іс-шараларға білекті сыбанып тұрып араласып жүрген кісілердің бірі болатын
Мына қырсықты қараңыз
Аудандық әкімшілік дәл сол той өтіп жатқан күндері Зекеңді қызметінен алып тастайды
Іле бұл хабар Әбекеңе де жеткен еді
Әрине, қызметке ешкім де мәңгілік байланып қалған емес
Бірақ әкімшіліктегілердің мән-жайды біле тұра осынау «сыйлықты» дәл той өтер күнге орайластырғанын қараңызшы…
Кейде жеке мүддеден елдік мүддені жоғары қоятын жағдайлар болады
Әбекең мәселеге осы тұрғыдан келген болуы керек, сол сәттері төңірегіндегілерді тынышсыздандырғысы келмеді білем, сыр алдырмады
Бұл жағдайдан құлағдар болса, қазақ зиялыларының қай-қайсысы да әкімшілік әпербақандарын азулап тастауға бейіл еді сол күндері.
Осындай «әттеген-айлық» сәттерді өзінің кісілігіне жеңдіре білген Әбекеңнің ақыл-парасатының арқасында іргелі басқосу ойдағыдай өтіп, батыр рухын әспеттеу, ардақтау жөніндегі іс-шаралар өзінің логикалық шешіміне жетті
Кейін бұл туралы республикалық, облыстық, аудандық газеттер ақдариға ықыласын білдіріп, жазып жатты.
***
Әбекеңнің өзі осылайша бас болып қолға алған шаралардың бірі белгілі тарихшы, үлкен жүректі ғалым Ғазиз Әбішевтің 80 жылдығы еді
Қарап отырсаңыз қазақ зиялыларының тағдыр талайы әдетте былайғы жұрт айта беретіндей тақтайдай түзу болып шықпайды
Әкесінің шығармасын баласы ана тілінде оқып тұшына-сезіне алмайтын қасіреті, «жақсыдан жаман туады бір аяқ асқа алғысыздың» ақиқаты қайран Ғазекең есімін де орағытып кете алған жоқ
Тіршілігінде тағдыр тауқыметін аз тартпаған оның өзі бұл өмірден өткен соң мұраларын жиыстыру жағы да мұнтаздай бола қоймады
Оған, әрине, зерделі ұрпақтың зейінді тірлігі керек еді
Олай болмаған жерде бәрі де ұмытылады, қалады…
Кезінде өзі қолына су құйған ағаның өмірден өткеннен кейінгі мына жағдаяттары Әбекеңнің арқасына аяздай батып жүретін
Сөйтіп, Ғазиз Әбішевтің 80 жылдығы жақындады-ау деген кезде оның есімін ұлғылау туралы мәселені дереу қолға алды
Ғазекең ұзақ жылдар бойы қызмет еткен Қазақ қыздар педагогикалық инситутының басшылығымен бірлесе отырып, ғылыми-теориялық конференция өткізді
Ғалымның отбасының әлеуметтік мұқтаждығын шешуге жәрдемдесті
Ал бүгінде арамызда жоқ қазақтан шыққан тұңғыш кәсіби сәулеткер Төлеу Бәсеновтың, Мемлекеттік сыйлықтың иегері Юрий Ратушныйдың отбасылары, ұрпақтары Әбекең тарапынан өздеріне көрсетілген қамқорлыққа шексіз ризалықтарын білдіріп келеді.
Ел газеті «Егемен Қазақстан» 2008 жылы 31 мамыр күнгі номерінде Н.Жәрімбетованың  «Ұрпағы батыр бабаларын ұмытпайды» деп аталатын мақаласын жариялады
Әңгіме түсінікті болуы үшін осы материалды оқып көрелік
Онда былай делінген: «Өткеніне құрметпен қарамаған ұрпақтың  болашағы да бұлыңғыр
Ал Торғай өңіріндегі ағайындар ел тарихын, бабалар ізін қасиеттеумен келеді
Өйткені, Торғай даласы елімізді сыртқы жаулардан қорғау үшін тілерсектен кан кешкен, тәуелсіздікті аңсаған аталарымыз мінген арғымақтар тұяғы дүбірлеткен жер
Туған жер тарихы таусылмайтын қазына,   шежіре қарттар  ел қорғаған батырларын, аузымен құс тістеген шешендерін, ақындарын ауыздан тастамай кейінгі ұрпаққа жеткізіп отырды
Орыс отаршыларына қарсы шыққан Кенесары хан жортуылдап жүргенде Торғай даласын бір жыл қыстағаны бар
Оған ел мен жердің намысы шыдатпаған азаматтар да ерген еді, олардың  қатарында Иман батыр, Жәуке батыр, Қошқар батыр да бар
Олар аттың жалында, түйенің қомында жүріп, Кенесарының нағыз сенімді серіктеріне айналды
Еліміз тәуелсіздігін алғаннан кейін Торғай өңірінің әр шалғайында, мысалы, Иман батырға  Амангелдіде, Жәуке батырға Арқалықтың іргесіндегі Сарыторғайда, Қошқар батырға Қабырға ауылдық округінде орнатылған   олардың ескерткіштері халықтың рухын көтеруге қызмет етті
Амангелді ауданының әкімі Сабыржан Ахметов  осы батырлар ескерткіші аудан орталығында тұрса бүгінгі жас ұрпақтың патриоттық, отаншылдық тәрбиесіне қосылған үлкен үлес болар еді деп шешті
Әкімнің бұл бастамасын аудан ақсақалдары да қолдады және ол аталған батырлардың ауданда және Қазақстанның басқа жерлерінде тұрып жатқан ұрпақтарына да жетті
Сөйтіп, жақсы бастама ұлағатты іске айналды.
Жақында Амангелді ауданының орталығында Иман, Жәуке және Қошқар батырларға  мемориалдық-композициялық ескерткіш ашылды
Мемориал жобасын жасап шығуға 6 миллион теңге қаржы жұмсалды.
– Қызыл граниттен қашалған мемориалдық-композициялык ескерткіштің жобасын жасап шығарған да, қаржы жағын көтерген де негізінен Жәуке батырдың тікелей ұрпағы, KAZGOR жобалау академиясының президенті, профессор Әбдісағит Тәтіғұлов ағамыз
Әбдісағит аға Алматыда тұрса да осы істі басқарып, аяқтап шықты
Қазір  мемориалдық ескерткіштің айналасы абаттандырылуда, – дейді Амангелді ауданы әкімінің орынбасары Сабыржан Хайруллин.
Міне, туған жерге деген перзенттік парыздың етеуі деп осындайды айтса болар».
Көзі қарақты оқырманға осы мақалада әңгіменің мән-жайын түсіну онша қиын емес
Бұған түсініктеме беріп жазу да артық болады.
– Менің мамандығым – сәулетшілік
Иншалла, осы салада абырой-атақтан кенде емеспін
Қолымнан келетіні осы деп тек қана мамандығымыздың төңірегінде шиырлай берсек, онда ұзаққа шаппаспыз
Қал-қадірімізше қазақ руханиятына иненің жасуындай болса да үлес қоссақ дейміз
Ел өзіміздікі, жер өзіміздікі
Сол елді көгертіп, көктететін ұрпақ өсіруіміз керек
Отаншыл ұрпақ болса, ұзаққа бет аламыз, – дейді Әбекең
– Бабаларымыз бен ағаларымыздың есімін ұлғылау, міне, сол үшін керек
Өткенді ардақтай білмеген ұрпақ келешектің қадірін де білуі неғайбыл
Әңгіменің тоқетері сол, әні.
Қазақ зиялыларының, әсіресе, іс басында отырған азаматтардың көпшілігі мәселені, міне, осылайша ойлап-пішсе ғой дейсің.
…Республикалық «Халық кеңесі» газетінің бас редакторы кезім
Газеттер арасындағы шын мәніндегі шығармашылық сайыстың қызған шағы
Себебі журналистердің жазбайтын тақырыбы жоқ
Тоталитаризмнің тігісі сөгіліп күйрей бастаған тұсы, демократия мен жариялылықтың жарқылдаған жылдары еді
Редакциялар тақырыптық соны ізденістермен қоса нарыққа бейімдік жасауы да керек болды
Жаңа технологияны, тың әдіс-тәсілдерді меңгеру қажет еді
Сөйтіп редакциялық алқа ақылдаса келе газет терімі мен беттеуін компьютерлік жүйеге тезірек көшіру керек деп шешті
Өзімізде бар ақшаны есептеп көрсек аздау болып шықты
Енді не істеу керек? Уақыт болса ырғалып-жырғалуды көтермейді
Себебі баспа бізге көрсеткен баспаханалық қызметі үшін төлем көрсеткішін шығандатып, жалмап барады.
Дереу Әбекеңе телефон шалдық
Мән-жайды бірден түсінген ол сөзге келген жоқ
Мәселені акционерлік қоғамның директорлар кеңесіне шығарды да, бізге жеткілікті мөлшерде қаржыны аударды да жіберді
Сөйтіп, қазақ басылымдарының ішінде «Халық кеңесі» газеті бірінші болып компьютерлік жүйеге көшті, әрі түрлі-түсті бояумен газет шығаруды қолға алды!
Әбекеңнің осы ірілігін талай алқалы жерде айтып жүрдік, інілік ілтипатымыздан жаңылған жоқпыз
Ол қазақ басылымдарына деген көмегін осымен шектеп қалған жоқ
Жылма-жыл Әбекең басқарып отырған академияның нақты қаржы аударуымен бір топ соғыс ардагерлері, «Қа¬зақ әдебиеті», «Ана тілі», «Экономика», «Ақиқат», «Мысль», «Жұлдыз», «Үркер» секілді басылымдарды тұрақты түрде жаздыртып алып келеді.
Біз сөз басында Алматының қазақ өркениетіндегі алатын орнын тілге тиек еттік
Бұған сәулетшілер әулетінің қосқан үлесін, тарихи эволюциялық жай-жапсарын баян қылуға тырыстық
Қысқасы Алматы бір күнде орнай қалған жоқ екен
Көк зеңгірге қол созған алып ғимараттардың архитектуралық шешімінің ойдағыдай табуына Әбекеңдер мен олардың алдыңғы толқын ағаларының, кейінгі толқын інілерінің еңбегі өлшеусіз
Сол ерен еңбек шынайы шығармашылық шабыттың жемісі болды
Ал шығармашылық шабыт талант иесіне тұғыр болар рухани ортаның мұраттастығына тікелей байланысты
Олай болса шығармашылық ізденісінің әр белесі халқымыздың біртуар перзенті Дінмұхамед Ахметұлы Қонаевтың ықылас-ілтипатына бөленген Әбекең араласатын орта қазақ қауымы қашанда құрмет тұтатын, ел ертеңін байланыстыратын орта
Бұл туралы ол өзінің «Өзекті өмір» кітабында тамаша жазған.
***
Ғұмырлық көзқарастарын үнемі біз жоғарыда келтірген Міржақып ағасының ғазалдарымен әдіптеп келе жатқан Әбекең өз отбасында – аяулы әке, жақсы жар бола білді
Осыдан ілгеріректе дүниеден өткен жұбайы Мағрипа көзі тірісінде медицина саласының білікті қызметкері болды
Әбуәлиі мен Айдары әрқайсысы жеке-жеке отау құрып, мал-малданып, жан-жанданып кетті
Немерелері шауып жүр.
Үстіміздегі жылдың наурыз айында Әбекеңнің өмір жолы өрнектелген «KAZGOR» Жобалау сәулет академиясы өз басшыларының 70 жылдығын атап өтеді
Кезінде Қазақстан Республикасы Президентінің «Алтын сапа» сыйлығының иегері (2007 ж.) атанған ұжым мүшелері осынау мерейлі мерекесіне нық сеніммен, көтеріңкі көңілмен келеді
Өйткені, алып кеменің рулі на¬рықты заманның қыры мен сырын қапысыз меңгерген Әбдісағит Тәтіғұлов секілді жаңашыл академиктің қолында!
Жұмабек КЕНЖАЛИН
Алматы.
