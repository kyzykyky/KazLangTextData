Қырдағы қазыналы қарттар еске түскенде көз алдымда бір көрініс көлбеңдеп тұрып қалады
Тәспісін тарқатып, күн шуаққа арқасын тосып, көзін сығырайтып отырып «Е, Алла, қара су берсең де, тыныштығыңмен бер» деп отыратын еді олар
Бүгінде бес университет тауысса да, сол оқымаған, бірақ, көкірегі сайрап тұрған қарттардың деңгейіне жете алмайтындар жетерлік
Тыныштықтың, ынтымақтың, бірліктің қадірін білмейтін, құр желігіп, құр көкіп жүргендер баршылық.
Шыны керек, қазір «Қазақстан достықтың лабораториясына айналып кетті» деп күстәналайтындар көп
Жүзден аса ұлт бір шаңырақтың астында бейбіт тірлік кешіп, әй-шәйсіз өмір сүріп жатса, ешқандай арам пиғылы болмаса, достық пейілін білдіріп тұрса, оның несі айып?! Әрбір ұлт пен ұлысқа өз салт-дәсүрін ұстануға, тілін үйренуге, дінін бұзбауға барын салып отырған мемлекеттен айналмайсың ба?! Бұл енді тырнақ астынан кір іздеушілік.
Мемлекеттің іргетасы қалана бастаған кезден-ақ Елбасы Қазақстан халқы Ассамблеясын құрды
Бұл еріккеннен жасалған әрекет емес-тін
Айтқан жерден аулақ, дархан далаға түрлі тағдыр айдап келген ұлттар мен ұлыстар бүйректен сирақ шығарып, бір-біріне қызылкөзденіп, жұдырық ала жүгіріп, жұдырықтың арты қару атуға ұласып жатса, не болмақ?! Сондықтан мемлекеттегі саясат ең алдымен тыныштыққа, тұрақтылыққа, толеранттылыққа, ынтымаққа, ауызбіршілікке құрылды
Құдайға шүкір дейік, ол өз жемісін беріп жатыр.
Елбасының Тәуелсіздік таңы атқан жылдары айтқан «алдымен экономика, сосын саясат» деген сөзі қазіргі күні өзін толығымен ақтады
Аш-жалаңаш, экономикалық тұрғыдан әлсіз, әлеуметтік жағдайы төмен халық саясатшыл, кінәмшіл келеді
Өзінің жоқ-жітік болғанына, бала-шағасының аш отырғанына билікті кінәлап, ереуілдеп, қолына тас алып, оны көрінгенге атып әлек болады
Осы арада айтпай кетуге болмайды
Алатаудың арғы бетін жайлап жатқан қырғыз ағайынның алаңға шығып, өз билігін өз қолымен төңкеріп жатқаны да соның салдарынан
Әлеуметтік тұрғыдан еш қорғалмаған, жұмыс көзі жоқ, тиын табамын деп тентіреп кеткен жұрт ашу мен ызаға булығып өздері бес жыл бұрын таққа әкелген Бакиевті өздері тағы да төңкеріп тастады
Сенсеңіз, қазір Қырғызстанда президент және Парламент сайлауын өткізетін қаржы жоқ екен
Бұл мемлекеттің әбден әлсірегенін, құрдымның сәл-ақ алдында тұрғанын аңғартады
Кешегі төңкерістің өзі қырғыз экономикасын тағы да бес жыл кейінге лақтырып тастады деп отыр мамандар
Онсызда иненің ұшына ілініп тұрған экономика тіпті кейінге ысырылды
Бастысы, қарапайым халыққа қиын тигелі тұр
Қараша жұрт тағы да нәпәқаның қамымен қаңғып кетеді-ау…
Мемлекет басшысының салиқалы саясатының, Қазақстан деген байтақ отанды мекен еткен ұлттар мен ұлыстардың ауызбіршілігінің, ең бастысы қазақ дейтін қаймана жұрттың кең пейілінің арқасында қазір біздің елде қой үстіне бозторғай жұмыртқалаған заман туып тұр
Оны дәз қазір Қазақстандағы түрлі саяси көзқарастағы азаматтардың бәрі мойындайды деген ойдамыз
Неге дерсіз? Өйткені олар тыныштықтың қандай баға жетпес құнды дүние екенін көріп отыр
Атыс-шабыс, айқай-шу, алаңда атой салу ұшпаққа шығармайды
Қайта енді ғана бойын тіктеп, әлемдік аренада өз орнын ала бастаған жас мемлекетімізді әлсіретіп, халықты ырду-дырдуға салып, елдің шырқын бұзады
Мамыражай заманға, қарын тоқ, көйлегі көк уақытқа дүниеде жетер ештеңе жоқ
Себебі мемлекет үшін әрбір адамның жаны қымбат
Адам капиталын Қазақстан көзінің қарашығындай сақтауды алдына мұрат етіп қойып отыр
Сондықтан әрбір адамның лайықты өмір сүруіне, айлық табысын уақытында алуына, зейнетақыны көбейтуге, жұмыс орындарын көптеп ашуға ұмтылып жатыр.
Қазақ мемлекеті бүгінде Еуропадағы қауіпсіздік пен ынтымақтастық ұйымына төраға
Кеше ғана кеңестің отарында болып, бодандық қамытынан жаңа ғана арылған жас мемлекетке кәрі құрлықты мекен еткен азуы алты қарыс алып мемлекеттер өз тізгінін сеніп тапсырып отыр
Билігін тыңдап, бәтуалы сөзін басын шұлғып тыңдайды
Бұл – Қазақстанның дұрыс бағыт ұстанғанын, даму жолының түзу екенін дәлелдесе керек.
Қазіргі кезде «сақал түгіл, мұрт та жоқ», сөзінен бөзі түскен саясатшыл қариялар бар
Сындарлы саясатқа көңілі толмайтын, өздерінің қолынан ештеңе келмейтін, қариялықтан гөрі құр айқайға иек артқан адамдардың не ойлағаны барын білмейсің
Сондай кезде қара суды болса да тыныш заманда ішкенді қалайтын ауылдағы қарттар еске түседі
Даналығы, нағыз қарияға тән сабырлылығы еріксіз тебірентеді
Елді ірітпейтін, тыныштықтың шырқын бұзғызбайтын, ынтымаққа үндейтін сондай қарттар аман болғай дейсің
Себебі біздің мемлекет қазыналы қарттардың даналығына, дархан көңілді жұрттың кең пейіліне құрылған
Алла алауыздықтан сақтасын!
Біржан БЕКТӨРЕ
