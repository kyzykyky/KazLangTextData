Бүгінде ашығын айтқанда, телеарна мен ел алдында жүрген әншілерімізге жастар көп еліктейтін болды
Тіпті мән-мағынасыз айтылған әннен өздерінің ішкі жан дүниесіне қажетін тауып алатындығын ашық айтып, оларды қызғыштай қорғайтынын қайтерсіз.
Жүріс-тұрысы, киім киісі ұлттық ділімізге жат «91» тобын сынға алғанымызбен, есесіне солардың әнін ұнататын жасөспірімдердің қатары көбейіп жатқандай көрінеді.
Қазақ тілінің уызынан нәр алып, ауыз әдебиетімен сусындап өскен құрбымның он бес жастағы бойжеткен қызының сөздік қорына, сөз түсіне алатындығына, сөздің қадір-қасиетін бойына сіңіріп, мақалдап-мәтелдеп орнымен қолданатындығына ағайын-туманың ортасы да, ұстаздары да риза болып жүретін еді
Кеше бір әңгі­месінің арасында сол құрбым қызының «91» тобының әнін тыңдап, солардың жанкүйері болғаннан бері туған тілінің майын тамызып сөйлейтін әдетінен қалып бара жатқанын айтып, болашағына алаңдайтынын жеткізді
Ата-ананың алаң көңілін түсінуге болады.
Телеарналардан берілетін кейбір ән­деріміз мазаққа айналғандай
Жақында жаңажылдық демалыс күндері ән тыңда­мақ­қа, көңілді көтермекке телеарнаны қосқан едік.
«Әкеме айтшы мама,
Жіберсін бешірге!
Жас емеспін мен енді,
Қорқады несіне?» деген ән сөзін естіп, не күлерімізді, не жыларымызды білмедік.
Сөйтсек, біз білмейтін дүние көп екен.
«Еркекпін мен, тек бір сөйлеп жұлқынатын.
Еркекпін мен, бір ғасырда бір туатын.
Еркекпін мен, жауға сырын айтпайтұғын,
Айтқанынан қайтпайтұғын еркекпін» деп, еркек­тігін ән мәтініне қосып, оны ел алдында шырқауды намыс көрмейтін әнші жігітіміз де бар екен.
Бұлардан қыздар да қалыспайтын тәрізді.
«Маған қоңырау шалған кезінде,
Телефоным сөніп қалды.
Әлемде жарық сөнгендей,
Сезім пайда болды-ау.
Жаяу көшенің бойымен мен жүріп келем
Күтпеші жаным тек қоңырау менен» деген әнші сіңлімізді де сахна төрінен көріп жүрміз.
Жоғарыда тілге тиек еткендер толған­дыр­май қоймайды
Сөзге ерекше мән беретін халық едік
Әлгіндегі күлдібадам, мәнсіз-мағынасыз сөздерге жол беріп отыр­ғанымыз қалай? Жас ұрпақ бұл әнсымақ­тардан қандай өнеге алмақ?
«Әннің де естісі бар, есері бар» деп Абай атамыз айтпақшы, ән тыңдарман талғамын қалыптастыратын рухани құндылық екенін есімізден шығармасақ екен
Бүгінгідей әншілер көбейген заманда ән табиғатының бұзылып бара жатқаны жасырын емес
Ең бастысы, ұлттық тамырдан нәр алатын, ұлттық дүниетанымымызға сай келетін әндер қатары көбейсе дейсің
Біз осы жағына ерекше назар аударуымыз керек
Эстрада арқылы да есті әндерді насихаттауға болады
Ол үшін ән мен мәтінге деген жоғары талғам қажет.
Бағдагүл Балаубаева
