Атам қазақ «Бірінші байлық – денсаулық» деп тегін айтпаған ғой
Бұл орайда әр адам өз денсаулығына дұрыс мән беріп, денсаулығын күту мәдениетін қалыптастыруға назар аударғаны жөн
Өйткені адам капиталының ­сапасы мен саны оның денсаулығына тікелей байланысты екені сөзсіз
Яғни дені сау ұлт қана өміршең мемлекет құра алады. 
Осы ретте елімізде халық денсаулығын жақсартуға барынша көңіл бөлініп отырғанын жоққа шығаруға болмайды
Мәселен, республикада соңғы 20 жылда мыңға жуық денсаулық сақтау нысаны салынған
«100 мектеп және 100 аурухана» мемлекеттік бағдарламасы аясында ­заманауи емдеу орталықтары көптеп ашылды
Алайда соған қарамастан, түрлі ауруға шалдыққандар саны жылдан жылға өсе түсуде
ҚР Денсаулық сақтау министрлігінің 2016 жылға арналған есебі бойынша, өткен жылы республика тұрғындарының науқастану көрсеткіші 100 мың адамға шаққанда 56823 адамды құраған
Ал онкологиялық ауруға шалдығу көрсеткіші 100 мың тұрғынға 200 адамнан келеді екен
2016 жылы осы науқастан қайтыс болған 15763 адамның жартысы – еңбекке қабілетті жастағы тұрғындар
Яғни тепсе темір үзетін жастағы азаматтарымыз.
Осы ретте «Ауырып ем іздегенше, ауырмайтын жол ізде» дейтін халық нақылы еске түседі
Одан бөлек, ауру неғұрлым ертерек анықталса, соғұрлым құлан-таза айығып кетудің де мүмкіндігі көбірек емес пе
Әсіресе дәрігерлер тұрғындардың уақтылы тексеруден өтуге мән бермейтінін айтып қынжылады
Бұл сөздің жаны бар
Мәселен, қатерлі ісік скринингі бағдарламасы 2007 жылдан бері мемлекет тарапынан толығымен қаржыландырылып отыр
Бірақ сол скринингтен өтуге баратындар саны тым аз
Міне, ­содан болар, онкологиялық диспансерлерде тіркелгендер саны барған сайын өсе түсуде
Тіпті қазір 20, 30 жастағылар осы ауруға шалдығатыны ешкімді таңғалдырмайды
­Арнайы скринингтен өтуге салғырт қарайтындығымыздың салдары да бар мұнда
Жыл он екі ай жүргізілетін тегін тексеруден өтуге мойын бұрмаудың қайғылы аяқталатынын дер кезінде ескере бермейміз
Айтпақшы, сол тегін тексерулерге жылына 4-5 мил­лиард қаражат бөлінеді
Ал біздің салғырттығымыздан қаншама қаржы қайтарымы болмай отыр
Дәрігерлер қатерлі аурулар бастапқы сатысында анықталса, 80%-ға дейін жазылудан үміт бар дейді.
Өкінішке орай, қазіргі ақпарат алу жеделдеп, мағлұмат алудың түрлері молайған шақта қолда бар мүмкіндіктерді пайдаланбаудың салдары осылай аяқталуда
Осы ретте халық денсаулығының төмендеуін елдегі әлеуметтік жағдайдың деңгейіне сілтесек те, әр адам ең алдымен өз денсаулығына өзі жауапты екенін естен шығарып жүрміз
Күнделікті өмір салты – спортпен айналысу, ­зиянды әдеттерден аулақ болу, дұрыс тамақтану, дәрігерге дер кезінде қаралу – денсаулықты сақтаудың қарапайым шарттары осылар екенін әрқайсымыз жақсы білеміз
Демек, ең бастысы, өзімізге деген көзқарасты өзгерту қажет
Сонда ғана өз ағзамызға өзіміз көмектесіп, жанымыз бен тәнімізді рухымызға бағындыра аламыз.
Дина ИМАМБАЕВА
