Тағдыр табыстырып, тарих тоғыстырған өзге ұлт өкілдері ырысы тасып, ынтымағы жарасқан елімізде бейбіт те берекелі ғұмыр кешіп жүр
Ағайын-туыс, көрші-қолаң, тіпті құдандалы болып жатқандар да баршылық
Соның бірі – қазақтың қара домалақ баласына тұрмысқа шығып, Ыбырай әулетінің ырысын арттырып, инабатты келіні атанған орыс ұлтының қызы Найна Баженова.
Найна Кербұлақ ауданының Талдыбұлақ ауылында 2000 жылы дүниеге келген
Өте зерек, алғыр болып өскен ол мектептегі қоғамдық жұмыстарға белсене араласқан
Волейбол ойнағанды жаны сүйетін ­Найна Николайқызы өмірлік серігі Дидар Асылханұлымен сол ойынның үстінде танысады
Таныстық соңы ұлы сезімге ұласып, екі жас шаңырақ көтереді.
– Отбасы – шағын мемлекет
Отау құрғанымызға үш жыл болды
Қазақы отбасыға келін болып түскеніме қуанамын
Ата-енем де жақсы кісілер
Білмегенімді енем ақылмен үйретіп келеді
Отбасында қазақтың салт-дәстүрін берік ұстануға барынша тырысамын
Бұл, ең бірінші, жұбайыма және оның туған-туысына деген сыйластығым мен құрметім
Қазақта «Келіні жақсы үйдің керегесі алтын» деген жақсы тәмсіл бар
Сол үшін жақсы келін атанып, отбасымның берекесін арттыруға ­барынша тырысып жүрмін, – дейді жас келін.
Найна тұрмыстық өмірдің алғашқы уақытында біраз қиналғанын да жасырмайды
Бірақ отбасының берекесі мен бірлігі әйел адамның қолында екенін терең түсінген ол ­барынша ұстамды болуға тырысып, келген жеріне әбден сіңісіп кеткенін айтады.
Дидар мен Найна қызғалдақтай құлпырған кішкентай ханшайымды тәрбиелеп отыр
Найнаның айтуынша, отбасында барлығы қазақ тілінде сөйлейді
Қызының тілі де қазақ тілінде шыққан.
– Жұбайым екеуміз де спортпен айналысқанды жақсы көреміз
Қазір адамды жігерлендіретін түрлі кітапты оқып жүрмін
Болашақта баспана салып, үлгілі отбасы болсақ деп армандаймыз
Ағылшын тілін үйренуді де қолға алдық
Біз жас отбасы болғандықтан, ­заман көшінен қалмауымыз керек
Осы тұрғыда бізді қолдайтын, ақыл-кеңесін ­айтып, түзу жол көрсететін жақындарымыздың ­барына қуанамын
Ең бастысы – еліміз аман, жұртымыз тыныш болсын
Ал біз, келіндер, қазақ ұлтының санын көбейтіп, шаңырақта береке орнатып, елдің амандығын тілеуден шаршамайық дегім келеді, – дейді қазақтың инабатты келіні.
Еңлік БАУЫРЖАНҚЫЗЫ
Алматы облысы
