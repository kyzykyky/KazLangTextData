Қазақ халқында «Бірлік бар жерде тірлік бар» деген даналық бар
Осы нақылды берік ұстанған біздер, бүгінде қайсыбір беделді отандасымыз  айтпақшы, тарихы біте қайнасқан, тағдыры ортақ тұтас халықпыз
Тірлігі  жарасқан, бірлігі  бақ ашқан елміз
Әрине, «ортақ Отанымыз – Қазақстанның қазіргідей қарыштап дамуы – елімізді мекендеген барлық ұлттар мен ұлыстардың ынтымақ-бірлігінің арқасы»
Бұл да — Елбасының үлкен жиындарының бірінде айтқан сөзі
Яғни ішкі бірлік пен татулық – Мемлекет басшысының үнемі назарда ұстап келе жатқан ұстанымдарының бірі деуге болады.
Бұдан 15 жыл бұрын Қазақстан Республикасы Президентi Нұрсұлтан Назарбаевтың Жарлығымен құрылған Қазақстан халқы Ассамблеясы бүгiнде қазақстандық демократияның негiзгi институттарының бiрiне айналды
Ассамблея осы жылдар ішiнде, кейбіреулер қиғаштап айтқандай, Парламент институттарының бiрiне яки этностарды қадағалайтын бюрократтық органға кейіптенбеді
Керiсiнше, ол өзiнiң Қазақстан Республикасында ұлттық саясатты және ұлттар арасындағы сұхбатты жүзеге асыруда иек артуға болатын  негiзгi институттарының бiрi екендігiн толық айқындап бердi.
Айталық, ҚХА-ның 15 жыл iшiнде 15 сессиясы болып өттi
Ол сессиялар өз кезегінде Ассамблея жұмысының нәтижелерін көрсетіп, зиялылар тарапынан жағымды баға алды
Президент Нұрсұлтан Назарбаевтың атап көрсеткеніндей «Ассамблеяның ұлтаралық мәселелерді шешуде дүниежүзілік тәжірибеге қосқан және қосатын қомақты үлесi бар
Бұл үлес ең жоғары дәрежеде бағаланып келедi»
Мәселен, 2002 жылы қазан айында Қазақстанға ресми сапармен келген кезінде Бiрiккен Ұлттар Ұйымының Бас хатшысы Кофи Аннан ҚХА-ның рөлiн өте жоғары бағалай келіп, оны «Дүниенiң барлық мемлекеттерi үшiн ұлтаралық достықтың, тұрақтылықтың және алға басудың үлгiсi» деп атағаны есімізде
Құзырлы хатшы оны тіпті «Бұл институт — Қазақстандағы кiшi БҰҰ» деп атады да…
Бұған қоса, ҚХА тек қана мемлекетiмiздiң ұлттық саясатын жүзеге асырумен ғана шектелмейдi
Оның әрбiр сессиясының күн тәртiбiнде заман талап ететiн өзектi мәселелер қойылуда
ҚХА-ның сонау 1995 жылы өткен бiрiншi сессиясында Президент мерзiмiн ұзарту және жаңа Конституция жобасы туралы екi жалпыреспубликалық референдумды өткiзу туралы сөз болса, одан кейiнгi сессияға Президенттiң жалпымемлекеттiк маңызы бар еуразиялық интеграцияға аса көңiл бөлу, қоғамды демократияландыруға қатысты өзектi мәселелер төтесінен қойылды
Одан кейінгі жиындарда да осы мазмұндағы тақырыптар көтерілуін доғарған жоқ.
Жалпы, ҚХА-ның қайсы сессиясын мысалға алмайық, оларда қоғам өмiрiнiң барлық салаларына тән өзектi мәселелер талқыланады
Былтыр болып өткен ҚХА-ның 15-ші сессиясында елiмiздiң мемлекеттiк саясат саласындағы жаңа стратегиялық құжаты — Ұлттық бiрлiк доктринасы жобасы ел талқылауына ұсынылды
Бұл құжат мазмұндық жағынан 2008 жылы қазан айында өткен ҚХА-ның 14-ші сессиясында Қазақстан Республикасының  Президентi Нұрсұлтан Назарбаевтың тапсырмасы бойынша дайындалған болатын.
— Доктрина, бiрiншiден, бiздiң бай тәжiрибемiздiң нәтижесiн шығарады, екiншiден, алға қарап iлгерiлеудiң, ұлттық саясатты жүргiзудің ұзақ мерзiмдi және орта мерзiмдi стратегияларын, елiмiздегi саяси тұрақтылық, бiрлiк пен ынтымақтастықтың негiзiн қалауы керек, — деген сонда Елбасымыз Н.Назарбаев.
Қазақстан Республикасының Президентi Н.Ә.Назарбаевтың биылғы «Жаңа онжылдық — жаңа экономикалық өрлеу — Қазақстанның жаңа мүмкiндiктерi» халыққа Жолдауы да осы парадан деуге болады
Ол Жолдауда былай делінген:
«Бiрiншi — бәрiнен бұрын бiздiң Отанымыз, Тәуелсiз Қазақстан!
Екiншi — мемлекет және әр азамат ел iшiнде, сондай-ақ оның сыртында қоғамдағы тұрақтылық пен қазақстандықтардың игiлiгiне керi әсерiн тигiзуi ықтимал кез келген қадамдардан бас тартуы тиiс.
Үшiншi — экономикалық өрлеу — әркiмнiң iсi
Бұл — басым әлеуметтiк мәселелелердi шешудiң, бүкiл қоғам мен әрбiр қазақстандықтың берекеттiлiгiнiң кiлтi.
Төртiншi — өңiрлiк және әлемдiк нарыққа интеграциялану — дамудың аса маңызды шарты».
Мiне, осы қағидаттарды орындау әрбiр Қазақстан азаматының парызы болуы тиiс
Әрине, келер ұрпақтың жүзiн жарқын ететiн бұл қағидалар шоғырына бiз асқан табандылықпен ел бiрлiгiн сақтай отырып қана қол жеткiзе аламыз
Сол кезде ғана бiздiң болашағымыз жарқын  болады
Сондықтан да ынтымағы жарасқан елiмiздiң бағын асыратын, мерейiн тасытатын үлкен iске баршамыз бiр адамдай кiрiсейiк дегіміз келеді.
Ахметжан ШАРДИНОВ,
Қазақстан халқы Ассамблеясы Кеңесiнiң мүшесi, «Қазақстан ұйғырларының республикалық мәдениет орталығы» қоғамдық бiрлестiгiнiң төрағасы
