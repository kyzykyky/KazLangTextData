«Ана тілі» газетінің өткен жылғы №48 санында Мақсат Тәж-Мұраттың «Сайын даланың иесі мен киесі» атты мақаласы жарияланды
Осы мақалаға ауыл шаруашылығының маманы ретінде өз ойымды қоссам деп едім.  
 Ауыл шаруашылығы саласында күрделі кемшіліктердің орын алуы қазіргі кездегі ұсақ шаруа қожалықтарының әлсіздігінен барлық байлықтың көзі жерді пайдалану мәселесінде аса үлкен кемшіліктерге жол беріліп, жерден өндірілетін тиісті өнімдер алынбағандықтан (астық, жем-шөп, ет, сүт, жүн, көкөніс, т.б.) ел кедейшілікке ұшырап, ауылды жұмыссыздық жайлап алды.
Мысалы, Жамбыл облысының Сарысу ауданындағы жағдайды алайық, бұрын Жон алқабына (Қаратаудың таулы-қыратты сілемі) тәлімі жерге 20-22 мың гектар бидай егіліп, әр гектарынан 8-10 центнерден өнім алынатын
Қазір сол жерлерге 5-6 мың гектар ғана егіс егіліп, алынған өнім қара күйе басып кеткен, мал жеміне ғана жарайды
Сол Жон алқабындағы жайылымдықтарға (Қожа Шаяннан – Сары обаға дейін) жазда ойдағы 7 совхоздың 60-70 саулық отарларын орналастырып күзге дейін отыратын
Қазір сол жайылымдықтарға бірлі жарым шаруа қожалықтары баруы мүмкін, қалған жайылымдықтың бәрі бос жатыр

Сарысу ауданының төрт түлік малының 60 пайызы жазғы жайылымға Бетпақдала арқылы Арқаға жайлауға шығарылатын
Бізбен бірге Мойынқұм, Созақ аудандарының малдары да шығатын
Таза ауа, шөбі шүйгін кең жайлауда мал да, адам да шалқып, рахаттанып отырушы еді
Бұл күнде ол жерлерде мал да, адам да жоқ
Бұрынғы үйір-үйірімен алдыңнан кесіп өтетін киіктен де тұқым қалмаған сияқты
Бетпақдаланың сай-салаларында өсіп тұрған табиғи сексеуіл де таусылыпты.
Ауылдағы жұмыссыздардың біразы Бетпақдаладан құрылысқа қажетті тақтай тастарды дайындап, Алматыдан, Тараздан келген машиналарға артып жіберумен айналысып жүр
Жастардың әр түрлі келеңсіз шаруалармен айналысуы ауылдағы жұмыссыздықтың салдары
Олардың көпшілігі қалаларға келіп, құрылысқа кіріп, болмаса базарларда арба сүйретіп, оған ілікпегендері жұмыс іздеп көшеде тұр

Қазіргі елімізде орын алып отырған жұмыссыздық мәселесі, әсіресе, ауылдағы жастардың көпшілігінің жұмыспен қамтылмай, ауылға тұрақтамауы, еліміздің өсіп-өркендеуіне кедергі келтіріп отырған аса қауіпті жағдай
Елдегі қазіргі мал бағып, егін егіп, өнім өндіріп отырған адамдар жұмыстан кеткен соң, ол шаруашылықты кім атқарады, елді қалай, немен асырайды.
Әлемде қазірдің өзінде азық-түліктің түрлері, оның ішінде бидай өнімдері жетіспейді
Оның келешекте де ұлғая беретіні сөзсіз
Соған байланысты алақандай жер үшін қырқысып жатқан елдер бар
Ал біздің елде игерілмей жатқан ұлан-ғайыр жерлер жатыр
Сонымен қатар пайдаланудағы жердің күтімі, ұқсатуы жеткіліксіз
Сол жерлерді игеретін де өнім өндіретін де ауыл болатын
Жоғарыда көрсетілген кемшіліктердің барлығы да ауылдың қазіргі азып-тозып тұрған жағдайынан туындап тұрғанын түсінетін уақыт жеткен сияқты

Осындай жұмыссыздық жағдайы еліміздің барлық ауылдарында орын алып отырғанын, оған жергілікті әкімдердің (облыстық, аудандық, ауылдық) тікелей жауапты екенін айтуымыз керек
Олар ауылдағы жағдайды ашып, анықтап айтпайды, бізде жағдай жөнделіп келе жатыр деп, жауырды жаба тоқып, жоғары жаққа өтірік мәлімет берумен шектеліп, ауылдағы жағдайды жөндеуге ешқандай әрекет жасап отырған жоқ.
«Береке түбі – бірлікте» деген атадан қалған ұлағатты сөздің өміршеңдігі қазіргі уақытта айқын дәлелденіп отыр
Қай жерде болсын іріленген шаруашылықтар ілгері басып, ұсақ шаруашылықтар басы бірікпей, елдің де жердің де жағдайын жөндей алмай, берекесіздікке ұшырап отыр
Бұл жөнінде биылғы Президенттің жолдауында нақтылы, тұжырымды айтылған, «ұсақ шаруа қожалықтарының бытыраңқылығын еңсеру мәселелерін жүйелі түрде шешу» қажет, – деген

Бұрынғы жүйедегі бір шаруашылықтың (колхоздың, совхоздың) өндіретін, мемлекетке өткізетін өнімдерін, қазіргі бір аудан көлеміндегі барлық ұсақ шаруашылықтар өндіріп отырған жоқ
Бұрын мемлекетке өткен өнімдер барлық Одақ көлеміне тарайтын болса, қазір сондай көлемде барлық өнімдер өндірілетін болса (ет, сүт, астық, көкөніс, жеміс, т.б.) біздің еліміз байып кеткен болар еді
Сондықтан ауыл шаруашылығы саласындағы бірінші кезектегі міндет егіс көлемінде, мал басында бұрынғы көлеміне жеткізіп, одан алынатын өнімдердің сапасын жақсартып, өңдеп халыққа жеткізу болу керек

Жеке шаруа қожалықтарының өздерінің бірігуі өте баяу жүретіні белгілі
Өйткені шаруалардың көпшілігінде техника, қаражат жоқ
Оларға ұйымдасқан шаруашылықтың артықшылықтарын түсіндіріп, басшылық жасап отырған әкімдер жоқ

Өткен жылы Ресейдің ауыл шаруашылығы министрі Александр Гордеев АПК өндірістік жоспарына сай 3500 ауыл шаруашылық кооперативі құрылғанын, алдағы уақытта да ұйымдасқан шаруашылықтың жеке шаруаларға қарағанда өндірістегі жетістіктері жоғары екенін шаруаларға түсіндіру арқылы, олардың бірігуіне үкімет қаржылай және техникамен көмек беретіндігін, өнімдерін өткізетін жақын қалалардан базардағы орнын анықтап беретінін айтты

Өзбекстан мен Белоруссияда ауыл шаруашылығының бұрынғы колхоз жүйесі сақталып елдің де, жердің де тозбауына жағдай жасалған.
Ал біздің елде ауыл шаруашылығы құрылымын ірілендіруге әлі нақты бетбұрыс жасалған жоқ
Ресей сияқты қаржылай және техникамен көмек беру туралы шешім болмаған соң шаруалардың өз еркімен бірігуі өте баяу жүргізілуде

Сондықтан Үкімет ауыл шаруашылығы құрылымын ірілендіру туралы шара жасап, жылына әр ауданнан 3-4 іріленген шаруашылықты ұйымдастыруға ақшалай және техникамен көмек берсе, жергілікті әкімдер ұйымдасқан шаруашылықтардың артықшылықтарын шаруаларға түсіндіріп басшылық жасаса, олардың өндірген өнімдерін өткізетін жақын қалалардан базардағы орнын анықтап берсе, ол шаруашылықтар тез арада қалыптасар еді
Үкімет бұрынғы жылдардағы сияқты нәтижесі көзге көрінбейтін ауылға жылына пәлен миллиард ақшалай көмек беріп жатырмыз деген ұран сөзден гөрі нақтылы іске асатын ең қажетті шараларды шешуі керек

Ол үшін: ең алдымен қазіргі кезеңнің аса күрделі болып отырған ауылдағы жұмыссыздық мәселесін шешудің оңтайлы жолы, ауылдағы майда шаруашылықтарды біріктіріп, оларға қаржылай және техникамен көмек беріп, көп салалы іріленген шаруашылықтарға көшіру болып табылады
 Ауылдағы жеке шаруаларды біріктіріп, іріленген шаруашылыққа айналдыру арқылы жер пайдаланудың технологиясын жақсартып, мәдениетті шаруашылыққа айналдырамыз, соған байланысты өнім өндіру еселеп артады
Өндірілген өнімдерді өңдейтін, тұтынушыға жеткізетін қосымша цехтар жұмыс істейді
Нәтижесінде ауылдағы жұмыссыздық мәселесі шешіледі.
Екінші, жастарды ауылға тұрақтандыру үшін ауылдағы мәдени-тұрмыстық мекемелердің жұмысын жақсарту керек
Ауылдағы тұрғын үй, жол құрылысы, мектеп, аурухана, спорт кешендерін салуға мемлекет қаржылай көмек берумен қатар, өзіміздің инвесторлардың ауылға бетбұрысын жасауы керек

Үшінші, ауыл шаруашылығын маман кадрларымен қамтамасыз ету үшін орта дәрежелі ауыл шаруашылық кадрларын дайындайтын толық мемлекет есебіндегі кәсіптік-техникалық училищелердің жүйесін қалпына келтіріп, әр ауданда СПТУ ашып, ауыл мектептерінде оқитын жастардың көпшілігі 9-шы сыныптан кейін сонда барып оқып, мамандық алып шығатын болса, жастардың ауылға тұрақтануы шешілетін мәселе.
Төртінші, Үкімет келешегі жоқ деп тоздырып жіберген ауылдан шалғайдағы елді мекендерді қалпына келтіруі керек
Ол жерлерде мал өнімдерін өндіретін, мысалы, мал бордақылайтын, құс өсіретін, қымыз, шұбат өндіретін базалар жасалуы керек
Сонда сапалы, таза өнім өндіру ісі жақсарады және елдің тұрақтануы шешіледі

Аталған шараларды жүзеге асыру үшін қаражат керек екені белгілі
Елдің өркендеуі, келешегі мақсатына жұмсалатын қаражат, техника мемлекеттен бөлінуге тиісті
Сонымен қатар елдегі қалталы азаматтар қаладан жарысып базар салып, бірнеше ойынхана, мейрамхана, май құятын станция, т.б
нәрселерді салудан гөрі, біраз байлығын елдің игілігіне жұмсаса, жасаған қайырымдылығына лайық елдің алғысына, құрметіне бөленіп ел азаматы болар еді

Осы шаралар іске асырылса, барлық байлықтың көзі, еліміздің алтын бесігі ауыл өркендеп, гүлденіп, қаладағы ел өзінің ауылына барып, демалуды аңсап тұратындай жағдайға жетер едік

 
Тілек білдіруші Шамси Ильясов,
зейнеткер
 
Жамбыл облысы,
Сарысу ауданы 
 
