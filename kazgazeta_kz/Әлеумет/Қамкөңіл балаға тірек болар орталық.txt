Өмір – сынақ
Бұл жалғанда әркімнің басына түрлі ауыртпалық беріледі
Алайда баланың дерті сол сынақтың ішіндегі ең ауыры әрі қиыны
Ана мейірімі шексіз, ана мейірімі күшті, қуатты
Сондықтан тағдырдың қандай қиындығы болсын асыл жандар төзе біледі
Баласымен бірге тауқымет арқаласа да олар тағдырына риза
Аяулы аналарға баласының риясыз күлкісінен, аз да болса жеткен жетістігінен асқан бақыт та, байлық та қажет емес
Бүгін қаламызда қаншама ана мен баланың ертеңіне деген үміт жібі қайта жалғанды
Оған «Қазақ Медициналық қоғамы» қоғамдық бірлестігінің қалалық филиалының мұрындық болуымен күндіз болу орталығының ашылуы дәлел
Салтанатты жиынға «MAKSAT Мед» поликлиникасының директоры, медицина ғылымының магистрі, ересектер және балалар невропатологы, иглотерапевт, жоғары санатты дәрігер Мақсат Әбдіқадырұлы, Қазақ және Шалқар радиоларының Алматы студиясының жетекшiсi, айтыскер ақын Бақыт Жағыпар, белгілі ақын, «Ана тілі» газетінің бас редакторы Жанарбек Әшімжан, облыстық «Жетісу» газеті редакторының орынбасары Жұматай Оспанұлы және т.б
қатысты. 
Балаларға арнаулы әлеуметтік қызмет түрлерін көрсететін орталықтың ашылу салтанаты өте жоғары деңгейде өтті
Жиынға келген қонақтар балғындардың өнерін тамашалап, ақжарма тілектерін айтты
Мерекеде көпшіліктің мейірімін сезінген балалар шаттанып, бар өнерлерін ортаға салды
Әсем ән айтып, мың бұрала билеген балғындар көптің ықыласына бөленді
Әсіресе ем алушы балалардан құрылған ансамбль қонақтардың көңілінен шықты
Олар түрлі аспапта ойнап, өздерінің қоғамға бейімделіп келе жатқандығын көрсетті
Осы тұста тәрбиешілердің елеулі еңбектерін ерекше атап өткен жөн.
Медицина тілінде «ДЦП» аталып жүрген церебральды сал ауруы, аутизм – бүгінде біраз отандасымызды қайғыға салған ауыр дерт болып отыр
Аталған сырқаттың емін тауып, тынымсыз ізденіс пен қажырлы еңбегінің арқасында көптің ризашылығына бөленіп жүрген Мақсат Әбдіқадырұлы басқаратын «MAKSAT Мед» медициналық орталығы 2011 жылдың 1 мамырында Алматы қаласында құрылған
Содан бері халыққа жоғары деңгейде өз қызметін ұсынып келеді
ТМД елдерінен, Қытайдан арнайы келіп ем қабылдағандар да бар
Сал ауруларды заманға сай аппараттар мен құрылғы, қондырғылардың көмегімен емдеу бұл жерде іске асырылады
Атап айтқанда, жүйке жүйесі, қан тамыр, ас қорыту, зәр шығару жүйелеріне қатысты сырқаттарды емдейді
Гинекология, стоматология кабинеттері тағы бар
Міне, бүгінгі қоғамдағы, әсіресе балалар мен жасөспірімдер арасында туа бітті пайда болған түрлі ауруларды емдеу жолында еңбек етіп, қазақ баласының болашағы үшін жаны ауырып, жүрегі сыздаған Мақсат Әбдіқадырұлының тәжірибесінде сал ауруына шалдыққан 4 бала аяққа тұрып, тұсау кесер өткізген
Тағдырдың тәлкегіне түсіп, сөйлеуден қалған 6 баланың тілашар тойы жасалған
Бұл – үлкен жетістік
Осы мақсат жолында орталық ашып, балаларға жарқын болашақ сыйлауды көздеген білікті маман еңбегі жетісулықтарды зор қуанышқа бөледі.
Салтанатты шарада облыстық жұмыспен қамтуды үйлестіру және әлеуметтік бағдарламалар басқармасының ішкі еңбек рыногын қорғау және әлеуметтік әріптестік бөлімінің басшысы Ақзира Нұрсаулеқызы орталықтың ашылуымен көпшілікті құттықтады
Ақжарма тілекті жалғаған Жанарбек Әшімжан бала үшін түн ұйқысын төрт бөлген аяулы аналарға алғыс айтып, мұндай игілікті іс атқарып отырған азаматтардың жұмысына табыс тілеп, әлеуметтік саланың әлеуетін арттыру үшін жауапты мамандар көп көңіл бөлсе деген ұсынысын айтты.
Бүгінде орталықта 1,5 жастан 18 жасқа дейінгі психоневрологиялық патологиялары бар және тірек-қимыл аппараты бұзылған мүгедек 40 бала тегін қызмет түрін пайдалануға мүмкіндік алды
«Қазақ Медициналық қоғамы» қоғамдық бірлестігінің қалалық филиалына Айман Жантасова басшылық етуде
Балалардың жас ерекшелігіне қарай олар «Балдәурен», «Жалын», «Нұрлы жол» болып үш топқа бөлінген
Аталмыш әлеуметтік қызметтерді ұсыну үшін бұл жерде логопед, психолог, медициналық, емдік дене шынықтыру және массаж кабинеттері мен сезім дамыту, музыка залы, топтық сабақтарға арналған бөлмелер бар
1,5 жастан 5 жасқа дейінгі балалар үшін жатын бөлмесі де қарастырылған.
Әлеуметтік-медициналық қызмет түрлері бала денсаулығына ­байланысты атқарылады
Барлық емдік массаж әртүрлі техникалармен және әсер ету тәсілдерімен негізделген түрлерге бөлінеді
Жалпы орталықта нейро дамыту терапиялық, кандуктивтік педагогика, жетек арбалар мен сүйенетін жақтаулары бар вертикализаторларды пайдалана отырып, «Қадам» кілемшесімен, шарға толы бассейнмен, велосипедпен емдеу әдістері жүргізіледі.
Ауыр дертке шалдыққан балалардың психоэмоционалды жай-күйін жақсарту – тікелей орталықта қызмет атқаратын білікті де білімді мамандардың міндеті
Жүрегі мейірімге толы қызметкерлер тағдырдың ауыр сынағына түскен балаларды мейірлене құшақтап, оларға қуаныш сыйлау үшін қолдан келгенді жасауда
Осы тұрғыда психолог Гаухар Сатованың жұмысына тоқталсақ
Маманның айтуын­ша, тәрбиеленушілерге мінез-құлқын түзету, психодрамма, арттерапия, құм, дыбыс, жарық, ертегі, музыка терапия­сы арқылы ем шаралары жүргізіледі
Бір қызығы, ашу үстінде тұрған баланы әңгімеге тартқанға қарағанда жоғарыда атап өткен терапия әдістерін қолданғанның нәтижесі көп екен
Психолог маман тек балаларға емес, сонымен бірге ата-аналарға да психологиялық көмек көрсетеді
Мұнда еңбек ететін әр маманның арманы – бала денсаулығының жақсарғанын көру.
Мемлекет немесе жаны жомарт жандардың қолдауымен осындай орта­лықтар салынса да, білікті мамандар балалармен нәтижелі жұмыс істесе де бар салмақ ата-ана мойынына артылатыны ақиқат
Бала үшін жанын беруге дайын аналардың қаншама ұйқысыз түндерін, жан қиналысын сөзбен айтып жеткізе алмаймыз
Перзентінің амандығын, сауығып кетуін тілеп жүрген аналар балаларын жетектеп, орталыққа келуде
Олардың ертеңгі күнге деген үміт оты кеуделерінде қайта тұтанғандай
Баласының қаз-қаз басқанын, былдырлап сөйлегенін, басқа балалардай асыр салып ойнағанын көргісі келетін аналардың сенімі еселенгендей
Ең бастысы, бала ұйқысы тыныш, ана көңілі жайлы болса деп тіледік.
Салтанатты шара соңында қонақтар мен ата-аналарға, балаларға арналып ақ дастарқан жайылды
«Қазақ Медициналық қоғамы» қоғамдық бірлестігі төрағасы балаларға естелік сыйлықтар таратты.
Еңлік КЕНЕБАЕВА 
Алматы облысы
