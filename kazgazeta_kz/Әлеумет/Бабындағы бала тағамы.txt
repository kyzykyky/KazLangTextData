Қазақ тамақтану академиясының «Амиран» сүт зауыты алматылықтарға жақсы белгілі
Зауыт өнімдерін оңтүстік астананың көптеген сауда орындарынан кездестіруге болады
Олар қандай өнімдер? Сүт, сүзбе, қаймақ, айран, қатық, сүт сарысуы, йогурт… барлығы он бір түрлі сүт өнімдері
Мынаны баса айтқымыз келеді
Бұл еліміздегі бүлдіршіндерге арнап сүт өнімдерін шығаратын бірден-бір кәсіпорын
Зауыт сүтінің сақталу мерзімі 3 күннен 5 күнге дейін ғана
Неге мұншама аз уақыт? Себебі – өндірілген сүт таза, табиғи, ешқандай химиялық зат, консервант қосылмаған
Сондықтан да тұтыну мерзімі қысқа
Консерванттар қосылған сүтті алты айға, тіпті бір жылға дейін пайдалануға болатыны жұртшылыққа жақсы белгілі. 
Таяуда кездесіп қалған ардақты азамат, қоғам қайраткері, кезінде Арқа төсіндегі Ұлытау ауданына басшылық жасаған, қазір Ауыл шаруашылығы министрлігіндегі ардагерлер кеңесінің мүшесі ретінде қоғамдық қызметтерде белсенділік танытып жүрген Серік Тілеубаев ағамыз осы «Амиранның» жұмысымен кеңірек танысып қайтуға өтініш жасады
Ол кісінің айтуына қарағанда бүгінгі заманның талабына сай жұмыс істеп жатқан мұндай кәсіпорын елімізде некен-саяқ
Тіпті жоқтың қасы көрінеді
Бұлай деп жайдан-жай айтылмасы анық
Өйткені Секең негізінен ауыл шаруашылығының маманы, көп жылдар ауыл шаруашылығы ауданында басшылық қызмет атқарды
Бір сөзбен айтқанда, малдың да, егіннің де жайы оған жақсы таныс
Бұл саладағы «алтын» мен «мысты» айыра білетін азамат.
– Өнімнің сапалы болуы негізінен шикізаттың сапасына көп ­байланысты
Менің ойым, сіздер «Амиранның» фирмасымен, яғни мал өсіріп, сүт өндіріп отырған шаруашылығымен танысса деймін
Осының алдында өзім де ол жерде болғанмын
Ондағы атқарылып жатқан істерді көріп, қатты сүйсіндім
Бұл өзі насихаттауға, өзге шаруашылықтарға үлгі етіп ұсынуға тұратын өнегелі іс, – деді жол бастаған Серік ағамыз.
Жүйткіген көліктің арқасында Алматы облысының Талғар ауданына қарасты Нұра селолық округінің аумағында орын тепкен «Амиранның» шаруашылығына да келіп жеттік
Бізді шаруашылық басшысы, кәсіпорын басшысының аграрлық мәселелер жөніндегі орынбасары Жангелді Әбжаппаров жылы жүзбен қарсы алды.
…Жангелдінің кәсіпорында жұмыс істей бастағанына үш жылдай болыпты
Өзі де мал шаруашы­лы­ғының маманы емес пе – жаңа қызметті де жылдам игергені бай­қалады
Шаруашылық жұмысын бә­рімізге де түсінікті етіп баяндап берді.
Қазір фермада 800 бас сауын сиыр күтілуде
Олар екі қораға топ­тастырылған
Бұзауларға арнап 3 қора салынған
Малдың санитарлық аумағы, төлдеу бөлімі дейтіндер де бар.
Қораларда әр сиырға күтім жасалған
Бұл жердің өз ерекшелігі бар
Баздың биіктігі – 11 метр
Қабырғалары кірпіштен, не бас­қадай құрылыс ­материалдарынан жасалынбаған
Жұқа ­материал
Мұндағылар мұны «перде» дейді екен
Перде қыс уақыттарында жабылады
Ал жаз күндері іштегі климатқа байланысты ашылып, жабылып тұрады
Негізі малдың сергек күйде болуы баздағы ауа райына да байланысты
Тазалықтың сақталуының да сапалы өнім алуда әсері мол
Міне, қораларда осының бәрі ескерілген.
Әр қорада қалдықсыз технология жүзеге асырылған
Мәселен, малдың тезегі керексіз болып, далаға тасталмайды
Ол қайта өңделіп, малдың астына төсеніш ретінде пайдаланылады
Бұл «материал» сиырларды инфекциялық аурулардан қорғайды.
Фермадағы сиырлар Канададан әкелінген
Ферма мамандары арнайы сол жаққа барып, сүтті мол беретін сиырларды таңдап алған
Шет елден әкелінген сиырлар біздің жақтың сиырларына қарағанда сүтті үш есе көбірек береді
Ферма бойынша әр сиырдан орта есеппен 28 литр сүт сауылады
Бір күнде 20 тоннаға дейін сүт жиналады.
Баздағы ыстық 19 градустан жоғары болмауы тиіс
Жергілікті жердегі жағдай белгілі, жаз күндері ыстықтың мөлшері кей кездері 50 градусқа дейін барады
Баздағы температура 19 градустан жоғары болған жағдайда желдеткіштер қосылады
Егер қажетті температураны сақтауға желдеткіштің күші жетпей жатса су бүркетін қондырғы «іске кіріседі»
Сонда дымқыл ауа пайда болады
Осы кезде желдеткіш ауаны төмен басып, қора ішін салқындатады.
Автоматтандырылған іске тағы бір дәлел
Тіршілікте кездесіп қалатындай, қан алу үшін немесе ем-дом жасау үшін малды байлап, басын ұстап… әуреге түсіп жатамыз
Мұнда ондай әурешілік жоқ
Баздағы қондырғы автоматты түрде қосылып, малдың басын босатпайды
Мал дәрігері болса осындай жағдайда өз қызметін алаңсыз атқара береді.
Сауылған сүт барлық санитарлық талаптарға сай болуы керек
Сол себепті де микроб, бактериялардан ада болу үшін ірі қаралар аптасына бірнеше мәрте жуылады
Сауылған сүт зертханада тексеруден өтеді
Сосын барып зауытқа жіберіледі
Зауытқа жеткізілгеннен кейін тағы да талаптарға сай тексеріледі.
Ферма малды жемазықпен өздері қамтамасыз етіп отыр
Бұл үшін 2000 гектар жер сатып алынған
Бұл өзі ширек ғасыр бойы пайдаланылмай жатқан жер екен
Қамыс өсіп, батпақтанған… ақырында сор топыраққа айналған
Осындай іске жарамсыз деп табылған жер ферманың күшімен өңдеуден өткен
Бұл күнде 2000 гектардың 1700 гектары суармалы
570 гектарға жоңышқа, 900 гектарға арпа-бидай, 380 гектарға жүгері егіледі
Ептеген соялық, қызылшалық жер де бар
Осылардың бәрі араластырылып, жемазық ретінде малға беріледі.
Алқапты суландыруда амери­кан­дық жаңбырлатқыш жүйе – «Зим­матик» пайдаланылады
Қон­­дырғы сапалы суарумен қа­тар топырақтағы ылғал деңгейін бақылауды және тұқымның қандай мөлшерде себілгенін қам­тамасыз етеді
Шаруашылық мобильді телефон арқылы топырақ­тағы ылғалға қатысты тұрақты мониторинг жүргізіп отырады
Яғни ылғалдың артық-кемдігін бақылауға толық мүмкіндік бар
Сондай-ақ қанша су, электр жұмсалғандығы да белгілі
Қорыта айтқанда, суландыруға байланысты мониторингтің жүргізілуі құрал-жабдықтарды үнемдеуге, өнімділікті арттыруға мүмкіндік береді.
Фермада 110 адам жұмыс істейді
Негізінен жастар
Кәсіпорын кадр мәселесінде Алматыдағы аграрлық университетпен тығыз байланыс орнатқан.
– Кәсіпорын басшылығының қамқорлығына дән ризамыз, – дейді мал дәрігері Ержан Бейімбетов – Кәсіпорын есебінен шет елдерде білі­мімізді жетілдірдік
Мен өзім Ресейдің бірқатар кәсіпорындарында тәжірибеден өттім.
Әңгімеге араласқан сүт сауу бөлі­мінің басшысы Бақтияр Марсулов былай деді:
– Қамқорлықтың тағы бір көрінісі – жұмысшы-қызметкерлердің бірі ­ауырып, дерті асқынып кеткен жағдайда ол шет елдердің біріне емделе алады
Бізде әрбір адам бағалы
Әр адамның денсаулығы қымбат.
Ферма мүшелері түгелдей пәтер­мен, үймен қамтамасыз етіл­ген
Ол үйлер де осы жерде
Пәтер­лер 1, 2, 3, 4 бөлмелі
Көптеген жеңіл­діктер қарастырылған
Үй жабдық­та­рын (мұздатқыш, теледидар, мебель, т.б.) кәсіпорынның өзі сатып алып берген
Коммуналдық қызметтің төлемі – кәсіпорын мойнында
Демалыс бөлмесі де ойластырылған
Үйлердің жанында балалар алаңы бар
Қыз­меткерлер отбасы мүшелерімен үш мезгіл тегін тамақтанады.

Жақын маңнан қолдан ұйым­дас­тырылған тоғанды көріп, таңда­нысымызды жасыра алма­дық
Бұл да ферма еңбеккерлерінің жағдайын ойлап, қолға алынған іс екен
Амирандықтар осы жерде балық аулап, демалыс күндерін сәтті өткізе алады
Біз тілдескен азаматтар айтқан қамқорлықтың бұл да бір көрінісі.
Бұл жұмыстарды ұйымдастыру оңай емес екені белгілі
Не нәрсе де жайдан-жай пайда болмайды
Осы ретте «Көз қуанатын игілікті істің басында кім тұр?», «Қаржы көзі қайдан келіп отыр?» деген сауалдардың ­туындайтыны жасырын емес
Біздің білетініміз, кәсіпорын жұмысын жолға қоюда едәуір қаржы жұмсалған
Мәселен, зауыт құрылысына 1 млрд 300 млн теңге жұмсалса, мал өсіретін шаруашылықтың жабдықтарына, техникаларға, тұқымдық мал алуға 3,5 млрд теңге бөлінген
Әрине, мемлекет тарапынан да қаржылай қолдау көрсетілген.
Кейін анықтағанымыздай, ­кә­­сіп­орын құрылтайшысы, кәсіпкер Руслан Юн болып шықты
Бұл аза­мат­­­тың есімімен көптен таныс­пыз
Кезінде «Қазақмыстың» бас бас­қару­шысы ретінде алып өндіріс ошағының аяғынан тік тұрып кетуіне елеулі еңбек сіңірді
Іскерлігіне де, азаматтығына да, адамгершілігіне де жақсы қанықпыз
Ол өзі ұлты кәріс болғанымен, өзіміздің елде туып-өскен азамат
Қазақпен құдалығы да бар.
– Біздің елде миллардерлер жетіп артылады
Алайда солардың көбі Руслан секілді халыққа қызмет етуді білмейді
Қараңызшы, қанша адамды жұмыспен қамтып отыр? Оның үстіне шығарып отырған өнімі ел үшін өте пайдалы
Менің көптен білетінім, бұл азамат атақ-даңққа құмар емес
Мақсаты – елге пайдам тисе дейді.
Серік Тілеубайұлының бұл сөзі біздің де көкейімізді дөп басқандай еді.
Руслан Борисовичтің бұл қолға алған ісіне кезінде Елбасы да ризалық танытқан
2010 жылдың желтоқсанында кәсіпорынның тұсауын кескен Президенттің өзі болатын
«Дәл қазір біздің елімізде тапшы болып келген балалар тағамын шығаратын кәсіпорынды іске қосу маңызды
Біз Қазақстанда осындай кәсіпорын болғанын әрдайым мақсат етіп жүрміз
Себебі баланың денсаулығына байланысты мәселе өте көп
Аллергия, ана сүтінің жетіспеуі және т.б
Сіздер бүлдіршіндер үшін үлкен іс жасадыңыздар деп ойлаймын» деп Елбасы кәсіпорын жұмысына сәт-сапар тілеген.
Мына жайтты ерекше айтқымыз келеді
Фермада қол жұмысын пайдалану өте аз
Жұмыс үдерістері түгелдей автоматтандырылған десек қателесе қоймаймыз
Мәселен, ақпараттар «Smart Dairy» және «Dairy Comp 305» бағдарламалары арқылы бақыланады
«Smart Dairy» бағдарламасы «­Боуматик» жабдығымен байланысты
Ол сенімді жұмысты, жедел бақылау мен мониторингті қамтамасыз ете отырып, маңызды сипаттамалар туралы мәліметтерді жинап, жеткізеді
«Smart Dairy» сүт сауу бөлімінде есептегіштердің, ажырату құралдарының жұмысын бақылай алады
Осының арқасында басшылық әр сиырға, сүт өндірісіне және қызметкерлер жұмысының тиімділігіне баға бере алады
«Dairy Comp 305» – есеп ісінің ірі генераторы деуге болады
Ол ең күрделі жұмыс тізімдері мен есептерді өңдеп, орындап, дайындай алады.
Сапалы және бәсекеге қабілетті өнімдерді көптеп шығару үшін әлемдік деңгейдегі сапалы, өнімді техникалар қажет екені әбден белгілі
Инновациялық және озық техника өндірістің жоғары деңгейіне және тиімділігіне қол жеткізеді
Кәсіпорын басшылығы мұны жақсы түсінген
Фермадағы техникалар қымбаттығына қарамастан Америкадан жеткізілген
Шаруашылықтан заманауи технологиямен жабдықталған «Джон Дир» тракторларын, сеялкаларын, рипперлерін, культиваторларын кездестіре аласыз
Бұлардың бәрі компьютер бағдарламалары арқылы басқарылады
Біз қазір жиі айтатын сандық технологияға кәсіпорын толық көшкен деуге болады.
Кәсіпорын жөніндегі жылы лебіздерді ұжым жұмысымен жақсы таныс адамдардан жиі ести алар едіңіз
Автоматтандырылған жүйенің кең орын алғандығынан болар ел ішінде кәсіпорынның «Ақылды «Амиран» деген қосымша аты да бар
Бұрын пайдаланылмаған, азып-тозған жерді гүлдендіріп, жоғары көрсеткішке қол жеткізіп отырғандықтан ба, жұмыс істеп жатқан жандардың еңбектеріне ризашылық танытып, «Сортаңнан сүт сауған» деп те көтермелейді екен
Кәсіпорын мүшелерінің бүгінгі таңда тындырып жатқан істері мұндай бағаға әбден лайық.
Бүгінгі бүлдіршін – елдің ертеңі
Олардың ауырмай, дені сау болып өсуі – мемлекет үшін де маңызды
Бұл ретте балаға берілетін тағамның орны ерекше
Құнарлы, нәрлі, таза, табиғи өнім – денсаулық кепілі
Осы салада, ұрпақ қамын ойлап, балаға берілетін сапалы тағамды әзірлеуде талапқа сай жұмыс істеп жатқан «Амиранның» атқарып жатқан істері қолдауға да, мақтанышпен айтуға да тұрарлық
Бұл шындап келгенде елдік іс.
Нұрперзент ДОМБАЙ
