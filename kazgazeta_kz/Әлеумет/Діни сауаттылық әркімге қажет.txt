«Дін, діни экстремизм мен терроризмнің алдын алу мәселелері бойынша бұқаралық ақпарат құралдары өкілдері және блогерлер үшін ақпараттық және оқыту тренингі» атты семинар-тренинг өтті
Алматы қаласы Дін істері жөніндегі басқармасы мен «Жауһар» ұлттық салт-дәстүрді қолдау қоры бірлесіп ұйымдастырған шараға саясаттанушы Ислам Кураев, Айдос Сарым, дінтанушы Тимур Нүсіпхан және бірқатар БАҚ өкілдері мен блогерлер қатысты. 
Семинар барысында БАҚ өкілдері мен блогерлерге дін саласындағы қабылданған заңдар мен тұжырымдамаларды ­насихаттау және конфессияаралық келісім саласындағы негізгі мәселелер, діни қызмет саласын реттеудің өзекті сұрақтары мен азаматтарға жаңа форматтағы ақпарат алу жұмыстарын ұйымдастыру мәселелері баяндалды.
Жиынды ашқан Дін істері жөніндегі басқармасының басшысы Айдар ­Есенбеков қазіргі діни ахуалға тоқталып, ақпараттық жұмыстар аясында қоғамға дұрыс идеологиялық басымдықтар берілуі тиістігін атап айтты
Бұл ретте БАҚ өкілдері өз басылымдарында терроризм мен экстремизмге қарсы іс-қимыл саласын қамтитын материалдарды жария­лауда мұқият болуға тиіс.
Саясаттанушы Ислам Кураев өз ­баяндамасында ислам және христиандық сияқты дәстүрлі діндердің тарихына шолу жасап, олардың қоғамдағы рөліне тоқталды.Сондай-ақ ол бүгінгі күні бұқаралық ақпарат құралдары мен әлеуметтік желілерде кейбір терминдерді қате қолдану кездесетінін айта келіп, нақты терминдердің мән-мағынасына түсінік берді
Мәселен, «ислам терроизмі» деген сөз тіркесінің өзі логикалық қателік болып табылады
Сондықтан бұл терминді «діни терроризм» деп атау орынды
И.Кураев радикалды ағымдарды насихаттаушылардың мақсат-мүдделері, дінді теріс мақсатта пайдаланудың салдарын тілге тиек етті
Осы ретте саясаттанушы «ортодоксальды ислам», «деструктивті діни ағымдар», «жиһад», «шахид» және т.б
діни терминдерді дұрыс қолдануға шақырды
Өйткені дін атын жамылған теріс ағымдардың астыртын іс-әрекетін терең бағамдамай, жалаң ақпарат тарату, керісінше, олардың адамдардың сана-сезімін улайтын идеяларының таралуына әкеп соғуы мүмкін.
И.Кураевтың пайымдауынша, террористік ұйымдардың идеологтары азаматтық көзқарасы жеткілікті қалыптаспаған, діни білімі таяз және әлеуметтік-экономикалық қиындыққа тап болған жастарды ерекше назарда ұстайды
Осы мақсатта олар ақпарат құралдарын, әлеуметтік желілер мен интернет-кеңістікті кеңінен пайдалануда
Сондықтан қоғамның радикалдық құрылымдардың әрекетіне қатысты теріс пікірін қалыптастыруда журналистер мен блогерлерге ерекше міндет жүктеледі
Яғни халықтың құқықтық және дінтанулық сауаттылығын көтеру арқылы дін атын жамылған деструктивті және экстремистік идеологияға қарсы көзқарас қалыптастыруға баса мән берілуге тиіс.
Белгілі саясаттанушы Айдос ­Сарым БАҚ-та ақпарат таратудың өзекті мәселелеріне тоқталды
Тарих – болған оқиғалар ғана емес, болуы мүмкін, ықтимал оқиғалар тізбегі екенін атап өткен саясаттанушы қазақ қоғамының тұрақтылығын қамтамасыз етудегі идеологиялық тұғырларды тілге тиек етті
Осы орайда бүгінгі күні қазақ баспасөзінде ортаазиялық өркениет негіздері, қазақ тарихындағы қалалық мәдениет, ұлтымыздың тұрмыс-тіршілігіндегі әлеуметтік институттар сияқты тақырыптар толық көрініс таппай отырғанына назар аударды
Сондай-ақ өз тарихымызды, салт-санамызды білмеу де түрлі келеңсіздіктерге әкеп соғып жатқанын айтты
«Ұлт мәселесі қай уақытта да бірінші кезекте тұруы тиіс
Бұл үшін азаматтар белсенді болуы керек
Қоғам өміріне араласпау адами-азаматтық сатқындық» деп түйіндеді өз сөзін саясаттанушы.
Шара соңынан ұйымдастырушылар БАҚ өкілдеріне «Діни экстремизм мен терроризмге қатысты мәселелерді БАҚ-та жариялау бойынша әдістемелік ұсынымдар» атты құрал және арнайы сертификаттар тапсырды.
Дина ИМАМБАЕВА
