Газет басылымдарының ішінен іздеп жүріп оқитын сүйікті газетіміз –«Ана тілінде» белгілі ғалым, жазушы, ұстаз Зейнолла Қабдоловтың жары Сәуле Қабдолованың «Емен-дағы құласа бетеге екен, дара туған тұлға да өтеді екен» атты Зекең туралы үзік-үзік жарияланған күнделік-естеліктерін жібермей оқып жүрдім
Өзім де ұлы ұстаздың жанында соңғы күндерін өткергендей күй кештім.
Халық әрқашан да жарына қарап, еріне баға берген ғой: «ерді ер қылатын да, ез қылатын да – жары» деп жай айтпаған
Сәуле апайымыздың Зекеңе лайық, сондай инабатты, мәдениетті, көзі ашық қазақ әйелдерінің бірі екендігіне көз жеткізгендейміз
Біз білетін ғұлама кісіні басқа да қырынан көргендей болдық
Оның әр жаны қиналған тұстарында қоса қиналып, үлкен кісінің балаша мінезі мен еркелігін көтеріп,  өмір бойы «Зекең» деп сыйлап, өмірін ұлы адамның ұлы өнер жолына сарп еткен әйелге қандай алғыс, мадақ айтсақ та жарасады.
Бізге КазМУ-да оқып жүрген кезімізде Зейнолла ағайдың шәкірті болу бақыты бұйырған еді
Сабағында ең жайсыз, өзінен үміт күттірмейді-ау дейтін студенттердің өздері сілтідей тынып, ұстаздың биязы дауысына бауралып, сиқырлы әдебиет әлеміне еніп кететін
Зекеңнің бір қабақ шытып, дауыс көтергенін естімеппіз
Бізге аз уақыт сабақ берсе де, бүкіл өмірімізге азық болатын тәлім-тағылымын, естелігін қалдырды
Сол үшін кеш те болса ұстазға үлкен рахметімізді айтамыз, ол кісіге Алланың рахымы, Пайғамбарымыздың шапағаты жаусын деп тілейміз!
ҚазМҰУ-дың журналистика факультетінің 1996-2000 жылдардағы студенттері атынан Айнұр Оразова 
