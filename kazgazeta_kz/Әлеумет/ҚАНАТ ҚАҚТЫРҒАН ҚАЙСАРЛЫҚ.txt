*  ЖҰРТЫНА ҮЛГІ ЖҮЗ ЕСІМ
Кейде біздің елімізде мүмкіндігі шектеулі жандар көлеңкеде қалып қойғандай сезіледі
Олардың жұмысқа орналасуы, дәрі-дәрмекпен қамтамасыз етілуі және тағы басқа көкейкесті мәселелері кімді болса да енжар қалдырмайды
Әсіресе қоғамдық орындарда арбаға таңылғандарды, олардың көз жанарындағы мұңды көргенде қолыңнан келер дәрмен жоғы өкінішіңді екі еселеп кететіні жасырын емес

Елбасы өз Жолдауларында мүмкіндігі шектеулі жандарға көбірек көңіл бөліп, қамқорлыққа алу қажеттігін әрдайым айтып келеді
«Бізде ондай адамдар аз емес, оларға қамқорлық көрсетілуі тиіс
Бұл біздің қоғам алдындағы парызымыз
…Мен барлық кәсіпкерлерге оларды жұмысқа орналастыруға көмектесіңіздер деп тағы да айтқым келеді
Сол кезде біз оларды белсенді өмірге тартамыз
Олар тек жәрдемақы алып қана қоймайды, сонымен бірге өздерін қоғамның пайдалы мүшесі ретінде сезінетін болады.
Біздің барлық әлеуметтік институттар, үкіметтік емес ұйымдар, «Нұр Отан» партиясы осы жұмыстарды қолға алғаны жөн
Үкіметтен бастап, жергілікті әкімдерге дейінгі барлық мемлекеттік органдар өз жұмысын осы арқылы көрсеткен маңызды» дей келе, Мемлекет басшысы Үкіметке барлық Ұлттық компания­лармен бірлесе отырып, мүгедектерді жұмысқа орналастыру бойынша мәселені пысықтап, шешім қабылдауды тапсырған-ды
Бұдан бөлек, «Даму» кәсіпкерлікті дамыту қорының «Бизнестің жол картасы – 2020» бағдарламасы, «Кедергісіз келешек» жобасы, «Инватакси» қызметі және тағы басқа бар.
Осындай бағдарламалардың нәтижесі болар, соңғы жылдары мүм­кіндігі шектеулі жандар да қоғамға белсене араласып, өз кәсібін игеріп, мемлекеттің дамуына өзіндік үлес қосуда
Бұл жерде мемлекеттік бағдарламалардың алатын орнынан бөлек, ең бастысы – адамның күш-жігерінде, ын­тасында жатқанына назар аударылуы керек.
Қарлығаштың қанатымен су сеп­кеніндей, мүгедек жандарға қамқор болып, қолынан келгенінше жанашырлық танытып, адал еңбегімен ел алғысына бөленіп жүрген Елдос Баялышбаев – «Қазақстанның 100 жаңа есіміне» енген еңбекқор азамат
Қоғамдағы мүмкіндігі шектеулі жандарға мүсіркей қарап, салқынқанды көзқарас танытатындар мен екі қолға бір күрек таба алмай, жұмыссыздардың санатында жүргендерге Елдос Қайыркенұлының еңбегі үлгі-өнеге.
Осыдан жеті жыл бұрын, дәлірек айтқанда 2011 жылы жол апатына ұшы­рап, небәрі 19 жасында тағдыр­дың сынына іліккен Елдос тынбай еңбек­тенуінің арқасында аяғынан тұрады
Бір кездері өздігінен отырып-тұра алмай, тар төсекке таңылып, талып құлап қала беретін азаматқа бұл жеңіс оңай келмегені белгілі
Сынып кетпей, қиындықтарға төтеп беріп, массаж бен ғаламтор желісі арқылы үйренген әртүрлі тренажерлік жаттығулардың арқасында, үнемі қимыл-қозғалыста жүрген Елдос енді осы білгенін, көргенін өзі секілді өзге де жандарға үйрету мақсатында араға үш жыл салып, 2014 жылы «Асар» мүгедектерді сауықтыру орталығын құрады.
«Асар» спортпен емдеу-сауықтыру орталығы құрылғаннан бергі төрт жыл ішінде 400-ден астам адам емделіп, оның 80-нен астамы таяқпен жүре бастаса, 100-ден астам адам өз аяғы­мен жүріп, өз-өзіне қызмет көрсе­тетін жағдайға жеткен
Орталық қызмет­керлері Германияның тәжірибелі мамандарымен өзара тәжірибе алмасып, біліктілігін арттырды
Сондай-ақ Жапония елшілігі ұйымдастырған халықаралық жобадан 26 миллион теңге грант жеңіп алып, оны толығымен оңалту орталығына жұмсаған
Орталық АҚШ, Италия, Германия, Польша секілді көшбасшы елдердің заманауи құрал-жабдықтарымен қамтамасыз етілді
Мұның барлығы ел игілігі үшін атқарылып жатқан тірліктің бір парасы ғана.
Өміріндегі адам болжап болмайтын сынақтан кейін Елдос Алакөлге жиі барады
Көлге барған сайын оның шипалы суы еміне дәру болып, аяғынан нық тұруға жәрдемдескенін байқайды
«Алакөлдің суы – өте шипалы
Суының құрамы жағынан Қара теңізбен салыстырып жатады
Минералды ресурстарға, йодқа, тұзға, химиялық элементтерге бай болғандықтан, судың денсаулыққа пайдасы медицинада дәлелденген
Менделеев кестесінің элементтерінің көбі кездеседі
Өкініштісі, әр келген ­сайын көлге жету қиындық ­тудыратын
Алғашында мүмкіндігі шектеулі жандардан ешкімді кезіктірмей, «неге менен басқа ешкім жоқ» деп таңғалып жүрдім
Зерттей келе байқағаным, ол жерде мүгедектерге ешқандай жағдай жа­салмаған
Арбамен көлге жету мүмкін емес
Арнайы пансионат жоқ
Тығырықтан шығудың жолдарын қарас­тырып, мүмкіндігі шектеулі жандардың жүріп-тұруына, көлге шомылуына ыңғайлы болуы үшін «Алакөл-Асар» пансионатын ашуды қолға алдым» дейді Е.Баялышбаев.
«Болашақ» қауымдастығы жарияла­ған жас кәсіпкерлерге арналған стартап-жобаларына қатысып, еліміздегі екі мың жобаның ішінен «Алакөл-Асар» 2-ші орын иеленеді
Осылайша, 2016 жылы «Алакөл-Асар» пансионаты өмірге келеді
Бұл – еліміздегі мүм­­кіндігі шектеулі жандардың мұқтаж­­дығын өтейтін тұңғыш демалыс орны
Жас та болса қырағылығы мен еңбекқорлығының арқасында бұл белесті де бағындырған Елдосқа ел-жұрты дән риза.
«Жас келсе – іске» деп, атам қазақ тегін айтпаған
Елдос Баялышбаев енді мұқтаждыққа зәру, «өмірге құштар» жандарға арнап «Автоеріктілік» атты жобаны қолға алады
Жобаның мақсаты – ерікте түрде мүгедек жандарға қол ұшын созып, баратын жеріне тегін жеткізу, т.б
ұйымдастыру.
«Бұл жобамен алғаш рет Астанада өткен әлеуметтік жобалар көрмесінде таныстым
Маған ұнағаны соншалық, бірден Талдықорғанда қолға аламын деп шештім
Әкімдікпен келісіп, «Жастар орталығынан» кеңсе алдық
Мүмкіндігі шектеулі жандарды жұмысқа тарту мәселесі де қарастырылды
Call-орталығы ашылды
Онда күндіз-түні жауап беретін диспетчер мамандарымыз бар» дей келе, бұл жобаны жолға қою, оның аяғынан тік тұрып кетуі оңай болмағанын жеткізді.
«Автоеріктілер жобасын жолға қою үшін қолдан келгеннің барлығын жасадық
Таныстырылымын да өткіздік
Еріктілерді тарту мақсатында жарнама жасалды
Түсіндіру жұмыстары жүргізілді
Әртүрлі мәселен, әуесқой­лар­дың автоклубына, т.б
өтінішпен шықтық
Қай жұмыс болсын, нәтижелі болу үшін шыдамдылық керек
Бүгінде 200-ден астам еріктілер бар, 404 такси қызметі де тек такси емес, өзге де жұмыстарға көмегін тигізуде
Бір жылдан асты, бүгінгі күнге дейін 1000-нан аса өтініш түсті
Еріктілердің арқасында оты­нын тасып, көмір түсіріп, өзге де қажетті көмек көрсетілді
Сондай-ақ жүк таситын көлігіміз де бар
Кез келген уақытта мүгедек жандарға қол ұшын созуға дайын тұратын еріктілер тобына алғыстан басқа айтарымыз жоқ
Бұл бір тамаша жоба болды» дейді Е.Баялышбаев.
Ендігі мақсаты – «Асар» мүгедектерді реабилитациялау орталығын кеңейту
Ең алдымен, әрине еліміздің түкпір-түкпірінен келетін емделушілерге жатын орын мәселесін шешу, әрі оны заманауи құрал-жабдықтармен жабдықтау
Себебі алыс ауылдан келетін ем алушылар пәтер жалдап, кейде арбамен 4-5 қабатқа көтерілуге қажеттілік туындайтын көрінеді
Мұның барлығы емделушімен еріп келген анасына, қарындасына, бауы­рына қиындық тудырып қана қоймай, қымбатқа түсетінін ойлаған ­Елдос орта­лықты кеңейтіп, мүгедектерге арналған пан­дус, жылжымалы есік, т.б
толық жабдықталған жатақхана салуды көздеп отыр
Осы мақсатта әкімдіктен арнайы жер бөлінген
Бұл жай айтыла салатын мәселе емес, көп күш-жігерді талап ететін өзекті жайттың бірі
Оның ар жағын­да заманауи құрал-жабдықпен жабдық­тау мәселесі тұр
Ол үшін де іздену, жүгіру, әртүрлі жобаларға қатысып, бақ сынау керек
Себебі бір жаттығу жасау аппара­ты­ның өзі кем дегенде миллион теңге тұруы мүмкін
Ал толық емделіп, нәтиже шы­ғару үшін ондай тренажерлік жаттығу жасайтын аппараттың бірнешеуі керек
Мұның барлығы алдағы уақыттың енші­сінде шешімін табуы тиіс мәселе
Тек шар­шамай, талмай, сабырлықпен жеңіс тұғырына көтерілу қажеттігін ­Елдос жас болса да жақсы меңгерген
Ол өзінің жастармен болған әр кездесуінде басынан өткен жағдайымен бөлісіп, алдыға мақсат қоя білуге шақырады
Мәселен, бір кездесуінде: «Мақсатқа жету жолында барлық мүмкіндікті пайдалану керек
Кез келген тығырықтан шығатын жол бар
Үмітті ешуақытта үзуге болмайды
Бұған дәлел мына – мен
Менің денсаулығыма байланысты дәрігерлер «ешуақытта аяғыңнан тұра алмайсың» деген-ді
Алайда мен бұл шешіммен келісе алмадым
Жай ғана аяққа тұру үшін қаншама жыл кетті, қаншама тер төктім
Осының барлығы алдыма қойған арман-мақсатыма жету жолындағы күрес
Сол мақсатыңа жеткенде келесі идея туындайды
Оны жүзеге асыру үшін айналаңдағы жақын адамдардың сенімі мен қол ұшын созуы, іштегі қайсарлығыңды одан сайын арттырады
Тек орта жолда сынып кетпей, әрі қарай жалғастыруың қажет» дейді бойында қайрат-жігері басым кейіпкеріміз.
Біз өз тарапымыздан «Алыс ауылда, шалғайда тұратын мүгедек жандардың жай-күйі туралы не айтасыз? Оларға қан­дай да бір қамқорлық жасалған ба? Оларды қандай мәселелер толғандырады?» деген сауалымызға: «қазір Үкімет барлық жағ­дайды жасап жатыр ғой
Мемлекет тара­пынан қамқорлық бар
Жыл сайын жағдайы­мыз жақсарып келеді
Жұмыспен қамту мәселесі, грантқа оқуға түсу, т.б
қарас­тырылған
Бізге көп жерде есік ашық
Ізден­ген адам әртүрлі жобаларға қатысып, бақ сынай алады
Тек осы мүмкіндікті толық пайдаланып, дер уақытында қажет­тілікке қол жеткізуіміз керек
Қалада, облыс орталықтарында жағдай өте жақсы, ал кейбір алыс ауылдарда инфрақұрылымдар аз, қанша айтқанмен, қиындау
Сондықтан ауылға көңіл бөлуіміз керек» деген жауап алдық.
Лайым, солай болсын! Ер тұлғалы азамат Елдос Қайыркенұлына «Асар» мүгедектерді спортпен емдеу-сауықтыру орталы­ғының жұмысын кеңейту мақсатын­дағы жұмысына сәттілік тілеп, еліміздің әр өңірінде орталықтың бөлімшелері ашылуына мүмкіндік туса екен деген тілек бар
Себебі – сұраныс көп
Сұранысқа қарай идея да туатыны сөзсіз
Ал идеяны іске асыруға қол ұшын созып, қамқорлық көрсету – ол әрбір азаматтың парызы болуы тиіс.
Бағдагүл Балаубаева
