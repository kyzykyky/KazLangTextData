Қазіргі заманда ет асылса, қасына міндетті түрде картоп қосады
Тіпті келіншектер кеспе, лағман пісірсе де картопсыз пісірмейді
Картоп қосып жасалатын қаншама салаттар бар! Тіпті біздің елде ішіне картоп қосып бәліш жасай алмайтын әйел, сірә, жоқ шығар.
Ал бізбен баяғыда көрші тұрған Мәулітбектің айтуына қарағанда, халықтың ас мәзірінен берік орын алған, қысы-жазы кез келген үйдің дастарқанынан табылатын өзі жұғымды, өзі тойымды, өзі арзан, өзі құнды картоп деген құнарлы дақылды өсіру бап талғамайтын рақат бір шаруа екен
Ерте көктемде тұқымын егіп тастаған соң, жұрт құсап баптап, арам шөбін жұлып, қайта-қайта суарып әуре болып жатпайды
Ол жаздың жаңбырлы болуын, жердің құнарлы болуын ғана тілеп, қалған шаруаны Жаратқан Ие саған аманат деп қойып, қоңыр күзге дейін алаңсыз жүреді екен
Ала жаздай жер тырмалап, белден бейнет кешіп жүрген көршілеріне қарағанда, саусақ қимылдатпай-ақ, қапшық-қапшық картобын рақаттана жинап алғанға әбден дәнігіп алады.
Биыл да ол сол әдетімен, жылдағыша жұрт егісін жинай бастағанда, еш алаңсыз жұмысында жүреді
Әйелі ызыңдап құлақ етін жей берген соң, жұмыстан соң ескі машинасына отырып, ең болмаса, аман-сау өсіп тұрған егісімнің шығымдылығын байқап, бәрін өз көзіммен көре келейін деп, салып-ұрып қала сыртына тартып кетеді
Жол үстінде зуылдай ағызып келе жатқанда жылма-жыл бұған көршілес жерге картоп салатын орыс жігіттің машинасын байқайды
Ол да бұны танып, дереу тоқтай қалып:
– Ой, көрші
Мен сені жанталасып іздеп шығып едім, кездескенің қандай жақсы болды! – дейді жан-дәрмені қалмай.
– Е, не болып қалды? Мені сағынып қалдың ба? – деп әзілдеп, бұл қылжақбастық мінезіне салады
Ойында бөтен ештеңе жоқ.
– Сенің жеріңдегі картоптарды біреулер ұрлап қазып жатыр, мен қазір полицияға хабарлайын, мен қалаға барып қайтып келгенше сен сол ұрыларды бірдеңе қып алдандыра тұршы, – дейді жалына қалбалақтаған байғұс асығыс көлігіне отырып жатып
«Ұрыста тұрыс жоқ», Мәкең де асығыс-үсігіс машинасына отырып алып, ұрылар қайдасың деп егістік жеріне қарай тартып береді
Әй, тұра тұрыңдар, сазайларыңды тарттырамын
Тұра тұрыңдар! Ойына қайта-қайта жаңағы жігіттің: «…мен қалаға барып қайтып келгенше, сен сол ұрыларды бірдеңе қып алдандыра тұршы» деген сөзі оралып кетпей қояды
Қайтып алдандырады, не амал жасайды, басына ештеңе кірер емес.
Зымырағаннан зымырап отырып, салдырлақ жаман «Москвичімен» өзінің егістік жеріне таяна береді
Бірнеше адам қапшық-қапшық картопты шіреп тұрып толтырып, ауызын тырсита буып, жағалай жинап қойып жатыр екен
Оны көріп, көзі қызығып кеткен Мәкең саспастан:
– Ой, жігіттер, жарайсыңдар! Еңбектерің еш болмай, әйтеуір картоптарың биыл бітік шығыпты ғой, – деп көңілдене дауыстайды
Олар да жер иесін танымай:
– Иә, ала жаздайғы бел шешпей еткен еңбегіміз ғой
Рас айтасыз, тіл-көзден аулақ, биылғы өнім жақсы, – дейді беттері бүлк етпестен.
– Сірә, көлік күтіп тұрсыңдар-ау деймін? – дейді Мәкең ағамыз саспай, өзі такси болып жалданып жүрген адамның кейпіне еніп, машина жалдайтын клиент іздеп жүрген адам құсап.
– Бағана картоп тиеген бір машинамыз қалаға кетіп еді, соны күтіп тұрмыз
Күн кешкіріп барады, бәлкім, сіз апарып тастарсыз? – дейді ұрылар да бей-жай, ойда ештеңе жоқ.
– Жарайды, ақшасын жақсы төлесеңдер, неге апармасқа? Қане, тездетіп машинамның артындағы арбаға тией қойыңдар, қараңғы түспей, қалаға жетіп алуымыз керек
Машинам ескі, жолда тұрып қалса, түнімен далада қаларсыңдар, – дейді асықтырып
Олар қапшық-қапшық картопты жабыла тиеп, машинаның төбесіне де жіппен тас қылып байлап тастайды.
– Онда сендер қазір темекі тартып, сәл демалып тұра тұрыңдар, мен былай бұрылып, қалаға қарай баратын жолға бетімді бағыттап қояйын, -дейді Аналардың ойында ештеңе жоқ
Қарқ-қарқ күліп, әзіл айтып, темекі тартып тұрғанда бұл олардың тұсынан шаңды бір-ақ көтеріп, зу ете қалады
Шуылдап соңынан ергендер қол-аяқтарын ербеңдетіп, балағаттап қала береді
Жол үстінде полиция машиналары қарсы ұшырасады
Бұларды бастап әкеле жатқан көрші орыс жігіті екен
Көп асқанға бір тосқан демекші, талайды зар қақсатып, тегін олжа тауып жүрген ұрылар сөйтіп, қолға түседі.
Ал Мәкең болса, ерте көктемде еккен картобын күзде жанталасып қазып, жер тырналап, жинап, жұрт құсап азаптанып жатпай, мол картопты қоймасына үйіп алған
Ол осы жылғы картоптан алған мол өнімі туралы жыр ғып, ел-жұртқа майын тамыза әңгімелеп жүрді
Естіген жұрт күлкіге қарқ болып, оның бұл әңгімесі талайдың құлағына тиген сияқты.
Біздің Мәулітбек көрші ақкөңіл, қолы ашық адам
Жинаған картобын жыл сайын көрші-көлем, тума-туыстарға тегін таратып, жұрттың бәрін мәз қылып, алғыс алып жүретін адамның әрқашан жолы бола беретіні де содан шығар-ау, кім білсін!
Мақсат Рсалин, 
журналист
