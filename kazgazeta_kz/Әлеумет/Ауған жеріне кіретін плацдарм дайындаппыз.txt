Мұнай-газ саласының білгір ұйымдастырушысы Мағауия Тәжіғараұлы Шырдабаевтың кезінде отқа оранған Ауғанстанда жұмыс жасағаны жайлы деректі білгенде, алғашында кәдімгідей таңырқағаным рас
Себебі, Ауғанстанда болған жандар жайлы қоғамымыз бұл күндері тегістей хабардар
Ауған топырағының дәмін татқандар басылым беттерінде жиі-жиі сұхбат беріп, сол жақтағы қызметтер жайлы кеңінен мағлұмат беруге талпынып жатады
Ал, Мағауия Шырдабаев осы кезге дейін «үнсіз» келді
Бұл бір жағынан азаматтың табиғи байсалдылығынан болар деп жорыдым
Көп ұзамай, Мәкеңмен кездесіп пікірлестік
Осы орайда, Ауған жерінде өткізген кезеңдерінің елеулі сәттерін бейнелейтін кейіпкердің әңгімесі жалғыз бізге ғана емес, оқырман қауымға да қызықты болады деген ойдамыз.
«Ауғанстанға ұзақ мерзімді іссапармен барғанымызда бар болғаны отыздан жаңа ғана асқан қылшылдаған жігіт едік
Бұрын мүлдем болмаған өзге елдің топырағын жатырқамастан басып, алдымызға қойылған міндетті орындауға құлшына кірісе бастадық
Бұл шақта Кеңес одағы Ауған елімен бірнеше мемлекеттік мәселелерге қатысты құжаттарға қол қойып, ықпалдаса әрекет етіп жатты
Соның бірі – 1963 жылдың 17 қарашасында қол қойылған «Ауғанстанның солтүстік аудандарында табиғи газды өндіруге және пайдалануға техникалық ықпал жасау туралы келісімшартты» айтуға болады
Кейіннен 1974 жылдың 10 қарашасында «Ауғанстанның Ангот кен орнындағы мұнайды өндіру мен тасымалдауға және Ауғанстан мұнай өңдеу зауыты құрылысын жүргізудегі ынтымақтастық туралы» маңызды құжатты басшылыққа алып, КСРО Мұнай, газ және геология министрліктеріне қарасты мекемелерден білікті деген мамандарды сол елге жіберу науқаны жүрді
Алғашында бұл үдеріске Ресей, Башқұртстан, Украина, Әзірбайжан елдерінің мұнай-газ саласының мамандары алынды
Ал енді Қазақстан мамандарының Ауғанстанға жол тартуы белгілі ғалым, көрнекті тұлға Шаһмардан Есеновтің есімімен тығыз байланысты
Ол Қазақстан мамандарының білімі мен тәжірибесі өзге республиканың мамандарынан кем соқпайтындығын, оларды шет мемлекетке еш қиналмастан жіберуге болатындығын Одақ көлеміндегі геология саласындағы бар билікті қолына алған КСРО Геология министрлігінің алқасында дәлелдепті
Шаһмардан ағамыздың батыл әрекетінің арқасында еліміздің көптеген тәжірибелі мамандары Ауғанстан, Куба, Вьетнам, Иемен, Эфиопия, мемлекеттеріне барып, жұмыс істеп тәжірибелерін шыңдап қайтқан еді
Иеменде — геология саласында белгілі маман, техника ғылымдарының докторы Бақтықожа Ізмұхамбетов болып қайтса, Кубада белгілі бұрғышы Саламат Нұрғалиев, ал Эфиопияда геофизик Нұрлан Кенжебеков әр жылдары жұмыс атқарған еді
Қазақстандықтардың ішінде бірінші болып Ауған топырағын басқан әйгілі геолог — барлаушы марқұм Салтанат Балғымбаев ағамыз
Сәкең 1977-1981 жылдар арасында Ауғанстанда мұнай және газ іздеу және барлау жөніндегі геологтар тобының жетекшісі қызметін атқарды
Менің өзім бұл шақта, яғни, 1978 жылы Балықшы барлау-бұрғылау басқармасының өндірістік қызмет көрсету базасының бастығы болып жұмыс жасап жүр едім
Ауғанстанға бару жайлы ұсыныс түскенде көп ойлана қойғаным жоқ, бірден келісімімді бердім
Алғашында Мәскеудегі орталық министрлікте әңгімелесуден өттік
Кейіннен Орталық партия комитетінің арнайы бөліміне барып, партбилетімізді тапсырдық
Ол кездері партияның ақ дегені алғыс, қара дегені қарғыс болып тұрған кезең ғой, жат жерде сақ болуымызға, Кеңес одағының өкілі деген мәртебелі атаққа кір келтірмеу жайлы екпін түсіре айтылды
Біз мұны партияның тапсырмасындай қабылдадық
Содан 1978 жылдың 6 шілдесінде 7 адамдық топ Термезден катермен өтіп, Ауғанстанға жеттік
Тағдырдың жазуымен сол елде 1981 жылдың 10 тамызына дейін болуға тура келді
Ол жылдары біздің елдің адамдарының әл-ауқаты жақсы еді
«Тамақ тоқ, көйлек көк» дегендей бір бақуатшылық бар-тын
Қарапайым ауғандықтардың тұрмысын көргенде алғашында таңырқап, көпке дейін мұның мәнісіне түсінбей жүрдік
Сөйтсек, оларда біздегідей жоспарлы экономика деген жоқ
Жұмыс орнын табу да қиын
Нарықтың жабайылау түрі белең алған екен
Еркін қимылдап, кәсіпкерлікпен айналысып жағдайыңда түзеуге барлық мүмкіншілік жасалған
Біздің еліміздегідей сәл сауда жасасаң, «алаяқтықпен айналыстың», — деп ешкім қудаламайды
Еркіндікті сезген халық, жаппай саудаға бас қойған
Содан ба екен, біздегідей тауардың тапшылығы деген атымен жоқ
Базарға барсаң, не керектің бәрі бар
Джинсы шалбар дейсіз бе, жапондық магнитофон дейсіз бе, бәрі жайнап тұр
Бір қызығы, ол жақта өзіміздің қандасымыз Насреддинмен танысып, жақынырақ танысқанда, кәсіпкерлікті меңгерудің қандай табыс әкелетінін алғаш рет көргендей болдық
Байқаймыз, кезінде румындық геологтар құдық қазамыз деп бір шұрайлы жерге бұрғы салған көрінеді
Жоспарлары іске аса бергенде аяқ астынан елдеріне кеткен
Айбардың түбінде тұщы судың мол көзі бар екенін білген Насреддин бауырымыз бізді іздеп келіп, шыңырауды қазып беруімізге көмектесуін сұрады
Содан құдық қазуға кететін қаржының есебін шығарып, екіжақты келісіп жұмысқа да кірістік
42 метр тереңдіктен бұрғылау станогы арқылы тұп-тұщы су шығардық
Насреддиннен «бір құдықтың суын жалғыз өзің не қыласың» деп сұраймыз ғой баяғы
«Құдайдың қара суының өзі бізде қып-қызыл ақша
Үш ай ыстықта осы суды қатырып, мұз ретінде сатамын
Алла қаласа, бір жетінің өзінде құдықты қаздыруға кеткен шығынды қайтарып аламын»  дейді бизнесмен бауырымыз
Айтып айтпай не керек, үш жылдың ішінде бірталай қандастарымызбен кездестік
Олар баяғы ХХ ғасырдың басындағы және орта шеніндегі  аласапыран кезіңдерде амалдың жоқтығынан жат елге қоныс аударған аталарымыздың үрім-бұтақтары екен
Кей деректерде 1978 жылы Ауғанстанда 60 мыңға жуық қазақтың тұрғандығы жазылады
Кім білсін, әйтеуір олармен кездесіп, сөйлескенімізде атамекендерін елжіреп аңсайтындықтарын сезетінбіз.
Бұл елде ислам дінінің кеңінен дамығандығы  тіптен таң қалдырды
Мектептен бастап, институттардың өзінде атеистік бағытта тәрбиеленген біздер үшін бұл таңсық болып көрінді
Қай елді мекенге барсаң да, алдыңнан мешіт шығады
Намаздың уақыты болғанда барлық шаруасын тастап, барлығы бір кісідей намазға жығылады
Сонымен қатар, иісі мұсылман қауым қастер тұтатын қасиетті жерлер көп екен
Жазғытұрым бар халық Мазари-Шариф қаласында орналасқан  мұсылман әлеміндегі ең ірі мешітке ағылады
Әр жылда орта есеппен мешіт жанындағы алаңға жұздеген мың адам жиналатын көрінеді
Себебі, мешіттің маңында «Мұхаммед с.ғ.у пайғамбарымыздың күйеу баласы Әзірет Әлі жерленген» деседі.
Мұсылманшылық жайылуына үлкен еңбек сіңірген тұлғаның қабіріне зиярат еткеннен кейін, Сары пөл елді мекеніне жол тарттық
Бұл жерде Әзірет Әлі мен Фатиманың ұлдары Хасан мен Хұсайын жерленген екен
Зияратшылар жыл сайын осынау әулие жандарға құрмет етуден бір танбайтын көрінеді
Ауғандықтар өз тарихында талай қиын-қыстау шақты бастан кешіріп, не бір ауыртпалықты көрсе де бір Аллаға ғана сыйынып, қарекет етіп келе жатқан қайсар халық екеніне сондағы өткен үш жылда көзім жете түсті…
1979 жылдың қыркүйек айы болатын
Маған «Кабулдағы Кеңес елшілігінің экономикалық мәселелер жөніндегі кеңесшісіне тезірек жетсін», — деген хабар келіп жетті
Барсам, экономикалық кеңесші «Порт Хайратондағы бұрғылау станоктарыңды қарашаның ортасына дейін алып бол»,– деп тәртіп берді
Станоктар біздің тапсырысқа сай еместеп айтқанымда, «ол менің ісім емес» теп жауап қайтарды
Айтары не, «табан астында бұларға аяқ астынан не болып қалды» деп, дереу іске кірістім
Содан Кабулдан Ташкентке ұштым
Одан Мәскеу арқылы бұрынғы Свердловск қаласына жеттім
«Уралмаш» зауытының басшылығымен сөйлесіп, біздің тапсырысқа сай «құрғақ тропиктағы жағдайға арналған жабдықтарға алмастырамыз» деген кепіл хат алдым
Волгоград қаласындағы «Красный баррикада» зауыты да осындай хат берді
Қысқасы, бір жарым айдың ішінде әлгі станоктарымызды Хайратоннан алып, портты тазаладық
Біздер станоктарымызды шығарып жатқанда екі-үш рет жоғарғы шенді офицерлер Термезден келіп кеткен еді
Олардың не үшін келгеніне біздер көп мән бермедік
Көп ұзамай желтоқсан айының басында Әмударияның жағасына арнайы әскери бөлімше келіп, жұмысқа кірісті
 Өзімнің әскери мамандығым автомобиль жолдары мен көпір салушы болғандықтан жасалып жатқан жұмыстардың реті пантонды көпір арқылы ауыр техника өткізуге арналып жатқандығын байқадым
Бұндай ауыр техника өткізетін пантон көпір кеңес армиясында санаулы дегенді еститінмін
Сонда бұл жерге әлгіндей көпір салу не үшін қажет болғандығын түсінбедік
Оның үстіне Әмудария өзенінің ағысы тым қатты
Пантондарды пайдалану үшін жанынан су кемесімен тартып ұстап тұру қажет
Ол дегенің қыруар шығын
Мұның жәй әскери операцияға арналған көпір еместігін болжадық
Күдігіміз расқа айналды, 25 желтоқсанда кешкі сағат 5.00-де Кеңес әскерлерінің шектеулі контингенті Әмударияға салынған пантон көпірі арқылы Ауғанстанға кірді
Кеңес армиясының бөлімдеріне Ауған жеріне кіруге — плацдарм дайндағанымызды сонда ғана түсіндім
Баяғы экономикалық кеңесшінің «қарашаның ортасына дейін бұрғылау станоктарыңды алып бол», — деп шұғыл тапсырма беруінің сырын сонда ұқтым
Әрине, КОКП Орталық Комитеті Саяси Бюросының Кеңес әскерін кіргізу туралы шешімінің тым асығыс болғандығын тарихты зерттеушілер айтып та, жазып та жүр
Қарулы әскер келіп кіргеннен кейін, рухын ешкімге таптатпаған ауғандықтар қолдарына қару алды
Соғыс он жылдай уақытқа созылып, елді діңкелете бастады
Қарапайым ауғандықтардың жағдайы ауырлаған үстіне ауырлай берді
Соғыс қимылдары қыза түскен алғашқы кезеңдерде біздерді, яғни, келісім шартпен жұмыс істеп жатқан кеңестік геолог-мұнайшы мамандарды Мазари-Шарифтен Термезге көшірді
«Мұның сыры қалай», — дегенімізге «Саяси Бюроның шешімімен шығарылдыңдар
Ол елдің аумағына Саяси Бюроның шешімімен қайта кіресіңдер»,- деп жауап қайтарды
Бір жұмадан кейін бала-шағамызды Термезден әрі  ауылдарымызға қайтарып, өздеріміз Мазари-Шарифке оралдық
Сол күннен бастап біз де қолымызға қару алып жүретін болдық.
Жалпы, кеңес одағы кезінде жоғарыда аттары аталған елдерде болған әріптестерімнің естеліктерін құрастырып, 2006 жылы «Азаматтық парыз» деген кітап шығардым
Кітапқа енген замандастарымның естеліктерінен соғыс өрті тұтанып тұрған кездің өзінде біздің мамандардың «нар тәуекел» деп, өз қызметтерін адал атқарғандықтарын оқып, разы боласың
Кеңес Одағының Батыры Руслан Аушев кітапқа жазған алғысөзінде «қолына қару алып, соғысқа қатысқан жауынгерлердей біздің мамандардың да интернационалдық борыштарын адал атқарғандығына» баса көңіл бөлді
Қызу соғыстың өтінде жүрмесек те, біз өзімізді елдің бұйрығын адал орындаған сарбаздардай сезінеміз…
Түйін:
Адам баласын адал еңбектің ғана көркейтетіндігін талай ғұлама айтудай-ақ айтқан
Адал еңбекпен шыңдалып, елдің құрметіне бөленген Шырдабаевтар әулетінің мұнай саласындағы еңбек өтілі 2008 жылдың қаңтарында 1000 жылды құрапты
Осы ұзақ мәліметтен-ақ, еңбекпен ұштасқан өмірдің мағынасын аңғарғандай боламыз
Мағауия Тәжіғараұлы Ауғанстаннан аман-сау келгесін де, еліміздің мұнай өндірісі саласында білек сыбана еңбек етті
Қазір де сол осы саланың отымен кіріп, күлімен шығып келеді
Ол кісінің еліміз Тәуелсіздігін алған кездегі мұнай саласындағы ұйымдастырушылық қызметі мен қоғамдық, ғылыми, салалардағы ашқан жаңалықтары мен жеткен жетістіктерінің өзі ұңғыл-шұңғылына дейін зерттесе, мақала түгілі, бір кітапқа да жүк болар еді
Ел мен жерге аянбай қызмет атқаруды өзінің азаматтық парызы санайтын Мағауия Тәжіғараұлы секілді атпал азаматтардың мәртебесі биік болғай!
Кенжебек Тұманбайұлы
