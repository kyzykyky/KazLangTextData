Өткен 2017 жылы Ақтөбе облысының құрылғанына 85 жыл толды
Облыс әкімі Бердібек Сапарбаев іс басындағы азаматтармен, қоғамдық ұйымдар өкілдерімен пікірлесе отырып, бұл айтулы оқиғаны өзгеше формада – «Ақтөбе – құтты мекенім» деген атаумен осы аймақтан түлеп ұшып, бұл күнде әр жерде тұрып жатқан танымал перзенттерінің басқосуы үлгісінде атап өтуге ұйғарым жасады
Бұл Елбасы Нұрсұлтан Назарбаевтың «Болашаққа бағдар: рухани жаңғыру» атты бағдарламалық мақаласындағы «Туған жер» жобасын қолдау еді
Нәтижесінде республикада бірінші болып қолға алынған бұл форумға 20-дан астам мемлекеттен үш жүзге жуық адам арнайы келді.
Шара барысында облыс халқының игілігі үшін 80 миллиард теңгенің келісім құжаттарына қол қойылды.
Тоқмейілсуді жаны сүймейтін қалпымен өңір басшысы биыл мұндай шараны аудандарда өткізу жөнінде бастама көтерді
Ең бірінші таңдау Шалқар ауданына түсті
Олай болатын реті де бар
Облыстың оңтүстік-шығысында орналасқан аймақ Қызылорда облысының Арал ауданымен, Өзбекстанның Қарақалпақстан автономиялық республикасымен шектесіп жатыр
Жер аумағы – 62,2 мың шаршы шақырым, 46 мыңнан астам халық тұрады, 1 қалалық және 12 ауылдық округ бар
Теміржол бойын­да орналасқан
Әйгілі Ұлықұммен, Кішіқұммен, Мұғалжар тауларымен ерекшеленеді.
Алдын ала белгіленген бағдар­ла­мада бірқатар шаралар қамтылды
Әрине, еліміздің түкпір-түкпірінде өмір сүріп жатқан шалқарлықтардың бәрінің басын қосу мүмкін емес
Және қисынға келмейді де
Олардың ішінен іріктеліп, көрнекті тұлғалардың, туған аймақты көр­кей­туге ниет білдіріп жүрген кәсіпкер­лер­дің, мүмкіндігінше жиі ха­барласуға бейім шығармашылық қызмет адамдарының тізімі жасалды
Форумға «Шұғылалы Шалқарым» деген атау берілді
Айтулы шараға ­жи­нал­ған қонақтарға көрсетілер нысандарда дайындық жұмыстарыда жедел қолға алынды.
Облыс әкімі Б.Сапарбаев өңірге бұдан бұрын жасаған сапарларында жұмысы мүлде тоқтап қалған Шалқар минералды су құю зауытын қайта жандандыруды міндеттеген болатын
Шынында, бұл мәселе тұрғылықты халықты әбден мазалаған жай еді
Ең алғаш 1961 жылы ашылып, 1999 жылға дейін жүйелі жұмыс жасаған кәсіпорында адам ағзасына өте пайдалы, құрамында он үш түрлі минералдық қоспа бар, шипалылығы Кавказдың атақты Ессентуки минералды суларынан бір де кем емес сусын шығарылатын
Аудан әкімі Бауыржан Қаниев тұралаған саланы қалпына келтіруге инвестор іздеді
Таңдау Шалқардың перзенті, кәсіпкер Бердібек Төлеуов­ке түсті
Ол бұған дейін мал борда­қылап, жылына 600 тонна ет өңдейтін кешенді толық іске қосқан еді
Бұдан өзге Шалқар-Бозой автокөлік жолына таяу орналасқан кемпингі бар
Іскер азаматты шалқарлықтар таяуда облыстық мәслихат депутаттығына сайлады.
Б.Төлеуов­ жеке қаржысынан 780 миллион теңге шығарып, минералды су құю цехын күрделі жөндеуден өткізді, Еуропаның бірқатар мемлекеттерінде компаниялармен келісімшарт жасасып, заманауи жабдықтар орнатты
Биылғы ­наурыз айынан бастап, «SHALQAR SU» ­минералды су құю цехында арнайы белгімен минералды су, газдалмаған су және үш түрлі лимонад шығару қолға алынды.
Қуатылығы – айына 965 мың шиша минералды су және 911 мың шиша газдалмаған су
Қазіргі күнде осында 55 адам жұмыс істеуде, күшіне толық келген уақытта жұмысшы-қызметкерлер саны 90-ға жетеді.
Тұрғылықты халық қайта ашылуын көп күткен кәсіпорын салтанатында облыс әкімі Бердібек Сапарбаев пен Шалқардың перзенті – исі қазақтың мақтанышына айналған «Әлем дәрігері» атағының екі мәрте иегері, Қазақстан Республикасы Мемлекеттік сыйлығының лауреаты, Қазақстанның Еңбек Ері Серік Ақшолақов құттықтау лебіздерін арнады
Еңбек ардагері, қалалық ардагерлер кеңесінің төрағасы Амангелді Қалыбаев бата берді.
Өңір басшысы таяу күндерде Ақтөбеге арнайы іссапармен «Ата­мекен» ұлттық кәсіпкерлер палатасының президенті Тимур Құлыбаев келгенін, өзара келісім нәтижесінде «Ауыл қамқоршысы» акция­сы қолға алынғанын айтты
Мына жайға тоқталған дұрыс – Елбасы Ақтөбе облысында жекеменшіктік-мемлекеттік әріптестіктің сәтімен жүзеге асырылып жатқанын атап көрсетті
2016-2017 жылдары облыс аумағында әлеуметтік нысандарды салуға бюджет қаржысынан тыс 29 миллиард теңге қаржы игерілді.
Облыс басшылығы Шалқар өңірінде жасалып жатқан игі істерді көрсін деген ниетпен әкімдіктің көшпелі мәжілісін сол күні аудан орталығында өткізді
Шалқардан өзге он бір ауданның әкімдері, облыстық департаменттер мен басқармалар басшылары, белгілі кәсіпкерлер, бұқаралық ақпарат құралдарының өкілдері үшін Ақтөбеден 363 шақырым қашықтықта орналасқан мекеннің тұрмыс-тіршілігінен ақпарат алуға мүмкіндік туды
Салынғанына бір жыл болған дене шынықтыру және спорт кешенін, №8 орта мектептің өзгеше үлгідегі ғимаратын, жаңа мөлтек аудандарды қонақтар қызыға тамашалады.
Сары Батақұлы атындағы аудан­дық мәдениет үйінде өткізілген форумда облыс басшысы мен Серік Ақшолақов және еңбек ардагерлері Оразбай Әділбаев, Серік Шаңғұтов сөз сөйледі
Даңқы кең жайылған республикалық нейрохирургиялық орталықтың Бас директоры Серік ініміз атамекенге құрметін ауданда компьютерлік томографиялық орталықтың филиалы ашылатынын ­баяндады
Залдағы үлкен-кіші әлеумет осы өлкеден қанаттанған жерлес кәсіпкерлердің әдемі ниетіне қуанышпен қол соқты
Атап айтқанда, жоғарыда ­минералды су цехын іске қосқан Бердібек Төлеуов құны 50 миллион теңгелік «Жас­тар сарайын» салуға, кәсіпкер Сәуле Дәулеталина жекеменшіктік-мемлекеттік әріптестік аясында күндізгі стационар емхана ғимаратын және құны 150 миллион теңгелік балалар бақшасының ғимаратын салуға келісімшарт жасасты
Бұдан өзге Бақтыбай Көкенов, Ағзам Есекеев, Берік Әуесханов Қауыржыр, Аққайтым ауылдарында спорт сарайын, мәдениет үйін, балабақша ғимаратын салып беретін болды
Кәсіпкер Данияр Қобыландин қалада екі жарым шақырымдық автокөлік жолдарын жөндеуге 75 миллион теңге жұмсамақ.
Облыс әкімі ауданда тұратын Ұлы Отан соғысының бүгінге жеткен жалғыз ардагері Шудабай Тақайдың иығына шапан жауып, сый-құрмет көрсетті.
Ақтөбе өңірінде қолға алынған тамаша бастамалар – «Бақытты бала» және «Аналарға тағзым» жоба­лары
Форум барысында демеушілер көмегімен мектептердің жүз оқу­шысының Астана қаласына, 25 оқушының Түркістан қаласына, 373 оқушы үшін Орал қаласының төңірегіндегі лагерьде демалуына жолдама берілді
Ата-ана қам­қор­лығынан тыс қалған бала­лардың үй алуы үшін «Тұрғын үй құ­рылыс жинақ банкінде» қаржы жинақталуына бастапқы салым ретінде 3 миллион 800 мың теңге бөлінді
Аз қамтылған отбасылар шипажайға жолдама алды.
Киіз үйлер қалашығында қонақ­тарға, соғыс және еңбек ардагер­леріне мерекелік дастарқан жайылды
Жұртшылық ат бәйгесін және спорттық ойындарды тамашалады.
Кешкілік газшылар қалашы­ғын­дағы ашық стадионда әйгілі өнер шеберлері Роза Рымбаева, Айгүл Елшібаева, Қайрат Нұртас, «Музарт» тобы ән-күйден шашу шашты.
Жанғабыл ҚАБАҚБАЕВ
АҚТӨБЕ
