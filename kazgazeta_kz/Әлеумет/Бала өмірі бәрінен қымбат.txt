Жап-жас өскіндердің өз жанына қастандық жасауы жиілеп барады
Қазір бұл мәселе бойынша алаңдамайтын, жүрегіне қорқыныш ұяламайтын ата-ана кемде-кем
«Қоғамның өзгеруіне байланысты», мүмкін «интернет кінәлі» деп, бір ғана құбылысты немесе себептің шығу тарихын қазбаламай, алдын алу қажет.
Бұған нақты бір себеп бар деп айтуға да келмейтін шығар, оның әртүрлі себеп-салдары болуы мүмкін
Сондықтан әрбір ата-ана ұл-қызының бойындағы, мінезіндегі ерекшеліктерге абай болып, бақылауды қолдан шығарып алмағаны жөн.
Осы бір қоғам дертіне айналған кеселмен күресуді мақсат тұтқан Түркістан облыстық денсаулық сақтау басқармасы «Жасөспірімдер арасында аутодеструктивті мінез-құлықтың алдын алу» деген тақырыпта дөңгелек үстел ұйымдастырған болатын
Денсаулық сақтау басқармасының төрағалығымен өткен жиынға Білім басқармасы мен Отбасы, балалар және жастар істері жөніндегі басқарма өкілдері, педагог-психологтар, дәрігер-мамандар қатысып, өз көкейінде жүрген ойларын, қордаланған мәселелерді көптің талқысына салды
Мақсат – қаршадай қаракөздерді көзге көрінбейтін қатерден арашалап алу.
Қазақстан Республикасы Премьер-министрінің бұйрығына сәйкес, Түркістан облысында жасөспірімдер арасындағы суицидтің алдын алу жөніндегі жобаны кезең-кезеңімен жүргізу көзделген
Жобаның мақсаты – кәмелет жасына толмаған балалардың ата-аналарымен ағарту жұмыстарын жүргізу, дағдарыс кезеңіндегі жасөспірімдерге психологиялық көмек көрсету, жергілікті психолог мамандардың білімін жетілдіру
Бүгінде осындай бағдарламалар еліміздің 15 облысында жүзеге асырыла бастады.
Кәмелеттік жасқа толмағандар арасында суицидтің орын алуы бойынша облысымыз сегізінші орында тұр
Ақмола, Батыс Қазақстан және Ақтөбе облыстары көш бастаса, Қызылорда облысы бұл көрсеткіш бойынша соңғы қатарда
Мамандардан жасақталған топ жуырда осы өңірге арнайы барып, тәжірибе алмасып қайтты.
«Соңғы мәлімет бойынша, облыс­та 15-17 жас аралығындағы кәмелетке толмағандардың суицид көрсеткіші 100 мың тұрғынға шаққанда 15,02-ге жеткен
Бұл көрсеткіш өткен жылмен салыстырғанда біршама төмен
«Ана мен бала денсаулығын қорғау» бөлімінің ұйымдастыруымен «Жол картасы» енгізіліп, жасөспірімдер арасындағы ведомствоаралық аутодеструктивті мінез-құлықтың алдын алу бойынша «тәуекел топтағы» кәмелетке толмағандарға көмек көрсету алгоритмі жасалып жатыр
Бағдарламаның негізінде алдағы уақытта емханалардағы психолог мамандарды оқыту қолға алынбақ» деді облыстық Денсаулық сақтау басқармасының басшысы М.Егізбаев.
2018-2020 жылдарға арналған кәмелеттік жасқа толмағандар арасында суицидтердің алдын алу жөніндегі іс-қимылдың ведомствоаралық жоспары облыстық Денсаулық сақтау, Білім, Отбасы, балалар және жастар істері жөніндегі басқармаларымен бірлесіп атқарылатын болады.
Әрине, басқармалар тарапынан кешенді алдын алу шаралары жүргізіледі
Дей тұрғанмен, суицидтің пайда болуы мен оның түрлеріне де зер салып зерттейтін болсақ, ол екі түрлі болады екен
Шынайы және жалған суицид
Шынайы түрі – өз жанына қастандық жасау үшін алдын ала жоспарланған әрекет
Жалған түрі – осындай жолмен өзіне қоғамның назарын аудару.
Балалар мен жасөспірімдер арасындағы суицидтің көптеген себептері бар
Оның басты себептерінің бірі – отбасындағы қарым-қатынас
Яғни ата-ана мен баланың ортасындағы және отбасы мүшелері арасындағы қарым-қатынастың дұрыс жолға қойылмауы.
Көп жағдайда бала ата-анасымен немесе бауырларымен келісімге келе алмай жатады, арадағы түсіністік жоғалады
Тіл табысу да қиындай түседі
Сондықтан бала осындай өмірден шаршап, тығырықтан шығудың бірден-бір жолы ретінде осы жолды таңдауы мүмкін.
Жуырда облысқа қарасты барлық емхана бас дәрігерлерінің қатысуымен «Кәмелетке толмағандар арасындағы суицидтің алдын алу» тақырыбында дөңгелек үстел өтті
Бұл басқосуды Түркістан облыстық Денсаулық сақтау басқармасы мен «Bіlіm foundatіon» қоғамдық қоры ұйымдастырды.
Келелі кездесуде осы бағытта дәрігерлерді арнайы оқытудан өткізу мәселелері қарастырылды
Бір ғана мысал, жасөспірімдерге дер кезінде қажетті көмек беру үшін қала бойынша 351 дәрігер арнайы оқудан өтетін болды
«Жасөспірімдер арасында денсаулық және өмірлік дағдыларды қалыптастыру және суицидтің алдын алу» бағдарламасы Шымкент қаласында биылғы жылдың наурыз айынан бастап қолға алынған болатын
Бағдарлама бойынша Шымкент қаласында орналасқан мектептер мен колледждердің педагог-психологтары арнайы оқытудан өтті
Мамандар күйзелісте жүрген балаларды анықтап, оларға дер кезінде көмек беру өте маңызды мәселе екенін айтады
Себебі суицид – ол психикаға ауыр әсер ететін дерт
Мұндай кеселді дер уақытында анықтап, ауыздықтау үшін мамандарды оқытып, даярлау – қоғамдық денсаулық негізі саналады
Әрі, осы бастаманы өңірдің барлық аудан, қалаларындағы денсаулық сақтау мекемелерінде жүзеге асыру қажет-ақ.
Жыл басынан бері Түркістан облысында жасөспірімдер арасында 25 суицид оқиғасы орын алған
Оның 12-сі өліммен аяқталыпты
Бұл туралы денсаулық сақтау саласының мамандары мәлімдеді.
Өкінішке қарай, жеткіншектердің өз-өзіне қол салу деректерінің көбісі өліммен аяқталуда
Дегенмен, алдын алу шараларын жүргізу үшін Білім, Денсаулық сондай-ақ Отбасы, балалар және жас­тар істері жөніндегі басқармаларының өкілдері жасөспірімдер суицидімен бірлесіп жұмыс істеуге уағдаласып отыр.
Жасөспірімдер арасындағы суи­цидпен күресу үшін біздің мамандар қызылордалық әріптестерінің тәжірибесіне сүйенбек
Осыған дейін бір бағытта жұмыс істеп, алайда бірлесе күш біріктірмеген тараптар алдымен аутодеструктивті мінез-құлықты балаларды анықтап алмақ.
Сала мамандарының есебіне қарағанда, жергілікті мектептерде орташа есеппен 3 мыңдай оқушы білім алады
Алайда, онда жұмыс істейтін психологтар небәрі екеу ғана
Дені сырттай білім алған
Басқарма өкілдері штаттық бірлікті көбейтпесе, кешенді жұмыстан да нәтиже шықпауы мүмкін деп алаңдайды.
Айта кетейік, былтыр жасөспірімдер арасында суицид оқиғаларының 100-ден аса дерегі тіркеліпті
Оның жартысына жуығы өліммен аяқталған
Ал жыл басынан бері тіркелген 25 суицид деректерінің тең жартысы орны толмас қайғылы оқиғалармен аяқталған
Психологтар зерттей келе өз-өзіне қол жұмсауға себеп болатын 100-ден аса факторларды анықтапты
Алайда, көп жағдайларда суицид себептері ашылмай қалады дейді мамандар.
Жеткіншектер арасындағы мұндай келеңсіздіктің алдын алу үшін үш бірдей басқарма «Жол картасы» жобасы аясында күш біріктіруге уағдаласып отыр
Қоян-қолтық жұмыс істейтін мамандар жеткіншектер арасындағы суицидке тосқауыл қоюға қаншалықты қауқар таныта алатыны уақыт еншісінде.
Өзін керексіз сезіну, үмітсіздік, еліктеушілік, науқас, зорлық-зомбы-лыққа ұшырау баланың психологиясына ең ауыр соққылар болып саналады
Жаны күйзелген, тәні жараланған балада басқа шығар жол жоқтай көрінеді
Алға қарай қадам баса алмай қалады
Мұндай жағдайда да психологтардың көмегі қажет
Ал ата-ана – баланың ең басты қорғанышы
Ендеше, балаңыздың ең бірінші қорғаушысы өздеріңізсіздер, ата-аналар!
Нұрбақ ЕДІГЕ
Түркістан облысы
