Қазақ мұнайының абызы, мемлекет және қоғам қайраткері Сафи Өтебаевтың туғанына 100 жыл
Тәуелсіз мемлекетіміздің экономикалық қуат-күші делінетін мұнай өндірісінің түп-төркіні әріде жатыр
Бір ғасырдан астам уақыт бұрын, Қарашүңгіл мұнай алаңындағы №7 ұңғыдан, 40 метр тереңдіктен мұнай фонтаны атқылап, тәулігіне 25 тоннаға дейін өнім беріп, бұл аймақта үлкен мұнай қоры бар екені дүние жүзіне жария болды
Сөйтіп, Қарашүңгілден басталған «қара алтын» көші атадан балаға жалғасып, кейінгі ұрпаққа мұра болып келеді.
Бұл жердегі буырқанған байлықтың «иісін» күні бұрын сезген еуропалықтар қазына іздеуді тоқтатпастан өз дегендеріне жетті
Алғашында, жер астынан үздіксіз шығып жатқан, отқа құйсаң жанатын, қолға ұстасаң жұғатын, қара майдың соншалықты қымбат екенін жергілікті халық түсіне қоймады.
Қара жерге қара ағашты қазықша қағып, терең өзек бойымен мұ¬най ағызған, оны тері меске құйып, түйеге теңдеп теңізге тасыған тіршілікке араласуды ағаларымыз пендешілікпен күн көру деп ұғынса, кейін бұл өндірістің өмір екенін тез түсінді
Біреу атымен, біреу арбасымен жалданып жүріп, бұл саланың қыр-сырын қабылдап үлгерді.
Осылайша жеті қат жер астынан жарып шыққан қазынаның игерушісі өзге болғанымен, иесі өздері екенін ұғынып, мұны атадан балаға жалғастыруға, жастарды осы іске тартуға бел буды
«Маңдайынан тер емес, май сорғалаған мұнайшы ағаларымды көргенде олардың бейнетін жеңілдетуге бел будым» — деген Сафи аға, сол кезде жас жігіт болатын.
Жігіттің қиялы күн санап қанаттанып, ер жетуге талпынды
Бұл кез-келген жанның пешенесіне жазылып, өресі жете бермейтін құбылыс
Олай болса, Сафи Өтебайұлын көптің арасынан дара туған, көп арасында қайталана бермейтін, Жаратушының ерекше назары ауған пендесі деп білеміз.
Бұғанасы қата қоймаған Сәкеңнің оқи жүріп, өндірісте еңбек етуі талпыныс пен білмекке құмарлықтың қуаты болатын
1927 жылы Ембі тарихында алғаш рет биіктігі 41 метрлік, айналып қазатын алғашқы бұрғылау қондырғысы өмірге келді
Бұл Сафи ағаның алғашқы табысты еңбегі, жеңісті жолы болатын
Өз кәсібіне деген құштарлық батар күн мен атар таңнан қуат алып, оқысам, білсем деген талпыныс 30 жылдардың басында Бакуге қарай жетеледі.
Арман-қиялы тағы да адастырмады, осында 5 жыл оқыған Сафи Өтебайұлы 220 студенттің арасында жалғыз қазақ болып, еліміздің тұңғыш мұнайшы-инженері атанды.
Ел мен жерге деген махаббат, «Елге бару — борышым» деп табандылық танытуы, жалғыз Сәкеңнің абыройын үстем еткен жоқ, бүкіл қазақ халқының мерейін көтеріп тастады.
Саналарында қазақ деген ұғым тек дала мен мал болып шегеленген талай жұрт, осы жолы Қазақтың қайсарлығын да, намысы мен мәрттігін де мойындады емес пе?! Осылайша жүрегінің түбінде мұнайшылардың тұрмысын түзетемін деген үмітін ұялатқан Сафи ағаның қиялы сертке айналды, ал мұндай азаматтың сертке тұрмауы мүмкін емес еді.
Ембі даласында бірінен соң бірі жаңа кен алаңдары ашылды, соғысқа дейін мұнай өндіру көлемі бірнеше есеге артса, соғыстан кейінгі жылдары оның көлемі 1 млн-нан асты
Мұны місе тұтпаған мұнайшы қауымы Прорва, Боранкөл, Маңғыстауға бұрғы салуды қолға алды
Өйткені, соғыстан қалжыраған еліміз үнемі мұнайшылардан қара алтын өндіруді сұрап отырды
Әйгілі ақын Асқар Тоқмағамбетовтің «Мұнайшылар мұнай бер, соны Сізден сұрайды ел» деген жыры сол халықтың атынан айтылған сөз екенін баршаңыз жақсы білесіздер.
1941 жылы Ұлы Отан соғысы басталғанда Сафи Өтебайұлы Мәскеуде оқуда болатын
Оны бітірісімен Сафекең Құлсары кәсіпшілігінің директоры болып тағайындалды
Ол кезде Құлсарыда бірнеше ұңғы ғана бар еді
Сафекең барысымен тұрғын үйлер, мектеп, аурухана, жатақхана, өндірістік базалар салуға кірісті
Тез арада бұрғылау қондырғылары орнатылды
Жұмыс қолы аз, жастар майданда еді
Кәсіпшілік басында тұрып, тәулік бойы жұмыс істейтін бригадалар құрылды
Мұнайшылардың ерен еңбегінің арқасында 1942 жылы тәулігіне 800 тонна мұнай өндіріле бастады.
Ел басына күн туып, жауға қарсы барлық күш біріктірілген тұста, Сафи Өтебаев та қалыс қала алмады
Москвада әскери комиссариатқа барып, өз еркімен майдан өртіне сұранады
Құжатындағы «мұнайшы» деген жалғыз ауыз сөз, Сафекеңнің май¬дан өртінде емес, тылдағы өндіріс ортасында «отқа орануына» мәжбүр етті
Сөйтіп, ол басқыншыларға қарсы жанкешті соғысын тылдағы өндірісте жүріп-ақ жалғастырды.
1945-51 жылдары Сафи Өтебаев Жылой аудандық партия комитетінің бірінші хатшысы болып жұмыс атқарды
Осы жылдары жаңадан Мұнайлы, Қаратон, Төлес, Тереңөзек мұнай кен орындары ашылды.
Аудандық партия комитетінде де алғырлығымен көзге түскен Сафекең тәжірибелі басшы ретінде «Қазақстанмұнай» бірлестігінің басшысы болып тағайындалды
Ол бұл жерде де 6 жыл абыройлы еңбек етті.
Мол тәжірибесі бар, іскер ұйымдастырушы, әрі белгілі мұнай маманы Сафи Өтебайұлы Маңғыстау мұнайын игеруге аттанды
Екі жылдан соң-ақ барлаушылар Жетібай және Өзен кен орындарының зор болашағы барын дәлелдеп шықты.
Сафи Өтебаев бірлесе, ынтымақтаса жұмыс істей білді
Біреудің қате-кемшіліктерін жолдастық ниетпен шешуге тырысты
Қандай істе болсын төзімді, ойындағысын тайсалмай айтатын батыл басшы болды.
1957-1965 жылдары Сәкең Батыс Қазақстан Совнархозының басшысы ретінде Гурьев, Маңғыстау, Орал, Ақтөбе облыстарын басқарды
Осы жылдары «Маңғышлақмұнай» бірлестігі құрылып, оның орталығы Шевченко қаласы болды, жаңа кен орындарына теміржол, электр желілері, су құбырлары тартыла бастады
Ал 1964 жылы 2 барақ қана тұрған жерде Өзен қаласы бой көтерді.
Жылдар мен тағдырлар астасып кеткен бұл кезең Сафи Өтебайұлының тағдырындағы ерекше уақыт дер едім.
Бір кездері Қазақстанның бірінші хатшысы Дінмұхаммед Қонаев Сафи Өтебайұлымен ақылдаса отырып, мұнай орталығын құрды және Сәкеңнің ұсынысымен ол Маңғыстауда орын тепті
Осылайша, 1970 жылы еліміз бойынша 15 миллион тонна мұнай өндірілді
Қазақтың мұнайды танып, оны тапқан мезгілі мен өндіруді осындай межеге жеткізуі аралығындағы ұлы жолдан өткен Азаматын елі мақтан етеді, ертеңіне үлгі етеді.
Сафи ағаның жергілікті жастарды білімге тарту, оларды оқуға жіберіп, маман дайындау мәселесінде белсенділігін айтуымыз керек
«Әке-шешелеріңнің қолы жетпеген үмітті сендер ақтаңдар» деп, Мәскеуге қазақ жастарын көптеп аттандыруы «өз байлығын халықтың өзі игеруге тиісті» деп, мұнай өндірісінің келешегіне оқыған, еңбекке серпін әкелетін жастарды тартуды түпкі мақсат етті.
Сол жастар, ағалар салған жолды жалғап, бүгінге жеткізді
Сәкең салған сол жолдан қарапайым мұнайшы да, мұнайшы министрлер де өтті
Сол жол арқылы ерлікке толы еңбектің үлгісі жасалды, ол елге аңыз боп тарады
Сол жол арқылы Қазақстанның бүгінгі мұнай өндірісі қалыптасты
Ағалар салған сара жол қазақ мұнайын әлем саудасына шығарды
Осындай маңызды істердің көш басында болып, «қара алтынды» өңірдің мәртебесін арттыру жолында толымды табыстармен көзге түсіп, құрметке бөленген үзеңгілес ағаларымыз Таумыш Жұмағалиев, Жолдасқали Досмұхамбетов, Жетпісбай Есенжанов, Өтеп Балғымбаев, Қуаныш Құдабаев есімдері кейінгі ұрпақ жадында мәңгілік сақталары сөзсіз.
Абзал ағалар жүріп өткен жол — кейінгі ұрпақ үшін үлкен мектеппен пара-пар десек, Бөлекбай Сағынғалиев, Рахмет Өтесінов, Саламат Мұқашев, Темірхан Сарбуфин, Табын Өржанов, Құмар Балжанов, Мақаш Балғымбаев есімдері де мұнай өндірісі саласында мақтанышпен аталады
Ізбасар інілері Нәсіпқали Марабаев, Нұрлыхан Бекбосынов, Роберт Бердіғожин, Нұрлан Балғымбаев, Равиль Шырдабаев, Ұзақбай Қарабалин, Ләззат Қиынов есімдері де бүгінгі күні атап өтуге әбден лайық.
Өткен ғасырдың қарынға құйып тасыған қара алтыны, бүгіңде қанша мемлекетті қиып өтіп, құбырлар арқылы сыртқа шығарылуда
Осыдан жүз жыл бұрын келешекті ешкім болжай алмады, ал осыдан 10 жыл бұрын Қазақстанда 50 миллион тонна қара алтын өндірілетініне, яғни өндіріс бірнеше есеге артатынына сенген адам кемде-кем болатын.
Елбасы Нұрсұлтан Әбішұлы Назарбаев биылғы Қазақстан халқына жолдауында «Қазақстандық бизнестің қалыптасу процесі аяқталып келеді
Ол ішкі ғана емес, сыртқы нарықта да күш сынасу үшін пісіп-жетілді
Біз ендігі жерде шаруаларымызды да Қазақстанның ғана емес, сондай-ақ әлемдік нарықтағы бәсекелестік күреске дайындауымыз керек» деген болатын
Бұл әңгіме сөз жоқ мұнайды барлау, қазу, өндіру, тасымалдау секілді кара алтын өндірісіне де қатысты.
Елбасының экономиканы қуаттандыру барысында ұстаған саясаты бұл күндері өз шешімін табуда
Кең байтақ Қазақстанның қай бұрышына қарасақ та, ірі-ірі өндіріс ошақтары бой көтеріп, ел мүддесі үшін еңбек ырғағын еселей түсуде
Қызылордадағы «Құмкөл», Ба¬тыс Қазақстандағы «Қарашығанақ» кәсіпорындарының дүниеге келіп, ерен еңбек үлгісін көрсетулері сөзіміздің дәлелі.
Қазір Қазақстанда құрлықты қоспағанда, судың үстінде геофизикалық шараларды жүзеге асыратын қуатты кәсіпорын қалыптасты
Өз бетінше теңізде бұрғылау жұмыстарын жүргізе алатын компания құрдық
2015-жылға дейін мұнай өндіріле бастауға тиісті Каспий қайраңын игеру жұмыстарына қатысу үшін Ұлттық компа¬ния нақты әрекеттерді қолға алып отыр.
Ғасыр жобасына бағаланған Каспий құбыры қазақ мұнайын сыртқа шығаруды тездетіп, Қазақстанның мұнай өндірісінің дамуына үлкен септігін тигізіп отыр.
Кеңес өкіметі тұсындағы алты алыптың бірі атанып, жылына 15 млн тонна «қара алтын» өндірген Өзенмұнай кен орны мен атақты Ембі кен орнының косылып, ірі бірлестік болып құрылуы — ел экономикасын қарышты дамытуға қосқан тағы бір зор үлес болды.
Бұл айтылып отырған жәйлардың бәрі соңғы он жылда жүзеге асқан жаңалықтар болғанымен, жүздеген жылдар бойына созылған мұнай өндірісінің заңды жалғасы, 10 жыл 100 жылдың жүгін арқалағанымен, солардың тәжірибесі мен жетістігінен бастау алады.
Олай болса бүгінгі таудай табыс, ел елеңдеп күткен ертеңгі келешек Сафи ағалар салған соқпақтың арқасы екені даусыз.
Махамбет БАТЫРБАЕВ,
«Қазмұнайгаз» ҰМК-сы президентінің кеңесшісі
