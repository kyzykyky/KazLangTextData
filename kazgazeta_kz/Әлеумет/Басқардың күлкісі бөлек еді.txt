Басқар Битанов қыршын кетті
Небәрі 35 жыл ғана ғұмыр кешті
1-қаңтар күні дүниеге келіп, 1-қаңтар күні фәниден өтті
Талантты еді
Сан қырлы өнерпаз болатын
Әуелетіп ән салатын, музыкалық аспаптардың кез келгенінің құлағында ойнайтын
Сонымен бірге кез келген адамның дауысын айнытпай салатын
Жігіттің сұлтаны, жампозы десе де болғандай еді
Ол өзінің қамшының қысқа сабындай ғұмырында қарымды қаламгер, ақберен журналист, өз замандастарының алдыңғы легінен табылатын азамат екенін танытып үлгерді
Әсіресе сатира саласында өзінің орнын ойып алып, қаламының қытығының қаншалықты қуатты, ал күлкісінің қаншалықты шуақты екенін аңғартып үлгерді
Оны кезінде «Тамаша» және басқа да ойын-сауық отауларында қойылған уытты әзіл-әжуалары мен баспасөз бетінде жарияланған әзіл-оспақ әңгімелерінен талай байқадық.
Тума-таланттың артында мол мұрасы қалды
Өкініштісі, көзі тірісінде шығармаларының жинақ болып шыққанын көре алмады
Міне, Басқардың сол шығармалары кеш болса да жарыққа шықты
Оны «Алуа» ЖШС-ның баспасы «Суретінен ғана таниды» деген атпен кітап етіп шығарды
Онда Б.Битановтың әр жылдарда баспасөз беттерінде жарық көрген повестері мен сықақ әңгімелері, сахналық интермедиялары мен сатиралық өлеңдері жарық көрген
Біз бүгін Басқардың сол кітапқа енген бірнеше сықақ әңгімелерін назарларыңызға ұсынып отырмыз.
 
Басқар Битанов
Өшір делбезерді…
Көршілердің үйін көктей етіп, көз байлана өз босағасын аттаған Болбыр шешей төр алдында бүк түскен шалын түртіп оятты.
– Әй, Әптіш, ұйқы басқыр тұр енді
Әлгі қаладағы балаң «Бүгін делбезерден ойын қоямын, көріңдер» деп ділгірам ұрыпты
Көршілердің бәріне айтып, көпіріп қайтқанша уақыт құрғыр болып та қалыпты ғой, түге… Қағыңды келгір, әлгі Қанат қайда кетті, делбезерді қосатын… Әй, Қанат…
Шалы тұрып шамды жаққанша қалбалақтап келіп қалған қара домалақ бала апасын қағып кете жаздады.
– Ии, өлеме-ей мынау, ә?! Әртіс әке жалғыз осында бардай-ақ асығуын… Бала күнінде әу деп аузын ашпаған әкең қалаға барып қағынды ғой
«Әртіспін» деп мақтанады, әйтеуір
Құлақтың құрышын қандырса көреміз қазір…
Болбыр шешей бөстегіне жайғасқанша жақ жаппады
Түкке түсінбеген шалы шамасы бірдеме сұрағысы келді білем, иегін көтере беріп еді, «тиыш отыр» деген белгісін беріп тиып тастады.
Көп ұзамай көгілдір экраннан күткен концерт те басталды
Сахнаға жүгіре шыққан балеринаны қуалап тұра ұмтылған Қанаттың әртіс әкесін көргенде кемпір кебісіне жармаса берді
Әлденеге кейісе кебісін «жүгіртіп» алатын әдеті.
– Әй, анау… сенің әкең бе?
– Иә, анау – папам, ал анау – Тәтия тәтей
Балет деген осы болады.
– Меніңше, балет емес, нәлет деген осы болады!
Ойбу-у, бетім-ай, жалаңаяқ-жалаңбас… жартылай жалаңаш
Сенің шешең де оңбайды, клубқа шалбарын кигізіп жіберуге жарамағаны ма, ит-ай…
– Ой, апа, балетте шалбарын шешіп тастайды.
– Е, жанында жалаңаш әйел жүрсе шалбарын шешіп тастамағанда қайтеді енді, – деп әңгімеге шал араласты.
– Көршілердің бәрін ақтап шығып ем, қап, әттеген-ай, көзтүрткі етіп күлетін болды-ау… Әртіспін дегенге ән айтады екен десем… ешкі қуған бөрідей, арсалаңдап жүгіріп жүр ғой!
– Ана қыз да оңбаған ғой, – деп шал да жандыра түсті, – үн-түнсіз олай-бұлай қаша бергенше айғайды салып жұрт жинамай ма?!
– Е, балаң сотталып кетсін дейсің бе?! Онысы несі-ай мұның
Апырм-ай десеңші, қалдырақтай қылқи­ған мына шиборбайдың қай жеріне қызығып жүр? Оның қасында мынаның шешесі таранған қаздай ғой.
– Ту-у, апа, қойыңыздаршы енді, жөндеп көрейік
Олар билеп жүр ғой, – деген баланың басынан нұқып қалған Болбыр шешей баж ете қалды:
– Әй, ноқай! Билейтін адам жалаңаш қызды тырқырата қуып жүріп билей ме екен?! Бәсе, өткен жолы келгенде келіннің қабағы неге түсіңкі десем… Ойбу-у, масқара-ай, ел-жұртқа не бетімді айтам…
…Экрандағы жігіт қызды басынан асыра көтерді де иіліп келіп, қайта түсіріп жіберді
Шаққа отырған шал күйіп-пісті:
– Ынжық! Күш жұмсап көтерген соң жерге бір-ақ ұрмай ма, түге.
– Ой, ата, папам рөлде ойнап жүр ғой енді.
– Үрледе ойнаймын деп ойраны шығады әлі
Дәл қазір ана лыпасының ірезеңкесі үзіліп кетсе ғой, етегін жаба қоятын ең болмаса шапаны да жоқ…
– Ту-у, сіздерге дауа жоқ екен, өздеріңіз-ақ көріңіз­дерші, – деп шамданған бала үйден шыға жөнелді.
– Әй, Әптіш, – деді Болбыр шешей де орнынан ұшып тұрып, – ана қояншық балаң бірдемені бүлдірмей тұрғанда өшір делбезерді! Мен көршілердің делбезерін өшіртіп келейін
Әртіс балаңа рахмет, құлақтың құрышын қандырды! Келсінші осында, кебіспен кеудесіне екі салайын…
Сабақтың сиқы
– Папа, кел ойнайық.
– Не ойнағың келеді?
– Карта ойнайық.
– Не дейді?!
– Карта ойнайық
Былай… сабақ карта.
– Ә, ә ойнасақ ойнайық, айтпақшы, қай сабақ?
– География
Мен – мұғалім, сен – оқушы.
– Келістік.
– Бірінші сұрақ: Жер қандай?
– Жер домалақ.
– Домалағы қалай?
– Қалай айтсам екен, кәдімгі домалақ, мысалы, мына сенің басың тәрізді.
– Менің басым жер ме?
– Иә, жер.
– Оқушы папа, дұрыстап айтыңыз?
– Айттым ғой енді.
– Ендеше менің басым жер болса, бүгінгі сабақта өткен Африка қайда?
– Аузыңды аш.
– Аштым.
– Аузың – Африка, маңдайың Америка, бір бетің – Канада, бір бетің – Камчатка, төбең – Антарктида, тамағың – Арктика.
– Папа, пап, мұрным ше?
– Мұрныңа мұз қатқан екен, демек Альпі.
– Кәдімгі Суворов асып өткен Альпі ме?
– Иә, сол Альпі.
– Мәссаған, мен мұрнымды білмей жүрген екенмін ғой…
– Жо, жоқ, сен ойынды бұздың, ойнамаймын.
– Папа, пап, көзім ше?
– Ту, қойшы енді, ойнамаймын.
– Папа, пап?..
– Туһ, қазір ғой, шапалақпен тартып жіберсем, мына көзіңнен Конго, мына көзіңнен Волга ағады.
– Папа, құлағым ше?
– Бір құлағың – Карпат, бір құлағың – Урал
Болды енді!
– Папа, тілім ше? Тілімді қайда тастайсың?
– Туһ, тіліңді кесіп алып, итке тастаймын, ит-күшік! Болдың ба енді…
Таяқ
Ауызғы үйде асыр салып асық ойнап жүрген қарасирақты папасы құлақтан сүйреп әкеп қасына отырғызды
Өйткені бүгін тамағын жібітіп келген еді.
– Әй, күшік, таяқ дегеннің не екенін білесің бе?
– Таяқ деген ағаш қой.
– Жоқ.
– Онда бұтақ па?
– Жоқ.
– Шыбық?
– Жоқ, жоқ.
– Енді немене?
– Сен бұзақылығыңды қоймасаң, күнде басыңнан таяқпен тақ еткіземін де отырамын
Міне, былай
Таяқ деген осы, білдің бе?
– Иә…
– Кет бар!
… Ертеңіне папасы тағы жіпсіп келді.
– Әй, күшік, бері кел
Таяқ дегеннің не екенін білесің бе?
– Білемін…
– Немене?
– Сіз бүйтіп ішкілігіңізді қоймасаңыз, мамам бір күні таяқпен басыңызға тақ еткіземін деді
Таяқ деген сол.
