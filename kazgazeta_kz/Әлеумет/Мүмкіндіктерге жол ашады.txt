Қазақстан Президенті Н.Назарбаев «Төртінші өнеркәсіптік революция жағдайын­дағы дамудың жаңа мүмкіндіктері» атты ел халқына арнаған жаңа Жолдауында еліміздің даму басымдықтарын анықтап берді
Жоғары білім беру саласында еңбек ететін болғандықтан мен үшін биылғы Жолдаудың «Адами капитал – жаңғыру негізі» деп аталатын жетінші басымдығы қатты қызығушылық туғызды.
Елбасымыз білім берудің жаңа сапасына тоқталып, барлық жастағы азаматтарды қамтитын білім беретін отандық озық жүйе құруды жеделдету қажеттігін, білім беру бағдарламаларының негізгі басымдығы өзгерістерге үнемі бейім болу және жаңа білімді меңгеру қабілетін дамыту болуы тиіс деп атап көрсетіпті
Бұл тұрғыда әл-Фараби атындағы ҚазҰУ ауқымында осы мәселеге жіті назар аударылып келеді
Оқу бағдарламалары заман талабына сай үнемі жаңаланып, жетілдірілу үстінде
Білім беру қазақша, орысша және ағылшынша жүзеге асырылуда
Бәсекелестік қабілетті арттыруға тұрақты мән берудің арқасында отандық жоғары білімнің қара шаңырағы 2017 жылы әлемдегі ең озық 800 университеттің деңгейін анықтайтын QS халықаралық рейтингінде 236 орын алды
Түлектерді жұмыспен қамту рейтингінде 500 оқу орны арасында 251 орынға ие болған Орталық Азиядағы алғашқы университет атанды
Бұған қоса, былтыр әл-Фараби атындағы ҚазҰУ жоғары бәсекеге қабілеттілігін тағы да растап, QS рейтингінде Дамушы Еуропа және Орталық Азия елдерінің (EECA — Emerging Europe & Central Asia) 10 үздік ЖОО қатарына енді
Ал тәуелсіз ұлттық ЖОО рейтингі бойынша ҚазҰУ бірінші орында.
Жаңа Жолдауда Елбасы Н.Ә.Назарбаев қазақ тілін дамыту мәселесіне арнайы тоқ­талған
Мысалы, Мемлекет басшысы «Егер біз қазақ тілі ғұмырлы болсын десек, оны жөнсіз терминологиямен қиындатпай, қазіргі заманға лайықтауымыз қажет
Алайда соңғы жылдары әлемде қалыптасқан 7 мың термин қазақ тіліне аударылған
Мұндай «жаңалықтар» кейде күлкіңді келтіреді
Мысалы, «ғаламтор» (Интернет), «қолтырауын» (крокодил), «күйсандық» (фортепиано) және тағы сол сияқтылар толып жатыр
Осындай аудармаларды негіздеу тәсілдерін қайта қарастырып, терминология тұрғысынан қазақ тілін халықаралық деңгейге жақындату керек» деп, қоғамдағы орын алып отырған өзекті мәселелердің біріне баса назар аударды.
Бұл өте өзекті мәселе
Біле білсек, бүгінгі таңда әлемдегі ең көп қолданылатын тілге айналған ағылшын тілінің лексикасындағы сөздердің 70%-ы кірме сөздер болып табылады
Яғни ағылшындарда тіл байыту үдерісі үздіксіз жүреді, өзге тілдерден енген ұғымдар, жаңа терминдер, неологизмдер және т.б
есебінен дамып отырады
Бұл қазақ тілін дамытуда ескеретін өзекті мәселе
Қазіргі кезде біздің кейбір сөздік жасаушы мамандарымыз халықаралық қолданыстағы терминдерді келсін-келмесін қазақшаға аударуға құмар
Өкініштісі сол, бұл тілді байытпайды, керісінше, оны оқшаулайтын, күрделендіріп, қиындататын қадам
Кейде сондай «аудармашылар­дың» аударған терминдерін өзге ұлт емес, қазақтардың өзі түсінбей басын қатырып жатады
Халықаралық ауқымда қолданылатын, баршаға түсінікті терминдер кез келген тілді байытады емес пе, олардың бәрін бірдей қазақшаға аударудың қаншалықты қажеті бар? Кірме сөздер тілімізді шұбарлайды деп оқшаулана бермеуіміз керек, біле білсек қазақ тілінің өзінде өзге тілдерден енген кірме сөздер толып жүр
Кезінде араб, парсы тілдерінен енген қалам, білім, ғылым, ғалым, кәмелет, тәрбие, мұғалім, кітап, мәдениет, абырой, амал, адал, арам, әскер, иман, дәулет, дәурен, зейін, күмән, орыстан енген барқыт, бодан, бөтелке, болыс, зауыт, сот, тәрелке, пойыз, мәшине, кәмпит, қарындаш, старшын, самаурын, сома, т.б
сөздер бүгінде қазақ­тың тума сөзіндей болып сіңіп кеткен
Мен өз басым бұрыннан-ақ халықаралық термин­дерді сол күйінде қабылдап, пайдалануымыз ­керек ­деген пікірдемін
Бұл туралы арнайы мақалалар жазып, жұртшылық назарын аударуға тырысқан едім
Терминдер тілді байы­тады, қазақ тілін ғылым тіліне айналдыруға серпін береді
­Мысалы, орыстар да көптеген шетелдік сөздерді енгізіп, өз тілдерін байытты (информация, станция, глобализация, т.б.)
Орыс тілінде «-ция» деп, ал ағылшын тілінде «-tion, -sion» деп аяқталатын сөздердің 99% түбірлері бірдей.
Елбасы биылғы жолдауда мектептегі білім беру мәселесіне, оқушылардың бос уақытын мәнді етіп өткізуде орын алып отырған кемшіліктерді де дөп басып көрсеткен
­Мысалы, «Біздегі оқушылардың жүктемесі ТМД елдерінің ішінде ең жоғары болып отырғанын және Экономикалық ынтымақтастық және даму ұйымы елдеріне қарағанда орта есеппен үштен бір еседен көп екенін ескеріп, оны төмендету керек
Барлық өңірлердегі Оқушылар сарайларының базасында компьютерлерді, лабораторияларды және 3Д-принтерлерді қоса алғанда, барлық қажетті инфрақұрылымдары бар балалар технопарктері мен бизнес-инкубаторларының желісін құру керек
Бұл жас ұрпақты ғылыми-зерттеу саласына және өндірістік-технологиялық ортаға ұтым­ды түрде кірістіруге көмектеседі» деген тұжы­рымдар мазмұны әркімді ойландырары сөзсіз
Данышпан әл-Фараби бабамыз: «Адамға ең бірінші керегі – тәрбие беру
Тәрбиесіз беріл­ген білім – адамзаттың қас жауы, ол келе­­­­шекте оның өміріне опат әкеледі» деген екен
Ата-аналар мен мұғалімдердің тәрбие­сімен қатар, арнайы үйірмелер мен Оқушы­лар сарайларында берілетін тәлім-тәрбие де жас жеткіншектер үшін аса қажет
Алайда елімізде Оқушылар үйі жетіспейді, ауыл-аймақты айтпағанда, қалалардың өзінде балалар мен жасөспірімдердің бос уа­қытын тиімді де қызықты өткізуіне жет­кілікті жағдай жасалмаған.
Қорыта айтқанда, жаңа Жолдауда бойы­­мызға рух беретін, жігерімізді жанитын мәселелер көтерілген
Әсіресе «Ұлттың әлеуе­тін арттыру үшін мәдениетіміз бен идеология­мызды одан әрі дамытуымыз керек
«Рухани жаңғырудың» мән-маңызы да нақ осында
Өзінің тарихын, тілін, мәдениетін білетін, сондай-ақ заманына лайық шет тілдерін меңгерген, озық әрі жаһандық көзқарасы бар қазақстандық біздің қоғамымыздың идеалына айналуға тиіс» деген тұстарын оқығанда көкірегімізді ұлттық мақтаныш кернеп, жүрегімізді патриоттық сезім елжіреткені рас.
Сейілбек Мұсатаев,
әл-Фараби атындағы ҚазҰУ 
саясаттану және саяси 
технологиялар кафедрасының 
профессоры, саяси ғылым докторы
