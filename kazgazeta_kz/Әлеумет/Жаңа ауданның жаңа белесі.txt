Жуырда Наурызбай ауданының әлеуметтік-экономикалық дамуы бойынша Алматы қаласы әкімдігінің баспасөз қызметі ұйымдастырған баспасөз-туры өтті
Аталған шара аясында аудан әкімі Сайран ­Сайфеденов бастаған жетекші топ БАҚ өкілдерін Наурызбай ауданының құрылыс нысандарымен таныстырды. 
Жаңа ауданды дамыту бойынша мұнда бірқатар ауқымды жұмыстар атқарылуда
Атап айтар болсақ, жақын арада жаңа әкімшілік орталықтың, 1200 орындық мектептің, 320 орындық балабақшаның, күніне 500 және 200 адамды қабылдай алатын екі емхананың құрылыс жұмыстары пайдалануға берілмек.
Іссапар аясында алдымен аудан әкімі Сайран Тәпенұлы бастаған бір топ В.Левишев жетекшілік ететін «Брот мастер» шағын кәсіпорнын аралап, тәтті тоқаш өнімдері мен нан өнімдерінің дайын шикізатын шығаратын кәсіпорынның жұмыс барысымен танысты
Әрі қарай «Қарғалы» өзеніндегі «Ақсай» көпірінің қайта қалпына келтіру жұмыстарын көріп, құрылыстың қарқынды түрде жүріп жатқанын байқадық
Жалпы Наурызбай ­ауданында биыл сумен қамтамасыз етудің 107,5 шақырым желісін, суды бөлудің 81,2 шақырым желісін, Ақсай, Қарғалы сүзгілі тазартқыш екі станция­ларын салу, ұзындығы 24,4 шақырым болатын кәріздік коллектр тұрғызу жоспарланған
Сол арқылы Таусамалы, Таужолы, Шұғыла, Тастыбұлақ, Ақжар, Құрамыс, Қарғалы, Қарағайлы, Жайлау сынды елді мекендер орталықтандырылған су жүйесіне қосылмақ.
– Алдағы уақытта «Ақсай», «Қарғалы» су тазалайтын стансалары мен су құбырлары салынса, Нау­рызбай ауданындағы су мәселесі де түпкілікті шешіледі, – дейді аудан басшысы.
Баспасөз-тур барысында «Mary Poppins» жеке­меншік балабақшасы мен №157 мектептің жұмыс барысымен таныстық
Ұлттық тәрбиемен қатар Монтоссори әдісімен үш тілді меңгеру бағытында жұмыс істеп отырған балабақшаның қызмет сапасына, ондағы балалардың деңгейіне қарап көңіліміз марқайып қалды
Ал жаңа мектеп жабдықталуы жағынан аудандағы ең озық білім мекемесі екен
Жаңа үлгіде салынған №36 қалалық емхана құрылысы да, қызметі де жаңа заман талабына сай деуге әбден болады.
Ауданда Абай даңғылы Әуезов көшесінен, Қалқаман ықшам ­ауданынан қала шекарасына дейін, Жандосов көшесі, Сайын көшесінен Таусамалы поселкесіне дейін ұзындығы 2,08 шақырым болатын жолда күрделі жөндеу жұмыстары жүруде, көшелердің қозғалыс бөлігі төрт жолаққа дейін кеңеюде
Қарғалы өзенінің үстіндегі көпір қайта жасалып, веложолдар мен тротуарлар салынуда
Ұзындығы 30 шақырым болатын 30 көше мен Қалқаман және Алаш ықшамаудандарындағы 33 көшені орташа жөндеуден өткізбек.
Одан кейінгі бағытымыз Наурызбай ауданның әкімшілік орталығының құрылысы болды
153 гектар аумақта салынып жатқан бұл кешен әдемі қалашыққа айналары сөзсіз.
Қазір мұндағы ішкі істер басқарма­сының, аудандық әкімдіктің, ХҚКО, сот, прокуратура, мемлекеттік кіріс департаменті ғимараттарының құрылыстары толық аяқталып, ішкі әрлеу және ғимараттардың төңірегін көріктендіру жұмыстары жүргізілуде.
Қазіргі кезде аудан халқының саны 101 мыңға жеткен
Аудан бойынша 1575 заңды тұлға, 4286 жеке кәсіпкер, 60 мыңнан астам жеке тұлға еңбек етуде
Сонымен қатар аудан аумағында 15 өндіріс орны қызу жұмыс жасауда
Аудандағы жұмыссыздық мәселесі де біртіндеп шешімін тауып келе жатқан жайы бар
Бұл аймақта барлығы 3305 адам тұрақты жұмыспен қамтылған.
«Тасты бұлақ» ықшамауда­нын­дағы тұрғындардың бастамасымен, қалталы азаматтардың қолдауымен салынған саябақтағы балаларға арналған өзгеше құрылымдағы ойын алаңдары да алыстан көз тартады
Мұнда жазғы ­кинотеатр да бар
Ашық аспан астында мультфильм тамашалауға келген бүл­діршіндер саны өте көп
Бұл да ­аудан әкімдігінің тұрғындардың рухани-мәдени демалысына жасап отырған қамқорлықтардың бір ­парасы
Алдағы уақытта жаңа ауданда жаңа­лықтың жаршысына айналар игілікті істер жалғасын таба бергей!
Абылайхан ЖҰМАШЕВ
