«Мемлекетті гүлдендіреміз», «қаланы көркейтеміз» деген сөзді көп айтамыз
Бірақ сол сөздің мәнісіне ой жүгіртіп көрдік пе? «Гүлдендіру» мен «көркейтуді» қайдан алдық?
«Гүл-гүл жайнап, күліп-ойнап жүретін» бізге «гүлдендірудің» өзінен гөрі сөзі тәтті
«Иранбақты» тек қиялда ғана елестетеміз
Ал Гөзел Әліпбекқызы оны Алматының төрінде, Алатаудың баурайында жасап отыр
Алмаарасанға барар жолда «Тілектас» деген маңдайшалық жапсырылған гүлзарға барсаңыз қазақтың Гүлстанын көресіз
Гүлзарда Қазақстанның ғана емес, әлемнің әр түкпірінен әкелінген 1000-нан аса өсімдік, нақтылап айтқанда алуан түрлі гүлдер өсірілген.
Жасыратыны жоқ
Гүл туралы мағлұматымыз өте аз
Тіпті раушан гүлінен басқа қазақша атау гүлде жоқ сияқты көрінеді
Көп гүлдің атын орысша айтып жүргеніміз де шындық
Ал Гөзел апайдың гүлзарына барсаңыз қазақ тілінде гүл туралы сабақ тыңдап қарық болып қайтасыз
Бір топ жас өрен сізді қарсы алып, мың құлпырған гүлдердің қыр-сырымен таныстырады
Ол аз десеңіз гүлдің аты мен затын, бағымы мен баптауын түсіндіретін, түрлі-түсті көркем безендірілген «Гүлстан» журналы бар
Гүл өсірушілерге көмектесетін «Гүлзар» қоғамдық бірлестігі де осында.
Жалпы Қазақстандағы гүл мәдениеті туралы «Гүлстан» журналының бас редакторы Гөзел Әліпбекқызы БАҚ беттерінде көп айтып жүр
Әңгімесін «Гүлстанның» негізгі мақсаты Қазақстанның көгалдандыру мәдениетін көтеру» деп бастаған Гөзел апайымыз бізге де біраз дүниенің шетін шығарды:
– Негізі гүл тақырыбы Қазақстанда кезек күттірмейтін тақырып болуы тиіс
Өйткені мемлекеттің өркендеуі тек экономикаға ғана емес көгалдандыруға да тікелей байланысты
Себебі шетелден келгендер ең алдымен елдің табиғатына назар салады
Жалпы өсімдік атаулы адам өмірімен тікелей байланысты
Ол – әдемілік
Ол – сұлулық
Дегенмен гүл мәдениеті Қазақстанда әлі күнге қалыптасқан жоқ
Мысалы, біздің аумақтағы сияқты мың гүл өсіру Қазақстанда бізден басқа еш жерде жоқ
Халықтың гүлге деген түсінігі әлі төмен
«Гүлстан» – Қазақстандағы жалғыз гүл туралы журнал
Шынын айтқанда біз қазір гүл туралы ғылымның тек әліппесін жасап жатырмыз
Гүлдерді таныстырудан әріге бармадық
Ал шетелде гүлдердің жаңа сорттары бәсекеге түседі
Оны айтасыз  «Қызыл кітаптың» өзінде ғалымдарымыз Қазақстанда қандай өсімдіктер бар екенін әлі толық көрсетіп бере алған жоқ.
Айта берсеңіз гүлдің проблемасы бастан асады
Ол қаланы көгалдандыруда, экономиканы дамытуда, жас ұрпақты тәрбиелеуде өте маңызды рөл атқарады
 Гүл мәдениетін насихаттау мақсатында біз жазғы экскурссиялар ұйымдастырамыз, халықаралық көрмелерге қатысамыз
Балабақша, мектептерге барып, тегін сабақ береміз
Болмаса өзімізге шақырамыз
Халықаралық көрмелерге қатысып, флористикадан мастеркласс көрсеттік
Басқалар қарындашпен сурет салса, «Гүлстан» оқушылары гүлмен сурет салады
Мақтан тұтарымыз – бозкілем өсімдігі арқылы жасаған қазақтың оюы, домбырасы, Қызжібектің суреті, – дейді ол.
Гөзел Әліпбекқызының айтуынша бұл күнде гүл өсірушілер саны көбейген
Бірақ қалай өсіруді білмейді
Мысалы, көбісі Польшаның, Ресейдің журналдарына қарап, солардың тәжірибелерін қолданғандықтан гүлдері солып қалып жатады
Өйткені, әр жердің климаты әр түрлі
Сондықтан оның бабы да сан алуан болып келеді
Ал «Гүлстан» журналының ерекшелігі халыққа өздерінің тәжірибесінен өткізген дүниелерді ұсынуында жатса керек
Ең қымбаты бір миллион долларға дейін бағаланатын гүлді шетелден тасығанша Қазақстанда өсірген әлдеқайда тиімді.
«Гүлзар» қоғамдық бірлестігі жыл сайын төрт түрлі мереке өткізіп тұрады екен
Айталық, көктемде өткізген «Қызғалдақтың отаны – Қазақстан» атты мереке Республикалық деңгейде ұйымдастырылды
Өйткені, қызғалдақтың 35 түрі кездесетін біздің ел әлі күнге қызғалдақтың отаны екенін әлемге паш ете алмай келеді
Ал жаз айында өткізілетін «Гүлдастан» мерекесі өз алдына бір төбе
Ол – көзінен нұр, сөзінен жыр төгілген ақындардың басын қосып, шабытқа ерік беретін ерекше кездесу болатын түрі бар.
Шынында гүл – көз қуанышы
Қарасаң жаның жадырайды
Ал гүлзардың ішінде серуендеу тіптен жайлы
Тұт ағашы, шырша, қарағай, бозарша ағаштары мен  раушан гүлі, сүттіген өсімдігі, еңлік гүлі, кактус, қазтабан гүлі, шырайгүл, ауруға ем болатын түймедақ гүлі… бәрі-бәрі осы гүлзарда жайқалып тұр
 Гүлден жасаған құрақ көрпені айтсаңызшы
Жолын тапсақ ұлттық ерекшелігімізді әрқандай кезде де ұлықтауымызға болады екен.
Ұйғыр мен өзбектің ауласы қашан да гүлге оранып тұрады
Бала күнімізде үзіп алуға құмар едік
Ал біздің аулада жабайы раушаннан басқа ештеңе өспейтін
Енді біздің де «иранбағымыз» бар
Дала гүлімен сиқырлы, бала тілімен сүйкімді
Ендеше «гүлдендіруді» сөзбен емес іспен дәлелдеуге көшейік!
