Отбасындағы тәрбиенің орны бөлек
Бағзы заманда елдік пен ұлтқа қатысты өзекті мәселеге, әсіресе ел, ұлт, ұрпақтың тәлім-тәрбиесіне әке-шеше, ата-әжелеріміз айрықша мән бергендігі тарихтан белгілі.
Қазір ұрпақ тәрбиесіне салғырт қарау отбасынан бастау алып отыр
Жас ұрпаққа тәрбие беру үшін, ең алдымен өзіміздің, үлкендердің жүріс-тұрысы, мінез-құлқы өзгеге үлгі болуы шарт
Олар қоғамдық ортада абыройлы болса, жақсы қарым-қатынас жасай алса – тәрбиенің бастауы сол, себебі ұл-қыз да, немере-шөбере де көргенін істейді.
Отбасындағы тәрбиеге, қыздардың тәрбиесіне ең алдымен анасы жауапты
«Қызды тәрбиелегенің – бір ұрпақты тәрбиелегенің» дегендей, қыздарымыз әдептіліктен аспай, көркем мінезді болса жаныңа жылулық сыйлап, өміріңді көркейтеді
Енесі де келінін өз қызындай көріп, бағыт-бағдар беріп, бауырына тартып, білмегенін үйреткені жөн
Сонда ғана еліміздегі ажырасу азайып, отбасындағы татулық артар еді.
Ең жанға батар тұсы еліміздің ажырасу көрсеткіші бойынша мұсыл­ман елдері ішінде көш бастап тұруы
Бұндай жағдай елімізде бұрын-соңды болмаған-ды
Ажырасудың ар­тында тұтас ұлттың, мемлекеттің және Отанның болашағы жатқанын ескеруіміз керек.
Қазір білім қуып, қос-қостан дип­лом алатын қыздар көбейді
Шынын айтқанда, диплом сауаттылықты, тектілікті білдірмейді
Қыз баланың міндеті – өмірге ұрпақ әкеліп, тәрбиелеу екендігін естен шығармауымыз қажет
Ал ата-ана, ата-ене, ата-әже заманынан қалып қоймауы үшін, ұрпағына заманауи тәрбие беру үшін үнемі ізденісте болғаны дұрыс.
Отбасы тәрбиесіне мемлекет тарапынан көңіл бөлініп, Отбасы институтын қалпына келтіретін уақыт жетті
Олай болса отбасындағы тәлім-тәрбиеге көңіл бөлу бүгінгі күні ауадай қажет екенін естен шығармайық.
Молдағали Матқан,
жазушы, академик
Баланы – бастан…
Қазақтың бай өңірі бүгінгі күнге дейін қолданыста жақсы дамып келеді
Кесте тігу бұрынғы кезде анасының қызына деген алғашқы сабағы ретінде бірінші орынға қойылған
Қазақ қыз баланың ұқыптылығын, тиянақтылығын ине ұстағанынан-ақ білген
Қазақы салт-дәстүрде қазан-аяқты ұстау, киім тігу, қонақ күту, тамақ жасау, кісі сыйлау дегендерді ата-анасы қыз баланың құлағына үнемі салып отырған
Ал қазіргі жағдайда жастар үйленген күні ағайын-туыс жабылып екі жасты тұрғызып қойып өсиет айтады (бәрі емес, әрине)
Ол меніңше дұрыс емес
Қазақы тәрбие адам бойына бір күнде дарымайды
Қыз баланы да, ұл баланы да әке-шешесі жас кезінен тәрбиелеу керек деп ойлаймын
Жастар өмірді қалай бастау керек екенін ерте түсіну керек
Ол ата-ананың борышы, өтелуі тиісті нәрсе
Үй болу оңай емес
Әкесінен жақсы тәрбие алған ұл бала сандықтың бетіне ою-өрнек сап, төсек ағаш жасап, темірден түйін түйіп, әкесіне көмек көрсетіп өссе оның несі айып.
Бүбішхан ТІКЕБАЕВА,
ақын, өнертанушы
Кітап оқудың  маңызы ерекше
Жас ұрпақтың санасына туған халқына деген құрмет пен мақтаныш сезімін ұялатып, ұлттық рухты сіңіру, сондай-ақ ана тілі мен әдебиеттің, тарихы мен өнерін қастерлеп, халықтың салт-дәстүрін аялай, ардақтай білуге тәрбиелеу кітаптың еншісінде
Баланың өзін-өзі танып, қалыптастырып, дамуына кітап оқудың маңызы ерекше.
Баланың кітапқа деген сүйіспеншілігін тудыру әрбір ата-ананың міндеті, борышы
Баланы кітапқа қызықтырудың басты бір жолы – ата-аналардың өздерінің кітапшыл болып, біліктілікпен, биік талғаммен оқып, отбасы, ошақ қасында әңгіме-дүкен құрып, ондағы оқиғаны тілге тиек ете білу
Ол арқылы кітапқа деген бала құштарлығын арттыруға болады.
Осы орайда кітапхананың мақсаты ата-аналармен жұмыс жүргізу
Кітапхана ата-анамен бірлесіп жұмыс жүргізуде балалардың ата-аналары туралы толық мағлұмат жинай отырып, баланың жанұядағы жағдайын анықтау арқылы отбасылық оқуға тәрбиелеуді негізгі мақсат етіп қояды
Ұлттың рухани сау болуы кітап оқуға тікелей байланысты.
І.ЕРМАНОВА,
С.Бәйішев атындағы Ақтөбе облыстық 
әмбебап ғылыми кітапхана қызметкері
Заман талабын  ескерейік
XXI ғасыр жаңа технологиялардың ғасыры екені белгілі
Осы жаңалықтарды жүзеге асыру, игеру және өмірге енгізу – мүғалімдердің, әсіресе мұғалімдерді оқытатын біліктілік арттыру жүйесі жұмысының бір қыры
Ал жас ұрпақтың тағдыры – ұстаздардың қолында
Сондықтан бала талантын ашу мұғалімнің басты міндеттерінің бірі болуы қажет.
Оны қалай ашу керек, жолы қандай деген сұрақтарға жауап тапқандаймын
Менің ойымша, мұғалімдер «Барлық бала талантты» деген ұстаныммен жұмыс жасауы керек
Осы мақсатта Кембридж университеті ғалымдары мен Педагогикалық шеберлік орталығы өкілдерінің қатысуы арқылы ұйымдастырылған біліктілікті арттыру курсында әлемдік тәжірибе негізінде педагогтарды қайта даярлаудың жаңа бағдарламасы мен әдістерін әзірлеп оқытуда
Берілген теориялық мәселердің негізгі идеясы педагогтың интеллектуалдық дамуына, өздігінен білім алуына жағдай жасауға бағытталған
Ал практикалық бағытта түрлі тренингтерді өткізу арқылы педагогтардың идеяларды өздігінен жүйелеп, оны дамыта отырып, оқу үдерісіне қалай пайдалануға болатындығы талқыланды
Мұндай сабақтар педагогтың кәсіби өсуіне ықпал етеді деп ойлаймын.
Бұл бағдарлама жеке тұлғаны дамытуға бағытталған оқытудың сыни тұрғысынан ойлау технологияларын енгізу мен жеке тұлғаның шығармашылығын дамытуға үлкен мән береді
Қоғамдағы өзгерістер мен адамдар арасындағы қарым-қатынас құралдарының қарыштап дамуына байланысты жаңа адамды қалыптастыру – заман талабы
Жаңа әдіс-тәсілдер негізінде оқу үдерісін ұйымдастыру оқушының шығармашылығын дамытуда маңызды рөл атқарады
Қазақ­станда болып жатқан өзгерістерді жаңаша тұрғыда қарастыруды талап етеді
Елімізде дүниежүзілік бәсекеге қабілетті, өз саласында құзыретті, өзін- өзі реттей алатын, өзін-өзі білетін ұрпақ болуы керек деп ойлаймын
Әлі де болса, сыныптарда үш қатар етіп койылған парталарды, әрқайсысы өзімен- өзі жалығып отырған оқушыларды, өз жұмысынан еш қуаныш таппай, кажыған мұғалімдерді көптеп кездестіруге болады
Мектептегі тәжірибе кезеңінде өзім өткізген сабақтан кейін сабаққа қатысып отырған мұғалімнің «басқаша оқыту керек екен ғой, керемет дүние» деп айтқанын өзіме жігер деп қабылдадым
Оқытуға деген көзқарас өзгерсе бәрі де өзгереді.
Анар ИМАНАЛИҚЫЗЫ, 
Қарасу орталау 
мектебінің мұғалімі 
Алматы облысы
Ақсу ауданы
