Медицина саласының адам жанына қажет емесі жоқ
Соның ішінде педиатр маманның алдына бармайтын ата-ана кемде-кем
Біздің кейіпкеріміз – қалалық емханада балалар дәрігері қызметін атқаратын, әр баланың денсаулығына жауапты, білікті де білімді маман – Майра Оразалы.
Бұл мамандық өте үлкен ­жа­уапкершілікті талап етеді
­Балаларды тексеруден өткізіп тұру, олардың денсаулығын қадағалау, науқасты емдеу, ауруының асқынып кетуіне жол бермеу Майраның күнделікті жұмыстары
Медицина саласында 12 жылдық еңбек өтілі бар Майра Айтуарқызы еңбек жолын Талғар аудандық ­ауруханасында клиникалық зертхана меңгерушісі қызметінен бастаған.
«Педиатрдың жұмысы өзіме қатты ұнайды
Өйткені кез келген ата-анадан баласы туралы сұрай бастасаңыз болды, «күледі, ­мама-папа дейді» деп ағынан ­жарылып баласының қызықтарын айтып беріп жатады
Нәресте деген періште ғой, олар сіздің көңіл-күйіңізді бірден сезіп қояды
Ал кейбір балалардың тісі, шаштары мезгілінде шықпай жатады
Осындай шағымдарды естігенде ата-анамен қосылып өзің де уайымдайсың
Баламен жұмыс істегеннен соң оның не жеп, не қойғанына дейін бәрін бақылап отырамыз
Қыс мезгілінде бізде қолқа-өкпе жүйесінің аурулары көбейеді
Ал жаз маусымында жедел ішек инфекциясы басталады
Оның бәрінің алдын алу үшін ата-аналарды ескертіп, балабақшаларға арнайы барып арнайы жұмыс жүргіземіз» дейді маман.
Ол бауыр еті балаларын табыс­таған ата-ананың сеніміне селкеу түсірмеуді бірінші орынға қояды
Майра Айтуарқызының бір күндік жұмыс күнінің төрт сағаты балаларды қабылдауға арналады
Кейде 60 балаға дейін қарайды
Оған қоса өзіне бекітіліп берілген бөлімшедегі жаңа туған сәбилері мен он бес жасқа дейінгі баласы бар 10-12 отбасына барады
Әрбір отбасының үкілеген үмітіне шуақ шашып, өз шаңырағына оралғанша сағат тілі кешкі сегізді көрсетіп тұрады
Өз ісіне асқан жауапкершілікпен қарап, жанашырлық пен адамгер­шілікті ту еткен ақ халаттың иесі әр баланың қамқоршысы
Өмірде ешбір бала ауырмаса екен деген ізгі тілегі де бар
Олай болса, бала денсаулығына тікелей ­жауапты маманның еңбегіне табыс тілейміз.
Еңлік БАУЫРЖАНҚЫЗЫ
Алматы облысы
