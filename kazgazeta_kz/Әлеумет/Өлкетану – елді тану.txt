Қазақстан Республикасының Президенті Н.Ә.Назарбаевтың «Болашаққа бағдар: рухани жаңғыру» атты бағдарламалық мақаласында сөз болғандай, туған жердің қадір-қасиетін терең түсіну үшін танымдық-тағылымдық деректер арқылы және оның тарихы мен мәдениеті, салт-дәстүріне айрықша сезіммен атсалысу арқылы тарихи санамызды да, ұлттық діңімізді шыңдай түсетінімізге сеніміз мол. 
Туған жерге деген ұлттық мақта­нышты күшейту – отаншылдықты арт­­тырудың қуатты тетігі
Ал отан­шыл­дық сезім – ұлы істердің ­бастауы.
Адамзат баласының тарих көшіне ілесіп, ғасырлар бойы өмір сүріп келе жатқан ұлтымыздың қилы-қилы тағдыры мен жүріп өткен жолын, еліміздің тәуелсіздік мұраттары мен құндылықтары тұрғысынан зерделеу­ге бағытталған қазіргі таңда жүзеге асырылатын ауқымды жұмыстың бір парағы жоғарыда аталған Елбасының бағдарламалық мақаласындағы тапсырмаларды жүзеге асыру
Бұл дегеніміз туған жеріміздің тарихын ұлықтау және бүгінгі биіктерімізді бағалау
Халқымызда ата-бабадан тіні үзілмей келе жатқан дәстүрлі Ата­­мекен ұғымын қастерлеген қо­ғам­дық сана орын алғаны белгілі
Сайып келгенде, қасиеті де қастерлі Ата­мекен ұғымы – біз үшін, келер ұр­пақ үшін де мәңгілік мирас болып қалмақ.
Патриотизмнің қайнар бастауы орта мектепте туған жердің тарихын оқудан көрініс табуы аса қажет
Бүгінгі жаһандану заманын­да әрбір жас үшін өз өлкесінің тарихын зерттеп білуден қастерлі ештеңе жоқ
Қазақ Елінде тұрақты тұратын, онда қызмет ететін әрбір азамат өзі­нің туған жерінің тарихын, онда мекендейтін халықтың салт-дәс­түрін, әдет-ғұрпын, мәдениетін жақсы білуі тиіс
Туған өлкемізде бабаларымыздың бастан кешкен ты­ныс-тіршілігі, кешегі өткен дәуір­дегі өмір соқпақтары, туған жер шежіресінің алтын қорына айналған тарихи деректер рухани жаң­ғы­руымызға тың серпіліс беретіндігі сөзсіз.
Ата-баба шежіресін, туған ­өл­кеміздің «ақтаңдаққа» толы кешегі тарихын, өткен ақиқатын біліп, тарихи тұлғалар есімдерін қазіргі және болашақ ұрпаққа үлгі ретінде жеткізу де мектепте өлкетану пәнінің рөлі ерекше болмақ
Иә, жас ұрпақ тәрбиесі кімді де болса толғантпай қоймайтын мәселе
Ендеше, осы бағыттағы тамаша тәрбие құралы бола алатын өлкетану жұмысын жер-жерде жандандыра түсуді қолға алар мезгіл жеткен сияқты
Туған жер тарихы жүйелі түрде зерттеу нәтижесінде ғана іске асырылады
Өлке тарихын үнемі жаңа материалдармен толықтыру және оларды өңдеп, сабақта өтілетін бағдарламалық тақырыптармен тығыз байланыстыру арқылы ғана бұл бағытта оң нәтижелерге жетуге болады.
Мектептерде өлкетану жұмыс­та­рының оқушыларға патриоттық тәрбие берудегі мүмкіндіктерін үнемі жүйелі пайдалану оның мектептің оқу тәрбие үдерісі мен өзіне лайықты орын алуына жағдай жасайды, сондай-ақ барлық пән мұғалімдерінің өлкетану материалдарын оқыту үдерісіне кездейсоқ емес, мақсатты пайдаланып отыруына септігін тигізеді
Сөйтіп, өлкетану материалдары оқыту үдерісіне эпизодтық пайдаланудан мақсатты, жүйелі пайдаланылатын материалдарға айналады.
Мұның өміршеңдігін өлкетану жұмысымен үнемі айналысатын мұғалімдер мен мектептердің тәжірибесі растап отыр
Өлкетану материалдарын сабақта тиімді пайдалану үшін оқу­шының жас ерекшелігін, өтілетін сабақтың тақырыбына үйлесімді жерлерін және оқушы­ларға тартымды, ой тастайтындай мәселелерді ескерген жөн
Бағдарламалық мақа­лада көрсетілгендей, жергілікті билік «Туған жер» бағдарламасын жи­нақылықпен және жүйелілікпен қолға алуы тиіс.
…Қасиетті туған жердің – туған өлкенің тарихына атүсті қарауға болмайды
Мынау күн қақтап үнсіз жатқан Ұлы даламызға тіл бітіп сөйлеп кетсе, басынан өткен қуаны­шы мен қайғысын, қасіретін жыр қылып айтар ма, қайтер еді?..
Халқымыздың көрнекті жазушы­ларының бірі Ғ.Мүсірепов «Дүниеде туған еліңнен артық ел де, жер де жоқ» деген екен.
Ендеше, туған жер тарихын білу – онда туып-өскен перзенттерінің қасиетті парызы
Мен кәсіби тарихшы маман ретінде өлке тарихына ден қойып, туған жеріміздегі жер-су аттарын өзімше зерделеп жүретінмін.
Өлкеміздегі талай тарихи оқиға­лар өлкеміздің мақтанышы болған Ақжайық өзенімен байланысты өрбиді
Алуан-алуан шежірені түбіне тұндырып жатқан Ақжайық Атырау өңірінің мақтанышы, құт-берекесі, тіршілік өзегі
Махамбет Өтемісұлы хан жасағынан қуғын көріп, тарығып жүргенде:
Айналайын Ақжайық,
Ат салмай өтер күн қайда?
Еңсесі биік Ақорда,
Еңкеймей кірер күн қайда? – деп аңсайтын Жайық өзені.
Бұны казак-орыстар алып, қа­зақ­ты ата қонысынан қуып шыққанда Мұрат ақын Мөңкеұлы:
Еділді келіп алғаны,
Етекке қолды салғаны,
Жайықты келіп алғаны.
Жағаға қолды салғаны, – деп зар төкті.
Ығылман Шөрекұлының ­«Исатай-Махамбет» дастанында:
Түн ортасы болғанда,
Жаманқала аузынан
Қаптаған қолға қарсы өтті,
Жаудан қайтар ер ме еді?!
Алды-артында қамаудан
Аман-есен өткізіп,
Сапарын Алла жөндеді, – деп жырланады, Исатай мен ­Махамбет бастаған көтеріліс хан мен пат­шаның біріккен жасағынан жеңіл­геннен кейін, жан сақтап ығысқан олардың шағын тобы 1837 жылдың 13 желтоқсанында осы жаңа қатып жатқан өзеннен ат пен түйелердің аяқтарын буып байлап, мұзға киіз төсеп өткен екен
Кезінде Исатай-Махамбеттің «көпірі жоқ Ақ Жайық, атын жалдап өткен жеріне» (Мұрат Мөңкеұлы) ескерткіш белгі қойылған.
Облысымыздың қазіргі ­Махамбет ауданына қарасты Ақтоғай ­ауылы 1981 жылғы 25-ші қараша­дағы Қазақ КСР Жоғарғы Кеңесі Төрал­қасының қаулысы ­бойынша құрылған.
Ақтоғай ауылы Жайық өзенінің бойынан батысқа қарай 3-4 ша­қырым қашықтықта орналасқан
Ауыл тарихы сонау ХVІІІ ғасырдан бастау алатын Бақсай (Чуй) деп аталған елді мекенмен тығыз байланысты
Тарихтан белгілі қазақ жер­лері алпауыт Ресей империя­сының отарына айналып Жайық өзенінің бойына казак-орыс­тар мен қарашекпенділері ­орналасып, Бақсай (Чуй), Карманово, Топайлы, Зеленый, Кулагино, Гребенщиково, т.б
әскери бекіністері салынып, мұздай қаруланған патша үкіметінің құлақ кесті құлындай болған казак әскери бөлімдерімен толықтырылды
Осы аталған ірілі-уақты бекіністер патша үкіметінің Жайық бойын толық отарлауының тірегі мен күш-қуаты болды
Бекіністерге орналасқан ­отарлаушы казактар Жайық бойының байлығын еміп, еркін талан-таражға салумен және халықты тонаумен айналысты
Казактардың жөнсіздігі жөнінде А.К.Гейне былай деп жазды: «Өздерінің тонаушылығы мен зорлық-зомбылығы арқылы олар қырғыздардың (қазақтар – А.А.) бойында бүкіл орыс халқына деген өшпенділік орнатты»
Жоғарыда аталған бекіністер патша үкіметі әкімшілігінің қатынас қағаздарында жиі аталады
Оның бір ғана мысалы, патша үкіметінің шенеунікте­рі­нің жоғарыға жазған хатта­рында «1804 жылы 26 наурызда Өтеміс ­Құл­маниязұлы мен Жүзбатыр Сартұлы беріш руының ауылдарын орнынан көтеріп, Топайлы мен Зеленый бекіністерінің маңынан күзетке бой бермей Жайықтың Бұхар бетіне өтуге әрекет жасады» десе, ал екінші бір құжатта 1837 жылдың 24 қараша күні Орынбор әскери губернаторы В.А.Перовскийге подполковник К.К.Гекенің Исатай батыр туралы берген рапортында: «Қарақшы Тайманұлы шамамен линияға қарсы Топайлы, Карманов және Бақсай бекіністері арасында жүргендігіне күмән жоқ
…Мен қалған отрядпен, бір зеңбірекпен Нарын құмы шекарасындағы Қаратоқай қорығына тоқтадым
Қаратоқай қорығы Топайлы бекінісіне қарсы линиядан 85 немесе 95 шақырым жер» деп жазған (ҚР ОМА 4-Қор, 1-тізім, 1963-іс, 367-369 п.).
Ақтоғай ауылының топони­ми­калық атаулары әрқилы болып келеді
Мәселен, «Сборный» елді меке­нінің аталу себебі – Жайық өзе­ні­нің бойындағы «Тополи», «Карманово», «Чуй» (Бақсай) бекеттерінде тұрған казак-орыстар жыл сайын әскери дайындық (сбор) өткізіп тұрған
Сондықтан бұл жерді «Сборный пункт», одан қысқартып «Сборный» деп атаған
Күні бүгін Ақтоғай ауылынан Жайық өзені бойымен солтүстікке қарай 4-5 шақырым жерде сол атаумен қалған «Сборный» мекені бар.
«Сборный» мекенінің қасында жарты шеңбер жасай орналасқан «Ойынкөл» деген сай бар
«Сборға» жиналған казак-орыстар осы көлде оқу-жаттығуда әскери-соғыс тактикасын үйренген
Сондықтан жергі­лікті қазақтар осы жерді «Ойынкөл» деп атаған.
Қазан төңкерісіне дейін «Топайлы» елді мекенінде Орал казакта­рының соңғы атаманы, генерал-майор В.С.Толстов тұрған
Бүгінде ол тұрған үйдің құландысы жатыр
Көне көз қарттардың айтуына қарағанда, мұнда терек ағашы көп болғанға ұқсайды
Орыстар бұл жерді «Тополи» десе, қазақтар «Топайлы» деп атап кеткен.
Бүгінгі күні бұл ауыл Қазақ КСР-нің Қаржы бөлімін басқарған, Қазақ елінің Мәскеудегі өкілі болып көп жыл жұмыс жасаған, КСРО Жоғарғы Кеңесінің, Қазақ КСР Жоғарғы Кеңе­­сінің бірнеше дүркін депутаты болған мемлекет, қоғам қайраткері Өтеш­қали Атамбаев атымен аталады.
«Карманово» (қазіргі атауы «Өркен») елді мекенінің солтүстік батысында «Алтын қазған» деген үлкен төбе бар
Бұлай аталу себебі – байлар құдық қазып су шығару үшін «осы жерден алтын шығады» деп шыңырау құдық қаздырғанға ұқсайды
Бірақ су шықпаған, қазып жатқан кісінің үстіне құдықтың жары құлап өлген.
Осы өңірде өмір сүрген Толмаш есімді кейуана өлер алдында балаларына «Мен өлгеннен кейін мына ұршықтағы иірген жібімді тарқатып, жеткен жеріне мені қойыңдар» деп өсиет етіпті
Ол жіп бір үлкен төбеге дейін жетіп, кемпірді сол жерге жерлеген
Содан бері ол бейіт «Толмаш бейіті» деп аталады.
Жаппас руының қауымы «­Бай­сана»
Ол сол рудан шыққан кісі­нің аты болуы керек
Ол кісі дүние­ден өткенде оның бейітін орнат­қан жерді «Байсана» атап кетсе керек.
Жайықтың бұрынғы арнасымен шығысқа қарай жүргенде жағасында «Өміршін», «Бақша», «Бұзау суат», «Көпқұдық» деген жер атаулары бар
Бұл жерлерді Бақсай ауылының байырғы тұрғындары болмаса, көпшілік жұрт біле бермейді
«Өміршін» – кісінің аты
«Бақша» атауы айтып тұрғандай бұл жерге соғыстан кейінгі қиын жылдары ауыл тұрғындары бау-бақша дақыл­да­рын еккен.
Міне, бұл тұрған жеріміздің аталу тарихына қатысты қысқа ғана әңгімелер
Мұны әлі де тереңдей зерттей берген абзал
Бұның бәрі сайып келгенде, туған жерге деген сүйіспеншіліктен – Ұлы дала еліне де­ген патриоттық сезімге ұласары сөзсіз ақиқат.
Аққали Ахмет,
Х.Досмұхамедов атындағы 
Атырау мемлекеттік университетінің профессоры, тарих ғылымының докторы
