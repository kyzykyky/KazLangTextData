Қазақтың көңілі дархан даласындай кең ғой, шіркін! Түрлі ұлт өкілдерін тар жол, тайғақ кешуде құшағына алып, бауырына басты
Шынында, бірлік пен жарасымды тірлікті ту еткен ұлттар мен ұлыстардың ынтымағы бүгінде өзге жұртты сүйсінтіп келеді
Тіпті елімізде соңғы уақытта қазақша сөйлейтін этнос өкілдерінің де саны артқан
Бұл түрі басқа болса да тілегі бір отандастардың қазақ халқына деген құрметінің нәтижесі
Олар тек қазақ тілін емес, әдет-ғұрпымызды да құрметтейді. 
Бұл жолғы әңгімеміздің басын бірден ауылға бұрғалы отырмыз
Ол – Балқаш ауданына қарасты Бақбақты ауылы
Қойнына 15 түрлі ұлт өкілін сыйдырған шағын мекеннің шаһардан еш айырмашылығы жоқ
Неге десеңіз, мұнда ынтымақ, бақ-береке, татулық қанат жайған
Түрлі ұлыс тату-тәтті өмір сүріп келе ­жатыр
Әлгі «Бетеге кетсе – бел қалар, ­бектер кетсе – ел қалар, берекең ­кетсе – нең қалар?!» деген тәмсілді негізге алған ауылдың түтіні түзу, шаруасы оңды
Халықтың бір-біріне бауыр басқандығы соншалық, біреудің ­басына іс түссе жұмыла көтеруге әзір
Мейлі, ол орыс болсын немесе неміс ­болсын, бәрібір
Әйтеуір, жұрттың тыныштығы, тұрғындардың жарасымды өмір сүргендігі маңызды
Сондай отбасылардың бірі – Ким әулеті
Тілі мен тіні қазақша
Көршілерінің де бәрі түгелдей жергілікті халық
Яғни араласатын ортасының көбі қазақ
Олармен тек қазақша қарым-қатынас орнатқан
Балалары да ауылдағы балабақшада тәрбиеленеді
Ал «Арман» балабақшасы өзге тілде сабақ өткізбейтіні көпке аян
Инесса Шин қазақ тілін балаларынан үйреніп алғанын жасырмайды
Немерелері қазақша сөйлегеннен кейін еріксіз ата-әжесі де мемлекеттік тілге бейімделген.
– Маған өзімнің туып-өскен жерімнен артық ештеңе жоқ
Еліміз тәуелсіздікке қол жеткізгеннен бері күннен-күнге көркейіп келеді
Мені қуантатыны сол
Жасыратыны жоқ, біз о бастан қазақ халқының бір бөлшегі саналып кеттік қой
Сондықтан өзімді қазақтың келінімін деп есептеймін
Бауырсақ, жеті нан пісіргенді жақсы көремін
Қазақ тілін бір адамдай түсінемін
Бірақ жауап қайтарарда аздап қиналып қалатыным бар
Үлкен ұлым Максим, көбінесе, қазақ ­балаларымен ойнайды
Оның кіндік әке-шешесі Жақан ата мен Күләйім тәте
Сондықтан оның қазақшасы өте керемет, – дейді әулеттің келіні Инесса Сергеевна.
Иә, кіндік әке-шеше тек қазаққа тән дәстүр екені о бастан белгілі
Оған ата-ананың сыйлас, аралас-құралас өмір кешкен, мінезі жайсаң адамдар таңдалады
Қазақтың ғұрпын жақсы түсінген Ким әулеті сол баба жолымен жүргенді жөн санаған
Олардың қамқорлығы бала өсіп, ержеткенде де жалғаса беретіндігінен де хабардар
Тіпті әулеттің үлкендері немерелеріміз есейгенде құда болайық деп те әзілдейді
Жалпы халық ұғымында өмірге келген баланың мінезі кіндік шешеге ұқсап кетеді деген түсінік бар
«Максимнің қазақшаны жетік меңгергені содан болар
Қазақтың көңіліндей дархан мінезі арқылы бәрімізді қуанышқа жетелеп жүр» дейді әжесі Антонина Ким
Ол кісі де қазақ дәстүрімен етене танысып, ұлттық тағамдарды жасап үйренген
Өз сөзінде құрттың, ірімшіктің жасалу жолдарын тәптіштеп айтып, «қара қазанға піскен тамақтың дәмі тіл үйіреді» деген тамсанысын да іркіп қалмады
Кей қазақ кіріп көрмеген киіз үйдің де құрылымымен жақсы таныс
Ең ­бастысы, Алаш туының биік тұрғанын қалайды
Ешкімді кеудесінен итермеген Қазақстанның мемлекеттік тілін білу өзінің де азаматтық борышы екенін де түйсінеді
Тақырыпқа орай бір қызық оқиға еске түсіп тұрғаны
Ауылда Наурыз мерекесі қарсаңында үлкен жиын өтті
Оған қонақ болып келген Ким әулетінің ақсақалы Владимир ­Григорьевич төрге жайғасқан
Дастарқанға ет келгенде халық ақсақалдан бата сұрады
Владимир мырза қонақтармен бірге қолын жайып, бата соңында «әумин» деп айтқанын естіп қалдық
Тағы бірде құдайы тамақта отырғанын көргенбіз
Шақырған жерден қалмайтын әдеті
Әсіресе, қазақтың ұлттық тағамдары қойылған дастарқаннан тұруға асықпайды
Онысын ауылдастары жақсы біледі
«Шіркін, қазақтың сүрленген етіне жететін ас бар ма?!» дейтіні де бар
Инесса ­Наталья Кимді «қайын апа» деп атайды екен
Қазақтың салты бойынша сәлем салып, есімімен атамауға тырысады
Қазір қара шаңырақта отырған Ким әулетінің кенже ұлы Александр Владимирович Балқаш аудандық автоинспекцияның бастығы
Ісіне адал, ортасына сыйлы азамат.
– Достарым мен әріптестерімнің тең жарымы қазақтар
Балаларым көбіне қазақ тілінде сөйлейді
Үлкен ұлым Максим біздің баламыз емес, кіндік әке-шешесінің баласы ­болып кетті
Қыздарым София мен Лия қазақша жақсы оқиды, – дейді Александр Ким.
Ортаншы қызы София Ким өнерлі екен
Мың бұрала ­билеп, ән айтқанда еріксіз таңдай қағасың
Жақында «Ғұмырдария» байқауында бас жүлдеге ие болыпты
Әлі ­талай қазақтың әндерін айтып, елдің мәртебесін асқақтатпақ ойда
Қазақ қашанда тойқұмар халық қой
Ким әулеті шақырған жерден қалған емес
Қуанышты бөліссең көбейетінін сезеді
Құран оқылғанда қол жаюды, жақынын жоғалтқан адамға көңіл айтуды ұмытпайды
Үлкенді сыйлауды, кішіге ізет көрсетуді жетік білген Инесса Шинді қазақтың келіні десек те ­болады
Қазақтың топырағына сіңген бұл әулеттен үлгі алатын дүниелер өте көп
Бір шаңырақтың астында тату-тәтті өмір кешкенге не жетсін?!
Қабыл ИСА
