Бірде ауруханаға барғанда жаныма жас әйел келіп отырды
Ол да дәрігерге көрінуге келген екен
Әңгімеміз жарасып, өткен-кеткенді сөз еттік
Оның мына әңгімесі мені ерекше ойландырды.
…Түркістан облысы Сайрам ауданының тумасы Нигора қыздың тұрмысқа шыққанына он екі жыл толған
Отау тіккеніне осынша жыл өтсе де, жас әйелге ана болу бақыты бұйырмаған
Өз бойынан кінәрат іздеген жас арудың баспаған тауы, қаралмаған дәрігері қалмаған.
Жолдасы да бірнеше рет медицина орталықтарына көрінген
Алайда әзірге көңіл тыншытар, нақты медициналық диагноз қойылмаған
Ата мен ана назарында болып, қыздай тұрмысқа шыққан, пәк сезімді, инабатты Нигора көптен ойланып, мазалап жүрген ойын ата-енесімен бөлісуді жөн көрген
Жігерлі қыз: «Мен балаңызбен адал некеде отау тіктім, осы үйдің алтын босағасы мен тірегі болам деп сіздерге келін болдым
Бір рет те беттеріңізге келген жоқпын
Туған ата-анамдай қадірлеп, құрметпен сыйлап келемін
Бірақ құдайым балаңыз екеуімізге перзент сыйламады
Мен бұл үйді, сіздерді, яғни екінші Отанымды тастап кетпеймін
Алдарыңызға қояр екі тілегім бар
Не менің қойныма бала салып бересіздер немесе бөлек шығарасыздар…» деп ащы шындықты жайып салған.
Әңгіменің осы тұсына келгенде сай-сүйегімді сырқыратқан жас қыздың «Аһ» ұрған күйзелісіне шыдай алмай, тағатсыздықпен оқиғаның соңын күттім.
Арадағы біраз үнсіздіктен кейін, жас әйелдің жанарында ұшқын пайда болып, даусы жарқын шыға бастады
Көпті көрген ата-енесі жас отау иелерінің тілектерін қабыл алып, бөлек шығарған
Нигора перзентханадан жаңа туған баланы бауырына басып, ана бақытын сыйлауға бел буады
Үйден оң аяғымен шығып, перзентханаға келеді
Нәрестенің дауысын естігенде алғашында абдырап қалған
Оның бұл күйін сезген перзентхана меңгерушісі көмекке келіп: «Мына қызды көріңіз, өзі қазақ, студент қыз, нәрестеден бас тартып, тастап кетті…» деп құндақтаулы сәбиді көрсетеді
Нәрестені қолына алып, бауырына басып көреді
Жас сәбидің хош иісі мұрнын қытықтап, бойын бұрын сезініп көрмеген бір тылсым күш билеп, денесі босап, алпыс екі тамыры иіп бара жатқанын сезеді…
«Сол қызым, биыл жеті жасқа толды, сыныбынды үздік оқиды» деген жас ана бір сәт толқып кетті де, әңгімесін қайта жалғастырды
Қызы бес жасқа толған шағында есік алдында ойнап жүрген көрші үйдің баласы «Сені асырап алған» деп аңдамай балалықпен айтып салған
Шындықты айтсам, бала жүрегінде мәңгілік із қалады деп ойлап, күлімсіреген күйі аналық мейіріммен: «ол қыз қызғаннан айтады, сені өзім туғанмын, алтыным!» дейді
Ана жауа­бына риза болған қыз қуанғаннан өз бөлмесіне жүгіріп кетеді.
Келесі күні қызын мектепке шығарып салғаннан кейін көршісінің үйіне барып, қызының кешегі әңгімесін жеткізіп, мұндай арандатуды тоқтатуды және мұны басқа да тұрғындарға жеткізуді ескерткен
Содан бері жас отбасының жеке өміріне араласу жайттары сап тыйылған.
Сонымен қатар ана қуанышы тағы да бір жақсылыққа ұласыпты
Бірде, бір ауылдасының екі балаға жүкті екені белгілі болады
Алайда ол перзенттен құтылмақ ойын жиі айтады
Мұның екі нәрестенің де өмірін сақтап қаласың деген кеңесіне құрбысы құлақ аспайды
Осы жерде Нигораның: «Онда екеуін де тірі туасың, біреуін маған бересің, өз баламдай асыраймын!» деген батыл шешімі тағы бір бейкүнә сәбидің өмірін сақтап қалады
Қазіргі таңда екінші қызы үш жасқа толғанын естіп, екі нәрестеге екінші өмір сыйлап, ана бақытына ие болған Нигора қызға өз ризашылығымды білдірдім.
Әли Нышанов
Түркістан
