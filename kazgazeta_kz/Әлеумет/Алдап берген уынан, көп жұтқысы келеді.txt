Кейінгі жылдары елімізде есірткі саудасы қарқын алып, нашақорлар саны көбейе бастағаны ащы да болса шындық
Кез келген адам өзін қоғам алдында жауапкер ретінде қарамаса, бұл дерттің одан әрі белең алып, арнасынан аса тасыған өзендей жайылып кететін түрі бар.
Біріккен Ұлттар Ұйымының бағалауы бо­йынша, әлемде қазіргі кезде есірткі қол­данатындардың саны 185 миллион адамға жеткен
Сол себепті есірткі саудасын есіртпей оның алдын алу және нашақорлар санын үдемелі түрде азайту мемлекет болып айналысатын іске айналды
Өткен жылдың мамыр айындағы үкімет отырысында  нашақорлыққа және есірткі бизнесіне қарсы күрестің 2009-2011 жылдарға арналған бағ­дарламасының жобасы мақұлданып, қабылданғаны белгілі
Бұл бағдарламаның бұ­рынғы бағдарламалардан айырмашылығы, бірнеше бағыттар бойынша өзгертулер мен толықтырулар енген болатын
Мәселен, есірткі трафигінің арналарын жабу, есірткінің ішкі заңсыз айналымына қарсы іс-қимыл жасау, нашақорлықтың алдын алу, нашақорлық пен есірткі бизнесіне қарсы күрес бойынша жалпы жүйелі шараларды қабылдау жөніндегі іс-шаралармен күшейтілген
Және бір ерекшелігі – оның қомақты қаржыландырылуында болып отыр
Бағдарламаны іске асыруға 40 млрд
теңге белгіленген екен
Бұл қаржы үш жыл бойына ел игілігіне қызмет етіп, рухани дертке шалдыққандарды емдеуге, елге контрабандалық жолмен есірткі әкелудің жолын кесу мақсатында Кеден және шекаралық қызметтердің оңтүстік бөліністерін нығайту  арқылы «ауғандық» есірткі трафигіне қарсы күрес жүргізуге бағытталған.
Расында, нашақорлыққа қарсы күресті осылай стратегиялық тұрғыда жүргізбесе, «жер астынан жік шықты, екі құлағы тік шықты» дегендей, есірткі саудасы мен оған қатысты қылмыста нашақорлар да жаңбырдан кейін қаулап өсетін саңырауқұлақтай көбейіп барады-ау
Мәселен, ресми деректерге сүйенсек, 2000 жылы Қазақстанда 34 мың нашақор арнайы тіркеуде болған, ал БҰҰ-ның наркобизнеске және қылмысқа қарсы күрес басқармасының мәліметі бойынша, сол жылдары Қазақстанда 250 мың есірткіге тәуелді адам өмір сүрген
Қазір бұл көрсеткішті Бас прокуратураның Құқықтық статистика және әлеуметтік есепке алу комитеті 54 мыңға жеткізіп отыр
Соның ішіндегі 4 мыңы әйелдер, бес мыңға жуығы жасөспірімдер болса, олардың қазіргі кезде тек 2 пайызы ғана медициналық көмекке жүгінеді екен
Қазақстан Республикасы Ішкі істер министрлігінің есірткі саудасымен күрес және есірткі айналымын қадағалау комитетінің төрағасы Жомарт Сүлейменовтің айтуынша, Қазақстанда кейінгі бес жылда есірткіге байланысты 50 мыңнан астам қылмыс әшкереленген, соның ішінде есірткіні таратуға қатысты 23 мыңнан астам қылмыстың беті ашылған
Жалпы алғанда, есірткіге қарсы арнайы операциялардың жалғасын табатыны сөзсіз, бірақ мәселені тек осымен ғана шешеміз деу әбестік болар
Есірткі саудасына, нашақорға қатысты біз кешенді түрде жұмыс бағытын бастауымыз керек-ақ
Және ол жоғарыда айтқан бағдарлама шеңберінде ғана емес, жалпыұлттық сипатта болуы шарт
Себебі әрбір нашақор есірткі тұтынуға жылына 13-15 адамды тартады
Адамдардың АҚТҚ инфекциясын жұқтыруына да көп жағдайда нашақорлар себепші болады.
Біле тұра талай жан,
Саудаға салып ар-иман.
Алдап берген уынан,
Көп жұтқысы келеді, – деп Шәкәрім Құдайбердіұлы сыр сөздерінде айтса-айт­қандай, осынау рухани дерттің алдын алу шараларының бірі – әлеуметтік-тәрбиелік жұ­мысты жандандыру
Яғни есірткінің зиян екенін бажайлап аңғаратын және өзге үшін жаны ашитын саламатты ұрпақ қалыптастыруға ден қою
Мәселен, Елбасы Н.Ә.Назарбаев осы жылғы Жолдауында: «Саламатты өмір салты мен адамның өз денсаулығы үшін ынтымақты жауапкершілігі қағидаты – денсаулық саласындағы және халықтың күнделікті тұрмысындағы мемлекеттік саясаттың ең басты мәселесі болуы тиіс», – деп баса айтқаны бар
Демек, адам баласын азып-тозудан сақтайтын, рухани құндылықтарға негізделген тәрбие сағаттарын мектептерде, колледждерде және барлық ЖОО-да енгізу кезек күттірмейтін абзал шаруа болмақ
Осындай рухани-әлеуметтік кеңістік құру арқылы жасөспірімдер арасындағы нашақорлықты және т.б
рухани дерттерді жойып, саналы ұрпақ тәрбиелеп шығуға әсте болады.
Сұлтан ТАЙҒАРИН
