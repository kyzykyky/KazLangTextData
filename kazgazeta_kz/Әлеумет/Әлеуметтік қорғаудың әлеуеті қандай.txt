Қазақстанның тәуелсіздік алуымен тарихи қысқа мерзім ішінде нарықтық қоғамдық қатынастарға тең болатын өз өмірінің жағдайын қалыптастыруға деген әр бір адамның жауапкершілік деңгейінің артуына септігін тигізетін халықты әлеуметтік қорғаудың өзіндік жүйесі қалыптасуда.
Қазақстан Тәуелсіз Мемлекеттер Достағы (ТМД) елдері ішінде құрамына жаңа туған баладан бастап жасы ұлғайған адамға дейін қамтитын еліміздегі халықты әлеуметтік қорғаудың көп деңгейлі жүйесіне жоспарлы түрде көшуді бірінші болып бастаған елдердің бірі
Халықты әлеуметтік қорғау жүйесі жұмыс істейтін халықтың, қарттардың, аз қамтылған отбасылардың, мүгедектердің алдында жауаптылықты сезінетін ынтымақтастық жүйесінің элементтерін құрайды
Еліміздегі жұмыспен қамтылған халық өздеріне лайықты кәрілікті қамтамасыз ететін жинақтаушы зейнетақы жүйесіне де қатысады
Еңбек ету қабілетінен айрылу, асыраушысынан айрылу, жұмысынан айрылу қатерлерінен, бала тууына байланысты және ол бір жасқа толғанға дейін уақытша табысынан айрылу жағдайын сақтандыру «Мемлекеттік әлеуметтік сақтандыру қоры» АҚ (бұдан әрі – Қор) қаржысынан жүргізіледі.
Бүгінгі күні әлеуметтік сақтандыру әлемдегі әлеуметтік қорғаудың маңызды түрлерінің бірі болып табылады.
Қазақстанда міндетті әлеуметтік сақтандырылуға жұмыс iстейтiн зейнеткерлердi қоспағанда (өйткені олар мемлекеттік бюджеттен жасына байланысты зейнетақы төлемдерін алады), қызметкерлер, Қазақстан Республикасының аумағында тұрақты тұратын және Қазақстан Республикасының аумағында табыс келтiретiн қызметтi жүзеге асыратын шетелдiктер мен азаматтығы жоқ адамдарды қоса алғанда, өзін-өзi жұмыспен қамтыған адамдар жатады.
Осылайша барлық жұмыс берушілер мен өзін-өзі жұмыспен қамтыған адамдар 2009 жылдың 1 қаңтарынан бастап есепті айдан кейінгі айдың 25 күнінен кешіктірмей қызметкердің ай сайынғы табысынан 10 % міндетті зейнетақы жарнасын шегергеннен кейінгі соманың 4% мөлшерінде Қорға әлеуметтік аударымдар аударады
Бұл айтылған қаражатты жұмыс берушілер әлеуметтік салықты қайта бөлу арқылы төлейді, яғни әлеуметтік салық әлеуметтік аударым сомасына азаяды
Сонымен бірге әлеуметтік аударымдарды есептеу обьектісінің ең кіші және ең төмен мөлшері анықталған
Міндетті әлеуметтік сақтандыру және еңбек заңнамаларына сәйкес ай сайынғы әлеуметтік аударымдар қаржы жылына республикалық бюджет туралы заңмен белгіленген төменгі бір айлық еңбек ақы (ТАЕ) мөлшерінен кем емес және он еселенген ТАЕ мөлшерінен көп емес мөлшерден аударылуы қажет

Жұмыс берушілердің әлеуметтік аударымдарды уақытында және толықтай төлеуі міндетті әлеуметтік сақтандыру жүйесінің қатысушыларына әлеуметтік қатер туған жағдайда Қордан сәйкесінше әлеуметтік төлемдер алуға мүмкіндік беретінін атап өткен жөн

Қордан төленетін әлеуметтік төлемдердің мөлшері әлеуметтік қатер туғанға дейінгі 2 жылдағы орташа табыстан айқындалады
Бұл ретте орташа айлық табыс әлеуметтік жеке код (ӘЖК) бойынша міндетті әлеуметтік сақтандыру жүйесінің (МӘСЖ) қатысушысына Қорға түскен әлеуметтік аударымдар сомасы негізінде анықталады
Осы орташа айлық табысқа әлеуметтік қатерге байланысты әр түрлі коэффициенттер қолданылады

Ана мен баланы әлеуметтік қорғауға айрықша мән бере отырып 2007 жылы Ел Президенті «Жаңа әлемдегі жаңа Қазақстан» атты Қазақстан халқына арнаған Жолдауында, 2008 жылдың 1 қаңтарынан бастап жұмыс істейтін әйелдердің жүктілігі, босануы мен аналық кезін міндетті әлеуметтік сақтандыруды Қор қаржысы есебінен жүргізуді тапсырды.
Осылайша, 2008 жылдың 1 қаңтарынан бастап жүктілігі және босануына, сонымен қатар бір жасқа толғанға дейінгі нәресте күтімі жағдайына Қордан әлеуметтік төлемдер төлеу жүргізілуде
Мұндай төлемдерді алуға ол үшін жұмыс беруші ай сайын әлеуметтік аударымдар жүргізген, сонымен қатар өзін-өзі жұмыспен қамтыған, өзі үшін әлеуметтік аударымдар төлеген (жеке кәсіпкерлер) жұмыс істейтін әйелдер құқылы

Жүктілігі және босануы жағдайына әлеуметтік төлем Қордан әлеуметтік төлем алу құқығы бар міндетті әлеуметтік сақтандыру жүйесінің қатысушысына, 2008 жылдың 1 қаңтарынан бастап белгіленген тәртіп бойынша жүктілігі және босануы бойынша демалысқа шыққан күннен бастап, еңбекке жарамсыздығы парағында көрсетілген жүктілігі және босануы бойынша демалыстың барлық күнтізбелік күніне тағайындалады
Осылайша 2008 жылдың 1 қаңтарынан бастап жүктілігі және босануы бойынша жұмыс беруші төлейтін демалыстың орнына Қордан әлеуметтік төлем тағайындалады.
Жүктілігі және босануы жағдайына төленетін бір реттік әлеуметтік төлем жұмыс істейтін әйелдің ай сайын әлеуметтік аударымдар жүргізген соңғы 12 күнтізбелік айдағы орташа айлық еңбек ақысы мөлшерінде тағайындалады

Бір жасқа толғанға дейінгі бала күтімі үшін төленетін әлеуметтік төлем міндетті әлеуметтік сақтандыру жүйесінің қатысушысына 2008 жылдың 1 қаңтарынан бастап тағайындалады
Осылайша жұмыс істейтін әйел бала күтімі үшін берілетін мемлекеттік әлеуметтік жәрдемақының орнына Мемлекеттік әлеуметтік сақтандыру қорынан әлеуметтік төлем алады.
Бір жасқа толғанға дейінгі бала күтімі үшін төленетін әлеуметтік төлем әлеуметтік қатер туғанға дейінгі әлеуметтік аударымдар жүргізілген соңғы 24 айдағы табыстың 40 пайызы мөлшерінде тағайындалады
Бұл ретте бір жасқа толғанға дейінгі бала күтімі үшін төленетін әлеуметтік төлемнің ең жоғарғы мөлшері республикалық бюджет туралы заңмен тиісті қаржылық жылға  белгіленген ең төменгі еңбек ақының он еселенген мөлшерінің 40% аспау керек, ал әлеуметтік төлемнің ең кіші мөлшері бір жасқа толғанға дейінгі бала күтімі үшін төленетін мемлекеттік жәрдемақының ай сайынғы мөлшерінен төмен болмауы қажет

Сонымен қатар, егер бұрын декреттік демалыста жүрген әйелдерге зейнетақы аударымдары жүргізілмесе, енді жүктілігін, босануын және аналық кезін міндетті сақтандырудың енгізілуіне байланысты әйелдің бір жасқа толғанға дейінгі нәресте күтімі үшін демалыста болған кезінде әлеуметтік төлемдерден зейнетақылық жарналары жүргізіледі және алушының жинақтаушы зейнетақы қорына жіберіледі

Әйелдердің жүктілігі, босануы мен аналық кезін міндетті әлеуметтік сақтандыруды енгізу жұмыс берушінің қаржысынан емес, міндетті әлеуметтік сақтандыру органдары қаржысынан аналық кезінде демалыста болған әйелдерге қаржылай жәрдемақы беруді ұсынатын ана мен баланы қорғауға қатысты № 103 Еңбекті Ұйымдастырудың Халықаралық Конвенциясына сәйкес келеді.
Сондай-ақ «Балалы отбасыларға берілетін мемлекеттік жәрдемақылар туралы» Қазақстан Республикасының Заңына сәйкес барлық әйелдерге (жұмыс істейтін және жұмыс істемейтін) мемлекеттік бюджет есебінен 30 айлық есептік көрсеткіш (АЕК) мөлшерінде бала тууына жәрдемақы төленеді.
Мемлекеттің ана мен баланы қорғауға бағытталған әлеуметтік саясаты халықтың өмір сүру сапасын, мәдениетін, білімін, экономикалық жағдайының қарқынды дамуының болашағын айқындайды
Сондықтан жүктілікті, босануы және аналық кезін міндетті әлеуметтік сақтандыруды енгізу ана мен бала өмірі маңызды орын алатын қоғам құру болып табылады.
Бүгінгі күнгі әлеуметтік саясаттың стратегиялық мақсаты азаматтың, мемлекеттің және жеке бизнестің өз ара жауапкершілігі арқылы өмірдің алдыңғы қатарлы стандарттарына өту болып табылады
Қоғамның барлық мүшелерінің жеке жауапкершілігі мен ынтымақтастығына негізделген, мемлекет Басшысының алға қойған міндеттерін нақты жүзеге асыру тек мемлекеттің ғана міндеті емес, сонымен бірге мемлекеттің, қоғамның және азаматтардың бірігіп жүзеге асыруы арқылы ғана мүмкін болатынын түсіну қажет.
 
Г.Болатбекова,
«Мемлекеттік әлеуметтік сақтандыру қоры» АҚ Ақпараттық қамтамасыз ету және талдау департаментінің директоры
