Бала – ата-ананың көз нұры, көңіл қуанышы, жарқын өмірдің бастауы, ұлт болашағы
Кез келген мемлекеттің өміршеңдігін білдіретін негізгі көрсеткіші – өсіп келе жатқан ұрпақ күтімі
Сондықтан да ана мен бала денсаулығы әрқашан басты назарда болары сөзсіз.
Ғасырға таяу уақыт өмір мен өлім арасындағы кішкентай «жүректерді» сақтап, талай ананың алғысын, қарияларымыздың батасын алып, ұлт мүддесі жолында аянбай еңбек етіп келе жатқан Педиатрия орталығына биыл – 85 жыл
Осыған орай Алматыда Педиатрия және балалар хирургиясы орталығында ауқымды іс-шара өтті.
Мерекелік кештің ашылу салтанатында Педиатрия және балалар хирургиясы орталығының директоры Риза Боранбаева құттықтау сөз сөйлеп, өзінің жүрекжарды тілегін жеткізді.
– Біздің Орталық республикамыз бойынша барлық балаларға медициналық көмек көрсететін елі­міздегі медициналық ұйым­дардың бірі
Бұл жерде жоғары білікті мамандар дәрігер-педиатрлар, бала хирургтары, ғылыми қызметкерлер, білікті мейірбикелер қызмет етеді
Педиатрия және балалар хирургиясы ғылыми орталығының Ана мен нәрестелер институты болып негізі қаланған сәттен бастап, заманауи диагностикалық және емдеу жабдықтарымен жарақталған қазіргі Ғылыми орталыққа дейін дамыған үлкен тарихы бар
Біз барлығымыз осындай Орталықта жұмыс істеуге мүмкін­дігіміздің болғанын және педиа­т­рия­­лық қызметтің негізін қалаған ұстаздарымыздың ісін жалғас­тыру жолындағы үлесімізді мақтан етеміз, – деді Р.Боранбаева.
Айтулы шараға ана мен бала саулы­ғына өлшеусіз үлес қосқан ардагер-дәрігерлер, Педиатрия орталығы ұжымы мен басшылығы, медициналық мекемелердің басшылары, атап айтар болсақ Ана мен бала ұлттық ғылыми орталығының директоры Расулбек ­Аипов, Республикалық балаларды оңалту орталығының директоры ­Шолпан Бөлекбаева, Денсаулық сақтауды дамыту республикалық орталығы директорының орынбасары Айман Ысқақова, «Алатау» республикалық балалар клиникалық шипажайының басшысы Қаншайым Мұсаева, Ұлттық фтизипульмонология ғылыми орталығының бас фтизиопедиаторы Қағаз Серікбаева және т.б
қатысты.
Орталықтың 85 жылдығына ар­нал­ған мерекелік кештен соң елі­міз­дегі педиатриялық қызметтің бағыт-бағдарына арналған конференция өтті
Жиында қазақ балалар хирургиясының атасы Камал ­Ормантаев, академик Төрегелді Шарманов, медицина ғылымының докторы, профессор ­Тамара ­Чувакова, ҚР қоғам қайраткері, медицина ғылымының докторы, профессор Нина Каюпова сынды білікті мамандар, ардагер-дәрігерлер сөз сөйлеп, орталықта атқа­рылып жатқан жұмыстарға, сонымен қатар денсаулық сақтау саласын дамыту мәселелеріне жан-жақты тоқталды.
Жиында Педиатрия және балалар хирургиясы ғылыми орталығының өткені мен бүгіні, жетістігі сөз болып, еліміздегі педиатриялық қызметтің бағыт-бағдары сараланды
Сондай-ақ педиатрияның өзекті мәселелері, онкологиялық, гематологиялық көмек беруді ұйымдастыру, зертханалық қызметтің, балалар кардиохирургиясы қызметінің дамуы, онкологиялық ауруларға шалдыққан балаларды оңалтудың бүгінгі жағдайы сынды балаларды емдеудегі өзекті мәселелер талқыланды.
Басқосу кезінде орталықтың хирургия бөлімі басшысы, медицина ғылымының докторы Нұрлан Ақпаров елімізде балалар арасындағы кең таралып отырған дерттерді айтып берді
«Біздің орталықта Қазақстандағы ең ауыр науқасқа шалдыққан балаларды емдейді
Соның ішінде, көп кездесе бермейтін ауруға шалдыққан балаларды, туа біткен науқас балаларды да қарайды
Орталықта оталардың барлық түрі жасалады
Бүгінде неонталды, кардио, урологиялық хирургия секілді бөлімшелері қызмет етіп жатыр
Соңғы үш жылда онкология хи­рур­гиясы ашылды» деді Нұрлан Ақпаров.
Конференциядан соң орталықта ұзақ жылдар қызмет атқарған, ел болашағы – балалар мен нәрестелерді емдеп, ұлт денсаулығын жақсартуға өлшеусіз үлес қосқан қызметкерлер мен ардагер-дәрігерлер марапатталды.
Айта кетейік, Педиатрия және балалар хирургиясы орталығының негізі 1932 жылы 28 қарашада Ана мен бала денсаулығын қорғау ғылыми зерттеу институты ретінде қаланған
Аталған орталық балалардың денсаулығын қорғауда қол жеткізген жетістіктері үшін Халықтар Достығы орденімен және «Сапа үшін Еуропалық Гран При» халықаралық байқауының «Медицина саласының көшбасшысы» Бас жүлдесін иеленген.
Педиатрия және балалар ­хирургиясы ғылыми орталығы емдеу мекемесі ғана емес, білігі мен білім ұштасқан тәжірибелі кадрларды әзірлейтін білім беру базасы әрі Қазақстан Республикасындағы педиатрия қызметінің басты үйлестірушісі
Мекемеде 700-ден астам қызметкер аянбай еңбек етуде
Оның ішінде – 147 дәрігер, 1 академик, 20 медицина ғылымының докторы және 27 медицина ғылымының кандидаттары бар
Орталық өз жұмысын алдағы кезде де заман талабына сай жетілдіріп, «Денсаулық» мемлекеттік бағдарламасының табысты жүзеге асуына, ұлт саулығын жақсартуға өздерінің үлестерін қоса берері сөзсіз.
Мемлекеттің басты байлығы – адам
Бүгінгі сәби мен ананың аман­дығы – ертеңгі ұлт саулығы
Сондық­тан орталық мамандарына жүктелер жауапкершілік те, артылар сенім де зор болмақ.
Абылайхан ЖҰМАШЕВ
