Қазақ тілі түркі тілдерінің ішіндегі ең таза, әрі ең бай тіл
Оны тек қазақтың ғұлама ақын-жазушылары, тілші ғалымдары ғана емес түркі тілін мейлінше зерттеген орыстың С.Малов, И.Мелиоранский құсаған білімпаздары да мойындаған, мысалдар келтіріп дәлелдеген
Француздың атақты ғалымы Элизе Рекло: «Қазақ тілінде мұсылман діні арқылы енген араб, фарсы сөздерінің аз-маз әсері байқалғаны болмаса – әлемдегі ең таза тілді халық» – деп жазды
Әлемге әйгілі В.Маяковский, Шекспир мен Байрондардың барлық лексикондары 15 мың сөздің ар жақ, бер жағында болса, атақты Мұқаң «Абай жолы» романында ғана 16983 сөз қолданған екен
Осындай бай тілімізге арналған талай сөздіктерді көрдік те, талдадық, пікірімізді баспасөз беттерінде білдірдік те
Ал, 2008 жылы Алматының «Дайк-Пресс» баспасынан жарық көрген «Қазақ тілінің түсіндірме сөздігі» бұрынғыларға қарағанда мәнді, мағыналы болып 50 мыңға жуық сөз бен сөз тіркестерін қамтыған екен
Еліміздің атақты-атақты деген тілші ғалымдары, белгілі тілшілер, жазушылар атсалысыпты
1000 бетке жуық қалың кітапты біраз зерделедік, мысалдарына, салыстыруларына, синонимдеріне сүйсіндік
Босаға, бұла, бітінә, жер, иман, еңбек, күн, сыбай-сылтаң, тымырсық, от, отан, жебе, жегі, ду, аяқ, жол, киік, қол, орын құсаған сөздерге анықтама берудегі баяндауларына қатты риза болдым
Әрі дәл тұжырымдалған
Ал, кейбір анықтамаларға көңілім толмады
М.Мұраттың «Үш қиянында» кездесетін «қатпа болған түйедей, киеңкі болған биедей» дегендегі «киеңкіні» не деді екен деп парақтасам ол сөзді таба алмадым
«Киіңкі» – киіп жарып кеткіш, кимелегіш – деп тұр 396-бетте
423-бетте «Құдыретке» түсініктеме жоқ
923-бетте орналасуға тиісті «шоңқай» сөзі мүлде жоқ
Қамыс аралас қоғаның түбін атшоңқай, ал өңкей таза қоғаның түбін қара шоңқай дейді, соғыс жылдары нәр таппаған отбасылары шоңқайды қорек етті
Бұл күндері тағы қабандар қоғаның түбіндегі сол борықты қазып, жердің ойран-ботқасын шығарып азық етуде
Қазақ «көрпеш» деп мал тұяғы тимеген балауса шөпті айтса, 418-бетте орналасуға тиіс ол жоқ
Біздер «апақ-сапақ» деп екінді мен ақшамның арасын айтушы едік
Сөздіктің 50-бетінде қараңғы түсе бастаған кезді жазыпты.
Таңсәрі мен сәске түстің арасын алаң-елең десек, ол 38-бетте басқа мағына беретін «алаңдарды» сөз етіпті.
Құртқа деп қасқырдың ұрғашысын айтып жүрміз
547-бетте «ірі балықтың бір түрі» делініпті.
«Ділді» таза жүрек, терең ой» деп 213-бетте қысқа қайырғанды оқығанда еңсеміз түсіп қалады
Ол ұлттың өзіндік басты ерекшелігін аңғартатын ұғым ғой
Орысша – менталитет
747-бетте «сұпыны» жұқа ақ мата, ақ дабы делініпті
Ал «сұпы сұмнан шығады» дейтін тіркес көзге түспеді
153-бетте «бұлғана» бір нәрсенің олай-бұлай теңселуі, шайқалуы деп түсініктеме беріліпті
Одан гөрі Абайдың «бойы бұлғаң, сөзі жылмаңды» мысалға келтіріп түсініктеме берсе, мысал құлпырып кетер еді! «Бас» дегенге мысалды көп келтіріпті, бәрі дұрыс, тиянақты, дәлелді
Дегенмен «Баса көктеп кірді, еш нәрсеге қарамады, киіп жарды» деген 110-беттегі анықтамаға келісу қиын
Осының «басқа» қандай қатысы бар? Ал, «қызылдауға» да дауымыз бар
Ол 554-бетте көрсетілген ет жеу емес, қазақ малын арам өлмесін деп қызылдайды
609-беттегі «мысқыл» – әжуа, сықақ, келеке ғана емес, мойын, тамақ астына түскен тыртық
Сіңбірік – мұрын қуысынан ағатын сора ғана емес, (768 бет бойынша) мал сүйсініп жейтін өсімдік атауы
Біз азды-көпті ойымызға оралған селкеулікті сөз еттік, ал ең бастысы кітап өте құнды, кәдеге молынан асады, қазақ тілін жілікше шағамын деушілерге таптырмайтын сөздік.
Төлеп Тілегенов,
филолог.
Атырау облысы,
Миялы селосы.
