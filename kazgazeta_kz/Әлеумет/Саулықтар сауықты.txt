«Ана тілі» ұлт газетінің №49-шы санында тілшіміз Арман Әубәкірдің «Ойын залдарында саулық сатыла ма?» деген мақаласы жарық көрген болатын
Тексеріске шыққан тілші Алматы қаласындағы бірнеше ойын-сауық отауларының маңдайшасында «сауық» сөзі «саулық» деп қате жазылғандығын әшкерлеген еді. 
Осы мәселені газетіміз көтергеннен кейін Бауыржан Момышұлы көшесіндегі «Ақсай-Нан» зауытына қарама-қарсы орналасқан «Магистр» түнгі клубындағы «саулық» сөзі «сауық» болып түзетілді
Тек ондағылардың «ойын-сауық» дегендегі қос сөздің арасына қойылатын дефисті ұмытып кеткендігі болмаса… Сол сияқты Райымбек даңғылы мен Тұрғыт Озал көшелерінің қиылысқан жеріндегі «Ассирия» кафесінің астыңғы қабатында орын тепкен «Ойын-саулық клубы» біздің сыннан кейін-ақ «ойын-сауық» болып тәубеге келді
Осындай өзгерісті ендігі кезекте Абай даңғылы мен Байтұрсынұлы көшесінің тоғысқан тұсындағы әлі күнге «саулық» сөзіне «кіндігі жабысып» тұрған ойын ошағынан күтеміз
«Сасқан үйрек артымен жүзеді» демекші, іші қаңырап тұрған клубтың маңдайшасындағы «саулық» деген сөз жалбыраған картон қағазымен бүркемеленіп қойылыпты
Сірә, қателіктерін түсінсе керек.
