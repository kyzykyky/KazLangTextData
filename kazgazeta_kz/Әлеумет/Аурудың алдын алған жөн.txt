Б.Жарбосынов атындағы ұлттық урология ғылыми орталығында «Ер адамдар денсаулығы» бағдарламасына арналған баспасөз мәслихаты өтті
Басқосуда Ұлттық ғылыми орталықтың Басқарма төрағасы М.Алшынбаев, Профилактикалық медицина академиясының академигі, медицина ғылымының докторы М.Зельцер, Кардиология және ішкі аурулар ғылыми-зерттеу институтының директоры С.Беркінбаев, ҚР Денсаулық сақтау министрлігі Саламатты өмір салты орталығының директоры Ж.Баттакова баяндама жасап, бағдарлама аясында жүргізілген 12 жылдық жұмыстың нәтижелерімен таныстырды.
«Ер адамдар денсаулығы» бағдарламасы ҚР ҰҒА академигі, медицина ғылымының докторы Мырзакәрім Алшынбаевтың бас­тамасымен 2005 жылы әзірленген болатын
Бұған республи­ка­мыздағы ер адамдардың репро­дуктивтік денсаулығын тексеру үшін жүргізілген кең ауқымды скринингтік зерттеулер түрткі болды
Скрининг жүргізу кезінде 16 аймақ бойынша 25 мыңнан астам ер адам тексеруден өтіп, олардың 56%-ында түрлі дәрежедегі аурулар, 30%-ында белсіздік анықталды
Бұл орайда Қазақстанда баласыз отбасылар тұрғындардың 16%-ын құрайтыны, оның 50-60%-ында ерлер факторы себеп екені белгілі
Осылайша, ҚР тұрғындарының науқастануы мен өлім-жітімін, демографиялық жағдаятты мұқият талдау ер адамдардың көпшілігі профилактикалық тексерулерден өтпейтінін, науқасын жасыратынын, дер кезінде дәрігерге бармайтынын көрсетті
Тексеруден өткен 16 жасқа дейінгі 458 ұл баланың 414-інде (90%-ы) патология анықталғаны да алаңдататын жағдай екені атап айтылды.
Профессор М.Алшынбаев еліміздегі ер адамдардың өмір сүру жасы әйелдерге қарағанда анағұрлым қысқа екенін айтып, оның басты себептеріне тоқталды
Мәселен, жүрек-қан тамыр жүйесінің аурулары ер адамдар арасында 2-3 есе жоғары
Онкологиялық науқаспен ауыратын азаматтар да едәуір көп
Осыған орай бағдарлама аясында маман-дәрігерлер өз бастамаларымен еліміздің түкпір-түкпірінде тұрғындармен кездесулер өткізіп, дәрістер оқыды
20 мыңнан астам талдаулар мен зерттеулер жүргізілді
Аймақтардағы дәрігерлер үшін тренингтер мен арнайы сабақтар өткізіліп, олар ер адамдардың репродуктивтік сырқатын ертерек анықтаудың әдістерін үйренді.
Саламатты өмір салты орталы­ғы­ның директоры Ж.Баттако­ва бағдар­лама нәтижесінде еліміздің әр аймағында «Ер адамдар денсаулығы орталықта­ры» ашылғанын айтты
Мұнда келушілер отбасы денсаулығын сақтау, аурудың алдын алу, ағзаны нығайту және басқа маңызды мәселелер бойынша ақыл-кеңес, бағыт-бағдар ала алады
«Бағдарламаның басты мақсаты – тұрғындардың өмір сапасын жақсарту» деп атап өтті маман.
Баспасөз мәслихаты бары­сында М.Алшынбаев бұған дейін демеушілердің көмегімен жүр­гізілген «Ер адамдар денсаулығы» бағдарламасы 2018 жылдан бастап Қазақстан Республикасының ден­саулық сақтау саласын дамытудың 2016-2019 жылдарға арналған «Денсаулық» мемлекеттік бағдарла­ма­сына енгізілгенін жеткізді
Про­фес­сордың айтуынша, ең бастысы, ер адамдар өз денсаулығына деген көзқарасын өзгертіп, дер кезінде емделуді, аурудың алдын алуды әдетке айналдыруға тиіс.
Дина ИМАМБАЕВА
