Өз естеліктерінде поляк халқының ұлы перзенті Адольф Янушкевич: «Қазақтың 3-4 жасар баласының тілі жатық, ал 5-6 жастағы балалар шешен әрі тауып сөйлейді, ойын ұтымды жеткізе біледі» деп таңдана жазғаны бар
Енді ойлап қарасақ, қазақ топырағына жер аударылып келген поляк зиялысының осы пікірі  тегіннен-тегін айтылмапты.
Сырт көз сыншының бір ұлттың бүтін болмысына бойлай білуінен, менталитеттік деңгей-дәрежесіне дендей алғанынан тұжырымдалыпты
Ал осы өскін ұрпақтың жатық, шешен сөйлеуінің сыры неде дейсіз ғой, кәдімгі бесік жырында.
Иә, осы ретте, сіз «бесік жыры тек қазаққа ғана тән» деп өз уә­жіңізді ортаға салуға қақы­лысыз
Ұлы Мұхаң, Мұхтар Әуезов бесік жырын ауыз әдебиетінің бір тармағы деп баға­лайды
«Ел болам десең, бесігіңді түзе» деп өшпес, өлмес өсиет­нама қалдырды
Соны парық­таған ақсұңқар ақындар сананы жаңғыртып, тыңнан түрен салды
Атақты алдас­пан ақын Мағжан да, дауыл­паз ақын Қасым да, сұңғыла суреткер Сағи да төл «Бесік жырларын» жазды
Сөйтіп, ұлттың ұлы құндылығын аман алып қалды
«Әлди, әлди, ақ бөпем» деп басталатын сол жырлардың қай-қайсысы да тәрбие бұлағындай.
Қолымыздан іс алып,
Мойынына күш алып,
Бізді бағар ма екенсің?
Құрығыңды майырып,
Түнде жылқы қайырып.
Жаудан жылқы айырып,
Жігіт болар ма екенсің? – деп аялаған бөбегін үміт күткен ұр­пағы, ертеңі, болашағы атап, рух тамшысын сүйегіне ептеп сіңіреді.
Қарап отырсақ, біздің бесік жырымыздың әлем халық­тарының бесік жырларынан ерекшелігі сол – рухтық күші басым
Тездеп азамат болып ат жалын тартса, ел шетіне шығып жер қорғаса, қазақтай ұлы елдің атын мәшһүр етсе деген арман-мұрат менмұндалайды
Осындайда Зейнеп Ахметова айтатын тәлімді бір әңгіме еске түсетіні бар
Ертеректе бір келіншек бесігінен ажырамай жүрген баласын бесікке бөлеп, әлдебір жұмыстарымен шығып кетсе керек
Отағасы да сырттағы тіршілігімен кеткен
Жолай демалмақ болып тоқтаған бір жолаушы киіз үйдің тұсына келіп: «Кім бар-ау!» деп дыбыс берген екен
«Кіре бер» деген ­дауысты естіп, ішке кірген жолау­шы аңтарылып тұрып қалады
Үйде бесікте ұйқысынан оянған баладан басқа жан жоқ
Сол мезетте бесіктегі бала жолаушыға: «Өреде ашыма бар, өзің де іш, маған да бер» деген екен.
Осыдан-ақ, сөз басында дәйек еткен поляк зиялысының сөзінің қандайлық расты­ғын болжарсыз.
Бақсаңыз, ұлт тарихында өшпес із қалдырған ғалым да, хакім де, ақын да бесіксіз өспепті
Әлемнің екінші ұстазы атанған әл-Фарабиден тартып, кешегі жұлдыздай аққан ғалым Шоқанға, онан беріде сөз зергері Мұхтарға дейін бесіктен өсіп шықты
Кемелденіп шықты
Ал олардың бесік жырынсыз өспегені тағы мәлім
Ал бүгін ше? Сіз балаңызға бесік жырын айтып жүрсіз бе?
Қозыбай ҚҰРМАН
Алматы облысы
