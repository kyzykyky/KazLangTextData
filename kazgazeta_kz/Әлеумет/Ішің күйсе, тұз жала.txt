Ресейліктердің ішінде де ел астанасының ауыстырылғанын қалайтындар бар екен
«Комсомольская правда» газеті жақында (24 тамыз 2017ж.) осы туралы жазды
Жұртты елең еткізген жаңалыққа ұйтқы болып жүргендердің бірі – осы елдегі Демография, көші-қон және аймақтарды дамыту институты қадағалау кеңесінің төрағасы Юрий Крупнов
Бұл кісі Ресейдің бас қаласының Қиыр Шығыста орналасқанын қалайды
Мұнысы көшеде не ас бөлмесінде айтылып жүрген сыпсың сөздердің бірі емес
Жүз ойланып, мың толғанғаннан кейін барып қабылдаған шешімі
Онысын қағазға түсіріп, мемлекет басшысына ұсынған.
Біздің айтқымыз келгені бұл емес
Астанасын қалдыра ма, тіпті басқа жерге көшіргісі келе ме – бұл әр елдің жеке ісі
Өзге елдің адамы болғандықтан мұндай шаруаға араласуға қақымыз жоқ
Біздің айтпағымыз басқа.
Әлгі Крупнов сөз арасында біздің елді – Қазақстанды мысалға келтіреді
Астананы ауыстыруда тәжірибеміздің барын айтыпты
«Олар елорданы Алматыдан Астанаға көшірді» дегендей жылы лебізін білдіреді
Онысына рақмет, әрине.
Алайда осы материалды жазып отырған авторға Крупновтың біздің елдегі жаңалықты тілге тиек еткені ұнай қоймаған секілді
Мақала авторының ойын қысқаша тұжырымдасақ былай болып келеді: «Рас, жиырма жылда Астана бойын тіктеді.Бірақ елдің жады өзгермеген-міс»
Оның сөзіне қарағанда кез келген қазақтан елдің астанасы қай қала деп сұрай қалсаңыз «Алматы» деп жауап береді екен
Мұнысы енді қисынсыз
Өтірікті айтудың да жөні болатын еді
Мына сабаз, тіпті шімірікпейді екен
«Кез келген» деуі шындыққа мүлде жанаспайды.Бесіктегі баланы қозғамай-ақ қоялық, саналы дейтін қазақтың қай-қайсысы да елордасы – Астана екенін жақсы біледі
«Мақала авторы тағы не айтады?» дейсіз ғой
Айтқыштың айтуынша елдік маңызы бар басты оқиғалар Астанада емес Алматыда өтетін көрінеді
«Биыл Алматы 57 елдің спортшылары қатысқан Қысқа Универсиаданы қабылдады» дейді
Оның ойынша ел-жұрттың назарын аударған басты оқиға Қысқа Универсиада болыпты
Ал елорда – Астанада назар аударарлықтай ештеңе өтпеген сияқты
Бұл да көрмес, түйені көрместің кері
Бәрін бірдей тізбелеп қайтеміз, газет тілшісі елордада өткен ЕЫҚҰ саммитін (осы ұйымға қарасты 56 мемлекет басшылығының, 12 ынтымақтастық жөніндегі серіктес ел, 65 халықаралық ұйымның өкілдері қатысқан) немесе Әлемдік және дәстүрлі діндер съезін, яки төрткүл әлем құлақ түрген ­Сирия ­бойынша Астана процесін, жарайды бұлар есіне түспеді делік, дәл осы күндері өтіп жатқан дүниежүзілік шара – ЭКСПО – 2017 халықаралық көрмесін неге ауызға алмаған? «Тағы не деген екен?» дерсіз
Екі қаладағы тіршілікті былайша салыстырады: «Алматыда әліге дейін кептеліс азайған жоқ, ал тұрғын үй мен жердің бағасы аспандап тұр» дейді
Бейнебір Астанада кептеліске нүкте қойылып, үй менен жерді қиналмай, шертіп жүріп алатындайсың.
Біздің көрші елдегі әріптесіміз елордамыз жөнінде өзінше осылай тон пішіпті
Сол баяғы бойға сіңген әдет пе деп қаласың
Өзін зор санау, өзгелерді елемеу
Бұған не дерсің? «Ішің күйсе, тұз жаладан» басқа не айтармыз.
2007 жылы Астананың 10 жылдығы атап өтілді
Сол салтанатқа келген Ресей басшысы Астана туралы сол кездің өзінде, яғни бұдан он жыл бұрын тамсанып: «Жаңа дәуір тудырған және үміттер жүзеге асқан қала
Сөз жоқ, осындай ірі жетістік Қазақстан халқының зор еңбегі арқасында келді» деген еді.
Сірә, ел азаматы патшасының бұл сөзінен хабарсыз болған-ау…
Нұрперзент ДОМБАЙ
