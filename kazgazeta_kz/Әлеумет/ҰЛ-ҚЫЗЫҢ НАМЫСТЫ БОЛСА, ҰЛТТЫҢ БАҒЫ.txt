Еліміздің тәуелсіздік алғанына биыл он сегіз жыл толады
Әрине, ата-баба арманы орындалып, өз қолымыз өз аузымызға жеткесін, іргесі бөлек тамырлы ел болғасын егмендік туралы небір жүрекжарды сөз маржандарын, небір теңеулерді көсіліп айтуға болады
Бірақ мені бір нәрсе қатты мазалайды
Рас, Қазақстанның болашағы керемет, оған өзіміздің де, өзгенің де көзі жетіп отыр
Ал мемлекеттігіміздің темірқазығы болып саналатын Қазақ ұлтының келешегі қандай болады? Бүкіл әлемді шарпыған «жаһандану», «өркениет» толқындарына әлімсақтан атадан балаға мирас болып келе жатқан құндылықтықтарымызды сақтап, оған төтеп бере аламыз ба? Кешегі кеңес дәуірінде айналдырған жетпіс жыл ішінде қаншама ұлттық жауһар байлығымыздан, тәлімді дәстүрімізден айырылып қалдық
Тәуелсіздік жылдарында соның қаншасын қайта қалпына келтірдік, әлі орнына келтіретініміз қанша? Өз кезегінде, жаңа дәуірдің тажалы болып тұрған жаһандану үрдісіне қарсы тұрмасақ, оның да «кеңестік ұлт» жасамақшы болғандардың ізімен ұлтсыздандыру соқпағына салып жіберетіндігіне қазірдің өзінде көз жеткізе бастадық.
 
«Интеллектуалды ұлт -2020» жобасының басты мақсаты ретінде жастарға рухани тәлім-тәрбие беру аталғаны белгілі
Яғни, әлемді жаулаған жаһандану үрдісіне біз мықты ұлттық, мәдени құндылықтарымызды, ұрпағымыздың имандылығын қарсы қоюға тиіспіз
 Демек, терең білім, кәсіби алғырлық, жоғары біліктілік ұлттық мүддеге қызмет етпесе, ел алдындағы парыз ұғымына сүйенбесе, рухани құндылықтарға негізделмесе, жасампаз күшке айнала алмайды екен

Елбасы Нұрсұлтан Назарбаев «Қазақстан дағдарыстан кейінгі дүниеде: болашақ интеллектуалдық секіріс» атты тақырыпта ҚазҰУ-де университет ғалымдарына, ұстаздары мен және студенттерге оқыған дәрісінде былай деп атап көрсетті:  «Қазақстанға біздің ұлтымыздың әлеуетін оятуға және жүзеге асыруға жағдай жасайтын интеллектуалды төңкеріс қажет
Алыстан ойламаған жақыннан уайым табады деген бар
Біз –болашағымызды болжап отырған елміз
Енді тек ұмтылыс керек, еңбек пен қабілет керек, ең бастысы, Отанға деген шексіз сүйіспеншілік керек»

Иә, іргелі ел ретінде шекарамыз бар, мемлекеттік тіліміз, рәміздеріміз бар, тарихи, мәдени мұраларымызды түгендеп жатырмыз, бірақ ұлтымызды сақтауға бұл да аздық етеді
Өйткені, бізге мықты ұлттық идеология керек
Әрине, ол да жоқ емес, бар! Ұлы Абай баяғыда-ақ «Біріңді қазақ бірің дос, көрмесең істің бәрі бос» деп айтып кеткен еді
Осыдан артық қандай идеология керек?! Дейтұрғанмен, өкінішке орай, біз оны іске асырмақ түгілі, әлі күнге тарқатып айта алмай келеміз
Осы ретте өз-өзінен туындайтын заңды сауал: ұлтжанды ұрпақты қалай тәрбиелей аламыз? Президент Нұрсұлтан Назарбаев «қазақ пен қазақ қазақша сөйлессін» деп тегін айтқан жоқ
Облыстардың біріне барған сапарында өзгеге құшағы ашық қазақтың оралмандарды құшақтарына ала алмай қойғанын сынға алғанын теледидардан естігенмін
Одан қалса, ел тізгінін ұстап отырған бірінші тұлғаның, Наурызбай батырдың ескерткішін ашу салтанатында «Сол бір кездегі жоңғар шапқыншылығында қырғынға ұшырамағанымызда, бүгінгі күні 100 миллион болып қалар едік қой» дегені ұлтым деген әр қазақтың көкейіндегі сөз емес деп кім айта алар?
Шекарамызды бекіткен, тыныштықты күзеткен, қазақты бүкіл әлемге танытқан, ата-баба аруағы алдында перзенттік парызын адал атқарып келе жатқан Елбасы осылай деп ашық айтып тұрғанда, елінің тағдырына жаны ашып, болашағына толғанғанда, япырау, біз де өз кезегімізде ойланбаймыз ба, жұртым! «Ұлтымның бүгіні қандай, ертеңі не болады» деп әрқайсысымыз толғанбаймыз ба? Өзгелермен тереземіз тең мемлекетпіз
Бірақ сол мемлекет негіздеріне қоғамның әрбір мүшесі қолдау көрсетуі керек
Мен осы орайда өзімді толғандырған мынадай мәселелерді көлденең тартсам деймін.
Әуелгі айтарым, ұлтымызды сақтау, ұлтсыздануға қарсы басты күрес басқасы басқа, отбасынан басталады
Жас ұрпақ, әрбір бала иманды, парасатты, ұлтжанды болып тәрбиеленбесе бәрі бекері дер едік
Отанын, тілін, ділін, ұлтын сүймеген адамға қайда жүрсе де қарны тоқ, көйлегі көк болса жетіп жатыр, басқа ештеңені керек етпейді, ал еліне, жеріне деген титтей де сезімі болмағасын, ондай адамнан не қайыр? Ондай «космополит» деп қазіргі тілмен айдарланған жандар басқалар үшін жаттығы жоқ шығар, бірақ біздің халқымыз үшін өте қауіпті құбылыс десек артық айтқандық болмас
Керек десеңіз, «керемет маманмын» дейтіндердің шетел асып, не сонда оқып, сол бөтен елде қалуды мақтаныш санайтындары жоқ емес, баршылық
Осы түйіткілге орай, Елбасымыздың айтқан мына бір сөзі жадымда мықты сақталыпты «…Мен кейбір «болашақшылардың» елден ұзағасын ұлтпен байланысын үзетінін, ұлтжандылық сезімді жоғалтатынын көп естіп жүрмін» деген еді
Иә, «өзі болған қыз төркінін танымас» деп шетелде жақсы өмірдің, мол ақшаның буына масайрағандар өзінің туған еліне, өскен жеріне менсінбей қарайтындар жоқ емес
Бәріміз көріп жүрміз
Бірақ үндемейміз
ХХ ғасырдың басында Петерборда, Варшавада, Уфада, Қазанда, Түркияда және басқа шет жерде оқыған қазақ зиялылары жоғары біліммен туған еліне оралып, ел болашағын ойлап, сол үшін күресіп, жандарын да сол ұлы мақсат жолында пида етіп, Алаш ардақтылары атанбап па еді! Алайда жаңа заманның модерндік толқындарының денінен ондай сергектікті көре алмай отырғанымыз жасырын емес.
 Елбасымыз Н.Назарбаев күні кеше өткен ҚазҰУ-дің 75 жылдығында сөйлеген сөзінде жастарға мынадай сөз арнады: «Бақытты өмірді басқа жақтан іздемеңдер
Ата-бабаларымыздың айтып кеткен асыл сөздері есте болуы керек
«Өзге елде сұлтан болғанша, өз еліңде ұлтан бол»  деген өсиет қалдырған
Өз Отаның – бұл дүниедегі жәннатың мен шуағың
Сондықтан білімдерің мен қайрат-жігерлеріңді өз елдеріңнің мүддесіне жұмсаңдар
Туған елің дәулетті, туған жерің сәулетті болса, сендер де әулетті, әлеуетті боласыңдар
Сол үшін менің қатарластарым еңбек етіп келеді
Бұл міндет сендердің де мойындарыңа түседі
Сонда өз ұрпақтарыңды ойлайтын боласыңдар
Сондықтан осы бастан қам жасау керек»
(Елбасы жастарға мұндай терең ойлы сөзді бекер айтқан жоқ деп ойлаймын)

Кешегі кеңес кезінде «бәрін де кадр шешеді» деген ұран болды
Меніңше, бұл тауып айтылған, орынды қойылған талаптың бірі
Қай кезде  де солай болған
Мәскеудің вокзалындағы қазақтың екі баласын бастарындағы тымақтан танып (сол оқу іздеп барған баланың бірі Д.А.Қонаев), үйіне апарып, қамқор болып, жазғы демалысқа бара жатқандарында «елде өздеріңдей жастар болса, ертіп келіңдер» дейтін Тұрар Рысқұлов ел болашағын алыстан ойлады
«Оқуға баратын бала жинап жатыр» деп Әбілфайыз Ыдырысовты, Өмірбек Жолдасбековті «Мәскеуге барыңдар» деп ақыл беретін университеттің ректоры, академик Төлеген Тәжібаевтың ағалық ақылын айтсаңшы
«Мұхтарды сақтаңдар» деп өсиет айтқан Ахмет Байтұрсыновтай ұлт болашағын, жастарды сақтаудан, тәрбиелеуден, қамқорлық жасаудан бастаған «есіл Алаш азаматтары-ай» дейсің мұндайда
Кезінде, өзіміз университетте оқып жүрген шақтарда Рымғали Нұрғалиев, Шәкір Ыбыраев, Жанғара Дәдебаев тәрізді ағалар «оқысаңдаршы, ұлттың, әдебиеттің ертеңін ойласаңдаршы» дейтін

Жалпы, бүгінгі күннің биігінен қарап отырсақ, «парасат» деген сөздің мағынасына жас кезде мән бермеппіз
Марқұм Сағат Әшімбаев «Парасатқа құштарлық» деп кітабын жайдан-жай атамаған-ау, сірә
Сағат ағамыз сексенінші жылдардың соңында Қазақ КСР Телерадио комитеті төрағасының орынбасары болып жүргенде мен Қазақ телевидениесінің Жастар редакциясында жұмыс істейтінмін
Ондағы байқағаным, басшымыз көкейіне қонатын ой айтсаң, өзіне іштарта бастайды екен
Жариялылықтың қызып тұрған шағы
«АиФ» сияқты орталық басылымдар қадау-қадау мәселелер көтеріп жатты
Бірде дәлізде Сағат аға маған осы газетте шыққан бір мақала туралы айтып, оқымағанымды білген соң:
– Қазір маған кел, – деді
Бардым
Түрлі-түсті қарындашпен сызып қойған газет мақаласын маған оқуға берді
Сосын: «Біздің кейбір жігіттер басында дәні жоқ масақ сияқты қақшиып жүреді
Ойлану деген жоқ» деді

Ол кезде оқу бітірген жастың Алматыда қалып жұмыс істеуі арман
Сондай қиналған шағымда министр Балахметовтің қабылдауына қалай кіргеніме әлі күнге таң қаламын
Кең бөлмеге кірсем төрде иман жүзді, келбеті келіскен министр ағамыз отыр.
– Кел, айналайын, жақынырақ отыр
Иә, шаруаңды айт, – деді
Мен өзімнің келген шаруамды айттым

– Ай, айналайын-ай, Алматыдан кеткің келмей отыр-ау
Ойлансаңдаршы, ертең облыстық оқу бөліміне басшы, не министр болатын сендерсіңдер ғой
Қалада орын жоқ, бірақ қала төңірегінен орын тауып беремін,– деп телефонмен бір адамға тапсырма берді
Сөйтіп, Алматыда қалып, өзім армандаған журналист болуыма министр ағамыздың көмегі тиген болатын
Сонда мен үлкен басшының қарапайымдылығына, кеңпейілді азаматтығына таңғалғанмын
Қазір ше?
Жеріне, жүзіне, руына қарамай, ұлтын сүйген, шәкірт іздеп тауып, оны тәрбиелеген алып ағаларымыз қаншама? Олар талай талантты танып, томағасын сыпырып, қырандай самғатты
Қазір жастарға мейірлене қарап, сынай қарап, бауырға тартатын жақсыларды сиректе болса көргенде аға ұрпақ дәстүрінің жалғасып келе жатқанын көргендей қуанып қаламын.Бірақ, бірақ…
 Бірақ мамандар ұстаханасы, ұстаздық ету сабақтастығы маған соңғы кездері үзіліп бара жатқандай көрінеді
Мемлекеттік қызмет істері агенттігі бар екендігі белгілі
Бірақ сол құрылым кадрды талап деңгейінде таңдай ала ма? Ойланатын мәселе
Жаттап алып, көргенді есте сақтап қалу қабілеті зор үміткер «мәңгүрт» болса да, байқауда ұпай жинаса болды емес пе? «Тест» тапсырып, логикалық суретті салып шыққан әлгіндей «кадр» қарапайым психологиялық сұрақтарға, ұлттық мүддеге сай сауалдарға қалай жауап бере алады? 
  Бәрін айт та, бірін айт, бір ғана мысал, газеттердегі бос әкімшілік мемлекеттік лауазымдарға орналасуға қатысты байқау талаптарын оқып көрсеңіз, тек «компьютермен жұмыс істей білу тәрізді техникалық, тәжірибесі болуы керек» деген қызметтік талапты ғана көресіз
Бірақ, «оның патриоттығын, парасатын, ділін қалай тап басамыз» деп бас ауыртып жатқан ешкімді көрмедік
Бұл орайда басқа ұлттық мүддені айтып жатудың өзі артық
Сонда бізге 10 тілді білетін, қызыл дипломды, шетелде оқыған, бизнесті шыр айналдыратын, бірақ нигилист, парасатсыз, өмірлік ұстанымы жоқ робот керек пе, әлде еліміздің болашағына жаны ашитын азамат керек пе? Мұның күрделі де күрмеуі қиын сауал екені мәлім
Әйтсе де, біз ешкімнің мектебінен өтпеген, өмірде де, қызметте де сыналмаған, әл-Фараби қорыққан «тәрбиесіз білімдіні» үкілегеннен не табамыз? Осыны ойландық па? Меніңше, сыбайлас жемқорлықтың да, шетел асуға қиналмайтын сатқындықтың да тамыры осымен сабақтасып жатыр
Сондықтан кадрды даярлау, іріктеу, таңдау мәселесі ұлт мүддесімен, ел болашағымен тығыз байланыста болуы керек
Қалай десек те, бұл түйіннің ілгерілеу кепілі екендігіне дау жоқ.
 
 Серік ЕСЕНОВ,
    заңгер 
  Астана
