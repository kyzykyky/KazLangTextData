
ХХІ ғасыр – ақпарат ғасыры
Бүгін әлемнің қай түкпірінде не болып жатқанынан әп-сәтте хабардар боласың
«Айшылық алыс жерлерден жылдам хабар алғызған» заманауи технология – ғаламтор, ұялы байланыс сынды құралдар үлкеннің де, кішінің де ортақ игілігіне айналған
Тіпті оларсыз бір күніңіз де өтпейтін сияқты
Компьютердің бір нүктесін бас та, әлемде не болып жатқанынан хабардар бол
Бірақ осыншама дүние білімнің қайнар көзі саналар кітаптың орнын ауыстыра ала ма? Қайдам?.
Себебі – «Кітап – рухани сарқылмас қазына».Оңтайландыру оңайға соқпаған
Сонау тоқсаныншы жылдардағы оң­тайландыру саясаты «сегізінші қазы­на­мызға» өз салқынын тидірмей кетпеді
Тәуелсіздіктің алғашқы жылдары елімізге оңай соқпады
Сол тұста еліміздің жер-жеріндегі кітапханалар жабылды
Мәселен, 1993 жылғы есеп бойынша елімізде 7023 кітапхана болса, 2002 жылы соның 2630-ы ғана қалған екен
Тек бір ғана Алматы облысында 685 кітапхана өз жұмысын тоқтатқан
Сол жабылған кітапхананың кітап қоры да талан-таражға түсіп, тістегеннің аузында, ұстағанның уысында кетті
Тек бірлі-жарымды рухани орталықтардың ғана қоры сары майдай сақталып келді
Бертін келе еліміздің жағдайы жақсарды
Ел еңсесі көтерілген соң мәдениетке мән бере бастадық
Осылайша кезінде есігіне таудай қара құлып салынып, терезелері тұмшаланған кітапханалар қайта ашыла бастады
Қазір еліміздегі кітапханалар саны 12 мыңға жеткен
Бұған қоса әрбір мектеп, жоғары оқу орындарында, тіпті балабақшалар мен әскери бөлімшелерде де кітапханалар бар
Бірер жылдың ішінде осыншама жетістікке жеткеніміз, әрине, көңіл қуантады
Бірақ сол кітапханалардағы кітап қоры қандай жағдайда? Дамыған елдер тәжірибесіне сүйенер болсақ, әр 10 жыл көлемінде кітапхана қоры толық жаңартылады екен
Бізде 100 жылда бір жаңарта ма, жоқ па, беймағлұм
Халықаралық кітапханалар қауымдастығы федерациясының ұсынысы бойынша 1000 тұрғынға 250 жаңа басылымнан келуі шарт
Ал әлемдік стандартқа сәйкес кітапхана қорының 50 пайызы соңғы 10 жылда шыққан кітаптармен толығуы керек
Бізде ше? Бізде 1000 тұрғынға 67 дана ғана жаңа кітап тиесілі
Бұған себеп: жаңа басылған кітаптардың көпшілігі 2000-3000 таралыммен ғана шығады
Бұл кімге жетеді? Ендеше, өзекті мәселе кітапхана жайына мемлекет тарапынан әлі де көп көмек қажет.
Салалық кітап санаулы
Еліміздегі еңселі кітапханалардың да жағдайына кей кездері сыни-пікірлер айтылып қалады
Ендеше, ауылдағы рухани қазына орталықтарының жағдайы нешік? Осыны білу мақсатында Алматы облысының Ұйғыр ауданына ат басын тіредік
Аудандық кітапхананың жағдайымен таныстық
Жағдайды көріп, жағамызды ұстадық.
Кезінде балабақша ғимараты болған үйдің бүгінде бір қапталы Әділет бас­қармасына, бір жағы Техникалық түгендеу бюросына, ал дәл ортасы аудандық кітапханаға берілген екен
«Сырт көз сыншы» емес пе, әу баста есік-терезесі аңырайып ашық-шашық тұрған ғимаратқа қарап, «мынаның қай жерінде кітапхана орналасқан?» деп таңғалдым
Жақындап келсек, аядай тақтайшаға «Ұйғыр аудандық кітапханасы» деп жазылыпты
Ішіне ендім
Қараңғы әрі қабырғаларының әктері ойы­лып түсіп қалған дәлізбен келіп, бір есікті қа­ғып, ішіне кірдім
Оқырман залы екен
Он­дағы кітапхана қызметкерлері мені дирек­торға нұсқады
Директордың кабинетіне келдік
2007 жылдан бері басшылық етіп отырған Меліс Бекенов ағамыз қуана қарсы алды
Ол кісімен әңгіме барысында кітапхана тарихымен таныстық
Сонау 1948 жылы құрылған аудандық кітапхана талай қиын кезеңдерді басынан өткерген
Айналдырған 3 мыңға жуық қана кітап қоры, оның ішінде қазақ тіліндегі кітаптар саны 800-дің үстінде ғана болған екен
Осылайша ауданда кітапхана ісі жандана бастаған
1979 жылы Қазақ ССР Мәдениет министрлі­гі­нің қаулысымен орталықтандырылған кі­тапхана жүйесі арқылы ауданда ашылған кітапханалар саны 42-ге жеткен
Бірақ тоқсаныншы жылдардағы оңтайландыру саясаты осы кітапханалардың есігін еріксіз жапты
Осының кесірінен 2007 жылға дейін ауданда бар-жоғы 3-ақ кітапхана жұмыс атқарған
Олар: аудан орталығы Шонжы ауылындағы аудандық кітапхана және Шарын, Үлкен Ақсу ауылдарында болған
Тек 2007 жылдан бастап 15 ауылда жабылған кітапханалар қайта ашылып, ел игілігіне жұмыс атқарып жатыр.
2010 жылдың қаңтар айындағы есеп бойынша аудан көлеміндегі кітапхана қоры 163 880-ге жеткен
Бұл цифрдың азғантай бөлігі, яғни 61 мыңы ғана қазақ тіліндегі әдебиеттер
Ал қалғаны орыс, ұйғыр тілдерінде
«Әрине, орыс тіліндегі кітаптар саны қазақ тіліндегі әдебиеттерге қарағанда басымдау
Тек соңғы жылдары келіп жатқан дүниелердің ішінде қазақтілді кітаптар көп
Мәселен, 2009 жылы ауданға келген 10454 дана жаңа кітаптың 4864-і қазақ тілінде
Биылғы бірнеше айдың ішінде 1443 кітап келсе оның 1154-і қазақ тілінде болды
Қазақтілді әдебиеттерге өзіміз де тапсырыс беріп жүрміз», – дейді кітапхана директоры Меліс Бекенов
Кітапхананы аралап көру барысында да бұл жайдан толыққанды қанық болдық
Мұнда салалық кітаптардан көп қиыншылық көріп отырған кітапхана қызметкерлері: «Бізде салалық кітаптар жоқ деуге болады
Қазақ тілінде тек энциклопедияларды ғана пайдаланамыз
Негізі, көркем әдебиеттер келеді», – дейді
Иә, басқа кітаптан таршылық көрмеген кітапханашылар бар кітабымызды қоятын жер жоқ деп қынжылады.
Жөндеусіз жылдар жылжуда
Кітапхананы аралау барысында тағы бір мәселенің ұшы шықты
Ол – осы ғимаратқа көшіп келген 13 жылдың ішінде бірде-бір күрделі жөндеу жұмыстарының жүргізілмегендігі
Әр жылдары ағымдағы жұмыстар болғанмен, толыққанды жөндеу көрмеген кітапхана бөлмелерінің қабырғалары жарылып, тоз-тозы шыққан
Тіпті қақаған қыста мұндағы қызметкерлер жылусыз отырады
«Мектеп тапсырмаларымен келген оқушылар мұнда бір сағат та аялдап тұра алмайды
Бала тұрмақ, біздің өзіміз қат-қабат киініп, қымтанып отырамыз», – дейді мамандар
Аядай бөлмеде абонемент пен оқырмандар залы бірге орналасқан, тағы бір кішкене бөлмеде балалар әдебиеті орын тепкен
Оқырман залында бас-аяғы 3-4 орындық қана бар
Екі бөлменің де күйі кеткен
Тіпті қабырғалары жарылып, апаттық жағдайда тұр
Кітапхана қызметкерлері Құдайдан жер сілкінбеуін тілеп отырғандарын да жасырып қалмады
Бұл жайында кітапхана директоры: «Иә, кітапханамыздың жағдайы мәз емес
Жуыр­да аудан әкімінің қорытынды есебінде облыс әкімінің орынбасарына осы мәселені қойдық
Уәде де берілген
Тек өткен жылы бюджет тарапынан есік-терезелерімізді ғана ауыстырдық
Алдағы уақытта «Жол картасы» бағдарламасы бойынша жүзеге асып қалар деген ойдамыз», – дейді
Осындай мүшкіл халде отырған кітапхана жайынан аудан әкімі Коюмчан Омаров та жақсы хабардар екен
«Менің жаныма осы кітапхана жайы қатты батады
Жағдай өте нашар
Өткен 2009 жылы «Жол картасы» бағдарламасы аясында сараптама жүргізіліп, нәтижесінде жобалық-сметалық құжаттары да дайындалып, жоспарға енгізгенбіз
Бірақ жоба облыстық мәдениет басқармасы тарапынан қолдау таппады
Сол себепті өткен жылы жөндеу жұмыстарын көрмеген кітапхана тағы да баз баяғы қалпында қалды
2008 жылы 5,5 миллион теңгеге шатырын жөндеткен едік… Шындығын айтқанда, күрделі жөндеу жұмысы да қаржыға келіп тіреледі
Тіпті кейде алақан жайып сұрай бергенге де ұялады екенсің
Бүгінгі күнде аудан шығыны 3 миллиард 840 мың теңгеге жетті
Ал өзіміз қорға 455 миллион шамасында ғана жинаймыз
Яғни бүгінде аудан өзін-өзі қаржыландыра алмай отыр
Сондықтан да кітапханамыздың жағдайы нашар», – деп әкім мырза ақталған болды
Қарызға белшеден батқанын жасырмады бірақ.
Аязда бүрсең қағып жұмыс істеп жатқан 33 қызметкерлердің алды кітапханада 40 жылға таяу жұмыс істеген екен
Өз қызметіне адал жандардың бірі Маметова Бибінұр, Сабдалиева Клара сынды апаларымыз: «Архивтерде шаң басып талай том-том кітаптарымыз жатыр
Оны кім оқиды? Кім көреді? Бар ғұмырымызды осы салаға арнадық
Қолымызда бар дүниені оқырманға бере алмай қиналамыз
Бізге бір ғана жөндеу жұмыстарын жүргізіп берсе, болғаны», – деп өз ойларымен бөлісті
20 мыңдық жалақы алатын қызметкерлердің бір ғана өтініші осы.
Осыдан бірнеше жыл бұрын кітапхана саласына маңайламайтын жастарымыз бүгінде бұл салаға көптеп келе бастаған
Сонымен қатар 2008 жылы Талдықорғанда облыс әкімі Серік Үмбетовтің төрағалық етуімен «Облыс тұрғындарына кітапхана қызметін көрсетуді тиімді ұйымдастыру және оны одан әрі жақсарту туралы» алқа мәжілісі болып өткен еді
Сол жиын­да облыстық Сәкен Сейфуллин атындағы әмбебап кітапхананың директоры Мақпал Нұрғалиева респуб­ликалық автоматтандырылған кітапха­налық ақпараттық жүйесі (РАБИС) бағ­дарламасына облыс кітапханаларын көшіру жайында ұсыныс айтқан болатын
Бұл болашақта өз шешімін таппақшы
Бірақ оған арнайы 1 кабинет, компьютерлер керек
Бұл мәселе де өз кезегінде тығырыққа тіреліп отыр
Мұнда қазір бар-жоғы 4 компьютер бар
Ал өзге ауылдардағы ауылдық кітапханаларда тіпті телефон байланысы да жоқ екен.
P.S
«Кітап – білім бұлағы»
Сол бұлақпен сусындатар кітапханаларымыздың жағдайы жоғарыдағыдай болса, онда ұлт руханиятына нәубеттің төнгені
Ақпаратқа, бiлiмге және мәдени құндылықтарға ауыл тұрғындарының қолжетiмдiлiгiн қамтитын да – осы кітапхана
Ендеше, бір ауданға заманауи талапқа сай кітапхананың керек екенін басшылар  бір сәтке есіне түсірсе  деген тілек бар.
Анар ДҮЙСЕНБАЙҚЫЗЫ
