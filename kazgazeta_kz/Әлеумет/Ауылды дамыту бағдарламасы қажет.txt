Жер шары тұрғындарының саны көбейіп, азық-түлікке деген сұраныстың артуы ауыл шаруашылығына жаңаша бетбұрыс жасауды талап етіп отыр
Қазіргі әлемдегі негізгі күрделі мәселе – азық-түлік қауіпсіздігі
Болжам бойынша 2050 жылы жер бетіндегі халықтың саны 9 миллиард адамға жетеді деп күтіліп отыр
Қазірдің өзінде 7 миллиард тұрғын болатын болса, соның 1 миллиардтан астамы тойып тамақ іше алмайды екен
Бұл бүгіннің өзінде азық-түлік жеткіліксіз екенін көрсетеді, ал 9 миллиардқа жеткен кезде өнімді бір жарым есеге артық шығару керек болады. 
Елбасы Н.Назарбаевтың 2017 жылғы 31 қаңтардағы Жолдауында «Аграрлық сектор экономиканың жаңа драйверіне айналуы керек» деген маңызды мәселе көтерілген болатын
Бұл «Қазақстан – 2050» Стратегиясында айтылған 2050 жылы жалпы ішкі өнімдегі (ЖІӨ) ауыл шаруашылығының үлесін 5 есе арттыру туралы көзделген межеге жетудің сілтемесі іспеттес
Алайда қазіргі кезде ауыл шаруашылығы саласының ЖІӨ үлесі 5%-дан төмен деңгейде екенін атап өткен жөн
Яғни межелі уақытқа дейін ауыл шаруашылығы өндірісі көлемі кемінде 6-7 есе артуы керек.
Қазіргі кезде бұл сала әртүрлі мемлекеттік бағдарламалардың арқасында бірқалыпты дамып келе жатыр
Мысалы, ауыл шаруашылығы секторы саласында жалпы өнімнің өсу қарқыны 2016 жылы 5,5% құраса, соның ішінде өсімдік шаруашылығы 7,8%, мал шаруашылығы 2,7%-ға өскен
Алайда бұл саланың даму қарқыны еліміздің экономикасының орташа даму көрсеткішінен төмен, ал еңбек өнімділігі еліміздегі орташа көрсеткіштен 3,5 есе аз болса, дамыған елдермен салыстыруға мүлдем келмейді
Бұл саладағы өсу тиімді технология­ларды қолдану арқасында емес, тек өндіріс көлемін арттыру арқылы ғана жүзеге асырылып жатыр
Бұл көрсеткіштер алдағы уақытта ауыл шаруашылығын экономиканың жаңа драйверіне айналдыру жолында күрделі де қиын міндеттер күтіп тұрғанын көрсетеді.
Ежелден егіз ұғым саналатын ғылым мен өндірісті ұштастыру жайы өте маңызды
Өндіріс пен ғылымды ұштастыру, ғылыми жетістіктерді коммерцияландыру, технологияларға трансферт жасау секілді мәселелер бүгінде кең талқыланып жатыр
Қазір бұрынғыдай емес, жер де, мал да жекенің қолында
Ғалымдарға олармен жұмыс істеу қиын
Десек те, ғалымдар нарық жағдайында жаңаша жұмыс істеуге бірте-бірте бейімделіп келеді
Екі жыл бұрын құрылған Ұлттық аграрлық білім және ғылым орталығы осы орайда жаңаша жұмыс істеу тәртіптерін қалыптастырып жатыр
Дамыған елдерде ғылымға бөлінетін қаржы көлемі жалпы ішкі өнімнің 4-5 пайызын құрайды, егер бізде осыған жетсек жағдай бұдан да жақсы болар еді деп үміттенеміз.
Мал шаруашылығын дамытамыз десек, бірінші кезекте жем-азық мәселесін шешуіміз керек
Қазақ сиырдың сүті оның тілінде екенін дөп басып айтқан
Яғни экономикалық тұрғыдан алсақ, мал өнімі бағасының 40-45 пайызын оның жеген азығы құрайды екен
Құнарлы жем жесе, еті мен сүті де сапалы болады
Еліміздегі 180 миллион гектардай жайылым, 25 миллион гектар егістік – бізде ғана бар байлық
Шабындықтар да жетеді
Дегенмен, соның әуелеті толық игерілмей жатыр
Әрі оларды ұзақ уақыт бойы ешкім күтіп-баптаған жоқ, сол себепті құнарлығы төмендеп кеткен
Бұрын шабындықтар мен жайылымдық жерлерге жеті-сегіз жылда бір рет әртүрлі шөптердің тұқымдары себіліп тұратын
Қазір ол да жоқ
Бір жерде жылда мал жая бергендіктен жайылымдар деградацияға ұшырады
Солтүстік аймақтарда егістіктерде көбінесе бидай егіп, мал азығы дақылдарының үлесі аз болып тұр
Жүгері, бұршақ тұқымдас дақылдардың көлемі азайып кетті, нәтижесінде малға құнарлы жем-азық бере алмай отырмыз
Қазақстанда малдың 80 пайызы жеке қосалқы шаруашылықтардың қолында, олардың жақсы жем-шөп дайындауға шамалары жетпей жатады
Сондықтан бұл мәселеге кешенді түрде қарау керек
Мал азы­ғын өндіретін арнайы бірлестіктер құрып, оның құнын арзандату жолдарын қарастырған жөн.
Ең алдымен, ауыл шаруашылығына білікті ма­мандар қажет
Қаржыны тиімді игере­тін де, ғылым жаңалықтарын енгізу арқылы ауыл шаруашылығы өндірісін дамытатын да білікті мамандар екендігі белгілі
Осыдан кадр мәселесін қалай шешуге болады, ауыл шаруашылығы мамандығына жастарды тарту туралы мәселелер туындайды
Осы орайда жастарды ауыл шаруашылығы мамандықтарына тарту өте өзекті мәселе
Өкінішке қарай, жастардың мемлекеттік грант алу үшін мамандыққа кездейсоқ келуі жиілеп кетті
Оның оқуға деген ынтасы төмен болады, әйтеуір диплом алсам деген мақсатты көздейді
Нәтижесінде қаншама қаржы мен уақыт бостан-босқа желге ұшып жатыр
Бұрын ауыл шаруашылығы мамандықтарында ер балалар басым болатын, ал қазір 70-80 пайыздан астамы қыздар
Олардың басым көпшілігі алған мамандықтары бойынша ауылға барып жұмыс істемейтіні белгілі
Соның нәтижесінде кадр тапшылығы мәселесі туып отыр
Сондықтан мектептен бастап балаларды белгілі бір мамандыққа бейімдеу керек
Осы мақсатта біз институтымыздың білім тарату орталығында Кіші аграрлық академия, жас фермерлер мектебі деген бағдарламаларды жүзеге асыруды жоспарлап отырмыз.
Тағы бір маңызды мәселе – ауылды дамыту бағдарламасын жасау керек
Өкінішке орай, аудан аймағын дамытудың кешенді бағдарламасы жасалмай тұр
Ол бағдарламада сол ауылдық округ аясында өндіріс салаларын орналастыру, белгілі бір бағытқа бейімдеп мамандандыру қажет
Бұрын әр совхоз бен колхоз құрамында бригадалар болатын, егіншілікпен айналысатын шаруашылықтарда мал азығын дайындау бригадасы, тұқым шаруашылығы бригадасы, басқалары тауарлы астық өндірумен айналысатын, яғни белгілі бір бағытқа мамандандырылған бригадалар жұмыс істейтін
Демек, барлығы тұтас шаруашылық деңгейінде белгіленген жоспар бойынша жұмыс атқарады
Осы моделді ауылдық округ немесе аудан аймағында ендіріп, кәсіпкерлерді белгілі бір мақсатқа жұмылдырып жұмыс істеуге бейімдеу қажет
«Қазақстан – 2050» Стратегиясында айтылғандай, ауыл шаруашылығын көлемді түрде жаңғыртып, шаруашылық жүргізудің жаңа тиімді жолдарын қалыптастыруымыз керек
Сонда ғана «біз әлемде ірі аграрлық экс­порт­тық өнім өндірушілердің бірі бола аламыз»
Әлемдік стандарттарға сәйкес ғылым мен өндірісті тығыз ұштастыру арқылы таза да сапалы өнімдер шығарып, «Made in Kazakhstan» брендін қалыптастыра аламыз.
Әйіп Ысқақов,
Солтүстік Қазақстан мал және 
өсімдік шаруашылығы ғылыми-зерттеу институтының бас директоры,
биология ғылымының докторы
