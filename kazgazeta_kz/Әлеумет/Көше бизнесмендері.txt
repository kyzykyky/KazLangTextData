Олар азын-аулақ тиын-тебендерін картаға салып, Алматыдағы Сейфуллин даңғылында жалдамалы жұмыс күтіп тұрмайды
Жұмыс жоқтығын сылтауратып, Жаратқан қай тұстан берер екен дегендей, өмір сүріп жүргендердің һәм бар ырызды5ын Аллаға «артып» қойып азаннан кешке дейін құр сандалатындардың қатарынан емес
Олар – «екі қолға–бір күрек тауып», онысын тіршілік көзіне айналдырғандар
Олар өзгелер үшін қызмет етеді
Олар кімдер дейсіз ғой? Абылайхан даңғылында кілттерін шылдырлатып тұратын жандар
Құрбыларымен қыдырып жүрген, ойын-сауық клубтарынан, түнгі клубтардан шыққан немесе іссапармен жүрген баспанасыз жандар – солардың клиенттері
Оларға бір түнге не бірнеше күнге қонып шығатын пәтер керек болады.
 Бір қарағанда ерсі көрінеді
Көшенің жағасындағы жүздеген жолаушылар мен жүргіншілердің назарына ілігіп, қолдарына «квартира» деген жазуы бар қағаз ұстап, қол ұстасып немесе топ болып өткен-кеткенге пәтер ұсыну қазекең үшін намысқа тиерлік іс емес пе еді бір кездері
Бірақ қазір сол маңды жаңа кәсіп иелері – жасы бар жасамысы бар таңның атысы, күннің батысы көше мен пәтердің арасында жүгіріп, уақыттары мен келген клиенттерін жоғалтып алмаудың қамын жасайды.
 
Жаңа кәсіп бәсекесі
Жалға берілетін пәтерлердің күй-жайлары әрқалай
Бағасы да тиісінше
Еурожөндеумен, жай жөндеумен немесе люксті пәтерлер бар
Пәтер ішінде қысқа толқынды пеш, кір жуғыш машина, үтік, спутникті телеарна, шетелдік жиһаз, желдеткіш т.б
болса, сіздің пәтеріңіз бірінші болып өтеді
Пәтерлер 1, 2, 3, 4 бөлмелі болып келеді
Бір сағаттан бастап, бір айға дейін алуға болады
Демалыс күндері пәтер бағасы қымбаттайды
Жұмыс күндері 4000-5000 мыңнан басталатын бағалар демалыс күндері 8000 мыңға жетеді
Пәтер бағасы тағы да сол пәтердің күй-жайына байланысты
Бір күнге алғаннан сағатқа алғанның бағасы қымбаттау
Мысалы, бір сағатқа – 2000 теңге, екі сағатқа – 4000
Ал егер түнде келіп таңға дейін алсаңыз, 4000 алуға болады
Сондықтан олар сағатпен келушілерді күтеді, келсе таласады
Бәсекелестіктің нағыз ортасы.
 
Пәтер алып, пәтерге берушілер
Ал енді пәтер иелері осы пәтерлерінің осындай жын-ойнақ ортасына айналып жатқандығы туралы біле ме? Осы жайын пәтер тапсырушылардан сұрастырғанымызда, пәтер иелерінің білетінін, олар екіжақты келісімшартқа отыратынын естідік
Олай болмаса, пәтер иесі біліп қойса сотқа беріп жататын кездер де кездеседі екен
Пәтерді бұлар айына белгілі бір соманы төлеп жалға алады
500 АҚШ долларынан кем баға жоқ көрінеді
75000 теңге
Осы соманы 30 күнге бөлсек, күніне 2500 теңгеден шығады
Ал олар жаңа, жоғарыда айтқанымыздай, пәтерді күніне кем дегенде 5000 теңгеге тапсырады
Қалған 2500 теңге қалтасында қалады
Бұл – тек бір пәтерден түсетін пайда
Бірақ олар бір пәтермен шектелмейді
Әрқайсысында кем дегенде 3 пәтер бар
Одан түскен пайданы есептесек, қарапайым жұмысшылардың жалақысынан бірнеше есе артып түседі
Одан бөлек, күніне жай әншейін өздерінің табиғи қажеттіліктерін қанағаттандыру үшін 1-2 немесе бірнеше сағатқа келіп, істерін «тындырып» кетушілер де бар
Оның сағаты 2000 теңгеден болатынын жоғарыда тағы да айттық
Ол жерде тіпті қыз саудасы да қызады

Жалға берілетін пәтерлердің көршілері жайлы бір-екі ауыз сөз
Кейбір пәтерлер «вечеринкаға» беріледі
Ондай жерде 20 адамнан кем болмайтыны бесенеден белгілі
Айқай-шу, төбелес, қыздардың «жан даусы» дегендей… Не керек жан-жақтағыларға тыныштық жоқ
Әрине, осыдан кейін Ішкі істер бөлімін шақырып жатады
 Бірақ пәтерді жалға алып, оны ақша табу үшін жалға беретіндер мұндай келеңсіздікпен санаспайды.
 
Жаңа кәсіп психологиясы
Мұндағылардың айтуынша, «тілің ұшқыр, жылдам болғаны» жақсы көрінеді
Клиентпен сөйлесіп тұрған ондаған жанның ішінен назарын өзіңе аударуың керек
Бұл кәсіпті отбасылық бизнес десе болады
Біреуі көшенің ана басында, біреуі мына басында, біреуі клиентті шығарып, пәтерді тазалап, бір-біріне қолғабыс жасап жүреді
Бәрі бір-бірімен дос, бақталас
Клиент келгенде бір-бірін ұмытып, «бір құдықтың суын ішін жүргендерін» ұмытып, кей кездерде дауласып, келген клиентке таласып, бір-бірінің бетін жұлуға дейін барады
Ол жерде бағаны төмендетіп клиентті өзіне қаратып алатындар да кездеседі
Оларды жақтырмайды, жек көреді

Пәтер берушілердің «қас жаулары» – Ішкі істер бөлімінің қызметкерлері
«Бұл жерде тұруға болмайды, пәтер өткізбейсіңдер, әкімшілік солай айтып жатыр» дейді
Олар қайтпай қасарысып тұрып алады немесе тығылып жүріп пәтерлерін тапсыруын жалғастыра береді
Амалы таусылған тәртіп сақшылары арнайы машина шақыртып, қуып жүріп ұстап бөлімшеге апарып құжаттарын тексеріп, тіркеуге алып, 2-3 сағат қамаудан кейін босатады
Сонда да қайтпайды

«Екі қолға – бір күрек» демекші, қазақ қазақ болғалы бері айналыспаған іс қалмады-ау
Бірақ сол істердің қайсыбірі қоғамымызға пайдасын тигізіп жатыр дегенде ауыз толтырып айтарлығы жоқтай көрінеді
Құлқын қамын ойлап, ұлтты екінші кезекке қойғанды қашан қояды екенбіз осы біз?
Арман ӘШТАЕВ
