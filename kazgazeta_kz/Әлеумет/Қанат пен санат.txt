Қос қанат құсқа біткен маған бітсе.(Халық әні) 
Флора мен фауна! Заманның күрделі көкейкесті мәселелеріне қанша бас қатырып жүріп, уақытқа өкпе айтып неміз бар, енді жандана бастаған жаһандану жан-жағын жайпап келе жатқанда қоршаған ортаны: ұшқан құс, жүгірген аң, қыбырлаған жәндіктер мен өсімдіктерді сол қаз-қалпында есен-сау сақтап қалу адамзаттың бірінші кезектегі басты міндетіне айналды
Өркештенген өркениет дүние – сырқат
Ақ түйенің қарны жарылғанша, бір аяғы төрде, ал бір аяғы көрде тұрған дімкәстің аузына су тамызуға үлгере аламыз ба, бұл бәрімізге байланысты
Айнала сары ауыз балапандай жылы қамқорлық пен шынайы жанашырлық күтеді
Өйткені бір ауа, бір топырақ, бір аспан, бір су ортақ

Біз бүгінгі таңда әлемнің 70% балық қорын тауысыппыз
Сондай-ақ, жер бетінен әр секундта 1,5 гектар орман оталады екен
Өнеркәсіп пен өндірістің қарышты қарқыны сонша – 400 миллион тонна түрлі қалдықтар қалдырып, жыл сайын мұхиттар мен теңіздерге 7 миллион тонна кір-қоқыс, бәлебатыр төгіледі
Соған қарамастан кейбіреуімізге айдын көлдің аруы – аққу, қыр көркі – құралайды көрсек нәпсі мен ермек үшін шүріппені баса салу түк емес
SOS! Бұдан әрі шегіне беретін жер жоқ
Әлдекімнің шамына тимей-ақ қойсын, экология мәдениеті аз тіпті
Бұндай жарқын жаратылыстың жанын жаралап, көңілге күңгірт қаяу салатын келеңсіз көріністі Жапония да бастан кешірді
Сол елдің БАҚ-тары түбегейлі түрде «Табиғатта демалдың ба – соңыңнан қоқысты жинап кет» дейтін үгіт-насихат жұмысын 30 жыл бойы жүргізіп, он жыл беделінде азаматтарды тұрмыстық қалдықтарды ажыратып жинауға үйретіпті
Нәтижесі кісі қызығарлықтай, қазір күнара зілзала болып жер сілкініп жататын Жапонияда бұл жағынан қатаң тәртіп орнатылған
Егер құлағы таскерең, көзі көрсоқыр, зердесі таяз біреу болмаса, бұл үлгі аларлық тәжірибе ме? Әрине, үздік үлгі
Қашанға дейін табиғатқа тұтынушылық пиғылмен қарай беруге болады? Әйтпесе, базбір болжамгерлердің айтуынша  ауыз суз 30 жылға ғана жетеді екен
2005 жылы жерасты қоры 30%-ға артық өндіріліп, ауа райын ластау одан әрі жалғасып келе жатыр
Әсте, дамыған елдер бұлай өмір сүру дағдысын өзгертпесе 2040 жылы, бұл бұл ма, тапшылық 100% деңгейді көрсетпек
Қазірдің өзінде жер бетіндегі омыртқалылардың саны 30% кеміп кетті
Осы алда Қазақстан қорықтарынан да құт қашып, жаратылыс жұтап бара жатқаны дабыл қақтырды
Арал теңізі тартылып, жан-жануарлар, құстар, балықтар мен өсімдіктердің қаншама түрі жойылып жоғалып кетті
Каспий, Балқаш, Алакөл, Зайсан, Марқакөл және басқа кішігірім көлдердің де жағдайы онша мәз емес
Мәселен, бір ғана Қорғалжыңның жайы жанды жүдетіп, сұмдық алаңдатады
Есепке қарағанда, бұл көлде 1971 жылы 7, 1972 жылы 168, 1975 жылы 236 аққу жұбы болса, ал қазір санаулы-ақ қалыпты
1958 жылдары Қорғалжын-Теңіз аумағын 45-50 мың, 70 жылдары 10 мың қоқиқаз мекендесе, ХХІ ғасырдың алғашқы онжылдығына жақындағанда олардың саны әлгінің жартысына жетер-жетпес
Бірқазан, қоқиқаз, көкқұтан, аққу кәдімгідей кеміп кетіпті
Бірақ, адам тағдырының өзі таразы басына түсіп тұрғанда, табиғатты көз қарашығындай сақтап қалу кімді толғандырады? Ешнәрсе мәңгілік емес
Бүйте берсек, күндердің күнінде Табиғат-Ана көз алдымызда аймандай болып шыға келуі де кәдік
Тек ақырын бергей! Айту аз, адамзат өзіне өзі ор қазып жатқандай.
Осындай сан-сапалақ алмағайып кезеңде мемлекеттік сыйлықтың иегері, ақын Есенғали Раушанов «Құстар – біздің досымыз» деген кітап шығарды
Ол өз оқырманын әлі табады деп ойлаймын
Адам баласы құстарға сонша неге құштар? Бесіктен белі шыға салысымен ұшып самғауды армандайды
Икар, ұшатын сандық пен кілем, қанатты кісілер құр қиялдан туды ма?
Қит етсе ұлттық әдебиетте анау жоқ, мынау жоқ деп ауызды қу шөппен сүртеміз де жатамыз
Бұның кей жағдайда ғана шет жағасы құлаққа кіреді
Немесе, қазақ көркем ойы ешкімнен де кем емес
Рас, ертегілер, аңыз әңгімелер, әфсаналар мен тәмсілдерде жан-жануарлар әлемі етене жақын суреттелетін дәстүр қалыптасты
Одан бірте-бірте алыстай қол үзіп, суый бастадық
Өкінішті, әрине
Кімнен нені жасырамыз? Бұндайда шындықтың шырайына шіркеу түспейді
Біздің қазақ әдебиетінде, адам жанын зерттеу өз алдына, флора мен фауна, табиғат тақырыбына тиіп қашып болмаса, тереңдей баруға жүректер дауаламай жүргендей

«Меніңше, табиғат бізден ақылдырақ тәрізді
Тайганың заңы, менің байқауымша, ит пен құсты өсіре бермейді екен
Ну емендер, ну қарағайлар, ну шынарлар өседі, бірақ, олар табиғаттың заңы болу керек, араласып емес, бөлек-бөлек өседі екен…
Аудан-аудан болып өскен әр өсімдік дән, жапырақ, тамыр байлайды
Соған орай әр ауданды әртүрлі жәндік мекендейді
Құстардың орналасуы да солай
Мына ауданда бар құстар ана ауданда жоқ
Неге десең, олар да қай жерде өсетінін біледі, – деген еді бір орайда от пен оқтан аман-есен оралған баһадүр Бауыржан Момышұлы ойға қалдырып
– Құстардың, жануарлардың, өсімдіктердің тілі жоқ деген қате деп ойлаймын
Әрине, оларда біздің тіліміз жоқ, бірақ, өздерінің тілі бар, оны біз түсінбейміз
Әрі-беріден кейін құмырсқа жер астындағы ауа құбылысын біздің метеорологиялық ғылымымыздан бұрын біледі
Балықтар теңіз, мұхит құбылысын бізден бұрын сезеді
Толқын басталар кезде төменге кетеді
Сел болатынын, жер сілкінетінін тышқандар күні бұрын болжайды
Өсімдіктерде де ондай қасиет мол».
Өлім мен өмірдің айқасын көрген жаннан тіршілік тілін кім артық біледі? Табиғаттанудан мүлде мақрұмбыз деуден аулақпыз
Біздің жанымызда бәрібір астыртын нәзік байланыстар жүріп жатыр
Қазақ қаламгері осыны ескеріп, И.С.Тургенев, М.М.Пришвин, В.К.Арсеньев, Ю.Казаков есімдерін алға тартып, түрлі-түрлі әріптестерінің тәжірибесін тілге тиек етеді
Бұған қоса кетейік, жаратылысқа жан бітіріп сөйлейтін өзіміздің М.Зверев пен жүзді алқымдап қалған П.И.Мариковский де қалам тартты
Ал, Е.Раушанов мүлде басқа қырынан көрініп, тың сүрлеуге бастайтын үлкен жол үстінде
Бұл бағытта ол ешкімге ұқсамайды
Құстар хақында айтып, сыр бөліскенде барынша ақтарылып, ғылыми негізге сүйеніп, көріп білгенін жымдастырып, кейде аңыз бен әфсана араластырып, қанша дегенмен ақын емес пе, жырмен де тұздықтап береді

Сонымен, «Құстар – біздің достарымыз»-дың жанры қандай? Әлбетте, тақырыпты бір қалыпқа салып, шекарасын шектеп қоя салуға болмайды
Кітаптың көпқырлылығы, бір сырлылығы қуантады
Көл-көсір мағлұмат алумен бірге көркем тілге бай, қызғылықты оқылады
Тартымды
Ол құстар өмірін ақындық ғашық көзбен көреді
Еңсеміз езіліп, елімізде желтоқсанның қара суығы қақап тұрғанда туған «Қара бауыр қасқалдақ» бұның бәрінің ирелюдиясындай, әлқиссасындай
Әміршіл-әкімшіл жүйе тығырыққа тіреліп, жантәсілімде тұяқ серпіп жатқанда адам тұрып, құстарға астарлап әнұран жазу жеңіл емес болатын.
Жетідегі желкілдеген жасөспірімге арнайы жазып, оны жетпістегі адамның қызыға оқығанын қалайтынын меңзеген теріскей қоңсымыздың балалар жазушысы Виталий Бианки (ол да құстар жөнінде көп жазған) шығармашылық шырғалаңында шамырқандыра түседі: «Бала болып ересектердің тілін біз ұзақ үйренеміз
Түптің түбінде өз ойымызды жеткізуге қанша тырыссақ та кейде гүлдермен, құстармен, бұлттармен қалай ұғысқанымызды әсерлеп бере алмаймыз: ұмтылып қалады
Жанында балалықты сақтай алмағанның бәрі сөйтеді
Дүлей тілі, барлық әлем тілі оларға өгей: олар түсінбейді, түсінгісі де келмейді
Алайда, біздің ортамызда өз балалығымен байланысын үзбеген адамдар да көп әлі
Олар орман мен теңіз шуылына, жел уілі мен құстар әуезіне қатты құштарлық танытады
Олардың үнсіз тілі бұндай адамдардың жанында біздің өзіміз топырақ болған алыс мезгілдер туралы буалдыр ұғымды оятады
Бұл тілмен жеткізіп бере алмайтын үнсіз естегілер әлдебір тылсым күймен толқытады, тәтті сезімді тербетеді
Көп ұзамай тағы да адам тілін ұмытамыз – топыраққа айналатынымыз сондықтан емес пе екен?
Біз бұл сезімдеріміз туралы бөгде кісілерге айта білмейміз
Арамызда сирек болса да ұшырасатын адамдар аз емес: олар дүниеге бала көзімен таңқала кең ашып қарайды, бәрінің үніне ұмсынады – олардың өзі туралы айтқанын бізге адам тілімен тамылжытып жеткізеді
Үнсіз тіршілікке сүйіспеншілік жоғалтпаған біздер, адамдар олардың әңгімесіне – бұл өлең, қара сөз, ертегі әлде шынайы хикаят бола ма – бәрі бір ұйимыз
Бұл адамдар – ақындар»

Иә, табиғатпен тел өскен кісі ғана оның нәзік тылсым иірімдерін түсінеді, тілін біледі
Жаратылыстың қатпар-қатпар құбылыстарын қоян-қолтық араласа жүріп, оның жұмбақтарынан сыр тартатын аңшылар, малшылар мен жұлдызгер жауырыншылардың басқалардан алабөтен суырылып тұратыны сондықтан болар

Орнитологияның исі мұрнына шамалы баратын жан құстардың 3 топқа, тағы да олардың 40 жіктелетінін тәспіге тізгендей етіп айтады
Қанаттылардың жер бетінде 8,6 мыңы тіршілік етсе, бұрынғы КСРО-да 760 түрі таралып келді
Оның көпшілігі Қазақстанда кездеседі
Бұлар туралы тиіп-қашып болса да жазылып жүр
1988 жылы Алматы баспасынан шыққан А.Ф.Ковцарьдың кітабында қасаңдығын былай қойғанда 500-ге тарта құс түрі ғылыми талданып, бір таңқаларлығы қазақ тілінде кейбірі таңсық, бейтаныс 460 атау келтіріледі: абдырақ, бейнарық, қарқылдақ, тілеміш, құмдауық, татраң, бұлыңғыр, міңгірлек, бозшүйде, сұлыкеш, жадырақ, тұрпан, тағанақ, тасшыбжық, содырғы, сушылқара, қунақ, құмғақша, қылғытпа, маубас, оқпан, шекілдек, томпыш, тырду, тілеміш, убақ, айқабақ, мықи, шүрілдек, шоңайнақ,  т.б
Құстарды зерттеушіні оның тіршілігінің ұшып-қонуы, табиғаты қызықтыратыны кәдік
Сонда құстар қанша жыл өмір сүреді? Сұңқар 160 жыл, бүркіт – 120 жыл жасаса, қарға – 100 жыл, қаз – 80 жыл, үкі – 68 жыл, шағала – 45 жыл, бұлбұл – 20 жыл, тауықтың небәрі 10 жыл күн кешетіні киізкітапқа түсіпті.
Қазақтың емешегі езіліп тұрады, жаны өте-мөте бауырмал
Құстарды қастерлегені сонша кейде түптаңба ақ қаз (аққу) дейтіні содан шығар
Әйтпесе, қазақ қандай құқай көрмеді? Көшпелілердің ұрпағы қанатты тіршілік иесіне күйіне де, сүйіне де біледі (Әлі әлсіз болса да құстар күнін өткізу туралы мәселе көтеріліп жүр)
Жыл басы көктеммен бірге бір жағынан улап-шулап құстар күнін өткізіп жатсақ жараспай ма? Себебі олар қайырылып келгенде еменжарқын қуанып, сары күзге қайтқанда сағыныштан сарғайып қалатынымыз неліктен? Оны, бәлкім, наурыз тойымен бірге өткізсе қалай? Не десек те, Е.Раушанов қырдың еркебұлан табиғатын танитынын аталмыш еңбегімен паш етті.
Орнитологияға жақын жәндіктерді зерттейтін этнимология дейтін ғылым бар
Онымен айналысатын Гарвард ғалымы Эдвард Уилсон жәндіктер жойылса, адамзат бірнеше ай ғана өмір сүреді деп санайды
Сол сәтте амфибия, рептилия, құстар мен сүтқоректілер қырыла бастайды
Шетелге кеткен орыстың атақты жазушысы Владимир Набоков көбелектердің бірнеше түрін ашты (Оның құрметіне біреуі арнайы аталады)
Осынысымен алыстағы Отанына деген сағынышы мен мауқын басқысы келген шығар
Нәйеті бал арасы бір минутте 11400 рет қанат қағады екен
Ол 500 грамм бал жинау үшін нәр беретін гүлдерге он миллион рет ұшып барып қайтатынға ұқсайды
Инеліктер бұдан 320 миллион жыл бұрын жаралғанда қанаты шағаланікіндей үлкен болыпты
Шекшек жер астында 17 жылға дейін өмір сүріп, одан кейін де ұрық шаша беретіндей
Айта берсе, таңдай қақтырар табиғат тартуы-таралғысы көп
Оның үстіне бұның арғы жағында табиғи сұрыптау тепе-теңдігінің құлағы қылтиып тұрғанына сөз бар ма?
Шеберлік шығар, Есенғали Раушанов құстар жайында сыр шерткенде түңілдірмейді, қайта тереңге үңілдіреді
Оның далаға бауыр басқан дуадақтарды суреттегенде қаламы жорға: «Бұл өзі дала құстарының ішіндегі ең үлкені
Ең ауырының салмағы 18-21 килограмға дейін тартады… Дуадақтың екінші аты – тоқтыбалық
Дуадақ қуатын болсаң, «өзіңнің Адай тұқым жылқыларың бар емес пе, неге ақалтекені құс қуып қорлағың келеді?» дейді түрікпен кергіп»
Ұларды қалай әспеттейді? «Ұлар – кешегі жүген-құрық тимеген арда қазақтың бізді тастап аспан жаққа көшіп кеткен рухы емес пе екен?» Әупілдектің әлпеті де назардан қақас қалмапты: «Жабайы бұқа күндіз неге көрінбейді? Әркім сан-саққа жүгірткен көлдің жұмбағы екі-үш жыл бойы шешілмейді

Біреулер Американы игеруге барған бір топ ағылшындардың Небраска штатында жалғыз көзді бизон-бұқаның тапталып өлгенін, кейін ол маңнан ел көшіп кеткенін еске алса, енді біреулер Лох-Несс көліндегі жұмбақ құбыжық туралы адам сенбес әфсаналарды жаңғыртады
«Қорыққанға қос көрінеді» демекші, бригада мүшелері арасында жабайы бұқа күндіз көлдің түбінде жатып демалады екен де, түнде қорек іздеп жағаға шығады екен деген әңгіме тарайды… Сәкен Сейфуллин ертеректе жарық көрген өзінің «Әупілдек» дейтін әңгімесінде оның даусын былай суреттейді: «…Бәрінен де өзгеше бір суық үн шығады көлден
Ол өзгеше үн
Әупілдек құстың үні
Әупілдек құстың үні көл астынан тұншығып шыққан мылқау үн сияқты
Әуіп! Ә-ә-у-уу-і-п-і-п! Ә-ә-у-у-і-і-р-р! – дейді әупілдек құстың үні
Терең су тұншықтырады Әупілдекті
Басады оны ауырлық

Ол: – Ә-ә-у-у-і-р-р! Ә-ә-у-у-і-р-р! – деп ауырлықты көтеріп тұрмақ болады
Оның үні өзге үндерден бөлек
Оның созылған қорқынышты, тұншыққан мылқау үні адамның көңілін түршіктіріп, мылқау қорқыныш, қою мұң кіргізеді
Әупілдек Арқада, Сыр бойында, Балқаш көлінде кездеседі
Оған мүлде ұқсамайтын тағы бір құс бар, аты – құрқылтай»
Жазбагер өзіміз жиі көріп жүрген бөденені былай бедерлейді: «Мақтасақ құстарды мақтайық
Бауырынан өрген баласын күресінге тастап кеткен анасымақтар ше?.
Бөдененің сайрауы
Біздің қазақ бытпылдық дейтін осы әнді тыңдау Шығыс халықтарының көбі үшін зор ғанибет
Ғанибет қана емес, ләззат
Әдетте, бір үйде екі бөденені ұстайды
Асқабақтың мойын тұсын кесіп, бетіне шәйі орамал жабады»
Детальды сұмдық ойната білетін ол да мүлт кетеді екен-ау.
Тоқта! Бірді айтып бірге кеткендік емес бұл
Бұдан ондаған жыл бұрын марқұм Сафуан Шаймерденовтың «Мәжнүнтал» хикаяты жарыққа шықты
Құттықтағанымыздан тыс (Бас кейіпкерге Мона Лиза мұртынан күле қарайды) қоңырау шалып: «Ау, жігіт ер адам мұртынан, ал, қыз бен келіншек миығынан күлмейтін бе еді
Бұныңыз не?» дедім еркелегендей
Рахмет айтты, келер басылымда түзейтінін пысықтады
Прозашы Жайсаңбек Молдағалиев пен Әділ Дүйсенбектің ауылдағы қораздары «ку-кар-е-ку» деп шақырып жүргенін де ойға салдым
Сонда олар да орыстанып кеткен бе? Біздің елдің әтештері басқаша өңеш созатын тәрізді
Бұлар іштей болса да біраз жайларға қанық
Бірақ, детальға онша мән бермегені байқалады
Е.Раушановтың да бұлбұлы басқа тілде сайрайды (А.Жұбановтың «Қарлығаш» пен «Көгершіні», Д.Нұрпейісованың «Бұлбұл» күйі, Л.Хамидидің «Қазақ вальсі», Н.Тілендиевтің «Құстары» еске түседі)
Күмәнді
Қазақ ешуаытта бөденені асқабақтың ішінде ұстамайды
Қауақтың төбесін ойып, дәкемен орап қоятын еді
Сәндік үшін шәйі матамен жабуы да мүмкін
Түздің төл құсындай болып кеткен бозторғай, бұлдырық, безгелдек, үкі мен қызғышқа кітаптан орын тимегені қалай?
Тіршілік тартыс
«Ал, енді осы сұлулыққа кенет құстарды қосыңызшы – бүкіл назарыңыз шуаққа да, көлеңкеге де емес, суретшінің көңіл күйіне емес, қос қанатты періштелерге ауып кетері анық
Өйткені, құстар – Құдай Тағала жаратқан жанды-жансыз мақұлықтар арасындағы адам баласының ынта-ықыласын өзіне бірден тартатын яки адамға ең жақын тіршілік иесі
Жақын болатыны ол да адам сияқты азаттықты, бостандықты, қозғалысты сүйеді» дейтін жолдар біздің марапаттауымызға онша зәру еместігіне көзіміз жетеді
Десе де «Құстар – біздің досымыз» рухи аштықтағы оқырманның сарыла күткен кітабы екенін айту парыз
Солай!
Осыдан бірнеше жыл араға салып Ақсу-Жабағылының Шақпақ Ата пұшпағында құстарды көктемде келгенде, күзде қайтқанда сақиналау рәсімінің үстінен түскеніміз бар
Аспанда жалғыз қырғи қалықтап жүр
Айналаға тінте жіті қарайды
Торға түсіп, сақиналанғанда әлсіреген қанаттыларды қақшиды екен, аңдып, әйтеуір бұл өмірдің басы да, аяғы да біз емес екенімізге шүкіршілік етіп аттанып барамыз ұзақ жолға.
Е.Раушановтың «Құстар – біздің досымызда» қызықты хикаялармен қоса дәйек пен деректер де толып тұр
«Сонау 1916 жылы АҚШ пен Канада арасында қайтқан құстарға қамқорлық туралы келісім жасалған-ды
«Басқа мәселелердің бәрі шешіліп, ендігі жерде құстардың есен-түгендігі үшін жұмыс жасау қалған екен ғой» деп күлгендер де болған
Іле-шала бұл келісімге Мексика қол қойған
1972-1973 жылдары Жапон елі Кеңестер Одағына, АҚШ пен Австралияға осы мазмұндас ұсыныс жасап келісімге келген»
Сөйтсек, Сақиналау 1899 жылы Даниядан бастау алыпты
Сондай-ақ, Лондон, Париж, Брюссель, Копенгаген, Хельсинки, Варшава, Прага, т.б
қалаларындағы табиғат пен тарихи мұражайлар құстар әлемін зерттеумен тынбай айналысатыны – көңілге сәл де болса медеу
Құрмет пен даңқ деген осы
Бұны жырламауға дәт қайтіп шыдайды?! 
Ғалам да ғалам, ғаламнан-ай,
Аспанды ғана көрем де:
– Құлдық, – деймін ғаділдігіңе, жан Аллам-ай,
Періштелер мен құстар жүрген соң төбемде.
 
Мінеки, тағы таң атты,
Сайран да сайран күн.
Маған бермей, сермей ұшар қанатты,
Құсқа бергеніңнен айналдым.
 
Еділ де боп, Жайық боп,
Ғайыптан бір күн тайып кеп,
Маған қанат біткенмен,
Мен оны құсқа сыйлап жіберер ем, бәрі бір,
Айнам, аспан саған ғана лайық деп.
 
Аян Нысаналин  
