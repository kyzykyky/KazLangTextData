«Алланың ер азаматқа берер ең үлкен сыйы – туғаннан зиялы, пейілі кең, мейірімі мол, ибасы мен иманы бар, кешірімді зайыбын жолықтыруы
Жақсыны жазбай танып, жаңылмай жар таңдау не үшін қажет? Себебі болашақ әулеттің, ұрпағыңның жайнап-жайқалып өсуі әйел затына тікелей байланысты».
Иә, осынау қағиданы өмірлік ұстанымына айналдырған ақ жарқын ағамыздың бұл күнде ел сыйлаған азамат, абзал әке, ардақты ата, сүттей ұйыған отбасының ақылманы болып отырғанын көзімізбен көріп, біліп жүргендіктен де бұл сөздеріне имандай иланамыз
Төрт құбылаң түгел болу үшін о баста сүйген жарыңды таңдауда шалыс қадам баспауың қажет екен-ау! Қазіргі таңда жастар отбасын құрып, алғашқы жұбайлық өмірлеріндегі ынтық сезімдері басылып, арада зуыл­дап өткен бес жылдың ішінде бір-бірін түсінісе алмай, тұрмыстық немесе басқа да түрлі себептермен ажырасып жатады.
Ондай келеңсіздікке жол бермес үшін, әрине, жан дүниеңді терең түсінетін, бар қиыншылыққа өзіңмен бірдей төзімділік танытатын жан серігіңді кезіктіргенге не жетсін! Бұл орайда, біздің сөз етіп отырған кейіпкеріміздің бағы бар екен
Сондықтан да тағылымды сөзіне ден қояр болсақ, былай деп сыр шертеді: «Мен жар таңдауда жолым болған адаммын
Осы күнге дейінгі қол жеткізген жетістіктерімде азаматын ардақтап, балаларын әлпештеп, қазанын қайнатқан, дастарқанын жайнатқан жан жарым Күләштің да үлесі зор деп білемін
Өйткені жоғарыда айтылған ақ жаулықтыға қатысты қасиеттердің бәрі де Күләштің бойынан табылып жатады».
Иә, «Әйел – үйдің ырысы» деп Ескелді би айтқандай, кейіпкеріміз – Қыдырбай ағамыз отанасының бойынан қазақ аналарына тән асыл қасиеттерді көре де, тап басып тани да білген
Шын мәнінде, екі жақсыны құдай қосқан
Нұрпейісовтер әулетінің ырысы тасыған, ынтымағы жарасқан, балалы-шағалы, немерелі болып өсіп-өнген, мәуелі отбасына айналуы – отбасы иелерінің «бір қолдан жең, бір жағадан бас шығарған» ауызбірлігінің арқасы екені шүбәсіз
Бүгінде жетпістің жотасына көтеріліп, желкенін желбіреткен Қыдырбай Нұрпейісұлының бұл жасында да жүзінен жылылық, жанынан жылулық кетпеуінің бірден-бір себебі, құдай қосқан қосағы – Күләш Смағұлқызымен бірге бақуатты да бақытты өмір сүріп келе жатқандығы болса керек
Біле білгенге, көбіміз армандайтын бақыт отбасынан басталады
Үйде береке-бірлік болмаса, басқа тірліктің де мән-мағынасы болмайтынын түсіну қиын емес
Сондықтан да Қыдырбай аға осы кезге дейінгі қол жеткен жетістіктерінің бастауында Күләш апамыздың да тұрғанын шынайы пейіл, ақ көңілімен айтып беріп отыр
Жастарға бұл да үлгі-өнеге болар дағды екені сөзсіз.
Ер жігіт үшін тағы да бір үлкен сынақ бар, ол – мамандық таңдауда жаңылыспау дер едік
Бұл ретте де Қыдекеңнің бағы жанған жан
Еліміздегі қаржы саласының білгір маманы ұзақ жыл Қазақстан Республикасы Президентінің Әкімшілігінде жауапты қызметтер атқарды
Өз саласында талай білікті шәкірттерге үлгі көрсетіп, ақылымен де, ісімен де ел ағасы атанған Қыдырбай Нұрпейісұлының есімі әрдайым зор құрметпен аталады
Өмір жолына зер салсақ, қаржыгердің табандылықпен талай белесті бағындырғанын байқаймыз
Өмірлік мол тәжірибе, өз ісіне деген жауапкершілік пен тиянақтылық, уақыт талабына сай білімділік, қай істе де зор зерделілік Қыдырбай ағаның үлкен өмірден өзінің орнын ойып алуына көп септігін тигізді
Өз мамандығы бойынша Талдықорғанда облыстық деңгейде жауапты қызметтер атқарды
Іскер басшының еңбек жолы 1996 жылы Президент Әкімшілігінде жалғасын тапты
Одан кейінгі жылдарыда жоғары лауазымда әртүрлі басшылық қызметтерде болды
Оның іскерлігі, адамгершілік қадір-қасиеті туралы мемлекет және қоғам қайраткері Ғалым Байназаров «Қыдекеңнің өмір жолы да қиындық пен қанағатқа, қуаныш пен сүйінішке толы болды
Бірақ ауырдың астымен, жеңілдің үстімен өтуді қалаған кездері болған жоқ, өзіне тапсырылған істі үлкен-кішісіне қарамай, асықпай-аптықпай, байыбына барып, жауапкершілік танытып атқара білді
Сөйтіп, өзі таңдаған ісінің жоғары деңгейлі маман дәрежесіне қол жеткізіп, көзге түсті
Іскер басшы атанып, адал, адами қасиеттерімен өз ортасында құрметке ие болып, республикалық басқару органдарына танылды» деп ағынан жарылады.
«Бейнет түбі – зейнет» демекші, өз өмірінің мәнді кезеңін, жастықтың жалынды жылдары мен күш-жігерін, білімі мен білген, түйгенін мемлекеттік қызметке арнаған Қыдырбай Нұрпейісов Қазақстан Республикасы Президенті Кеңсесі бастығының орынбасары – бас есепші лауазымынан 2012 жылы зейнетке шыққан еді
Дегенмен, біліктілігі жоғары, тәжірибесі мол қаржыгердің жастарға үйретер тәлімі, көрсетер тағылымының әлі де қажеттігі ескеріліп, Ақпарат және коммуникациялар министрлігінің «Талдау және ақпарат орталығы» шаруашылық жүргізу құқығындағы РМК бас есепші болып еңбек етіп келді
Бүгін де еңбек көрігін қыздырып, жастарға бас-көз болып, ақыл-кеңесін беріп, тәжірибесін бөлісуде, осы мекеменің ревизоры қызметінде.
1997 жылы Елбасының бастауы­мен Арқа төсіне келген елжанды азамат елу жасқа толуын Астанада атап өткен-ді
Оралбай аға Әбдікәрімов «тойың тарқамасын!» деп, ақ батасын берген сонда мейірленіп
«Арқа жеріндегі алғашқы күніміз тоймен басталды, тойымыз тарқамасын деп ырымдадық
Содан бері Астанамызда той тарқап көрген жоқ
Тарқамасын да деп тілейік» деп, кейіпкеріміз сол күнді әрдайым сағынышпен еске алады.
Иә, содан бері де сынаптай сырғып жиырма жыл өте шығыпты-ау! Ағалардың ақеділ тілек-батасы қабыл болып, Қыдырбай ағаның қызметі алға басып, қара шаңырағында той тарқап көрген емес.
Өміріндегі ең бір ұмытылмас оқиға, 2011 жылы кезектен тыс өткен Президент сайлауында Елбасының сайлауалды жеке қорын басқарды.Адал еңбек қашанда ақталады емес пе! Өзіне сеніп тапсырылған аса жауапты жұмысты үлкен абыроймен атқарғаны үшін Қазақстан Республикасы Президентінің Алғысына ие болды
Бұл марапатқа отбасы болып қатты қуанған болатын
Көп ұзамай тағы да шаттыққа бөленді.
Елбасы бүкілхалықтық сайлауда Президент болып бірауыздан сайланған сол жылдың 6 шілдесінде өмірге немересі келіп, әулеті болып көл-көсір қуанышқа кенелді
Елі сүйген Елбасын ерекше қадір тұтатын Қыдырбай аға немересіне болашақта елжанды азамат болып өссін деген ақ ниетпен Сұлтан деген көркем есім берді.
Иә, Астанадағы Қыдырбай ағаның құтты шаңырағында бұдан жиырма жыл бұрын басталған мерейтой әр кезде де торқалы тойға ұласып келеді
Астана барлық қазақстандықтар сияқты Нұрпейісовтер әулеті үшін де құтты мекенге, қызырлы қалаға айналды
Қыдырбай Нұрпейісұлы мен Күләш Смағұлқызы ұлдары Дархан, Дәурен және Дамирден немерелер сүйіп, солардың қызығына да, қылығына да тоймай шат-шадыман, бақытты шаңырақтың біріне айналып отыр
Тату-тәтті өмір сүріп жатқан отбасының тірегі – Қыдырбай аға болса, жүрегі – Күләш апа деп білеміз.
Сөз басында Қыдырбай Нұрпейісұлы­ның жүрек қылын шерткен жан сырын жаздық
Ендігі кезекте сөзімізді кейіпкеріміздің төмендегідей ой-толғамдарымен түйіндеуді жөн көрдік.
Ел ағасы Қыдекең ұрпақ тәрбиесі жайында: «Заманға, қоғамға байланыс­ты сана-сеніміміз жетілгенмен, иманды, қазақы ұлтымызға тән тәрбиесі бар қыз, болашақ келін, жарына сүйеніш, тірек болар, бойында ұлттық рухты сіңірген ер азаматты, намысты, ұлтжанды ұрпақ өсірсек, болашағымыз берік, халқымыздың мәңгілік болуына кепілдік болар еді» деп толғанады.
Иә, бұл тәмсілдің бір отбасына немесе бір әулеттің ғана тәрбиесіне қатысты емес, шын пейілімізбен ұғына білсек, тұтас ұлттың болашағына қатысы бар дегеніміз абзал
«Тәрбие – тал бесіктен басталады» деп бабаларымыз бекер айтпаған ғой.
Нұрлан ҚАЛҚА,
Баубек Бұлқышев атындағы сыйлықтың лауреаты
Астана
