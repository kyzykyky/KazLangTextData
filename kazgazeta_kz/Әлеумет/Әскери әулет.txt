Бақыт – Ұлттық ұланның Қара­кемердегі әскери бөлімінде білікті офи­церлердің бірі, майор
Ал қыздың тұң­ғышы Зарина болса, лейтенант, Ұлттық ұланның Қостанайдағы әскери бөлімінде тәрбие саласының қызметкері
Әлия болса сержант, Қаракемерде әскери оркестрде музыкант, ал кенже Мұрат та әскери ұжымда ел мерейі жолында қызмет етуде.
Жалпы қазекең, «адам тегіне қарап туады» деп, дүние философиясының тұңғиығына баяғы-бағзы заманда-ақ үңіліп қойған ғой
Тәшкенбаевтардың Отан қорғау жолындағы қызметте жүргендері де тегін емес сияқты, өйткені олардың аталары Жұма ақсақал қан мен от кешіп, сонау Берлинге дейін барған жауынгер еді
Ұлы Отан соғысына бастан-аяқ қатысқан
Бірнеше рет жараланып, госпитальде жатса да қайта-қайта алғы шепке сұранады екен
Міне, сол қаһарман қазақтың ұрпағы Отанын қорғау қызметін таңдауы тегіннен-тегін емес.
«Мың күн қырғын болса да, ажалсыз өлмейді» дейді
Атқыштар батальоны командирінің орынбасары болған Жұма ақсақал сол бір адам түршігерлік қанды қырғыннан елге аман-есен оралып, омырауы орден мен медальға толы, туғандарымен қауышқан екен
Кейін немерелеріне тауқыметті жылдардан үзік-үзік сыр шертіп, әңгімелейтін де
Сонда абыз қария «Адамға ең қымбаты – ол Отаны
Тек опасызда ғана Отан болмайды
Отанды сүю адам түйсігінің ең қастерлісі де
Кешегі Отан соғысында бізге бір мүдде – Отанды қорғау мақсаты қолымызға қару алдырды
Ажал оғымен бетпе-бет жүрдік
Қаншамыз жан берді
Барлығы да сол Отан үшін еді
Сондықтан да елің мен жеріңді сүйе білу, қастерлей білу, жат пиғылдылардан қорғай білу – ең ұлық парыз бен қастерлі борыш» деп, үлкені мен кішісіне аталы өнегесін айтып отыратын
Сол өнегенің жемісі – немерелерінің Отан үшін оққа кеуде керер қызметте жүргендері.
Үйдің үлкені Қайраттан бастасақ
Ол 1975 жылы Ақмола облысы Жамбыл ауданында өмірге келді
Қазір Ұлттық ұланның «Оңтүстік» өңірлік қолбасшылығында әскер қызметі және қызмет қауіпсіздігі бастығы
Әскери шені – подполковник
Оның айтуынша, мектеп бітіріп, болашағына көз жүгірткенде атасының сөздерін есіне алып, әскер саласына баруға ұйғарған екен
Әскери оқуға тапсырса да, оған қол жеткізе алмаған Қайрат тағдыр айдап Қазақ аграрлық университетіне оқуға түсті
Бірақ жас жігіттің бойында әскери салаға деген жалындаған жігер сөнбеді, өшпеді де
Кейін жоғары оқу орнын бітірген соң қызметті басқа саладан емес, тура әскери ұжымдардан іздеді
1997 жылы Ішкі әскердің Алматыдағы 5449 әскери бөліміне қызметке тұрды
Табанды жігіт өзінің жанына жақын қызметке кіріскенін жақсылыққа балады
Қателеспепті де
Өзінің сүйікті ісінде өсіп, өркендеді
Жалын жігерлі жігіт взвод басқарып, әскери істі иіріп ала кетті
Кейін түрлі әскери бөлімдерде рота, батальон басқарды, қызмет жетекшісі, штаб бастығының орынбасары болды
Орталық Қазақстандағы 3517 әскери бөлімі командирінің орынбасары сынды жоғары лауазымды абыройлы атқарды.
Қай жерде, қай ортада болмасын өзінің жұмысына асқан жауапкершілікпен қарап, басқарып отырған ұжымын тек үздіктер қатарынан көрінуі үшін жаны қалмай тырысып, еңбек ететін Қайраттың құрметке бөленуі заңды еді
Атқарған істері оның беделін асырып, абыройын асқақтатты
Ол басқарған әскери бөлімшелердің қызметі қашанда алдыңғы шептен көрінді.
«Бұйрық қайда болса, біз сонда» деген әскери азамат емес пе
Ойы ұшқыр, пікірі тұшымды, белсенді офицер 2015 жылдан бастап «Оңтүстік» өңірлік қолбасшылығында, әскер қызметі және қызмет қауіпсіздігі бастығы
Оның лауазымы да штатқа енгізілгеніне көп болған жоқ, бір жылдың ар жақ, бер жағы шығар
Бұл лауазымның жауапкершілігі мен міндеттері ауқымды
Аса қауіпті қатер – лаңкестік шабуыл сынды қауіптен, басқа да келеңсіздіктерге әскери бөлімшелердің қорғанысын үйлестіруге, басқаруға жауапты
Бүгінгі таңда Қайрат отбасында Дамир мен Дариға атты екі бүлдіршінін өнегелі тәрбиелеп отырған әке.
…Қазақтың ақиық ақыны Мұхтар Шахановтың «Жұбайлар жырын» білмейтіндер кемде-кем болар
Сол әннің қайырмасындағы «…Жүректе от жанып, Тауларды бетке алып, Бірге ұшып барамыз болашаққа» деген жолдар жүрегі бір, тілегі бір бақытты жандар, Тәшкенбаевтар әулетінің келесі бір кейіпкері, Қайраттың інісі – Бақыт пен оның жары Гүлденге арналғандай…
Бақыт пен Гүлден – осыдан он бес жыл бұрын шаңырақ көтерген жандар
Гүлденнің жүрегін жас офицер бірден баурап алады
Ақыры, екеуі бас қосып, өмірге қадам басады
Осылайша бір үйдің гүлі әскери ортаға тап болады.
Әскери орта
Әскери тәртіп
Әскери қызмет
Осының бәрін жолдасының жанында жүріп көзбен көреді
Ыстық-суығына бірдей төзеді
«Жас жұбай боп өмірге бір қадам басқанымыз әлі де есімде
Басында ортаға сіңу, ортаны білу, түсіну сәл қиын болды
Кейін үйренісіп кеттім
Қазір біте қайнасып кеттім десе болады» дейді Гүлден Фазылқызы
«Қуанышы да, қиындығы да көп болды
Жас отбасы болғандықтан жатақханада шағын бөлмеде тұрған кездерімізді қазір сағына еске аламыз
Ол кезде енді кішкентайлы болған кезіміз
Сол сәбиіміздің күлкісімен, былдырлаған тілімен кейбір болмашы жайттар ұмыт болып кететін» дейді офицердің жұбайы.
Иә, әскери қызметтің аты – әскери қызмет
Қызмет бабына байланысты әскерилердің көшіп-қонып жүретіні бәрімізге аян
Сондай сәтті Бақыт пен Гүлденнің отбасы да кешті
«Өзіңіз білесіз, әскери адам бір жерден екінші жерге қоныс аударып жүреді
Тек, жолдасымның жұмысы ғана ауыспайды, ондай кезде балалардың балабақшасы, мектебі де ауысады
Яғни бәрімізге жаңа ортаға, жаңа жерге бейімделуіміз керек болып жатады
Ондайға да бой үйреттік
Отанға қызмет еткен соң жолдасымды біз қолдамағанда кім қолдайды?!»
Иә, күні бүгінгі дейін бұл отбасының қоныс аудармаған жері жоқ
«Көкшетау, Алматы, Астана, Қарағанды қалаларында тұрдық» дейді Гүлден
Қазір Бақыт Ұлттық ұланның Алматы облысы Қаракемер кентіндегі әскери бөлімде ұйымдастыру және жинақтау бөлімшесінің бастығы.
«Осы жолы да биіктен көрінсін деген ниетпен азаматымды қолдап, жанынан табылдым
Қандай қиындық болса да бірге көріп, еш мойымай, төтеп беруге дайынбыз
Балалар кішкентай болса да соны түсінеді» деді сөзінің соңында Гүлден Фазылқызы
Гүлден өзі әскери болмаса да, әскери ортадағы шаралардан қалыс қалып көрген жоқ
Мәселен, «Әке мен ана» атты отбасылық байқауларға және мерекелік әрі патриоттық іс-шараларға белсене қатысады
Күні кеше әскери бөлімде ұйымдастырылған қайырымдылық кештің де бел ортасында жүрді
Сондай-ақ, ұлдары – Мейрам, Диас, Әлиге Жұма аталарының тәлім-тәрбиесін естен шығартқан емес
Басына бақ құсы боп бұйырған бұл арудың қадірін отағасы Бақыт та біледі
«Кешегі бір әкенің жұпар гүлі бүгінде менің «жангүліме» айналды» дейді ол
Иә, осылай бір-бірін сыйлап, қолдап, Тәшкенбаевтар отбасы әскери ортада ысылып, шыңдалып келеді
Болашаққа қадам басқан ­жарасымды жұптың ендігі мақсаты – ұл-қыздарын рухты, патриот­ты етіп өсіп-жетілдіру
Отан үшін қызмет еткен отағасы перзенттерін адал, шыншыл ғып тәрбиелейтіндеріне сенімді.
Ал Тәшкенбаевтар әулетіндегі қыздардың жөні бір бөлек
Үйдегі ер балалармен үзеңгі қағысып, Отан қорғау жолында жүргендері зор құрметке лайық, әрине.
Ел ішінде «жасық темірден шеге жасалмайды, жасық жігіттен жауын­гер шықпайды» деген нақыл сөз бар
Негізінен дұрыс айтылған сөз
Баланың жасық болуы да, жасын болуы да ата-ананың тәрбиесінен
Демек, Тәшкенбаевтар әулетінде жасықтыққа жол берілмеген
Жүніс аға мен Айкүміс апамыз өскенде Отанын қорғайтындай патриот болсын деген ниетпен жастайы­нан жігерін жанып, балаларын әскери тәртіппен тәрбиелген
Нәтижесінде, бұл отбасынан бес бірдей әскери қызметші шықты
Яғни Тәшкенбаевтар әулетінің тәлім-тәрбиесі көпке үлгі демекпін.
Арман ӘУБӘКІРОВ
Алматы
