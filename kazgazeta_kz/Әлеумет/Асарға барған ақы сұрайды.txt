Елбасының «Болашаққа бағдар: рухани жаңғыру» атты мақаласында ұлттық құндылықтарды сақтаудың маңыздылығы жөнінде айтылған болатын
Бұл орайда халқымыздың асар дәстүрі кейбір өңірлерде ғана болмаса, жалпы ұмыт болуға айналғанын ескере бермейтініміз шындық
Қазір қалалық жер тұрмақ, ауылдың өзінде де асар ұғымы ескіріп, көнеленіп бара жатқандай болады
Олай дейтініміз, ауыл жастарынан асар туралы сұрасаң, жарытып жауап бере алмайды
Себебі олар асар салуға шақырған үйге барып, бұрынғы әке-шеше, аға-әпкелеріміздей бірігіп жұмыс істеп көрген жоқ.
Бұрын қандай еді
Асар жасаушы адам алдымен жұмыс түрін, уақытын айтып, ағайын-туған, жора-жолдас­тарын асарға шақырады
Қазақтар өрттен, тасқыннан, зілзаладан бүлінген нәрсені орнына келтіруді, жабағы қырқып, күзем алу, егін орып, шөп шабу, арқан есіп, киіз басу сияқты жалғыз-жарым адам өндіре-бітіре алмайтын істі ауыл-аймақ, көрші-қолаң болып, күш жиыстырып бірігіп атқарған.
Анау алпысыншы-жетпісінші жылдардан бастап етек-жеңін жинап, әлеуметтік-материалдық жағдайы жақсара бастаған халқымыз үй-жайын, қора-қопсысын түзей бастады
­Ауылдас, ағайындас, көрші-қолаңын шақырып асар жасады
«Көп түкірсе – көл» деп бекер айтылмаған, тек үй-жайын жаңалап қойған жоқ, ауыл арасында ынтымақ артты
Көрші үй асар салса, үйдегі іске жарарлық бала-шағаға дейін сол жерден табылды
Берекелі еңбектің қазаны қайнады
Бата-тілектер айтылып, алғыстар жауды
Осылайша бір буын өкілдері артынан өкше басып келе жатқан екінші буынды тәрбиелеп отырды
Өзіміз де кеңестік дәуірдегі «Тұрғын үй – 91» кезінде де, елмен бірге асарға барып немесе асар салып, ауылдас ағайынға көмек қолын созып, ауылдағы қарбалас та қайырымды тірліктің дәмін таттық
Үй салу, шөп шабу, т.с.с жұмыстарға көмек қолын созу азаматтық, адамгершілік іс деп сезіндік
Ал қазір ше?
Қазіргі кезде асар салу дегенді бірен-саран болмаса, естімейтін болдық
Неге халық асарға бармайтын болды? Осының себебін іздеп көрейікші.
Бірде қалаға жол тартып бара жатып, немерелерін бір өзі бағып отырған қарт әжеймен жолсерік болдым
Әңгімеден әңгіме өрбіп, адамдардың бір-біріне деген мейірім, қайыры сөз болып, асар жайына ауысты
Сол кісінің асар туралы басынан өткерген мынандай сөзін естідім: «Былтырғы жыл жауынды боп, қораның арт жағы тұтас құлап қалды
Соны ерте көктемде жасатып алайын деп, қойымды байлап отырған азаматқа бардым
Ол атамекеніне көшіп келген қандас ­бауырымыз еді
Еті тірі, пысық, қолынан келмейтін шаруасы жоқ, еңбекқор жақсы жігіт болатын
Сол жігітке шаруамды айттым
Ықыласпен тыңдап алған соң, біраз ойланып отырып: «Апа, асар сап не қыласыз, оған бір қой соясыз, ол – 25мың теңге, ішіп-жем аласыз, ол да сол шамалас болады
Одан да сол ақшаңызды маған төлеңіз, мен-ақ бір аптада жасап берейін» дейді
Не айтарымды білмедім
О, тоба, о заман да бұ заман атамнан бері келе жатқан дәстүрдің біткен жері осы ма деп қоямын
Бір жағынан ол жігіттің айтқаны да жөн сияқты көрінгенімен, көрші-қолаңның үй-жайын салған кез есіме түсіп, іші-бауырым езіліп кетті
Біздің үйді де, мына көршім отырған үйді де осы ауыл-аймақ боп асарлатып бітіріп ек
Онда ақша сұрау тұрмақ, асар салған үйге көмектесуге бара алмай қалғанның өзі үлкен ұят саналатын
Жарықтық, ыдыс-аяғымыз аралас, қойымыз қоралас, ынтымағы бұзылмаған, үлкенді құрметтеп, айтқаны заң деп білген ел едік
Ал қазір ақыл айтар үлкен қалды ма, үлкенді сыйлар жасың бар ма, әй, қайдам?! Тіпті кейде көршіңнен бір зат сұрасаң, жоқ деп тұрады
Елдің көбі қала жаққа көшіп кетті
Қайтеміз, мына жарықтарым ер жетсе, осыларға Аллам ғұмыр берсе, ертеңгі күні өз нанын өзі тауып жей алатын адам болса болғаны» дейді
Ары қарай, қорасын ақшаға жасатқанын, азын-аулақ малға қысқы шөпті дайындаудың машақатын, оның өзінде қанша ақша төлеп, қалай жинатқанын айтып шықты.
Әжейдің әңгімесі ойымнан шықпай, шынында да осы біздің кейбір құнды­лықтарымыз жоғалып бара жатқан жоқ па деген сұрақ көкейімде кетпей тұрып алды.
Иә, шынында да берекесі кетпеген, бірлігі жарасқан ауылдың бүгіндегі тыныс-тіршілігіне көз жіберсең, көп нәрсе тайға таңба басқандай көрінеді
Кешегі ағайынның бір-біріне деген көмегін, ауызбіршілікті бүгінгі нарықтық заман жоққа шығарғандай
Қазір қала тұрмақ, ауылда да қандай жұмыс болмасын ақшасыз бітпейтін болды
Бұрынғыдай бірігіп көршіге көмек көрсету, шөп шауып, оны тасысу ақысын төлесең ғана шешілетін болды
Ақшаң болса, бәрі де бітеді
Бұрынғыдай көмек көрсетіп, жәрдемдесіп жіберетін ағайын, көршіні табу қиын-ақ
Әсіресе әлеуметтік-материалдық тұрмысы төмен, жұмысы жоқ немесе жоғарыда айтып өткен әжелеріміз сияқты көмек қолын созар адамы жоқ ағайынға бұл қиын
Бар тапқанын бүгінгі бағасы күнбе-күн өсіп тұрған заманда бала-шағасына тамаққа әрең жеткізіп отырған жандар да аз емес… Айта берсек, мұндай шешімін таба алмай келе жатқан мәселелер көп
Елдің ертеңі – бүгінгі жас ұрпақ десек, сол болашағымыздың кемелді келешегін бүгіннен қалыптастыруды қолға алайық, ағайын! «Бірлік бар жерде – тірлік бар» деген, бір-біріне мейірім-шапағаты жоқ, өзімшіл ұрпақ тәрбиелеуден сақтанайық.
Дана халқымыз ерте заманнан-ақ, ұрпақ тәрбиесіне ерекше мән беріп, дәстүрді сақтау заманның жай ағымы ғана емес, ол қоғамдық өмір талабынан туындаған қажеттілік деп білген
Ұлттық дәстүрді танып-біліп қана қоймай, оны орындау арқылы рухани бастауына терең бойлауға, туған елінің, ұлтының өзіндік ерекшелігін аялап, сақтауға үйреткен
Сондықтан ешбір жазу-сызусыз-ақ атадан балаға мирас боп келген дәстүрімізді жас жеткіншектердің ­бойына өзіміз үлгі бола отырып сіңірейік
Олардың бойындағы рухани-мәдени құндылықтарды дамытып, жастардың еңбек етуге белсенділік қасиетін, адамгершілік, ар-ұждан тәрбиесін арттырған абзал
Біз көтерген «Асар» ұлттық тәрбиенің бір ғана көрінісі
Асар сөзі жалпы бірлесу, бірігу деген мағынаға саяды
Бірлігі мықты елді еш жау ала алмайды
Бір ғана асар арқылы да жастардың бойына адамгершілік-рухани қасиеттерді құюға болатынына көзіміз жетті
Ендеше, ұлттық дәстүрдің бастауы болған – асарға кел, ағайын!
Мүтәліп Сәбитұлы,
Т.Жанұзақов атындағы
 орта мектептің мұғалімі
Алматы облысы
