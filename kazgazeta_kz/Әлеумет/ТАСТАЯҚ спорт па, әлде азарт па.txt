«Тас пен таяқ, алты бұрыш – несібе…»
Бүгінде бильярдты білмейтін бала бар ма? Бала дейтініміз Қазақстандағы бильярд ойыншысының ең жасы бар болғаны  алты-ақ  жаста екен
Бидьярд деп атайды оны несіне?!Тас пен таяқ, алты бұрыш – несібе…, — дейді Исраил ағасына Бақытжан Алдияр деген ақын інісі
 Бильярд бабаңнан қалған мирас емес екені белгілі, ендеше ол қайдан келді? Бильярд сөзін қазақшаға тәржімелегенде ball – «шар немесе доп», yerds – «таяқ» дегенді білдіреді
Шындығында шар, доп делінгені болмаса  бильярд шары тас секілді  ауыр
Сондықтан да  шартасты таяқпен түртіп бұрышқа тоғытып ойнайтын болғандықтан бильярдтың табиғатына «тастаяқ» деген балама тым жақын
 Қазақ жеріне осы тастаяқтың  «тастай батып, судай сіңгеніне» де біраз болды
 Шарымызға шаң, кийімізге кір жұқтырмай жүргенімізбен, еліміздегі тастаяқтың тарихына үңіліп көрдік пе? Әрине, жоқ.
Сонда  тастаяқты Қазақстанға әкелген кім?
Кей деректер тастаяқты қазақтың тұла бойы тұңғыш ғалымы   Шоқан Уәлиханов әкелді десе, енді бірі Орта Азия халықтарының мәдениеті  мен тарихын зерттеуші, этнограф, белгілі саяхатшы, қазіргі Алматы, сол кездегі Верныйдың тұңғыш генерал-губернаторы Григорий Колпаковский «көшіріп әкелген» деседі
Қалай десек те бұл екі есімнің қатар аталуына  себеп те жоқ емес
Себеі сол  Ш.Уәлиханов пен Г.Колтаковский екеуі де Омбыдағы батыс-сібір генерал- губернаторлығында адъютант боп қызмет еткені белгілі
Бұл кезінде I-ші Петрдің өзі аттай қалап алғызған «ақсүйектер ойыны» —  тастаяқтың Ресейде тамыр жайған шағы еді
Демек ақсүйек тұқымынан шыққан Шоқанның «ақсүйектер ойынына» аңсары ауса айып па екен дейміз ғой баяғы
Ал Колпаковскийге келсек, Алматыдағы алғашқы тастаяқ үстелі сол кездегі қала басшысы¬ — соның ғана үйінде болған екен
Қала берді, Қазақстанға жер аударылған большевик Лев Троцкийдің  1928 жылы  өзімен бірге вагон-вагон  тастаяқ пен оның асай-мүсейлерін  тиеп әкелгенін көргендер де бар екен
Өзі тамаша ойнап қана қоймай талайларды тастаяққа тарта білген де осы Троцкий екен
 Соның арқасында оңтүстік астанадағы екінші үстел  пайда болыпты
Түптеп келгенде  аталған ойынның бізге орыс жерінен ойысқанына ойланудың өзі артық
Оған себеп кезінде Жетісу уезінің генерал-губернаторы болған фон Кауфман мен оның айналасындағы орыс шенеуніктері   тастаяқтан  Верныйда офицерлер арасында  бірнеше рет турнир  ұйымдастырғаны туралы да  мәліметтер сақталған.
Рас, Қазақстанда тастаяқ тез таралды деуге болмас
Өйткені о тұста жазушылар, әртістер, әскерилер болмаса кий ұстауға кез келгеннің қолы   жете бермейтін
Зиялы қауымның үлесіне жазушылар, офицерлер үйіндегі үстелдер тисе, басқа бильярдсүйер бұқара М.Горький атындағы орталық демалыс саябағындағы үстелдерді місе тұтты
Ол жерде жиырмаға жуық үстел бар деген аты болмаса, оның көбі «көбесі сөгілген» көне болатын
 Дегенмен осы жиырма үстелге жарты қала жиналғандай еді
Ол аз десеңіз, Панфиловшылар саябағындағы жалғыз үстелді жағалайтындардың саны бұдан да асып түсетін
Оған себеп те жоқ емес
Жалқы үстелдің жалғыз «қожайыны» —  КСРО-дағы ең ұзын баскетболшы Увайс Ахтаевтың ойынын тамашалағысы келетіндердің  қас қарайғанша  қарасы үзілмейтін
Тіпті бойы 2,32 метр атақты алыптың ойынын қызықтаушылар қара күзге дейін қарақұрым жиналушы еді дейтіндер де бар
Көз ұшындағы себетке допты дөп түсіретін баскетболшыға үстелдің екінші ұшындағы шарды киймен түртіп кіргізу түк емес-тін
Атақты Ахтаев ұстаған киймен «танысып» көргісі келетіндердің өзі бір төбе болады екен
Жиналған жұрт өздерінің сырықтай болған сүйікті ойыншыларын сырамен сыйлайтын
Көпірік атқан дәу  күрешке Увайстың күректей алақанындағы кеседей-ақ  көрінетін…
Кеңес Үкіметі кезінде тастаяқ спорттан ауылы алыс жатқан  криминалды ойын  саналғанымен оған қызыққандардың қатары күн санап артып келе жатты
Олардың арасында танымал адамдар да болды
Мәселен, қазақ әдебиетінің классиктері Мұхтар Әуезов пен Ғабит Мүсіреповтің тастаяқты тамаша ойнағанын бүгінгі көзі тірі аға буын жыр ғып айтады
 Тіпті «қазақ бильярдыныың Корольі» атанған Ғабең Жазушылар үйіне тастаяқ үстелін қойғызған екен
Қазір де аты аңызға айналған «Абылайхан даңғылындағы ақ үйде» (Жазушылар Одағын М.Айтқожина осылай атайды) тізілген төрттабан тастаяқ үстелдері бар
Ал ол клуб Ғабеңнің атымен аталады
Сол жерден әзіл жарастырып қана қоймай, кий қағыстырып жатқан қаламгер қауымды көру қиын емес.
**
Жеті рет көздеп, бір рет ұр!
«Бильярд – қозғалыстағы шахмат!»
Анау заманнан қалған бұл афоризмнің тастаяқтың тумысы бөлек ойын екен аңғартса керек
Кім біледі, бұла күш қана емес, кемел ақыл-ойдың иесі батыр Бауыржанды баураған да бильярдтың осы қасиеті шығар
Қисын мен қозғалысқа құрылған ойынның  қызығы да сонда.
Қазақстанда кең етек жайған тастаяқтың түрі – орыс тастаяғы (русский бильярд)
Бұл бильярдың басқа түрлеріне қарағанда едәуір қиын түрі
Көздеген шарыңды бұрышқа бағыттап ұруға болмайтын «өлі аймақтары» көп, сондықтан да шеберлікті ғана емес, логикалық  ойлауды  талап етеді
Қазіргі уақытта орыс тастаяғының өзі үш түрге бөлінеді: орыс пирамидасы, мәскеу пирамидасы және американдық.
Тастаяқтың төресі – «орыс пирамидасы»
Ең қиыны саналатын бұл ойынға 1-ден 15-ке дейін нөмірленген он бес шар мен ерекше түстегі нөмірсіз бір шар (биток)  қатысады
Басқа шарларды тек нөмірленбеген өзге түсті шармен ұрады
 Ойынның мақсаты – бірінші болып 71 ұпай жинау (шардың нөмірлеріне орай)
Тек ең бастысы  ойыншы ертерек ойынға қосатын шар мен лузаны көрсету шарт.
«Мәскеу пирамидасы» орыс тастаяғының ережелеріне сай ойналатындықтан пәлендей қиын ойын деуге келмейді
Мұнда тек ойыншы-шармен (биток) қалған сегіз шарды ұрып бұрышқа кіргізу
Ұпай жинамай-ақ
Ойыншы-шар лузаға кіріп кеткен жағдайда қарсылас көрсеткен басқа шарды алуына тура келеді.
Ал «Американдық» деп аталатын тіпті  оңай ойын
Мұнда алғашқы болып сегіз шарды ұрып кіргізсеңіз болды
Тіпті ойыншы-шарсыз-ақ кез келген шармен ұра беруге болады.
Бұлардан бөлек «Снукер» деген түрі бар
Түрлі түсті 22 шар қатысатын өзіндік қиындығы басым бұл ойын ерекше үстелде ойналады
Алайда отандық ойыншылар одан гөрі орыс тастаяғын оңтайлы көреді.
Бұл арадан  «Тастаяқ спорт па, әлде азарт па?» деген заңды сауал туындайды
Пенде құнықса кез келген ойынды құмарға айналдыра алады
Алайда тастаяқ – құмар ойын емес
 Керек десеңіз тастаяқ – спорт
Оның ішінде бір мезетте  адамның интелектуалдық өрісін кеңейтіп қана қоймай, физикалық қабілеттілігін арттырады
 Тастаяқ – қозғалыс
Жайбасар деген ойыншының өзі ойынның бір партиясында 3-4 шақырым  жол жүріп тастағанын аңғара бермейді
Осы себепті де дәрігерлер кабинетке қамалып отыратын кеңсе қызметкерлеріне, дене қозғалысында қиындығы бар сырқат жандарға тастаяқ ойнауға кеңес береді
Әсіресе, бүгілу мен бел жазу қимылдары  адам мүсінінің  сымбатты қалпын сақтауға пайдалы десе, шарын нысанаға алу  әрекеті көз жанарының көру қабілетін арттырады екен
Тастаяқ – бұл спорт
2007 жылы елдегі  казино, ойын автоматтары белгілі бір мекенге   жаппай  «жер аударылғанда», тастаяқ  мұндай «тар жол, тайғақ кешуді» бастан кешірмеді
Өйткені бұл кезде бұқара мен билік арасында бильярд спорт түрі ретінде мойындалып қалған-ды
 Оған қоса тастаяқ – таза ойын
 «Бильярд – ең таза ойындардың бірі
Қазір әлемдік спорттарда әділетсіздіктерге  жиі жол беріліп жүр
Ал бильярдта ешкім сіздің қолыңызды қаға алмайды
Бұл ойын көпшіліктің көз алдында барынша талассыз, таза өтеді… Жалпы бильярд адамның сабырлылығы мен төзімділігін тексереді, шыңдайды
Бильярд белгілі мөлшерде ақсүйек ойыны
Бұл ойын тазалықты, тыныштықты талап етеді… Бильярд шарында 9 түрлі нүкте болады
Сол нүктені көздей алсаңыз мақсатыңызға жеттіңіз
Шар әрқилы жатқанымен сол нүктелерді көре алуыңыз керек», — деп жазады  қаламгерлер арасында өткізілген Республикалық тастаяқ  турнирінің 5 дүркін чемпионы Жанарбек Әшімжан.
Қазақстандағы Бильярд федерациясы өз ресми атауын 1992 жылы алды
Алайда аталған ұйым 2000 жылға дейін бюджеттен бөлінген қаржының  жетімсіздігінен көптеген халықаралық турнирлерге қатысудан қағылып келген
Дегенмен федерацияның тұңғыш президенті Феликс Хан тастаяқтың таралуына біраз күш салды
Бүгінде Аңсар Қаранеев басқаратын бұл мектептен небір  талантты тастаяқшылар шықты
Мәселен, әлемнің үш дүркін чемпионы Қаныбек Сағындықовтың есімінің өзі  тісқаққан  тастаяқшылардың өзін аяғынан тік тұрғызады
 1999 жылы аталған ұйым Алматыда тұңғыш рет ТМД-ның тастаяқшыларын қатыстырған турнир өткізді
Бүгінде федерацияға қарасты «Бастау» тастаяқ мектебі (клуб) де бар.
Иә, тастаяқ тұнып тұрған геометрия!  Мұнда шарлардың қақтығысын өз пайдаңа шешу, есептей білу әрі есе  жібермеу – басты шарт
Тастаяқтың темірдей тәртібі  сол: «Жеті рет көздеп, бір рет ұр!»
Р.S
Тұсында  тастаяқ тектілердің ғана ойынына телінсе, қазір  кий ұстамайтындар аракідік.
…Тас пен таяқ етіме әбден өткесін,
Тастаяққа тіпті менің кетті есім.
Тас-талқан боп талайлардан жеңіліп,
Талайларды талқандадым…
Сөкпесін!.
  деп бір қайырады Бақытжан ақын
Ойын болған соң ойсырата жеңіп, ойсырай ұтылу да болады
Алайда ұлттық намыс тігілген  тартыста жеңіліске жол беруге болмайды
Ендеше, тастаяқтан таласқа  түскен сындарда   қазақтың қара баласы қара үзсін деңіз.
Динара ІЗТІЛЕУ
Вырезкалар:
Қызық дерек
Тастаяқтың шартасы әу баста пілдің сүйегінен жасалыпты
Мұндай қымбат шартастар әсіресе тіс дәрігерлерінің «көзқұрты»  болған деседі
Ол кезде тастаяқ шартасы ғана емес, пілдің сүйегінен жасалған тістердің қымбатқа бағаланатын тұсы болса керек.
Сіз білесіз бе?
Төрткүл дүниенің төрт бұрышында тастаяқтың «тамырын баспағандар» бар ма екен? Тастаяқты  ағылшын лордтары да, неміс бюргерлері де, француз корольдері де, Америка президенттері де, Кеңес Үкіметінің көсемдері де сүйіп ойнаған
Олардың арасында  әрісі Людовитер де, берісі бүгінгі ел басшылары бар
Әйел патшалардыың арасында Анна Иоанқызы, Елизавета Петрқызы да кийді керемет меңгерген деседі.
