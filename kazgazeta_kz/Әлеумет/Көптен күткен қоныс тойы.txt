Тұңғыш Президент күніне орай Қазақстан Рес­публикасы Ұлттық ұланы «Оңтүстік» өңірлік қолбасшылығында қуанышты шара өтіп, 65 әскери қызметші отбасы қоныс тойын тойлады
Атап айтқанда, Алматы қаласы Жұбанов көшесі 10 А мекенжайында өңірлік қолбасшылықтың қызметтік жатақханасы бар болатын.
Салынғанына жарты ғасырдан уақыт өткен баспана кейінгі уақыттары тіпті тозып, жөндеу жұмыстарын қажет етіп тұрған-тын
Оның да сәті биыл түсіп, республикалық бюджеттен арнайы қаржы бөлініп, жыл бойы қарқынды құрылыс жұмыстары жүргізілді
Енді міне, әскери қызметшілер игілігіне берілер сәт те келді.
Қоныс тойы шарасын «Оңтүстік» өңірлік қолбас­шы­лығының қолбасшысы генерал-майор Қайрат Ақтанов мырза өзі ашып, ізгі тілек, құттықтауын білдірді.
– Құрметті әріптестер, Елбасының салиқалы саясатының арқасында еліміз тоқсаныншы жылдардың аумалы-төкпелі ауыр кезеңдерінде етең-жеңін жинап, дамудың даңғыл жолына түсе алды
Заман өзгерді, ел түледі, Қазақ елі көркейді
Мұның барлығы да әрине, оңай келген жоқ
Ұлтты ортақ игілікке ұйыту, ел бірлігін сақтау, тыныштықты қамдау, өндірістегі өркенді істерге жол ашудың барлығы да елін сүйе білген, елдікті бекемдей білген Ұлт көшбасшысының ерен еңбегінің жемісі
Бүгін міне, Тұңғыш Президент күніне орай тұрғын үй кезегінде тұрған әскери қызметшілерімізге қызметтік баспана беріп отырмыз
Бұл да игілік
Тәуелсіздік игілігі, Елбасының елімізді жасампаздықпен алға бастаған өркенді істерінің игілігі
Қоныстарыңыз құтты болсын, – деп атап өтті.
Шарада өңірлік қолбасшылықтың Алматы гарни­зонындағы 5571, 7552, 3660 әскери бөлімдерінде және өңірлік басқармада қызмет атқаратын бас-аяғы 65 әскери отбасына қызметтік жатақханадағы баспана кілттері салтанатты түрде табыс етілді.
Құрылысты үстіміздегі жылдың ақпан айынан бастап «Алвис» ЖШС жүргізген болатын
Шара барысында аталған құрылыс компаниясының басшысы Нариман Беляловқа Алғыс жарияланды
Шара соңында генерал-майор Қайрат Ақтанов су жаңа баспананың шымылдықашар лентасын қиды
Соңынан өзі әр баспанаға кіріп, танысып шықты
Заманауи үлгіде күрделі жөндеуден өткізіліп, шатыры, кәріз, жылыту жүйелері толықтай жаңарылып, іші-сырты толықтай жөнделген, ауласы абаттандырылып, балаларға ойын ауласы жасалған қызметтік баспанадан бөлме алушылар өз қуаныштарын жасырмай, ізгі тілектерін білдіріп жатты.
Арман ӘУБӘКІРОВ
Алматы
