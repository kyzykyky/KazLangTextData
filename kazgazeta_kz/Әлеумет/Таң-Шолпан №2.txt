Сөз өнеріне ден қойған дарынды жастар көбіне ауыл жақтан бой көтереді
Алайда оларды тауып алып, жарыққа шығару әдеби басылымдардың міндеті
«Таң-Шолпан» осы санында Қуат Әдисұлы атты тағы бір дарынды жас жігіттің тұсауын кесіп отыр
Оның «Асқынып кетті халқымның мұңы…» атты жыр топтамасын журналдың осы екінші санынан оқуға болады
Ал, дәстүрлі «Поэзия» айдарынан оралдық ақын Айтқали Нәріковтың «Мұңлылау боп өтіп жатыр өмірім…», қостанайлық ақын Нағашыбай Мұқатовтың «Дүние шіркін, жусаң да кетпес кірі көп…» атты жыр топтамалары басылған
«Проза» айдары бұл жолы көрнекті жазушы Қомшабай Сүйеніштің «Алтын туралы аңыз», «Әңгі есек», «Қара құмырсқа», «Диссертация» атты мысал әңгімелерін оқырманға ұсынып отыр
Сонымен қатар Қажымұқан Есқалиевтің «Той көйлегі» әңгімесі мен К.Шалқардың «Шұбырынды» атты жазбасынан үзінді жарық көрді.
Осы нөмірдегі оқылатын дүниенің бірі белгілі композитор, Қазақстан республикасының Мемлекеттік сыйлығының лауреаты Мыңжасар Маңғытаевпен болған сұхбат
Сұхбат «Мен музыка зерттеушілеріне ырза емеспін…» деп аталады
Композитор осы әңгімесінде музыка саласындағы бүгінгі қиын ахуалды сөз етеді.
«Таным» айдарында жарияланған Құрал Тоқмырзиннің «Қолдан жасалған аңыздар» атты мақаласы да назар аударуға тұрарлық
Сондай-ақ, оқырман «Қайран елім, қазағым!» айдарынан Мырзан Кенжебайдың «Ақшаң болса қалтаңда, доктор бол да талтаңда!», «Ел есіндегі есімдер» айдарынан жазушы Айдарық Сәдібекұлының «Ата-бабалар аманаты», «Зерттеу» айдарынан Зарқын Сыздықұлының «Мағжантану мәселелері», «Тарихнама» айдарынан жас ғалым Баязи Әбдешевтің «Қазақ, қырғыз трагедиясын толғаған роман» атты мақалаларымен таныса алады
«Дерек» айдарынан әдеттегідей репрессия жылдары газет-журналдарда басылған қазақ жазушыларының сол тұстағы саясатқа қатысты хаттары мен мақалалары жарық көрді
Мемлекеттік саяси машинаның басқа тұрмақ, оқыған, көзі ашық адамдардың өзін қалай басып-жаншимын десе, солай басып-жанши алатынын оқырман осы жазбалардан-ақ аңғара алады
«Пікір» айдарында Янән деген қытай әдеби сыншысының қазақ жазушысы Тұрсынәлі Рыскелдиевтің шығармалары туралы жылы пікірі (қытай тілінен аударған С.Тоқтыбаев) берілген.
Журналдың электронды поштасы: balabi@mail.ru
Телефондары: 8 (727) 276-45-17, 8 702 438 2629.
Редакцияның тұрағы: Алматы қ., 050062, Жұбанов к-сі 66 «б».
