Туған жер – Торғай
Қырық бес жасар орыс жігіті Александр Сметановскийді бір-екі рет теледидардан көрген болатынмын
Оның қазақ тілінде таза сөйлейтіндігі менің журналистік қызығушылығымды тудырды
Содан онымен жүздесіп, сөйлесуді ойластыра бастадым
Соның орайы жақында ғана келді.
Ол бұл күндері Қостанай қаласындағы Республика Әділет министрлігіне қарасты Заң академиясында кафедра меңгерушісі болып қызмет атқарады
Уақыты өте тығыз
Әділет полковнигінің қолы көп тие бермейді
Таңертеңнен кешке дейін қызмет бабына байланысты оқу орнынан ешқайда шыға алмайды.
Дегенмен де, екеуіміз ортақ тіл табысып, жақында онымен редакцияда кездестік
Қызмет бөлмеме сұңғақ бойлы, сымдай тартылған офицер кіріп келіп, өзін маған «Мен сіз сұхбатқа шақырған ініңіз Александр Юрийұлы Сметановский боламын» деп таныстырды
Оның қазақ тілінде таза сөйлегеніне шынымды айтсам, ішім жылып, риза болып қалдым.
Өзі де ашық-жарқын мінезді, кісі жатырқамайтын нағыз жігіттің сұлтаны болып шықты
Содан „Адам сөйлескенше, жылқы кісінескенше„ демекші, әңгімеміз өте жарасты
Шамасы оның сыр-сандығының кілтін таптым-ау деймін, ол мәселенің мәнісін түсінген соң, әңгіменің тиегін ағыта жөнелді.
Әрине, алдымен одан мемлекеттік қазақ тілін қашан және қай жерде үйренгенін сұрадым
Ол да мүдіріп, тосылып қалған жоқ
Сонау сағымдай бұлдырап артта қалған балалық балдәурен шағын сағынышпен еске алды.
Сұхбат барысында өзі үшін кіндік қаны тамған жері Қостанай облысына қарасты Жанкелдин ауданындағы Торғай селосының жөні қашан да бөлек екендігін жасырмады
Өзі осындағы орыс мектебін бітіріпті
Ес білгеннен жергілікті қазақтың қарадомалақ балаларымен кәдімгідей асыр салып ойнап, ержетті
Солармен араласа жүріп, қазақтың тілін бір кісідей меңгеріп алды
Ол қазір сол Торғай өңірінде өскен Ыбырай Әмірханов, Еренбол және Талғат Алматовтар, Айбек Қапақов, Ақынбек Арыстановтармен қайта оралмас тамаша шақтарын жиі еске алып, отбасында айтып отырады
Осы қимас достарымен әлі күнге дейін байланысын бір сәт үзген емес
Бұл олармен, олар мұнымен хабарласып, қуаныштарына ортақтасып тұрады.
Лидия апа қазақ ауылында мұғалім болды
Жалпы, кейіпкерім Александрдың Торғай өңірінде ержетіп, қазақ тілін терең меңгерген жан-жақты азамат болып қалыптасуына анасы Лидия Михайловнаның сол кездегі іргелі оқу орындарының бірі – Орал қаласындағы педагогикалық институтты бітіріп, жолдамамен онда келуі себеп болды
Жас маманды Жанкелдин ауданы Албарбөгет кеңшарындағы Тауыш елдімекеніндегі мектепке жіберді
Бұл 1956 жылдың сарша тамызы еді.
Ерлі-зайыпты Юрий және Лидия Сметановскийлерді қызметке сол кездегі мектеп басшысы, Қазақстан Республикасының еңбек сіңірген мұғалімі Ғазиз Әмірханов қабылдапты
Осы сәттер осы күнге дейін Александрдың шешесінің есінде
Отағасы аталған білім ұясында шәкірттерге алғашқы әскери дайындықтан дәріс берді
Ол өзі бұрынғы әскери офицер болатын.
Әдетте, жаңадан келген кісілерге кез келген ортаға бірден тастай батып, судай сіңіп кету жеңіл емес
Алайда, бойлары жастық жалынға толы, кішіпейіл де іскер мамандар таза қазақ ауылына тез үйренісіп кетті
Оның үстіне жергілікті халық да бұларды жатырқамай, ұлтымызға тән кеңдік пен қонақжайлық танытып, оларды өздеріне тартты.
Сөйтіп, Лидия Михайловна осы жердегі қазақ балаларына орыс тілі мен әдебиеті пәнін үйретіп, жайдары мінезді жан Торғайдың бір қызындай болып кетті
Әкесі де жергілікті азаматтармен тіл табысып, олармен туыстардай араласты
Қазақтардың салт-дәстүрлерін, әдет-ғұрыптарын өз көздерімен көріп, көп тағылым алды.
Бұдан кейін ерлі-зайыптылар жоғарыда аталған Жанкелдин ауданының орталығы Торғай селосына қоныс аударды
Аудан орталығының да өз ерекшелігі бар
Юрий ағамыз бен Лидия апамыз бұл жердің де тұрғындарымен тонның ішкі бауындай араласып кетті
Отағасы Торғай орыс мектебінде тарих және алғашқы әскери дайындық пәндерінен сабақ берсе, Лидия апамыз бұрынғыша әу баста таңдаған мамандығы бойынша қызметін жалғастырды
Ұстаздар шаңырағында Виктория есімді қыз бала мен Александр деген шекесі торсықтай ұл дүниеге келіп, отбасының бақытын бұрынғыдан да шалқыта түсті
Бұлардың қуанышына ортақтасқан жергілікті қазақтар оларға ата салтымызбен құтты болсын айтып, игі тілектерін білдіріп жатты.
Алайда, тағдырдың жазуына не шара
Александрдың әкесі Юраның ғұмыры қысқа болды
Ол 1984 жылы дүниеден өтті
Әрине, екі баланы жеткізіп, өз қатарларынан қалдырмау Лидия Михайловнаға оңайға соқпады
Дегенмен, ол өмірде кездескен қиындықтарға сыр бере қойған жоқ
Оның үстіне қызы Виктория мен ұлы Александр кішкентайларынан ата-анасы секілді еңбекқор, ізденімпаз әрі табанды болып өсті.
Отағасы қайтыс болғаннан кейін, бұлар бұрынғы Торғай облысының орталығы Арқалық қаласына көшіп келді
Лидия Михайловна осы қалаға іргелес жатқан Арқалық аудандық оқу бөлімінің меңгерушісі болып қызмет атқарды
Осы жауапты қызметтен құрметті демалысқа шықты
Оның ұзақ жылғы сіңірген еңбегі ескерусіз қалған жоқ
Тиісті орындар білікті ұстаздың жұмысын жоғары бағалады
Ол «Қазақстан Республикасының еңбек сіңірген мұғалімі» атағына ие болды
Сонымен қатар, тыл ардагері атанды
Байырғы ұстаз қазақ тілін бір кісідей біледі.
Талапты жетер мұратқа
Жоғарыда тілге тиек етілген дайындайтын академияның кафедра меңгерушісі Александр Сметановский осы күнгі көтерілген биігіне өзінің адал еңбегі, маңдай терімен жетті.
Қазақтар арасында өсіп, жан дүниесі де қазақ болып кеткен батыл да қайсар жігіт жастайынан алдына асқар таудай әкесі Юрий секілді сымдай тартылып, темірдей тәртіпті ұнататын офицер болуды арман етіп қойған.
Біздің қазақ «Талапты жетер мұратқа» демей ме? Ол алдымен Қарағанды қаласындағы педагогикалық институттың әскери-спорттық факультетіне студент болып қабылданды
Шымыр денелі жігіт осы оқу орнын қатар құрбыларының алды болып бітірді
Содан кейін шахтерлер қаласындағы жоғары милиция мектебінде сырттай оқып, оны да ойдағыдай аяқтады.
Александр еңбек жолын Арқалық қаласындағы ішкі істер бөлімінде қылмысты іздестіру бөлімінен бастады
Өз қызметіне тиянақты, әрі оған жауаптылықпен қарайтын жігерлі жігіттің талпынысы басшылар тарапынан да қолдау тапты
Офицер деген атақты әрқашанда жоғары ұстап, соған сай болуға ұмтылды.
Ол көп ұзамай, Қостанай облыстық ішкі істер басқармасына жауапты қызметке тағайындалды
Жаңа жұмыс орнында іскерлігімен тез көзге түсті
Өзіне тапсырылған міндеттерге жауапкершілікпен қарады
Офицер ретінде шені де жоғарылады
Соңғы он жыл бойы Қостанай Заң академиясында қызмет атқарып келеді
Бұнда да абырой мен беделден кенде емес.
Оның жалпы құқық қоғау органдарында атқарған көп жылғы қызметінің жарқын бір айғағындай бұл күндері оның кеудесінде Қазақстан Республикасы Ішкі істер министрлігінің «Үздік қызметі үшін» белгісі, Әділет министрлігі қылмыстық атқару жүйесі комитетінің «Мінсіз қызметі үшін» ІІ-дәрежелі медалі жарқырайды.
Әрине, ол қол жеткен табыстарға тоқмейілситіндердің қатарынан емес
Қайта өзіне сын көзбен қарап, алға қарай ұмтыла түскенді жаны сүйеді
Өзі қызмет атқарып жатқан академия мәртебесінің асқақ болып, өзінен тәлім алып жатқан тыңдаушылардың тәуелсіз еліміздің нағыз тірегі болуларын басты мақсат етіп қойған.
Есімі елге танылды
Қазақ тілін кейбір қазақтардан артық білетін, сол тілде жетік сөйлейтін Александр Юрийұлы мемлекеттік тілді игерудің арқасында қазіргі деңгейге жетіп отыр
Оның жан сырын ақтара баяндауына қарағанда, мұндай табыс пен абырой оған оңайлықпен келген жоқ
Осы жолда тынбай ізденді
Мектеп бағдарламаларын былай қойғанда, өз бетінше жалықпай еңбектенді.
Ол республикамызда шығатын басылымдардың әрбір санын жібермей оқыды
Ондағы күрделі сөз тіркестері, теңеулер мен образды сөйлемдер жадында жақсы сақталып қалу үшін оңашада дауыстап оқитын
Сонымен қатар, қазақтың ұлы жазушылары Мұхтар Әуезовтың «Абай жолы» мен Сәбит Мұқановтың «Мөлдір махаббатын» қазақ тілінде тапжылмай оқып шықты
Осы көркем шығармаларды талдап, ондағы әрбір сөзге ерекше ден қойды
Соның нәтижесінде өзіне бұрын беймәлім тың сөйлемдерге қанықты
Қазақтың шұрайлы да нәрлі көркем тілінен сусындады
Осы шығармаларды оқу арқылы қазақтың ежелден келе жатқан әдет-ғұрпына, салт-дәстүріне терең бойлады
Ол аталған шығармаларды кез келген зерделі де зиялы жан оқып, танысып шықса артық болмайтындығын еске салады.
Павлодар қаласында өткен өзге ұлт өкілдері арасындағы аймақтық «Қазақ тіліне жеке үлесім» деп аталатын байқауға қатысып, бағын сынады
Осы сайыста қостанайлық орыс жігітінің жұлдызы жанып, жүлделі І-ші орынды жеңіп алды.
Былтыр әлгі аталған байқау елордамыз – Астанада өтіп, мұнда ол бас жүлдені жеңіп алды
Бұл жарыста ол байқаудың талаптары бойынша алдына жан салған жоқ
Ондағы өзін таныстыру, мақал-мәтелдерді білу, белгілі бір тақырып бойынша күнделікті қызметте пайдаланатын құжаттарды орысшадан қазақшаға аудару, өнер көрсету сынды шарттардың бәрінен де мүдірмей өтті
Сөйтіп, оның есімі өз саласы қызметкерлер арасында кеңінен танылды.
Қазақ қызымен көңіл қосты
Қазақта «Ел мақтаған жігітті қыз жақтаған» деген тамаша сөз бар
Өзінің табиғи дарқан мінезі, кішіпейілдігі, кісілігінен де болар, ол ұлтымыздың небір марқасқа жігіттерімен шынайы дос болып қана қойған жоқ, қазақтың ару қызы – Жаннаны ұнатып, онымен тағдырын тоғыстырды
Олардың бір шаңырақтың астында ынтымағы жараса ғұмыр кешіп келе жатқандарына да біраз жылдың жүзі болып қалды.
Отбасының көркі мен ажарын келтіріп отырған сүйікті жары Жанна Сәбитқызының негізгі мамандығы экономист
Бұл үйде Әсел және Сәбина есімді қыздар тәрбиеленді
Тұңғыштары Әсел Қостанай Заң академиясының түлегі
Қазір Рудный қалалық ішкі істер бөлімінде жауапты қызметте
Одан кейінгі Сәбина облыс орталығындағы № 2 орта мектептің үшінші сынып оқушысы.
Екі жақтағы құдағилар Лидия және Кәмпит апаларымыз өте сыйласады
Тіршіліктегі барша қуаныш пен қайғы да ортақ
Немерелері де қос әжелерінен тәлім алып, отбасының мақтанышына айналып отыр.
Александр мен Жанна бұл күндері Қостанай қаласында Кәмпит Хасенқызымен бірге бір үйде тұрады
Саша өмір көрген апамызды қалай қадірлеп, сыйласа, ол да күйеу баласын туған перзенті Жаннадан кем көрмейді
Осылайша, бір-бірін қас-қабақтан түсініскен жандар бақытты ғұмыр кешіп жатыр.
Соғым да сояды…
Біз онымен әңгіме барысында Александрдың өзін қазақтың бір баласындай сезінетіндігін де білдік
Жастайынан ұлтымыздың қадір-қасиетін, әдет-ғұрпын көріп өсуінің оған өмірде қай жағынан болсын тигізген ықпалы мол.
Бұлай дейтін себебіміз, ол кәдімгі қазақтар секілді жылда қыс түсіп, күн суи бастаған кезде ауылдан семіз жылқыны таңдап, соғым да сояды
Қыс кезінен көктем шыққанша достарымен араласып, осы соғымнан оларға дәм таттырады
Үйіне келген қонағына жылқы етін мүше-мүшесімен қояды
Оны кейбір құрбы-құрдастары көріп, таң қалысып жатады
Өйткені, жасыратын ештеңесі жоқ, қазақ жігіттерінің арасында жылқының мүшелерін былай қойғанда, етті жөнді турай алмайтындары  да кездеседі емес пе?
Саша өз шаңырағында қазақтың салт-дәстүрін берік ұстайды
Бөлменің ішінде қазақи көрпешені төсеп, сонда дем алғанды ұнатады
Мұсылмандар бас қосқан жерде кәдімгідей қолын жайып, ақсақалдардың батасын алады.
Ол  қазақ өнерін де жастайынан сүйіп өсті
Бала кезден бастап ұлтымыздың сүйікті аспабы – қасиетті қара домбыраны шертіп үйренді
Әлі күнге дейін жұмыстан қолы қалт еткенде қолына домбыраны алып, оған қосылып қоңыр дауысымен ән айтады.
Александр әсіресе, Шәмші Қалдаяқовтың, Ескендір Хасанғалиевтың сазды туындыларын, қостанайлық талантты сазгерлер Қалибек Деріпсалдин мен Бақытжан Сәуекеновтердің «Айлы түнде», «Қазақ қызы» секілді әсем әндерін өзінің репертуарына кіргізгеніне біраз уақыт болды
Достарымен бас қосқанда олар бұған қолқа салып, ән айтқызады.
Тілге құрмет – елге құрмет
Қазақ жерінде дүниеге келіп, ес білгеннен ұлтымыздың барлық қадір-қасиетін бойына сіңірген Александр елімізде мекендейтін барша ұлт өкілдері қазақ тілін міндетті түрде білуге тиіс деп есептейді
Еуропа елдерінде сол елдің тілін білмесең ешқашан жұмысқа алмайтындығын баса айтты.
Ол қазақ тілін білу ең алдымен мемлекеттің намысы, оның мәртебесін әлемге таныту деп түсінеді
Ол бұл тілсіз Қазақстан азаматының болашағы жоқ деген түйін жасайды.
Өткен жылдар ішінде мемлекеттік тілді еркін меңгерген азамат қазақ тілін терең меңгеру үшін ең алдымен осы ұлттың әдет-ғұрпын, тарихын, этнографиясын, мәдениетін жете білу керек екендігін барша еліміздің тұрғындарының есіне салады.
Бұл тілді үнемі жетілдіруді мақсат еткен адам өз бетінше көп ізденбесе болмайтындығын да тілге тиек етеді
Қазіргі уақытта үйренемін деген адамға оқулық та, компьютерлік бағдарламалар да, дискілер де аз еместігін білдірді.
Кейіпкерім Александр Юрийұлының баяндауы бойынша, қазақ тілін үйренуге негізінен зиянын тигізетін, яғни аяқтан тартатын жағымсыз  әдеттер – ең алдымен жалқаулық, ниетсіздік және намыссыздық
«Осы қылықтардан арылған адам ғана дегеніне жетеді» дейді.
Оның қаракөз бауырларымызға да айтар назы мен тілегі бар
Ол әрбір қандасымыздың бойында осы мемлекетті құраушы ұлт ретінде «Мен – қазақпын, осы елдің патриотымын» деген жоғары сана мен ар-намыс болуы керек деп есептейді
Өйткені, қазақ тілі алдымен өздеріне қажет екендігін ұмытпай, өзгелерге үлгі-өнеге көрсетуге тиіс
Егер қазақтардың өздері ана тілдерінде шұбарлап сөйлемей, оны жетік біліп, тиісті дәрежеде игеріп жатса, басқа ұлт өкілдері бұларға сөзсіз еліктеп, тағылым алатындығын әңгіме арасында айтып өтті.
Мен оған: «Саша, осы сен қазақ тілін білуден не ұттың?» деген сауалыма оның жауабы да барынша қысқа болды
Оның сөзіне қарағанда, мемлекеттік тілді жетік меңгеруден өз басының ұтқаны мол
Ең алдымен өзін осы елдің толыққанды патриоты сезінеді, қазақ халқының бір перзентімін деп санайды.
Осы тілді жете білудің арқасында қазіргі қызмет бабында жоғары деңгейге жеткенін әрдайым мақтаныш етеді
Қай жерге барса да, елгезек азаматты кеңқолтық қазақ халқы туған ұлындай құшақ жая қарсы алады
Бұл да олардың алдында өзін еркін сезінеді
Қысқаша айтқанда, қазақ тілінсіз өмірін көз алдына елестете алмайды.
Ол қазақ елінде мекен етіп жатқан барша ұлт пен ұлыстардың өкілдерін мемлекеттік тілді үйренуге, сол тілде сөйлеп, жаза білуге шақырады
Сонымен қатар, тіл үйрену адам жас кезінде санаға тез сіңетіндігіне өз өмірі куә екендігін айтады
Сол себептен әрбір отбасы ойланбастан ұл мен қыздарын кішкентай кездерінен бастап бала-бақшалардағы қазақ топтарына бергені өте орынды деп есептейді.
Ең бастысы, қазақ елінде тұрған соң, сол елдің мемлекеттік тілін құрметтеу аса қажеттігін баса айтады.
Оразалы ЖАҚСАНОВ
Қостанай
