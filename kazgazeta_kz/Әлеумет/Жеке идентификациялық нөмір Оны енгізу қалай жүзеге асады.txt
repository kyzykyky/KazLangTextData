Редакциямызға Айдын Орманов деген азамат телефон шалды
Ол «Жеке идентификациялық нөмірді енгізуге қатысты жаңалықтарды естіп жатырмыз
Осы жөнінде газет бетінде кеңірек түсінік берсеңіздер екен» деген өтінішін жеткізді
Осыған орай «Қазақстан Халық банкі Жинақтаушы зейнетақы қоры» АҚ-ның қызметкері Гүлзада Мырзахметованың мақаласын оқырман назарына ұсынып отырмыз.
Бір ЖИН үш кодтың орнына
Қазіргі кезде елімізде жеке тұлғаларды есепке алудың бірыңғай жүйесі енгізілуде
Бұған дейін елімізде мұндай жүйелердің бірнеше түрі қолданылды
Мәселен, зейнетақы мен жәрдемақыны алушылардың есебі «Мемлекеттік зейнетақы төлеу жөніндегі орталықтың мәліметтер базасында жүргізілді
Ал салықтар мен басқа да міндетті төлемдерді өндіртіп алу үшін ҚР Қаржы министрлігінің Салық комитеті жеке және заңды тұлғаларға арналған өз базасын пайдаланды
ҚР Әділет министрлігінің Тіркеу қызметі комитетімен Жеке тұлғалардың мемлекеттік мәліметтер базасы негізінде төлқұжаттық бақылау жүргізілді.
Тиісінше, аталған мәліметтер базасымен, біздің әрқайсымыздың үш идентификациялық нөмірлеріміз болды: СТН – салық төлеушінің тіркеу нөмірі, ӘЖК – әлеуметтік жеке код, ID-код – азаматтың идентификациялық коды
Сөйтіп еліміздің азаматтары бірнеше ведомстволарда әртүрлі нөмірлермен тіркеліп тұрды
12 сандық СТН-ды бізге салық және басқа да міндетті төлемдерді алу үшін салық органдары берді
16 сан мен әріптерден тұратын ӘЖК-ты зейнетақы мен әлеуметтік жәрдемақыларды есептеп, аудару үшін зейнетақы жүйесі пайдаланды
12 саннан тұратын ID-код, жоғарыда аталғандай, төлқұжаттың бақылау үшін қолданылды.
Ендігі кезекте, әртекті және бір-бірімен үйлеспейтін ақпараттар базасына қатысты мәселелерді шешу және халықты есепке алудың бірыңғай жүйесін құру үшін ҚР Үкіметі 2007 жылдың 12 қаңтарында №223-111 «Идентификациялық нөмірлердің ұлттық реестрі туралы» Заң жобасын қабылдады
Бұл заң 2007 жылдың 13 ақпанында күшіне енді
Жеке тұлғалар туралы мәліметтерді тіркеудің бірыңғай жүйесіне өту үшін осы заңмен ЖИН   – жеке идентификациялық нөмір енгізілуде
ЖИН белгілі бір жеке тұлғаға беріледі, сондай-ақ жеке кәсіпкерлік түрінде қызмет атқаратын жеке кәсіпкерге де беріледі.
ЖИН-де бұрын СТН мен ӘЖК болған барлық мәліметтер көрсетілген
Жаңа кодтың бастапқы жеті саны жеке тұлғаның туылған күнін, айын, жылын және ғасырын, сондай-ақ жынысын көрсетеді, басқа бес сан – жүйеге тіркеудің реттік нөмірі мен ЖИН-нің бақылау разряды болып табылады
ЖИН негізінде «электронды үкімет» жобасын атқарушы «Ұлттық ақпараттық технологиялар» АҚ-мен бірыңғай «Жеке тұлғалар» мемлекеттік мәліметтер базасы жасалып, өнеркәсіптік қолданысқа берілді (ЖТ ММБ).
Бұл базада республикамыздың ЖИН бар 14 миллион 980 мың 167 резиденттері бар
Ол мемлекеттік органдардың өз функцияларын атқаруына – резиденттерді тіркеу мен оларға қызмет көрсетуге арналған, жеке тұлғалар туралы негізгі мәліметтерді жинауға, сақтауға және ұсынуға арналған.
Жаңа есепке алу жүйесінің
артықшылықтары
Жеке тұлғаларға арналған бірыңғай мемлекеттік мәліметтер базасын құру артық кодтарды болдырмайды және бұрынғы базалардың кемшіліктері мен ауытқуларын жояды
Эталон болып табылатындықтан, бұл база – өмір бойы біз туралы дұрыс және кешенді ақпаратты сақтайды
Сонымен қатар, әрине, халыққа қатысты барлық мемлекеттік органдар мен жеке құрылымдардың өз функционалдық міндеттерін атқаруын жеңілдетеді
Жеңілдікті біз – Қазақстанның тұрғындары да сезінетін боламыз
Біз құжаттарды рәсімдеу мен алу кезіндегі қиындықтардан, ведомстволық есепке алу жүйесіндегі сәйкессіздіктер сияқты мәселелерден арыламыз
Бұл орайда, шартты жасасу немесе анықтама алу үшін кез келген инстанцияға төлқұжатымызбен немесе жеке куәлігімізбен бірге үш идентификатордың орнына бір ЖИН-ді ғана ұсына аламыз.
ЖИН бірегей яғни қайталанбас болып табылады
Ол адамға бір рет беріледі: жаңа туған сәбиді АХАЖ (азаматтық хал-ахуал актісін жазу) тіркеу кезінде немесе жеке басты куәландыратын құжатты алғашқы рет берген кезде (ҚР азаматының жеке куәлігі және/немесе төлқұжаты; азаматтығы жоқ тұлғаның жеке куәлігі, ҚР-да тұруға ықтиярхат)
Бізге берілген ЖИН өмір бойы өзгертілмейді
Барлық ЖИН-дерді жеке идентификациялық нөмірлердің ұлттық реестріне есептік тіркеуді ҚР Әділет министрлігі атқаратын болады.
Сондай-ақ құжаттарды қайта рәсімдеу тегін жүргізілетінін атап өту керек, яғни «Идентификациялық нөмірлердің ұлттық реестрі туралы» Заңның 13-бабы 5-тармағында көрсетілгендей, бюджеттік қаражат есебінен жүргізіледі
Заңның бұл ережесі ҚР азаматтарына да, сондай-ақ шетел азаматтары мен азаматтығы жоқ тұлғаларға да қатысты
Тегін негізде ЖИН-і бар жоғарыда аталған құжатты қайта рәсімдеу үшін және алу үшін бұрын берілген құжаттардың тіркеуші органдарға – ҚР Әділет министрлігінің қалалық және аудандық құжаттау және тіркеу бөлімшелеріне өткізілуі шарт
Ал мемлекеттік баж салығын тек жеке куәлікті немесе төл­құжатты бірінші рет алушы тұлғалар ғана төлейтін болады.
ЖИН қолданылу саласы
Жеке идентификациялық нөмірлердің қолданылу саласы өте кең
Олар төмендегі жағдайларда қажет:
азаматтық хал-ахуал актілерін тіркеу;
жеке басты куәландыратын құжаттарды бергенде;
жылжитын, жылжымайтын мүлік объектілерін, сондай-ақ оларға теңестірілген заттар объектілерін мемлекеттік тіркеу кезінде;
клиенттер ақша төлемдері мен аударымдарын жүргізген кезде, сондай-ақ міндетті зейнетақы төлемдері мен әлеуметтік аударуларды жүргізгенде, салық міндеттемелерін атқарғанда;
клиенттердің Банкте және оның филиалдарында банктік шоттарды ашып, жүргізгенде;
рұқсат беретін сипаттағы құжаттарды бергенде;
тіркеу сипатындағы құжаттарды бергенде;
әскери билетті, офицердің жеке куәлігін берген кезде;
статистикалық есепке алған кезде;
сыртқы экономикалық қызметті атқарған кезде;
заңды тұлғаларды мемлекеттік тіркеу (қайта тіркеу) немесе филиалдар мен өкілдіктерді есептік тіркеу (қайта тіркеу) кезінде;
жеке кәсіпкерлерді мемлекеттік тіркеу (қайта тіркеу) кезінде;
Қазақстан Республикасының заң актілерімен белгіленген басқа да жағдайларда.
ЖИН құру жүргізіледі:
жеке тұлғалардың – рези­дент­тердің тұрғылықты жері бойынша;
ҚР-да тұрақты тұратын / уақытша тұратын шетелдіктердің және азаматтығы жоқ тұлғалардың келген жерлері бойынша;
мүлкі сатылған акциялар құнының елу пайызынан асатын заңды тұлға – резидентті немесе резидент-эмитентті, заңды тұлға – резиденттің активтерін немесе қатысу үлестерін тіркеу орны бойынша;
ҚР аумағында салық салу объектілерін иеленуші, резидент емес тұлғалар үшін салық салу объектілерінің орналасқан жері және/немесе тіркелген жері бойынша;
банк-резиденттерден ағымдағы шоттарды ашқан резидент емес тұлғалар үшін банк-резиденттің орналасқан жері бойынша, бұл орайда, оларға жоғарыда қарастырылған негіздер бойынша ЖИН құрудың жүргізілмеуі шарт.
ЖИН алу процедурасы
Бүгінгі таңда Қазақстан Республикасы азаматтарының көп бөлігінің ЖИН-і бар және олар 2003 жылдың тамыз айынан бастап, жоғарыда айтылғандай, жеке куәлік пен төлқұжатқа енгізіледі
ҚР Парламентімен ЖИН-ге өтуді аяқтаудың соңғы мерзімі белгіленген – 2011 жылдың 1 қаңтары, бұл жөнінде «Идентификациялық нөмірлердің ұлттық реестрі туралы» Заңға түзетулер енгізілген.
Өз жеке куәліктері мен төлқұжатын 2003 жылдың тамызында немесе одан кеш алған ҚР азаматтары өз құжаттарында ЖИН-нің болуын тексере алады
Ол 12 саннан тұратын комбинация
Жеке куәлікте ЖИН куәліктің беткі жағындағы туылған күн көрсетілген жолдың астына орналасқан
Төлқұжаттағы ЖИН 32 бетте машинамен оқылатын текст түрінде (үлгісі қоса тіркелген) көрсетілген
Егер де азаматтардың жеке куәлігінде және төлқұжатында 12 сандық нөмір жоқ болса, онда олар оны аталған Заңмен көрсетілген мерзімге дейін алулары тиіс.
ЖИН-і бар құжаттарды 2003 жылдың тамыз айынан бастап шетел азаматтары және азаматтығы жоқ тұлғалар да ала алатын
Егер де Қазақстан Республикасында тұруға ықтиярхаттың беткі жағында немесе куәліктің 32 бетінде (туған күні көрсетілген жолдың астында) 12 саннан тұратын ЖИН көрсетілмеген болса, олар бұрын берілген құжаттарын белгіленген мерзім ішінде, яғни 2011 жылдың 1 қаңтарына дейін қайта рәсімдеу үшін келіп тоқтаған жерлері бойынша ішкі істер органдарына хабарласуы тиіс.
Белгіленген мерзім бұзылған жағдайда ҚР азаматтары мен ҚР-да тұратын басқа тұлғалардың заң алдындағы қиындықтары туындауы мүмкін
ЖИН жоқ болса, 2012 жылдың 1 қаңтарынан бастап, бекітілген тізбеге сәйкес төмендегі құжаттар жарамсыз болып танылады:
жеке басты куәландыратын құжаттар;
ҚР азаматының төлқұжаты;
жеке куәлік;
ҚР-дағы шетелдіктің тұруға ықтиярхаты;
азаматтығы жоқ тұлғаның куәлігі;
жеке куәліктері болмаған жағдайда шетелдіктер мен азаматтығы жоқ тұлғаларға арналған тіркеу куәлігі.
Сондай-ақ барлық мүдделі тұлғаларды назарына – 2012 жылдың 1 қаңтарынан бастап ЖИН-і жоқ барлық төлемдер жүргізілмейтін болады
Осы түсінік берілген Заңды жүзеге асыру мақсатында, барынша толығырақ ақпаратты кәсіпорындардың басшылары мен бухгалтерлері ҚР Үкіметінің төмендегі қаулыларынан ала алады:
1
«Идентификациялық нөмірлердің ұлттық реестрін құру, жүргізу және пайдалану ережелерін бекіту туралы».
2
«Жеке басты куәландыратын құжатты дайындау кезінде қолданылатын интегралдық микро жүйеге қойылатын талаптарды бекіту туралы».
3
«Идентификациялық нөмірді құру ережесін, идентификациялық нөмірді құру және бұрын берілген құжаттарды қайта тіркеу үшін жеке және заңды тұлғалардың (филиалдар мен өкілдіктердің), сондай-ақ жеке кәсіпкерлердің хабарласу ережесін бекіту туралы».
Сондай-ақ 2007 жылдың 12 қаңтарындағы № 223-111 «Идентификациялық нөмірлердің ұлттық реестрлері туралы» Заңмен идентификациялық нөмірдің тағы бір түрі – БИН, яғни бизнес идентификациялық нөмір енгізілген болатын
Оны ЖИН-мен шатастырып алуға болмайды
БИН заңды тұлғаларды (филиалдар мен өкілдіктерді), сондай-ақ өз қызметін біріккен кәсіпкерлік түрінде атқаратын жеке кәсіпкерді идентификациялауға арналған
Барлық БИН-дерді тіркеп, есепке алу арнайы ақпарат жүйесі болып табылатын бизнес идентификациялық нөмірлердің ұлттық реестрімен жүргізіледі
Жоғарыда аталған құжаттардан идентификациялық нөмірлердің осы түрі туралы да толық ақпарат алуға болады.
Гүлзада Мырзахметова,
«Қазақстан Халық банкі Жинақтаушы зейнетақы қоры» АҚ-ның қызметкері
