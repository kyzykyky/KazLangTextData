Еліміздің солтүстік аймағында оңтүстік өңірлерімізге қарағанда халқымыздың саны аздау екені жақсы белгілі
Бір жағынан мұның себептері де бар
Соның негізгісі – табиғат жағдайы болса керек
Шуағы мол жылы жақты мекен еткенді кім жек көрсін.
Дегенмен, қазіргі уақытта ауа райы да өзгеріске ұшыраған
Солтүстігімізден де, орталығымыздан да бұдан отыз-қырық жыл бұрынғы алапат қысты кездестіре алмаймыз
Әрине, қардың жолдары жауып тастайтыны, өңмеңнен өтер ызғарлы суық әлі де кездеседі
Мұнсыз қыстың сәні болар ма? Алайда табиғатта сонау бір жылдардағыдай аса қаталдық байқалмайды.
Табиғатының көріктігі жағынан теріскейіміздің күнгейімізден еш кемдігі жоқ
Кей өңірлер тіптен артық ба деп қаламыз
Солтүстік Қазақстан өңірін алайықшы
Жаз айларында құлпырып жайнап, кетеді
Жан-жағың жасыл дүние, жапырақтары самал соқса дір-дір ете қалатын ақ қайыңдары қандай сұлу!
Жолдан да кінәрат таба алмай­мыз
Жөнделген
Заман талабына сай
Автокөлік, темір­жол, ұшақ қатынастары дейсіз бе? Еліміздің қай түкпіріне де жедел жете аласыз.
Жастардың, жас отбасыла­рының еңбек жолдарын еліміздің солтүстік аймақ­тарынан бастағандары жөн болар еді
Мұның өзіне де, елге де пайдасы мол
Өзіне пайдасы – жер көреді, адамдармен араласады, шынығады, шыңдалады
Ел үшін дейтініміз – жерімізді жетімсіретпейміз, жүдетпейміз, қазақтығымызды, салт-дәстүрімізді орнықтырамыз.
Біз тілге тиек етіп отырған істе көңілге қонымды жаңа­лықтар да бар
Мәселен, «Тұрғынүй құрылыс жинақ банкі» еліміздің оңтүстігінен солтүстігіне қоныс аударушылар үшін жеңілдіктер қарастырған
Әсіресе тұрғын үй алуға мүмкіндік бар.
Оңтүстік Қазақстан облысында жыл өткен сайын халықтың өсуі байқалады
Бұл әрине, жақсы
Мәселен, соңғы үш жылдың өзінде Мақтарал ауданында тұрғындар саны 272 мыңға, ал Сарыағаш ауданында 100 мың адамға көбейген
Халқымыздың шамадан тыс тығыз орналасуы түйткілді мәселелерді туындататыны анық
Мәселені шешудің оңтайлы жолы қайсы? Бір жол бар – кейбір мүдделі отбасыларын солтүстік өңірімізге көшіру
Осыған байла­нысты мемлекет тарапынан да, жергілікті жерлерде де көп жеңілдіктер ойластырылған
Соларды неге пайдаланбасқа?!
Реті келгенде айта кетейік, соңғы жылдары Үкіметтің тиісті бағдарламасы бойын­ша еліміздің солтүстік аймақтарына 58904 отбасы көшіп келген, олардың қырық пайызы оңтүстік өңірлерден.
Қазақтың жері – кең байтақ
Бұл тәңірдің сыйы, кешегі жер үшін жанын беруге дейін барған бабаларымыздың арқасы.
Жеріміздің қай пұшпағы да қасиетті
Сондықтан оның әр бөлігі назардан тыс қалмауы тиіс
Сол асыл топыраққа табанымызды тіреп, Жер-Ана игілігін көруді жазсын дейік.
Нұркен ЖАНДӘУЛЕТҰЛЫ
