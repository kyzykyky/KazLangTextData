Бұрын әрбір бала пионер лагерьлерінде сауықтырудан өтсе, жоғары сынып оқушылары жазғы еңбек тоқсанына қатысып, демалумен қатар еңбек және демалыс лагерінде, жоғары сынып оқушыларының еңбек жасақтарында, оқушылардың өндірістік бригадаларында, студент жасақтары құрамында еңбек дағдыларын қалыптастырды
Ал қазір біз балалар мен жасөспірімдерді еңбекке тәрбиелеудің, барлық санаттағы балалар мен жасөспірімдерді жазғы демалыспен қамтудың жақсы дәстүрін жоғалтып алдық
Қазіргі уақытта бұл мүмкіндіктер жоқ, көптеген балалар лагерлері жеке­ше­лендірілген
Нысанасы бойынша жұмыс істемейді, лицензиялары жоқ
Кейбір облыстардағы лагерьлер саны жыл санап қысқарып барады
Бар­­ларының өзінің материалдық-техникалық базасы жаңартуды талап етеді
«Ақ еркеде» қай ерке демалады?
Барлық баланың кербез Көкшенің баурайындағы «Балдәуренге» бара алмасы анық
Бағасын айтпағанның өзінде, барлық баланы қамти алмайтыны да анық
Оған жол ұзақтығын қосыңыз
Ал өз облысыңыздың ау­мағындағы демалыс орындарының халі нешік? Соңғы рет балаңыз қай жерде, қашан, қалай демалып еді? Есіңізге түспесе – налымаңыз
Өйткені жыл санап өсіп келе жатқан лагерь­лер бағасы биыл да «ұшып» тұр
Осы рет­те екі миллионға жуық тұрғыны бар Алматы қаласының аумағындағы біраз лагерьлерге телефон шалып, бағасы мен қызмет сапасын білуге тырыстық
Лицензиясы бар, бірнеше жылдар бойы балалар қабылдап келе жатқан аты таныс лагерьлердің қоңыраула­рын шырылдаттық
Біріншісі – «Марал сай» лагері болды
Бір күндік демалысы – 4000 теңге
Яғни бұл жердегі екі апта демалысыңыз (дұрысы, ба­лаңыздың демалысы) қалтаңыздан 56 мың теңгеңізді қағып алады
Ал «Тау самалы» лагеріндегі екі апта демалыс 64 мың теңгеге шығады
Бұл Алматы аумағындағы демалыс лагерьлерінің бүгінгі орташа бағасы екенін байқауға болады
Оған себеп: бұдан кейін телефон соққан демалыс орындарының да әр күнінің құны осы соманың ар жақ, бер жағында екенін аңғардық
Олардың қатарында «Горное солнце», «Сарыарқа», «Юный домостроитель», «Тау-Тұран», «Келешек», «Голубой парус», «Огонек», «Спутник», «Связист» демалыс лагерьлері бар
Байқап отырғаныңыздай, бұл жердегі лагерьлердің көпшілігінің атауы орыс тілінде
Атауы қазақша лагерьлердің біразына телефон шалғанымызбен, ол жерлердің қызметкерлері лагерьдің бағасы, қызметі жайында тек орыс тілінде ғана мәлімет бере алатындарын жеткізді
Бұл ретте ата-аналардың лагерьлердегі тәрбиешілердің арасында басқа ұлт өкілдері көптеп кез­десетінін айтса, түрлі дін өкілдерінің де жаз айларында демалыс орындарын жағалап кететінін жиі естіп жатамыз
Естіген құлақта жазық жоқ…
Ал атауы жылыұшыраған «Ақ ерке» демалыс лагерінің бағасын естігені­міз­де жағамызды ұстадық
«Ақ еркенің» бір күнгі демалыс құны 6700 теңге екен
Балаңыз бұл жерде бір маусым (18 күн) демалатын болса, қалтаңызда 120 600 теңге (!) қаражатыңыз болуы тиіс
Сіз қарапайым жұмысшы болсаңыз, мұны қалтаңыз көтереді ме? Ал мектеп жасындағы 3 балаңыз болса ше? 361800 теңге! Солай
Рас, бұл демалыс орнының басқалардан айтарлықтай айырмашылықтары ба­рын да жоққа шығара алмаймыз
Аспан астындағы ашық бассейн, дискоклуб, тіпті ипподромына дейін бар
Бұдан кейін «дүниенің кеңдігінен не пайда, аяғыңда аяқ киімің тар болса егер» дейсің лажсыз
«Ақ еркеде» «байлардың «еркелері» ғана демалады» десе таңғалмайсыз
Өйткені бұл жерді қарапайым қазақтың қалтасы көтермейді
Тіпті ортаңқол деген демалыс орындарының бағасы бүгін бас шайқатады
Осыдан соң балалар мен жасөспірімдерді ұйымдасқан демалыс­пен, сауықтырумен қамту жеткіліксіз деңгейде демеске болмайды.
Бүгінде жыл сайын елімізде 1 миллионнан артық баланы қамтитын 10 мыңнан астам әртүрлі үлгідегі лагерлерь жұмыс істейді
Оның ішінде: 235 – қала сыртындағы лагерь, 7 – жыл бойы жұмыс істейтін лагерь, 54 – санаториялық үлгідегі лагерь, 925 – бейінді лагерь, 245 – туристік-спорттық және шатырлы лагерь, 5 мыңнан астам мектеп жанындағы лагерь
Әсіресе, осылардың ішінде демалыспен қамтудың негізгі бағыты – мектеп жанындағы лагерьлер болып отыр
Өйткені басқаның бәрі ақылы
Ал мектеп жанындағы лагерьлердің қызметі мен сапасы бәрімізге белгілі
Қала берді, тоғыз ай бойы табалдырығын тоздырған мектеп ауласынан баланың да аулақтағысы келетіні өтірік емес қой
Бұған жас жеткіншектің әр күн са­йын жаңа нәрсеге ұмтылатынын, жандары жаңалыққа құмар екенін қосыңыз
Оған қоса Алматы секілді экологиясы сын көтермейтін қалалардағы мектеп оқушыларының көк түтіннен аз болса да арылып, бір мезет кеудесін кере ты­ныс алғысы келмейді дегенге кім се­неді? Ал айшылық алыс жерлердегі демалыс, сауықтыру орталықтары арман ғана болса, қала маңында тиіп тұрған лагерьлер бағасының қолжетімсіздігін қайда қоямыз? Қол созым жердегіге қолымыз жетпей отырғанда қыр ас­тындағыны қиялдататын турис­тік агенттіктердің қызметі бар
Еуропаның қиял-ғажайып қала­ларында, болмаса жақын шетелдегі лагерьлерге жолдама алып, бала­ңызды демалдырғыңыз келсе, айлап емес, жылдап тер төгуге тура келетіні есіңізге түссе, езуіңізге зілді күлкі үйіріледі
Бүгінгінің боямасыз шындығы да осы болып тұр.
Базарда арба сүйреп жүр,
Талай қазақ баласы…
Қазір қала баласы қырға құ­мартпайтын болды
Ауылға барып, аунап-қунап қайтуға да аңсары аумайды
Бұл ұлттық тәрбиенің ақсап, алтын ұя – ауылға деген махаббаттың жоғалып бара жатқанын аңғартса, екіншіден, қала баласының санасын жаһандық үлгідегі дүниелердің жаулап алғанын білдіреді
Сабақтан босаған бала күнұзақ ұйықтап, одан қалса, компьютердің мониторына мөлиіп, дала тұрмақ, балконнан бас шығарғысы жоқ
Есесіне ауылдың қарадомалақта­ры қым-қуыт тірлікті қалаға ынтық
Жаз күндері қаладағы көлік жуу орындарында көлік жуушы, компьютерлік салондарда, базарда ұсақ-түйек сауда жасап, қоғамдық көліктерде кондуктор, вокзалдарда жүкші, кафелерде даяшы, т.б
жұмыс істеген балаларды жиі ұшыратамыз
Бұл жерде бас салып балаларды жазғыруға болмас
Бірақ кейінгі жылдары бала еңбегі Қазақстанда да кеңінен етек жайып келе жатқанын жоққа шығара алмаймыз
«Жүргізілген зерттеулер шектеулі ақпарат бергенімен, қалыптасып келе жатқан еркін рынок жағдайларын­да жұмыс жасайтын балалардың саны қарқынды түрде көбеюде
Балалар тиісті заңдық және әкімшілік бақылаудың жеткіліксіздігінен және тиісті заңнамалық актілердің немесе оларды іске асыру тетіктерінің жоқ­тығынан айла-шарғы жасау және пайдалану объектісі болуда» дейді ба­лалар құқығын қорғаушы мамандар
Балалар ауыл шаруашылығында, жергілікті базарлардағы ұсақ саудада, сондай-ақ үй шаруашылығында көптеп пайдаланылады
Базарларда, мысалы, кәмелетке толмағандардың еңбегі, негізінен, көкөністер мен жемістерді сұрыптау, жүк тиеу жұмыстары («арбакеш» жасөспірімдер деп аталатын) кезінде қолданылады, ал сирек жағдайларда жастары кіші кәмелетке толмағандар «қайыршы» ретінде пайдаланылуы мүмкін
Балалар еңбегі проблемасының туындауының негізгі себебі – кедейлік
Бала еңбегіне, негізінен, қоғамның неғұрлым осал топтары – білім алуға, денсаулық сақтауға қол жеткізуі шектелген, табыс деңгейі төмен немесе мүлдем табысы жоқ ауылдық және қалалық кедей отбасыларынан шыққан балалар тартылады
Мамандардың айтуынша, балалар еңбегі Қазақстандағы Еңбек заңы арқылы реттелуі тиіс
Мысалы, аптасы­на 40 сағат, яғни күнделікті толық жұ­мыс жасау үшін 18 жастан асқан азаматтар ғана жұмысқа алынуы керек
Ал 14-18 жас аралығындағы жасөспірім­дер тек қысқартылған жұмыс уақы­тымен еңбек ете алады
Адам құқығын қорғаушылар оларға заң бойынша ең төменгі жалақы мөлшерінен аз төлеуге болмайтындығын және оларға басқа да әлеуметтік кепілдіктер берілетіндігін жеткізді
«Алайда базарда жұмыс істейтін балалар ресми түрде тіркелмейді
Олардың еңбек келісім-шарттары жоқ
Сол себептен балалар ауырып немесе еңбек жарақатын алған жағдайда олардың әлеуметтік жағынан қорғалуы екіталай» дейді мамандар
Амалсыз кешегі Кеңес кезіндегі еңбек жасақтары мен өндіріс бригадаларын еске аласыз
Қатарласымен тізе қосып еңбек ете жүріп демалатын, тыныға жүріп тиын-тебенін тауып, тамызды тауысатын
Күн қаққан жүздері тотығып, тойған қозыдай монтиып, мектеп партасына отыратын
Егер сол дәстүрдегі балалардың демалысы, еңбекке баулу шаралары белгілі бір мемлекеттік қадағалаумен қайта ұйымдастырылса, құба-құп болар еді
Бұдан мемлекет те ұтпаса, ұтылмасы анық.
P.S
Міне, «өлмейтін құлға келді жаз»… Басқаны қайдам, жаз шықса қаймана қазақтың қарекеті белгілі
Қора-қопсысын жамап-жасқап, малдың жем-шөбін жайғап, қала берді, құда-жекжатын қонақ қылып жүріп-ақ жазды өткереді
Жылда осы
Бір жерден «Балдәуренге» бармадым» деп қиғылық салып жатқан бала да көрмейсіз
Көндіккен
Тілек біреу – бас аман, бауыр бүтін болса болғаны
Бірақ адамның балалық шағы – базары ғой
Бұл базарға Сіз де барып қайтқансыз
Өтеді де кетеді
Бір сәт санаға салайықшы: неге сол «базарда» байдың баласы бармағын балға батырып жеп бара жатыр, неге біздің баламыз арба сүйреп өтіп барады? «Дорогу!»..
Динара ІЗТІЛЕУ
