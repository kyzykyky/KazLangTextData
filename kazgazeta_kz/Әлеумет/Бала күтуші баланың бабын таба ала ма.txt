Бүгінде көптеген ата-аналар бала күтушіні жалдайтыны белгілі
Бұл да әлеуметтік өмірдің бір көрінісі
Алайда бала күтуші баланы ата-анасы күткендегідей тәрбиелей ала ма?
Соңғы уақытта теледидар, интернет пен әлеуметтік желілер арқылы бала күтушілерге қатысты сын көп айтылады
Үйіне бейнекамера орнатқандар бала күтушілердің оғаш қылықтарын әшкере етуде.
Баланы ұрып-соғу, аш қалдыру, қамап қою сияқты іс-әрекеттер арқылы «бала тәрбиелеп» жүрген «тәрбиешілер» жиі кездеседі
Жеке бала күтушісі ғана емес, бүгінде бала­бақ­шалардағы кей тәрбие­шілерден де осындай өрескел әрекеттер бай­қалады.
Елімізде мектепке дейінгі бала тәрбиешісі мамандығы бар, бірақ бала күтуші мамандығы жоқ екені анық
Десек те, бұл мәселемен айналысатын арнайы агенттіктер ашылып, жұмыс істеуде
Демек, сұраныс бар
Зерттеп қарасақ, еліміздегі бала күтушілер 30-40 жас аралығындағы қыз-келіншектер екен.
Бір айта кететін мәселе бала күтуші қандай адам екені көп ескеріле бермейді
Мәселен, оның психикасы, ішімдікке, есірткіге тәуелділігі, жұқпалы аурулармен ауырмайтындығы, т.б
мәселелер жете зерттелмейді
Реті келгенде бала күтіміне қарайтын адамның қандай дінді ұстанатыны да маңызды екенін айтқымыз келеді
Дәстүрлі діннен бөлек діннің немесе жат ағымдардың өкілі болса, мұның балаға кері әсері болуы мүмкін
Бірақ кейбір ата-аналар жоғарыдағы мәселелерге жеткілікті көңіл бөле бермейді
Олардың ойынша, бала күтуші ең бастысы балаға қараса болды.
Мамандар «бала әу бастан ата-ана мейіріміне бөленіп өсуі шарт» дегенді алға тартады
Психологиялық сараптамалар күтуші тәрбиелеген балалардың өскенде психоэмоционалды жайттарға тап болатынын көрсетеді
Ондай балалардың әлеуметтік ортаға бейімделуі өте қиын
Ата-ана мейіріміне бөленбеген бала көбіне күтушінің қас-қабағына қарап, керісінше, ата-анасына жылылық таныта қоймайды екен
«Балаңды бес жасқа дейін патшаңдай сыйла, он бес жасқа дейін құлыңдай жұмса, он бес жастан кейін досыңдай көр» дейді халық даналығы
Сондықтан әр баланы ата-анасы өзі тәрбиелегені абзал.
Бала күтушіні жалдау еліміздегі жұмыссыздар санын азайтуға өз ықпалын тигізер
Алайда баланың дұрыс қалыптасуына оң әсер ете қоймайды
Балаға ең әуелі ананың мейірімі, әкенің қамқорлығы керек
Әрбір бала үшін ата-ананы айтпағанда мемлекеттің де қолдауы қажет
Осы ретте айтар ұсынысымыз: балаға берілетін бір реттік жөргекпұлдың көлемі көбейтілсе, жәрдемақы бір жасқа дейін емес бала үшке келгенше берілетін болса, сондай-ақ ананың бала күтіміне байланысты демалысына төленетін қаржы қайта қарастырылса нұр үстіне нұр
Мәселен, батыс елдерінде «Ана капиталы» бар
Халық санын арттыру, аналарды қолдау, бала тәрбиесіне мән беру мақсатында «ана капиталы» жұмыс істейді
3 жасқа дейін жәрдемақы беріліп, ана мен баланың қажеттіліктері мемлекет тарапынан өтеледі
Бізде де жәрдемақы беріледі
Бірақ ол мардымсыз
Ал «Ана капиталын» қалыптастыру өзекті күйінде қалып отыр.
Президенттің биылғы Жолдауын­да басым бағыттың бірі деп «Адам капиталын» атап көрсеткен
Біздің ойымызша, осы «Адам капиталының» негізінде «Ана капиталын» жолға қойып, реттеп алсақ, халық санын арттыруға да, бала тәрбиесіне де, ана мен баланың жағдайына да ықпалы зор болар еді.
Ақбота ҚУАТОВА
