Біз жиған-тергенімізді тойға шашатын халықпыз
«Той – Тәңір қазынасы» дейміз
Иә, қуанышымызды жақындарымызбен бөліскенге не жетсін?! «Отыз күн ойын, қырық күн тойын» дегендей, үйімізде титтей қуаныш болса да, ағайын-туғандарымызбен, көрші-қолаңдарымызбен бөлісуге асығып тұрамыз
Бірақ бүгінде той тойлау ағайынның басын қосу үшін емес, туысқандар арасындағы бәсекелестікке айналып бара жатқан жоқ па деп те ойланасың
Байқауымша, мұның бірнеше себептері бар.
Той өткізем деп несиеге белшесінен бату былай тұрсын, атағы дардай әншілерді шақырып, шоу-думанға айнылдыратындар да бар
Тойға емес, концертке барғандай-ақ боласың
Қазақта «Көрпеңе қарай көсіл» деген мақал бар
Кейбіреулер шамасы келсін-келмесін бар жиған-тергенін тойға шашады
Жетпей жатса, несие де алады
Бәлкім, бізге той шығынын азайту жағын қарастыру керек шығар
Бірақ бәсекелестік, өзгелерден кеммін бе деген түсінік бұған жол бермесі анық
Десек те, ойлануымыз керек
Қазір қымбатшылық заман
Үнемшілдік артық етпейді.
Кейбір тойларда асабалар жас жұбайларды суретке түсірткізіп, ол суретті аукцион тәрізді саудалайтындарын қайтерсіз
Бұл да тойға келген ағайынның қалтасын қағудың бір амалы тәрізді көрінеді
Бұрын тойбастарға ешкім құр қол кетпесін, «Тойдан тобықтай» деп орамал және т.б
заттар салушы еді, қазір ондай сый-сияпатты менсінбейтін халге жеттік
Бұл біздің халқымыздың байығаны ма? Бірінен-бірі асып, той жасайтындар бәрі бірдей дәулетті емес қой
Осыны ескеріп жатқан кім бар
Той биік деңгейде өтпесе, мазаққа ұшырайтындай той иелері бар күштерін салады
Бір күндік тойды өткізу үшін, несие алып, соңынан онысын жаба алмай әлекке түседі
Тағы да қарызға батып, шығынға ұшырайды… Онымен қоса жас жұбайлар тойдан кейін бал айы дегенді шет елде өткізуді сәнге айналдырған
Мұнда да бәсекелестіктің лебі байқалады
Үйленген жастар құрбы-құрдастарынан қалғысы келмейді
Солар сияқты болуға тырысады.
Абай атамыз, адам баласының бес дұшпаны­ның бірі «бекерге мал шашпақты» жайдан-жай айтпаған ғой
Қазіргі таңда тәуелсіздігімізді алдық, бейбіт елде өмір сүріп жатырмыз, неге той тойламасқа деп те ойларсыздар… Той жасаған жақсы, әрине
Әркім жағдайына қарау керек
Мейрамханаға барып той өткізу міндет емес шығар
Қара шаңырақ саналатын үйде де қонақ күтуге де болады емес пе? Қалай дегенмен ойланатын жайттар бар.
Аяжан БАУЫРЖАНҚЫЗЫ
Алматы
