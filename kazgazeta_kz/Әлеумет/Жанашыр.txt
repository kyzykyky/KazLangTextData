Облыстық тілдерді дамыту басқармасының кеңсесіне Ақтөбе қаласының тұрғыны Жәнібек Әбдірахманов деген ағамыз арнайы келіп жолықты
Өзі білім беру саласында ұзақ жыл еңбек етіп, зейнет демалысына шыққан, «Ана тілі» газетінің тұрақты оқырманы
Басылымның мазмұны, көтерген мәселелері туралы ой бөлісе келіп, әңгіме арасында облыстық денсаулық сақтау басқармасының бас маманы Роман Рахиевтің мемлекеттік тілге жанашырлығын ерекше атап өткен еді. 
Бұл жігітті көптен білетінбіз
Кішіпейіл, ізденгіш, үнемі іс басында жүреді
Шалқар аудандық аурухана бас дәрігерінің емдеу-профилактикалық жұмыстар жөніндегі орынбасары қызметін атқарған шағында 1985 жылы республикалық «Социалистік Қазақстан» газетінде «Біз жанбасақ лапылдап» деген тақырыппен көлемді материал да жариялағанбыз
Кейіпкерлердің бірі – осы Роман Рахиев болатын
Негізгі міндетін атқара жүріп, ауданның денсаулық сақтау саласына қарасты мекемелерде әртүрлі тәрбиелік және кәсіби шеберлікті жетілдіру шараларының басы-қасында жүргенін тілге тиек еттік
Жас маманның келешегіне сенгеніміз рас
Үміт алдамапты
1987 жылы облыстың Қостанай облысымен шектесіп жатқан Комсомол ауданына аудандық аурухананың бас дәрігері болып тағайындалды
Мұнда да жас маманның ұйымдастырушылық қабілеті мен кәсіби шеберлігі айқын көрінді
Толыбай, Союзный, Восточный, Щербаков ауылдарында фельдшерлік пункттер мен дәрігерлік амбулаториялар ашылуы, медициналық мекемелердің соңғы үлгідегі аппаратураларымен жарақтандырылуы, жұмысқа жас мамандардың көптеп тартылуы – бас дәрігердің ұтымды еңбегінің нәтижесі деп білген абзал.
Білікті дәрігер тың игеру кезінде өзге ұлт өкілдері көптеп қоныстанған өңірде қазақ тіліне өріс ашу, ұлттық салт-дәстүрлерді насихаттау шараларын да ұмыт қалдырған емес
Араға бес жыл салып, облыс орталығындағы онкологиялық ауруханада бас дәрігердің орынбасары қызметіне кірісті
Бұл ел егемендігі жарияланған алғашқы жылдар еді
Сонан бергі уақытта Роман қандай қызмет атқарса да өзін мемлекеттік тіл саясатын жүзеге асыруға сүбелі үлес қосып келеді
Облыстық денсаулық сақтау басқармасына бастық болып тағайындалған медицина ғылымдарының докторы, профессор Қайрат Сабырдың кадр және мемлекеттік қызметтің сапасын бақылау бөлімінің бас маман қызметіне Роман Рахиевті шақыруы оған деген сенімнің биіктігін білдірсе керек
Р.Рахиевтің қызметке кіріскені сол еді, ең алдымен емдеу мекемелеріндегі іс-қағаздардың ресми тілде жүргізілуіне назар аударылды
Жан-жақты бағдарлама аясында әрбір мекемеде қазақ тілі бөлмесі жасақталып, оған әдістемелік оқу құралдары алынды, арнаулы білімі бар оқытушылар іріктелді, қызметке орналасуға тілек білдірген адамдардың мемлекеттік тілді меңгеру деңгейі сарапқа салынды
Басқарма бастығының бұйрығымен бекітілген комиссия еңбек ұжымдарында тіл саясатының жүргізілуі барысын тұрақты қадағалап отырды
Ғылыми-практикалық тіл конференцияларын дайындап, өткізудің пайдасы зор болып шықты
Өткен жылы қыркүйек айындағы конференцияда басқарма бастығы Қайрат Сабыр бастаған бір топ ғалымдар, дәрігерлер, қазақ тілін оқытушылар өзара пікір алысып, көкейкесті мәселелерді күн тәртібіне қойып, талқылады
Тіл айлығының қорытындысы шығарылып, айрықша белсенділік көрсеткен адамдар марапатталды.
Роман Рахиевтің тәрбиелік тағылымы зор ұлттық салт-дәстүрлерді өрістетудегі еңбегі өзгелерге үлгі боларлықтай
Наурыз мерекесі, 1-мамырдағы халықтар бірлігі күні, Қазақстан халықтары тілдерінің күні қарсаңында байқаулар, кештер ұйымдастыру игі дәстүрге айналды
Ол ақ желеңді қызметкерлердің ұлт газеті – «Ана тіліне» жазылуын кең көлемде ұйымдастырып келеді
Нәтижесінде Алға, Ойыл, Қарғалы, Әйтеке би, Темір аудандық ауруханаларында, Ембі қаласындағы аурухана мен облыс орталығындағы бірқатар емдеу мекемелерінде газет таралымы анағұрлым көбейтілді.
Р.Рахиевтің Ырғыз топырағында туып-өскен айтулы тұлғалар, есімдері Алты Алашқа мәлім Алмат Тобабергенұлы мен оның баласы Самұрат, ұрпақтары жайында деректер жинастырып, жұртшылыққа ұсынуы да – сүйсінерлік іс
Қызылорда облысында Қазалы ауданының Ақсуат селолық округіне қарасты Кеңтүбек қонысында Самыраттың кесенесіне ұрпақтарының, зиялы қауым өкілдерінің арнайы сапар шегіп, тәу етуін, ас беруін ұйымдастырды
Кесене қазіргі күнде арнайы тіркеуге алынды.
Рахиевтің осындай еңбегі лайықты бағаланып, ол «Қазақстан Республикасының Тәуелсіздігіне – 20 жыл» мерекелік медалімен, «Қазақстан Республикасы денсаулық сақтау ісінің үздігі», «Тіл жанашыры – 2009» төсбелгілерімен, Денсаулық сақтау министрінің, облыс әкімінің алғысхаттарымен, грамоталармен марапатталды.
Жанғабыл ҚАБАҚБАЕВ,
журналист
Ақтөбе облысы
