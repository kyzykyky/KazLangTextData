Бұл күнде жастар да, қариялар да сөзге мән беруден қалып барады
Сыпайы сөйлеу, адамның көңіліне тиетін сөзді айтпау қайда, оған пысқырып та қарамайды
Әсіресе сұрақ қойғанда
Көшеде, жұмыста, радиодан, теледидардан дөрекі сөздер мен сиықсыз сұрақтарды еститініміз рас
Бұрын сойылмен ұрғандай әсер ететін сөздерге құлағымыз үйреніп кеткен
Қазір кім қандай сұрақ қойса да жауап береміз де жүре береміз
Мысалы, біреудің біреуге «қаншадасыз?» деп жатқанын естисіз
Бұл сұрақ әсіресе бойжеткендер мен қарияларға жиі қойылатын болар
Адамның жасын сұрамайтын қазақ әдебі бүгінде сетінеп кеткен
Қызға «қаншадасыз?» деген сұрақты қою «күйеуге шығатын кезге келдің бе?», ал үлкен кісінің жасын сұрау «ана дүниеге аттанатын шаққа таядың ба?» дегендей әсер етеді
Қазақ кісінің жасын есептемеген бұрынғы кезде қазіргі замандастарым сияқты «қай жылғысың?» деп те сұрамаған.
Бір қызға жетпіске таяған жазушы «Қаншадасың? Неге күйеуге тимейсің?» депті
«Мені сынау үшін бе, әлде зерттеу үшін айтты ма, түсінбедім» дейді әлгі қыз
Бүгінде зиялылар қатарындағы атақты кісілер де аузынан шыққан сөзге мән бермейтін болды
Бірде эфирден сөйлеп отырған ақын «Екі немерем бар
Үлкен немере қызым он бесте
Биыл он беске толды»» дегенді үш рет нығарлап айтты
Біріншіден, қазақ қыздың жасын айтпайды, екіншіден баласының да, немересінің де саны жөнінде сөз қозғамайды
Қазақ отбасы мүшелері тұрмақ мал санын да жұмбақтап жеткізген.
Кейбір жас журналистер сұхбат алғанда «Қанша немереңіз бар? Әйеліңіз қанша жаста?» деген сияқты сұрақтарды қойып жүр
Бұндай сауалдардың естіген құлаққа ерсі екенін алдымен қалам иелері сезіну керек қой
Баяғыда жасы келген Мамай батырдан «Арманыңыз бар ма?» деп сұраған екен
Осы сұрақты журналистер эфирдегі қонағына қоятын боп алды
Жуырда бір радиожурналист әйелдер мәселесін қозғайтын сұхбатында ер адамнан «жалпы, әйелге қанша бала тууға болады?» деп сұрады
Енді бұған не дейсіз.
Жастардың сыпайылық пен анайылықтың ара-жігін ажыратпай, бейпіл сөйлейтін жағдайлар аз емес
Қызмет орнында қазақ қыз жұмысқа жаңадан кірген түрік еркекке «Әйеліңіз бар ма? Жұмысқа неге ертіп келмейсіз?» дегені
Түрік азаматына бойжеткеннің «батыл» сұрақтары қалай әсер еткені айтпаса да түсінікті
Бір құрбымызға бастығы бүкіл әріптестерінің көзінше: «Өзің жиырма бірдесің
Тапсырманы неге орындамайсың?» демесі бар ма
Тапсырманың орындалуына оның жасының қандай қатысы бар десеңізші? Сұрақ қоюға да сана мен ой керек екендігін ескермей жүрміз-ау.
Шарафат ЖЫЛҚЫБАЕВА
