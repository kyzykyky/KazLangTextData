Сәкен Сейфуллин мен Смағұл Садуақасов, Жүсіпбек Аймауытов пен Ғабит Мүсірепов тәрізді әдебиетіміз бен мәдениетіміздің ірі де ұлы тұлғалары керегесін қалап, уығын шанышқан қазақ баспасөзі қара шаңырағының бүгінгі иесі Сауытбек Абдрахманов өсу, өрлеу жолы сәтті қалыптасқан қаламгер
Африка зұлыстарында егіз балалардың соңғы туғанын үлкен, яғни аға санайтын қызық дәстүр бар көрінеді
Кәдімгі қазақтың балаларының ең кіші кенжесін шаңырақ иесі деп танитын салты сияқты
Сондықтан әлгі аталған алыптардың асыл тұяғына ұқсап, қара шаңырақтың қазіргі тұтқасын ұстап отырған Сауытбекті төбе газетіміздің, төре газетіміздің өркені өсіп, беделі биіктеуіне ат салысқандардың қай-қайсысы болсын аға тұтса артық емес секілді
Дана халқымыздың ақылы асқанды аға тұтқан ата дәстүрін алға тартып, оған оның сарабдал сыншы, санаткер ғалым, серке сөз сардары екенін қоссақ, бұндай құрметке ол әбден лайық екеніне еш күмән болмас

Асылы, Сауытбек айы оңынан туған бақытты басшылардың бірі
Кешегі алмағайып аласапыран кезеңдерде газет тізгінін ұстаған алдыңғы толқын ағалары жаңа заман, жайсаң қоғам орнатып, жарқын өмір жасау жолында бұл басылымды жан аямас жалынды күрестің құралы етіп, өздері де ескі мен жаңаның арасындағы алапат айқастың топанын толарсақтан кешіп, көбі қандыауыз қызыл саясаттың құрбаны болып кетті
Одан кейінгі буын кеңестік темір тәртіптің тар құрсауына тап болып, түрпі шеңгелде көкейіндегісін айта алмай, көңілдегісін көрсете алмай шерменде күй кешті
Ал Сауытбек басылым басшылығына еліміз егемендік алып, тәуелсіздік туын тік көтергеннен кейін келіп, газеттің танымдық, тәлімдік, тәрбиелік мәнін күшейтіп, халықтың шын мәніндегі көзі мен құлағына, тілі мен үніне айналдыра білді
Тағдырын ұзақ жылдарға созылған шығармашылық ынтымақ тоғыстырған тілеуқор ағасы, қадір тұтар ақылшысы есебінде оның бұл бейқұт қадамына көңілім көлдей шалқып, мәртебем ұдайы өсіп отырады
Өйткені мен өзімді оның қалам-қарымы шыңдалып, қабілет-дарыны ұшталып, шығармашылық жұлдызы жануына себепкер болған жандардың бірімін деп білемін
Астаналық облыстық «Жетісу» газетінде жүргенімде студент Сауытбектің кино жөніндегі сындарлы пікірі, салиқалы ойлары ұнап, талдамы терең талай мақалаларын жариялаған едім
Одан «СҚ»- ға (қазіргі «Егемен Қазақстан») бас редактордың идеология жөніндегі орынбасары болып ауысқанымда, университеттен кейін бір жарым жылдай кино саласында қызмет істеп, қаламын газетте ұштау ниетімен келгенінде жас жігіт жайында жылы лебіз білдіріп, бейіміне орай жұмысқа қабылдануына қол ұшын берген болатынмын

Алғаш ол әдебиет және өнер бөлімінде әдеби қызметкер болып, қаламын қалыптастырып, қабілетін шыңдады
Не жазса да, жан-жақты зерттеп, тереңнен толғап жазатыны, не тапсырса да тап-тұйнақтай етіп, тыңғылықты орындайтын ол артынан басты бөлім – «партия тұрмысына» ауыстырылып, келе-келе оның меңгерушілігіне көтеріліп, алқа мүшесі болып сайланды
Тіпті редакцияның партия ұйымына да жетекші болды

Бас газетте он жылдан астам жемісті еңбек етіп, біліктілігімен, білімділігімен көзге түскен көшелі журналист 80-ші жылдардың соңына таман Қазақстан Орталық партия комитетіне жауапты қызметке шақырылды
Одан Министрлер кеңесінің мәдениет бөлімі меңгерушісінің орынбасары болды
90-шы жылдардың орта шенінде ол республика Мәдениет министрінің орынбасары болып тағайындалды.
Жоғары лауазымға қол жеткізіп, қандай жауапты қызметте жүрсе де өзімді ақылшы ұстаз деп қастерлеп, өзін ізетті шәкірт санаудан танбаған талапкер інімді жаңа орнымен құттықтай барғанда бір кеңес бергенім бар

«Айналайын, Сауытбек! Бақ та, тақ та бүгін бар, ертең жоқ
Біздің қателегімізді қайталамай, бірдеңе қорғап ал
Түн қатып, түс қашып, таңның атысын, күннің батысын білмейтін қарбаласы көп газет жұмысы емес, бос уақытың болар
Әдебиеттен де, өнерден де бір кісідей білігің бар жігітсің
Ғылымға құлаш ұрсаң, ертең-ақ еңсеріп кетесің
Ал ғылымның қай заманда да, қай қоғамда да аты арып, тоны тозбайтынын білесің ғой», — деген едім сонда

Айтқанымдай-ақ араға төрт-бес жыл салып, ол орыстың ұлы ақыны А.С.Пушкин өлеңдерінің, оның ішінде «Евгений Онегин» романының қазақша аударылуы туралы диссертация қорғап,  филология ғылымдарының кандидаты атағын алды
Бұл өзі әдебиетте бұрын-соңды түрен түспеген тың тақырып еді
Өлеңмен жазылған «Евгений Онегин» романын алғаш ана тілімізге аударған ұлы Абай өз алдына, қазақ жырының жампоздары Ілияс пен Қуандықты да былай қойғанда, тіпті Қазан төңкерісіне дейін-ақ осынау ұлы туындыны ел арасынан шыққан оншақты ақын қазақша жырлауға қаракет жасаған екен
«Қазақстан Кеңес үкіметі орнағанша әліпті таяқ деп білмейтін жаппай сауатсыз ел еді» деген қисынның шындыққа жанаспайтын жаңсақтық екені осыдан-ақ көрінбей ме?
Сауытбек ғылыми жұмысын жалғастырып, жалпы қазақша өлең аудармасының алған асу, шыққан шыңын зерттеуге көп үлес қосты
Оған жауапты лауазымдағы қызметі де, жұмысының көптігі де кедергі бола алған жоқ
Бірер жыл «Қазақстан» телерадио корпорациясын басқара жүріп те, бас басылымымыз — «Егемен Қазақстан» республикалық газеті акционерлік қоғамы» болып қайта құрылып, оған президент болып келгенде де, қат-қабат қарбалас жұмыстардың ара-арасында ғылыми ізденіске де уақыт тапты
Қазақтың өлең аудармасының теориясы мен поэтикасы жөнінде «Төлтума мен Телтума» атты көлемді кітап жазып, сол зерттеу еңбегінің негізінде докторлық диссертация қорғап шықты
Кітап ғылыми зерттеу деп аталғанымен, көркем туындыдай тартымды желдірте жеңіл оқылады
Тілі шұрайлы да әсем, пікірі шырайлы да тың.
Жалпы Сауытбек Абдрахмановтың қаламынан туған дүниелердің қашан да тілі тартымды, ойы орамды келеді, әрі дерек пен дәйекке де толы болады
Сондығынан да шығар, оның сонау әдеби қызметкер кезінде жазған арынды ақын Олжас Сүлейменов жөніндегі очеркі мен қанатты биші Махмуд Есенбаевпен жүргізген сұхбаты әлі күнге дейін есімде
Аруақты өнерпаздың «Бүркіт» биін тамашалаған бір сақаудың биші өнеріне тамсана таңырқап, таңғалғаны сондай табанда тілі шығып кетіпті

Осындай оқиғалар мен елең еткізер деректер оның эсселері мен очерктерінің, сұхбаттарының қай-қайсысында да жиі ұшырасады
Әсіресе оның соңғы жылдары ірі мемлекет қайраткері, абыз ағамыз Бәйкен Әшімовпен, қазақ қыздарынан шыққан тұңғыш кинорежиссер Дариға Тінәлинамен, сан қырлы дарын иесі әрі актер, суретші Гүлфайруз Исмаиловамен жүргізген сұхбаттары кім-кімді де дән риза етер туындылар
Ол айтулы ардагерлермен ашық жарқын әңгімелесе отырып, иісі еліміздің, оның өнер-білімінің, өрелі ғылымының өркен жайып, өсіп дамуының қилы-қилы кезеңдерін көз алдына әкеледі
Ал оның әлемдегі алуан-алуан ғажайыптары жайындағы газеттің бір бетіне тұтас беріліп жүрген очерктері тақырыбының сонылығын танымдық, тәлімдік мәнінің молдығын былай қойғанда қазақ баспасөзінде тыңнан ашылған аралдар десе де болады
Оқырманның олардан табар жаңалығы, алар мағлұматы мол екеніне тіптен талас жоқ
Сайып келгенде, бұл шыңдалған шынайы шеберліктің ғана емес, тынбай тынымсыз ізденудің де жемісі

Елбасымызбен бірге шетелдерге барған  сапарларында жазған жолжазбалары да өз алдына бір төбе
Олары әдеттегідей жол-жөнекей есеп емес, тұтас бір көркем туынды тәрізді
Ол жазбалардан барған елдің кешегісі мен бүгінгісі, ертеңге ұстанған бағдары барынша айқын көрініп, екі ел басшыларының болашақты толғаған ілтипатқа толы  ықыласты әңгімелері әсем баяндалады
Басылым басшысының бұлай жақсы жазуы және жиі жазуы ұжымдағы қалған қалғамгерлер үшін, әрине, үлгі-өнеге
Әсіресе жас журналистерге таптырмас тағылым, табанды тәрбие
Түрік туысқандардың газет басында отырған адамды «басжазар», яғни «бас жазушы» атауы тегін болмас
Өз басым басшының батыл жазатын, батып жазатын жақсы қаламгер болуын басылым үшін ырыс деп білемін.
Басшы ретінде Сауытбек алды кең, тікірейіп те кекірейіп те тұрмайтын кішіпейіл, үлкенге ізетті, кішіге ілтипатты қайраткер
Миығынан бір мырс етіп қойып, жанарына күлкі үйіріп, аққұба өңі нұрланып, кіммен болсын жымия отырып, жылы сырласады, алғаусыз ақылдасады
Ана бір жылы алдына барғанымда құшағын кең жайып, төс түйістіріп амандасқан соң жай-жапсарды баяндап: 
«Кеңсеміз ескі үй болғанымен жаман емес, әзір тұра тұруға болады: албары кең, жері жақсы, түбінде жанынан жаңа ғимарат тұрғызуға мүмкіндік бар
Қазір бізді қинап тұрғаны пәтер мәселесі
Қызметкерлердің көбінде тұрақты баспана жоқ
Жартысы жатақханада, жартысы үй жалдап тұрып жатыр
Қала әкімдігін қашанғы қинай берерсің
Алдымен бір қаржы қарастырып тұрғын үй салсақ қайтер еді деп ойлаймын», — деп өз ойын жайып салған.
 Баяғыда бір жылы Министрлер кеңесі республиканың ең басты екі газетіне қызметкерлері үшін үй салуға арнайы қаржы бөлген екен
Сонда «Казправда» сегіз пәтерлі, екі тәжілі әп-әсем үй салғызады да біздің «СҚ» соның қасынан барақ тектес жеті пәтерлік жер үй тұрғызыпты
Соған қарадай қатты намыстанушы едім
Сауытбектің мына сөзі көңіліме қона кетті
 
— Ой, айналайын, мынауың табылған ақыл екен! Тек құрылысты әріптестеріңнен бұрын баста
Түбінде Сауытбек салғызған үй деп кейінгі ұрпақ мақтан ғып айтатын болсын,- деп қуанып кеттім

Ізінше ол айналасы екі-үш жылдың ішінде редакция қызметкерлеріне арнап бір емес, екі бірдей көп қабатты зәулім тұрғын үй тұрғызыпты
Қарауындағыларға деген қамқорлық осындай болса керек-ті
Өйткені үй болмай күй болмайтыны белгілі ғой.
 Енді,  міне, ел газетінің 90 жылдық мерейтойына орай Мәдениет және Ақпарат министрілігінің көмегімен бой көтерген редакцияның кеңсе ғимараты пайдалануға берілді
Еліміздей асқақ, еңсеміздей биік, әрлі де сәнді бұл әсем ғимаратты салтанатты жағдайда той күні Елбасымыз Н.Назарбаевтың өзі келіп ашты
Ұйымшыл ұжым, оның іскер басшысы үшін бұдан асқан мерей, бұдан асқақ мәртебе бар ма?!
 Қайреткерлік пен қаламгерлік қаншалықты жақын ұғым болғанымен екеуінің тізгінін тең ұстау екінің бірінің қолынан келе бермейді
Қос тізгінді тең тұту Тәңірдің сүйікті пендесіне берер сирек сыйы
Басылым басшыларының арасынан  бірінші болып министрлікке көтеріліп, одан өзін түлетіп ұшырған алтын тұғырына қайтып оралып, қасиетті тұтқасын қайта ұстаған Сауытбек сондай сирек сыйдың иесі
Тоқсан жыл бойы халқымыздың жоғын жоқтап, мұңын мұңдап, жырын жырлап, жеңісіміздің жаршысы, кем ісіміздің қамшысы болып келе жатқан дауылпаз үні дабылды бас газеттің, былайша айтқанда тарихымыздың тұнып тұрған шежіресінің басында осы Сауытбек Абдрахманов сынды  әрі ғалым, әрі қайраткер, әрі қаламгер азаматтың отыруы бір ғанибет емес пе?!
 
Сарбас АҚТАЕВ, 
жазушы  
