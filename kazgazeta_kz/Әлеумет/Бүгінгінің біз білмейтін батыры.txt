Дүниеге келер ме екен қайран күшім,
Көтердім Қазақстан дәрежесін.
Үстімнен автомобиль жүрсе-дағы,
Сонда да қайыспаған қайран төсім…
(Қажымұқан)
Әр халықтың орақ тілді шешені, ел бастайтын көсемі, дауға бермес данасы, ақыны, күйшісі, батыры болары хақ
Оларды халық тудырып, заманы жүйрік аттай жаратып, жетілдіреді
Осынау тұлғалы ұлдарына қарап, халық өзінің жаңа қаһармандарын жасайды
Сондай дараланған тұлғалардың жүріп өткен жолындағы күресін, арманына жетудегі мақсатымен ұштасқан төзімділік секілді қасиеттерін үлгі етіп, біліп жүру бізге ләзім
 Әңгіменің төркініне әріден жол тартсақ.
Қазақ ертегілеріндегі ұртына бір көл сыйып кететін Көлтауысарды, желмен жарысқан Желаяқты, тауды тас құрлы көрмейтін Таусоғардай кейіпкерлердің ерліктерін естігенімізде аузымыздың суы құрғап тыңдадық
Есейе келе Балуан Шолақ, Түйе палуан, әлемнің жойқын күш иелерін жолда қалдырған қазақтың  Қажымұқаны жайлы аңызға бергісіз оқиғалардан елес болған ертегінің кейіпкерлері тіріліп келген бе деген ойдың жетегінде қалатынбыз
Ол кеше еді
 Ал бүгінгі күннің баһадүрі деп айтуға лайық, өзінің күшіне қоса өнерімен талайды тамсандырған ерекше дарын иесі  Жәмәли Диханұлы жайлы естуіңіз бар ма? Жақында елді елең еткізген, ұлттық құндылықтарымыз, өнеріміздің арнасы тоғысқан «Қаражорға» ұжымының директоры ретінде ғана құлағдар болуыңыз мүмкін
Қазақ жігіттің төресіне «сегіз қырлы, бір сырлы» деп баға беруі де тегін болмас
Бойындағы Алла берген өнеріне қарап таңдайыңызды қағасыз: жалаңаш денесіне найза қадайды, өзі «шайтанарба» атайтын кәдімгі велосипедті тісімен тік көтере алады, көлік сүйрететін алып күштің иесі, аузымен от бүркеді, 18 пышақтан баспалдақ жасап, үстімен жүре алуымен қоса Шығыс жекпе-жегінің қара белдік иесі
Бұдан бөлек бес жігітке татырлық қасиеті бар
Солай бола тұра, қарапайымдылықпен жан дүниесін көмкерген сырға толы кейіпкеріміздің осы жолдағы өмірінің бір парасын  сіздердің көңіл таразыларыңызға салайық.
Туған жері Тарбағатай өңірінде он екі жасынан бастап ептілігі, өзге қатарластарынан бөлек бойында байқалып келе жатқан қабілеттілігінің арқасында ел алдында жоғарыда аталған өнерлеріне жасаған алғашқы қадамдарымен танылып, көзайымына айнала бастайды
Жәмәли аға: «Менің ең алғашқы ұстазым  әкем Дихан
Ол кісінің өзі де темірден түйін түйетін өнерімен қоса, керемет қара  күштің иесі еді
Бала кезден қазір кеудеге найза қадап көрсетіп жүрген нөмірді үйрену үшін қамыспен жаттығатынбыз
Бұдан басқа осы саланың қыр-сырына қатысты  маңызды жайттарды әкемнің жанында жүріп үйренген едім», — дейді.
Жәмәли ағаның туған елге оралғанына он жылдың жүзі болыпты
«Біз сияқты келіп жатқан қандастарымыздың ең негізгі мақсаты — халыққа бойымыздағы бар өнерімізді көрсету, көпшілікке сіңіру
Осы жолда жаңадан енді қарқын алып келе жатқан «Қаражорға» ұжымының, амандық болса бағындырар биік шыңдары әлі алда дегім келеді
«Қаражорға» көмескідегіні көрнеуге, тереңдегіні жағаға шығаруға барынша күшін салмақ
Алдыңғы жылдары Орал, Атырау секілді облыстарда өнердегі әріптестеріммен гастрольдік сапарларда да болып қайтқан едім
Үнемі тиянақты дайындық пен уақытты талап ететін күрделі өнердің бұл түрін әлі де жалғастырамын»,- деп ағынан жарылды.
Жәмәли ағаның альбомын парақтай отырып, көптеген қызықты да қайталанбас сәттерді  айғақтап тұрған суреттерге көзіміз түсті
Әсіресе, біз жайшылықта теледидарда көргенде ішкен асымызды жерге қойып тамашалайтын шетел реалити-шоуларындағы мүмкін емес болып көрінетін трюктарды жасамыс кісінің асқан шеберлікпен орындай алатынын көргенде, кенет кеудеңізді мақтаныштың лебі есіп өтеді
«Кез келген адамға бұйырмаған күрделі өнерде, сіздіңше, қандай қасиет керек?» деген сұрағымызға: «Сапер тек бір-ақ рет қателесетініндей, бұл сала да өте үлкен жауапкершілікті қажет етеді
Ең алдымен керегі адамның ішкі күші мен сыртқы күшінің қабысуы
Оған қоса, жылдамдық, ептілік, төзімділік секілді қасиеттердің бір саптан табыла алуы
Теория жүзінде осы сөзді бәрі де құптағанмен, көбі орындай алмайды
Еңбектің жеміссіздігі кей жағдайда осыдан туындайды деп айтуға болады» деген жауап алдық.
«Әке көрген оқ жонар», сегіз жастағы ұлы Абылай да осы бастан әкесінің көрсететін трюктердің «тетігіне» айналды
Жәмәли ағамыз ендігі кезекте тек қана «шайтанарбаны» тісімен көтеріп қоймай, соңғы кездері тісімен баласын, екі қолымен ауыр салмақтағы кір тастарын бір сәтте көтеріп өнерін одан әрі  шыңдауда
«Арық сөйлеп, семіз шыққанды» ұнататын ағамыздың бізге жайып салғаны осы болса, арманы мен алар асуын жұмбақ қалдырғанды қалады.
Бақсаңыз, таланттың тұлпарында асыр салған тұлғалар төңірегіңізде жүр
Төрткүл дүниенің төрт бұрышы тамсанып, таңдай қағып көретін трюктер олар үшін таңқаларлық дүние емес
Осынау баһадүрлерімізге бүкіл әлем бас бармағын көрсетіп,  «Браво!» десіп жатқанда біздің халықтың бүйрегі Бритни Спирс секілді базбіреулерге бұрып тұратыны қынжылтады
Мұхит асып келіп,  «мәрттігімізге» миығынан күліп, қаржысын қалтасына басып кететін меймандардан гөрі бойында бұла күші бұлқынған, шартарапты шырқ үйіретін шеберлеріміздің шашбауын көтерсек игі еді…
Асқарбек ҚАЗАНҒАП
