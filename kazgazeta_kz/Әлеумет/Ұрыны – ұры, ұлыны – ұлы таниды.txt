Ауруханаға түскеніме бірнеше күн болып қалған
Ептеп ес жиып, кешкі салқында сыртқа шығып аурухананың ауласында әрілі-берілі жүріп, сергуді әдетке айналдыра бастағам
Ол күні де кешқұрым көңіл сұрап келген бала-шағамды есіктің сыртына шығарып салып, жатын орныма қарай беттедім
Күн едәуір салқын тартып қалыпты
Сәл-пәл желкем бар ма, қалай
«Сыртта  аз-кем шамалдап кідірсем бе екем, әлде ішке кіре берейін бе?» деп ойланыңқырап жан-жағыма қарасам анау төменіректегі есік жақтан бері қарап тұрған кісіні  Қадырға (Мырза-Әли) ұқсаттым да, баспалдақпен солай қарай ылдилай бердім
Бес-он қадам жүрген соң анық көзім жетті – Қадекең екен
Ол кісі де мені шырамытты, білем, маған  қарай аяңдады.
Ықыласпен қызу амандық-саулық сұрасып болғанда:
– Қадеке, Сізді сонадайдан танығанымды байқадыңыз ба? – дедім әңгімені әдейі әзілге бұрып.
– Е, мендей таудай адамды  танымағанда! – деп әзіліме әзілмен жауап берді
Әр сөзі шегедей, бұрынғыдай.
– Ойпырай, бір қалада тұрып, қаншама уақыт ұшыраспай жүре береміз, ә? Қанша жыл болды көріспегенімізге? – деп бас-аяғымды барлап жатыр.
– Төрт-бес жыл болып қалды-ау, Қадеке.
– Иә, иә
Оның бір себебі, өзің білесің, мен жиын-тойлардан  қашамын
Одан да жұмыс істегенім артық деп есептеймін.
– Ал сен де көп көзге түспейсің ғой
Соған қарағанда, сірә, сенің де өте бір зәру шаруаларың болуы  керек деп ойлаймын
Бостекі жүрістің адамы еместігіңді сезем
(Екеуміз де  күлдік)
Сосын  әңгіме алуан тақырыпқа ауысты
Өзінің 20 томдығын әзірлеп қойғанын, қай кітаптарын қалай жазғанын, көптомдықтардың ішінде түкке керегі жоқ нәрселер көп болатынын әңгіме қылды
Мақал-мәтелдерінің тағы бір томы әзір болғанын айтты.
– Тұманбай екеуміз құрдаспыз, – деді енді
– Екеуміздің арамызда екі-үш ай айырма бар
Мен үлкенмін
Соны  Тұманбай мойындағысы келмей әйтеуір, әзілге жеңдіріп, сүйрете берген соң бір күні оған арнап өлең жаздым да  бастырдым
Тұманбай оқыса, не дер екен деп күнде күтумен жүрем
Ал Тұманбай апта үндемейді, ай  үндемейді, жыл үндемеді
«Е, оқымаған шығар» деп қойғам
Үш жыл өткенде  Тұмашым: «Сенің ана өлеңіңді оқығам», – деп тұр
Есімнен шығып кеткен екен.
– Қай өлеңімді? – дедім.
– Әлгі Абай мен арамызда дана жоқ дейтініңді, – деді
– Ол өзін мықты санайды ғой
Әрі менен кіші де болғысы  келмейді
Сосын әдейі: «Абай мен екеуміздің арамызда дана» жоқ дегем
Содан  соң ғана  кішілігін мойындауға  мәжбүр болды! – деп мені құшақтап, ішек-сілесі қатқанша  күлді.
– Енді қайтсін, Сізден үлкенмін дегенді қоймаса, Тұмағаң кішілігін мойындамағанымен Дана еместігін мойындағаны болады ғой онда!
– Менің құрып тұрған тұзағым да сол  ғой!
Ал кеп  күлейік екеуміз.
Қадекеңнің қатар жүргендегі әдеті: не сені  қолтықтап алады немесе иығыңа қолын салып жүреді
Бүгін де сөйтті
Ықыласының көрінісі шығар деп жоримын.
Бір сәт әңгіме Өзекеңе, Жәнібековке тірелді
Екеуміздің пікіріміз үйлесті
Ілтипатымыз ұқсас екен
Мен ол  кісінің 5-6 кітабын шығарғанымды айттым.
– Сендер сияқты  жұртқа істеген қаншама жақсылықтары көрінбейтін, бірақ сонысын ешкім ескермейтін де, есепке алмайтын кісілер бар
Әйтпесе біреу бір кітабыңды  шығарып берсе де өл-өлгенше ұмытасың ба?! – деп маған қарап,  рахаттана күлді Қадағам
Мен де ұқтым
Мұнысы: «Сен менің  кітабымды шығарған жоқсың ғой» дегені деп білдім
Қадыр ағам сөзінің арасына  үзіліс жасамай әңгімесін әрі жалғап кетті
– Өзекең – адал, кісі  танитын, өте еңбекқор, халыққа жаны ашитын адам еді ғой
 Қонаев ұстамды кісі болатын
Неге бұл кісіні солай шеттеткенін түсінбедім
Торғайға жіберу мәдениет министрінің орынбасары (облыстық атқару  комитеті бастығының орынбасары деп мен қосып қойдым) иә,  соның қай қайсысы да Өзекеңдей адамдар үшін – қорлау.
…Соңғы Жоғарғы кеңеске депутат болып жүргенінде:
– Сені Орал облыстық атқару  комитетіне басшы  етіп жіберу керек деген ұсыныс айтқалы жүрмін дегені бар, – деді, Қадекең
Ал мен Өзекеңе:
– Мұндай ұсынысты баяғыда жасауыңыз керек еді ғой, – дедім
Маған өзі іш тартты
Комсомол сыйлығын да Өзекеңнің қолынан алғанмын
Анатолий Молодов екеуміз
Сен білесің ғой, Молодовты?!
Басымды изедім
Сосын:
– Анатолий Молодов туралы бір деталь есіме түсті, – дедім.
Е, айта ғой дегендей маған бұрылып, әңгімемді тосты.
– Өзекеңнің «Тағдыр тағылымы» атты екі томдығын шығарғанбыз, тұсаукесерін Өзекеңнің өзі «Ғалымдар үйінің» көгеріш өскен залында өткізіп жатқан
Өзекең 4-5 минут тұрып сөйлегенге шаршаңқырап, сол жерге орындық алдырып отырып қалды
Өте жүдеу еді
Жиналғандар, байқаймын, түгел жаны ашып, уайымдап тұр
Сонда ғой Шерағаңның: – Орыс  жазушылары түз-түгел «Гогольдің шинелінен» шыққанбыз дейтіні сияқты, қазіргі жазушылар мен  мәдениет қайраткерлері,  ірілі-ұсақты көсемдер, тіпті  Назарбаевтың өзі де осы кісінің  шинелінен шықтық
Олай емес десе,  Назарбаетвың ары білсін» дейтіні сол күні
Жиын аяқталған соң жиналған топтың бір бөлігі есік алдына шығып, Өзекеңді көлігіне мінгізіп, шығарып салды
Көбі, қол бұлғап жатыр
Бір кез А.Молодов кері  бұрылып, маған қарап еді, екі көзінен жасы сорғалап тұр екен
«Өз көзімді қайтсем екем суланған» деп Әбілда ақын айтқандай менің де көзім сау емесін көрген және бағанадан бері Өзекеңді сүйемелдеп, қасында жүргенімді байқаған болуы керек Анатолий жай келіп мені бауырына басты
Сосын: «Наверное больше мы его не увидим»… деп көзін сүртті де Өзекеңнің бара жатқан көлігінің артынан телміре қарап тұрып қалды.
Бұл Өзағаңның жұрт алдына шыққан соңғы жиыны екенін бәріміз де іштей түсініп, іштегі өкінішімізді баса алмай тұрдық.
– Иә, Анатолий қазақ өнері мен оның  қайраткерлерін жақсы көретін, жақсы  білетін, сол өнерге риясыз қызмет еткен орыстардың бірі, – деді Қадағам
Мен басымды  тағы изедім
Өзекең ондай жандарды  жазбай  танитын еді… «Ұрыны – ұры,  ұлыны – ұлы таниды»
Өзекең сонау алпысыншы жылдары Қадағаңның омырауына Комсомол сыйлығын таққанда, сірә, осы жігіттен бірдеңе шығады-ау деп үміттенген болар деген ойға қалдым…
Жарылқасын Нұсқабайұлы
