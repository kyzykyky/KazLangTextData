Алматы облысының Қарасай аудандық Мәде­ниет үйінде облыс әкімінің орынбасары Жеңіс Тұяқовтың қатысуымен Қазақстан Республикасы Ұлттық банкінің және екінші деңгейдегі банк өкілдерімен жұртшылықтың кездесуі болып өтті
Сұрақ-жауап форматында өткен алқалы жиында «7-20-25» бағдарламасының орындалу барысы талқыланды.
Жеңіс Шылбынұлы өз сөзінде Тұңғыш Прези­денттің «Бес әлеуметтік  бастамасы» негізінде дүниеге келген «7-20-25» бағдарламасының халықты баспанамен қамтамасыз етудегі артықшылықтарына тоқталып, оның орындалу барысында кездесіп отырған кедергілер жайлы айтып өтті
Жеке пәтер аламын деушілер 7 пайыздық үстеме ақымен баспана құнының 20 пайызын алдын ала құйып, қалған соммасын 25 жыл ішінде төлеп отыруы қарапайым халық үшін оңтайлы талап
Бұл үшін басында басқа үйі жоқ, ипотекалық қарызы тіркелмеген, несие төлеуге қабілетті Қазақстан Республикасының азаматы болуы шарт.
Осы бағдарлама бойынша тұрғындардың пәтер алуын барынша жеңілдету мақсатында облыс әкімдігі елімізде тұңғыш болып бюджеттік мекеме қызметкерлерінің, көпбалалы отбасыларының алғашқы салымын жасауға көмек қолын ұсынып отыр
Яғни, алғашқы салымның 10 пайызын – бір миллион теңге көлеміндегі қаржы қайтарымсыз берілмек
Бұл қаражат бүгіндері аудандарға келіп үлгерген
Тұрғын үй сертификатына ие болған адамдарға облыс аумағынан жаңадан салынған үйлерден баспана алу шарты қойылады.
Жеңіс Тұяқов пен Қазақстанның Ұлттық банкі облыстық филиалының бөлім басшысы Бағлан Диханчинов бағдарламада қарастырылған жеңілдіктер мен оны пайдаланудың қыр-сырына тоқталып, қарасайлықтарды мазалап жүрген сұрақтарға жауап берді
Тұрғындар негізінен үстеме пайыздың есептелуі, өз қаражаты жетпеген жағдайда туысқандарын кепіл ету тәртібі, бұдан бұрынырақта алған несие тарихы турасында сауалдарын жолдады
Аталған жайлар жалпы көпшілікке қатысты болғандықтан облыс әкімінің орынбасары «Баспана» несие ұйымы» акционерлік қоғамының басшыларына мәселені жіті бақылауға алу қажеттігін айтты.
Қ.ӘДІЛ
