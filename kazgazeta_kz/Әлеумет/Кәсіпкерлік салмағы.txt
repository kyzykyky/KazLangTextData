Жуырда Ақтөбе қаласында «Рухани жаңғыру» бағдарламасы аясында «Ақтөбе құтты мекен» атты форум өтті
Осы форум аясында облыс көлемінде қыруар жұмыстар атқары­лыпты
Мүйізі қарағайдай Серік Ақшолақов, Жақсылық Досқалиев бастаған беделді хирургтар бірнеше бірегей операциялар жасап, қаншама жанға өмір сүру үмітін сыйлады. 
«Туған жерге тағзым» акциясы ая­сында 2,8 млрд теңгеге абаттандыру, құрылыс, әлеуметтік жобаларды қалпына келтіру бойынша қосымша 555 жоба жүзеге асырылуда
Бүгінде 1,3 млрд теңгеге 379 жоба жүзеге асырыл­ған
Қаланың іші қаптаған гүлзарларға толы
Форум аясында 80 млрд теңгеден астам сомаға ірі әлеуметтік-экономикалық жобаларды жүзеге асыру туралы 20 меморандумға қол қойылғанын атап өту керек.
Салтанатты жиналыста сөз алған облыс әкімі Б.Сапарбаев жинал­ған­дарды Мемлекет басшысының тапсырмаларының орындалу барысымен, аймақтың әлеуметтік-экономикалық жетістіктерімен таныс­тырды
Сонымен қатар осы жиын барысында «Облысқа сіңірген еңбегі үшін» төсбелгісімен бірнеше азаматтарды марапаттады
Олардың қатарында белгілі кәсіпкерлер «Алтын Қыран» компаниялар тобының басшысы Исламбек Салжанов, «Нектар» өндірістік кооперативінің төрағасы Шамиль Каспранов және Қайрат Мәйтеков бар.
Иә, облыс әкімі салтанатты жиналыс төрінде не себепті кәсіпкерлердің төсіне құрмет белгісін қадады
Қазір дүниежүзінің көптеген елінде қаржы дағдарысы белең алды
Кешегі шайқап ішіп, үріп төгіп жүрген көптеген кәсіпкерлер етек-жеңін ­жинай бастады
Жұмыс көлемі де азайып, күні ертең не ­болатыны белгісіз бұлыңғырлау мезетте Ақтөбелік кәсіпкерлердің туған жерінен әлеуметтік нысан салуға қаржылай көмек қолдарын созуы – қай жағынан болса да құптарлық шаруа
Мәселен, Исламбек Салжанов осыдан бірнеше жыл бұрын туған жері Қобда ауылынан құны 3 ­миллион долларға бағаланған балабақша салып беріп, халыққа тарту етті
Енді міне, облыс орталығынан тарихи-өлкетану мұражайы ғимаратының құрылысына қомақты қаржы құйды
Жиналыс үстінде сөз алған Исламбек Салжанов: «Бүгін «Аналарға тағзым» атты музейдің құрылысы жоспарланып отырғандығын естідім
Осынау бастаманы қолдап, 10 миллион теңге көлемінде көмек беремін» деп, басқа әріптестерін осы игі бастаманы қолдауға шақыруы – үлкен азаматтық
«Нектар» өндірістік кооперативінің төрағасы Шамиль Каспранов шамамен 1 миллиард, 500 миллион теңгеге Ақтөбе қаласынан «Жекпе-жек» сарайын толықтай бітіріп берді
Форум аясында дзю-додан Қазақстан Республикасының Президенті атын­дағы халықаралық турнирдің жалауы осы сарайда көтерілді
Шамиль өткен көктемдегі су тасқыны кезінде зардап шеккендерге қаладан 3 жайлы пәтер сыйлап, атымтай жомарт­тықтың үлгісін көрсетіп еді
Қайрат Мәйтеков «Жұбановтар әлемі» орталығының құрылысын өз қаржысына салып берді
Всеволод Щегельский атты кәсіпкер болса «Хокей модулін» сыйға тартты
Қазақтың тарихында атымтай жомарт атанған азаматтар жетерлік
Оған мысалды көптеп келтіруге болады
Кәсіпкерлік – Тәуелсіздігімізбен бірге табалдырық аттаған тың мамандық десек болады
Кезінде ала қапшық арқалап, бала-шағасын асыраймын деп уайым жеген азаматтардың көбі бүгіндері ірі компаниялардың қожасы
Жүздеген, мыңдаған адамды жұмыспен қамта­масыз етіп, ел қазынасына салық төлеп отырған да солар
Елбасы Н.Ә.Назарбаевтың «нарық­тық кезеңнің түйінін түсініп, сол түйінді иінін тауып, ақылмен, шеберлікпен шеше білген адамды іскер азамат, қазіргі қоғамның нағыз майталманы деуге болады» деген сөзі кәсіпкерлер қауымына берілген шынайы баға
Елім, жерім деген озық ойлы Исламбек Салжанов секілді кей кәсіпкерлер жұмыс орнын ашумен бірге, ірі қалалардан мәдени ошақ­тар салуға атсалысуда
Маңдай терін сорғалатып жүріп тапқан қаржысын елдің игілігіне жұмсаған осы азаматтар қандай құрметке де лайықты
Ақшаны қуанып жүріп тауып, айналаңа, еліңнің келешегіне қуанып тұрып жұмсау үшін де, қандай жүрек керек десеңізші
Міне, біз екі күнге созылған форум барысында осындай мәрт азаматтарды көріп, шүкіршілік еттік
Желкілдеп өсіп келе жатқан ­жастар кәсіпкерліктің тек қана шалқып өмір сүру емес, оның мойнында ел мен жердің келешегіне деген зілдей жауапкершілік жатуы керектігін осы бастан сезініп, жүрегіне құйып өссе екен
Ал олар еліктейтін, үлгі алатын азаматтардың қатары күн санап, көбейе түскей.
Кенжебек Тұманбайұлы
