
Қала орталығынан шаруамды бітіріп, жұмыс орныма бару үшін метроға түстім
Қалаға шығудың ыңғайлы жағын ескеріп, соңғы вагон тоқтайтын жерге қарай  келе жатқанымда маған қарап күлімсіреп тұрған, сүйкімді  қазақ жігіті назарымды аударды. 
Осында оқитын қазақстандық студенттердің бірі болар деп, бұрылып: «Сәлеметсің бе, айналайын!» дедім
Ол да маған жақындап, «Сәлеметсіз бе? Сізбен қай жерде танысып едік?» – деді, қырғызшалап
Мен қателескенімді түсініп, «жалпы мұсылман баласы болған соң амандасып жатырмын айыпқа бұйырма» деп, тоқтаған вагонға кірдім
Жайшылықта жастар үлкендерге орын бермейді, вагон толы халыққа қарамай ішке кіріп орындық қасына тоқтағанымда  жап-жас орыс жігіті ұшып тұрып орнын берді, таңғаларлық жай
Рахметімді айтып, отыра бергенімде менің қасыма әлгі амандасқан  жігіт қысыла-қымтырыла келіп тұра қалды
Төбемнен төне қарап, әңгімеге тартып, қайдан, қашан келгенімді, қайда баратынымды тәпіштеп сұрап жатыр
Вагон толы адамдарға көңіл бөлместен, метроның дүрілінен дауысын асыра айқайлап, жауабымды күтпестен, тіпті жақтырмағаныма да қарамастан сөйлеп тұр
Екі станция өткен соң, атымды, телефонымды сұрап, мені кездесуге шақыра бастады
Баламдай жас жігіттің мына көргенсіздігі менің ашуымды келтірген соң, барар жеріме жетпесем де түсіп қалуға мәжбүр болдым
«Мұсылманға амандас» – деген үлкендердің тәрбиесі бар, қазақ көрсем жақындағым келіп тұратын өзімнің қу әдетім бар
Қайсысын кінәләрімді білмей өзіме-өзім ұрысып келесі поездға отырдым.
Вагонда отырған менің есіме бұдан бірнеше жыл бұрынғы оқиға түсті
Қарама-қарсы орындықта отырған толықша келген биік бойлы орыс жігіті  маған тесіліп қарай берген-ді
Кеңес өкіметі ыдырап заман не болары белгісіз уақыт
«Мынау не ойлап отыр екен»  деп, өзімнен-өзім қобалжи бастадым
Керекті аялдамама жеткенше ұйықтаған болып, көзімді жұмып сөмкелерімді бауырыма тарта жиналып отырмын
Көзім жұмулы болса да оның әлсін-әлі маған қарап отырғанын сезіудемін
Өзімнің аяалдамама келгенде тез тұрып жүгіре басып, жылжымалы текпішекке отырып кеттім
Осы метроның ішіндегі дүкеннің наны тәтті болады, үйге нан ала кетейін деп сонда бұрылдым
Күдікпен артыма қарап қойдым
Бөтен ешкім көрінбеді
Көңілім орнына түсіп нан дүкеніндегі ширатылған өшіреттің соңына тұра қалдым
Кезегім тақалып дүкеншіге қолымдағы рубльді бергелі жатқанымда, артымда тұрған адамның мені орай таза қазақ тілінде: «Нан қанша теңге тұрады?»дегені селт еткізді
Сатушыға рублімді ұсына тұрып, артыма қарасам, жаңағы метродағы қарсы алдымда отырған жігіт
Менің қорқып кеткенімді сезген ол, «Қазақпысың, мен де қазақпын!» деді күліп
Мен сасқаным ба, қорыққаным ба «қазақпын, нан теңге емес, рубль тұрады» дедім
Ол үстіндегі қымбат бағалы теріден тігілген курткасын шешіп жерге тастап, алдыма тізерлеп  отыра қалып, қолымнан ұстап: «Айналайын өзімнің қазағым екенсің ғой! Ауылды қатты сағынып жүрмін! Қорықпа, мен Қазақстанда туғанмын, бір жыл болды көшіп келгеніме, содан бері қазақты көріп тұрғаным осы» деп, бар сырын бірден ақтара салды
Дүкендегі адамдар бізге таңдана  қарайды
Мына аюдай зор орыстың сымбатты жігіті кішкене ғана қазақтың қара қызының алдында тізерлеп отырғаны оларды ойға қалдырғандай
Мен оған, үстіңіз бұлғанды тұрыңыз, сыртқа барып әңгімелесейік, деп қолымды босатуға тырыстым
Қолымнан сүйіп, жерде жатқан курткасын алып, ілесе сыртқа шықты
Сыртта орындыққа отырып біраз әңгімелестік
Алматы облысы, Нарынқол ауданында туып өскен Николаймен  көрген сәттен туыс адамдай жарасып кеттік
Барлық күдігім тарқап, түрі орыс болса да, сөзі қылығы таза қазақ жігітті туысымдай көріп, бірден үйге шақырдым
Ол: «Бесмармақ пісіру білесің бе? Жайма нанды сағынғаным-ай!» деп қойды
«Жолдасыңа мән-жайды айт, сосын хабарласып қонақ болатын күнді келісеміз, қазір саған ілесіп барғанымды күйеуіңіз қалай түсінеді» деп, жол көрген үлкендігін де байқатып қойды
Кейіннен үйге қонаққа шақырып араласып кеттік
Қоныс аударған кезде мынау үлкен Мәскеуде бір-бірімізді жоғалтып алдық
Үйімізге жөндеу жұмыстарын жүргізгенде заманның қымбатшылығына қарамай, оның екі бөлмеге жуылатын, қымбат қабырға қағаздарын сыйлағаны есіме түсті
Үлкен денесімен шапшаң қозғалатын ұлты орыс, өзі қазақ Николайды бәріміз жақын тартып кетіп едік
Қайда жүр екен деп, метродан шығып жұмысыма қарай  келе жатқан менің ойымды, «Здравствуй, Жаркын! Очень, хорошо выглядишь!» деген дауыс үзіп жіберді
Қарасам көрші бөлмедегі жұмыстас жігіт Володя екен
«Здравствуй, Володя! Спасибо!» деп, жауап беріп, ішімнен: «Оны өзімде сезіп келемін» деп, күліп қойдым.
Халқымның тәрбиесі ұлты бөлек жігітті де бауырмалдыққа үйреткен екен деп қуандым
Николай маған емес, тәрбие берген елге, өмір берген жерге арнап тізерлеген екен
«Тау баласы, тауға қарап өседі» деген осы
Бойына басын ақ шалған, маңғаз, сұлу  Алатаудың  мәрттігі мен жомарттығын бойына сіңірген-ақ екен
Кезінде тізерлеген  қылығына түсінбегенме сонша жыл өткенде  өз-өзімнен қысылдым.
«Бір кездесу қуанытып, бір кездесу суалытқан заман-ай», деп Ақ басты Алатауым, туған тауым Қаратауым қолтығымнан демегендей бөлмеге кіріп, жұмысқа кірісіп кеттім.
Өтешова  Жарқын.
