Кезінде даңқы қазақ даласынан асып, әлемге танылған Көкжар жәрмеңкесінің 150 жылдығын  мерекелеу бұл тек аста-төк дастарқан жаю ғана емес, өткенімізді еске алу, жоғалтқанымызды түгендеу, жас ұрпақтың бойында  ұлтжандылықты қалыптастыру, туған жердің тарихын танудың қайтарымды қадамы деу орынды
Елбасы Н.Назарбаев өзінің «Болашаққа бағдар: рухани жаңғыру» атты бағдарламалық  мақаласында  жас ұрпаққа  тарихи тамырынан ажырамайтындай ұлттық тәрбие беру ұлттық кодымызды ұстанудың бірден-бір жолы екенін атап өткені белгілі
Ұлы Жібек жолындағы Көкжар жәрмеңкесінің 150 жылдығының  кең көлемде атап өтілуінің маңыздылығы да осында. 
Көкжар жәрмеңкесінің 150 жыл­дығын мерекелеу шаралары аудандық Мәдениет үйінде өткен «Қазақстанның сауда тарихында Көкжар жәрмеңкесінің алатын орны, саяси-жағрапиялық және стратегиялық маңызы» атты ғылыми-тәжірибелік конференциямен басталды
Конференцияны Ойыл ауданының әкімі Бұлбұл Күзембаева қысқаша сөз сөйлеп ашты.
– Қазақстан Республикасының Президенті Нұрсұлтан Назарбаев өзінің «Болашаққа бағдар: рухани жаңғыру» атты мақаласында «Туған жердің әрбір сайы мен қырқасы, тауы мен өзені тарихтан сыр шертеді
Әрбір жер атауының төркіні туралы талай-талай аңыздар мен әңгімелер бар
Әрбір өлкенің халқына суықта пана, ыстықта сая болған, есімдері ел есінде сақталған біртуар перзенттері бар
Осының бәрін жас ұрпақ біліп өсуге тиіс» дей келіп, «Қазақстаның қасиетті рухани құндылықтары» және «Қазақстанның киелі жерлерінің географиясы» жобасын жасау керектігін ескерткен-ді
Міне, ХІХ ғасырдың өзінде Алты алашқа ғана емес, әлемге танымал болған Көкжар жәрмеңкесіне биыл 150 жыл толып отыр
Осынау торқалы тойдың мазмұнды аталып өтілуіне облыс әкімі Бердібек ­Сапарбаев ерекше назар аударып, ауқымды іс-шараларды қамтыған жұмыс жоспарының бекітілгені де күні кеше болатын
Бүгін, міне, Ойыл өңірінде осы мерейтойға бағышталған дүбірлі шара басталды және осы ғылыми-практикалық конференция үлкен істің тарихи өзегі болмақ.
Конференцияда тарих ғылымының докторы, профессор Нұртаза Абдоллаев «XIX-XX ғасырлардағы Қазақстандағы жәрмеңкелер тарихнамасының зерт­телуі» деген тақырыпта баяндама жасады
Ғалым Мемлекет басшысының рухани жаңғыру мәселесіне зор маңыз беріп отырғанын айта келіп, бұған дейін 2004 жылы «Мәдени мұра» бағдарламасы аясында еліміздің аумағындағы тарихи ескерткіштердің жаңғыртылғанын, «Халық тарих толқынында» бағдарламасы арқылы әлемнің ең беделді мұрағаттарынан төл тарихымызды пысықтайтын тың деректер жүйелі жиналғанын атап өтті.
Қазақстан Республикасының мәдениет қайраткері Еркін Құрманбек Көкжардың көкжал серісі атанған Қызыл әншінің талайлы тағдыры мен әншілік өнерін егіз өріп әңгімеледі
Әншінің ән мұрасын жинау, оны халыққа жеткізу бағытындағы жұмыстарды қолға алу қажеттігіне ­назар аударды
«Тарихтың құм басқан құпиясы
Тарихи түйіндеме» деген тақырыпта баяндаған өлкетанушы Жақсылық Бисалиев елді мекеннің Ойыл атануы жайында тың деректер келтіріп, «Ой елі» деген атаудың ғасырлар өте Ойыл атануы мүмкін деген тұжырым жасады
Жәрмеңкенің Көкжар атануына қатысты өз болжамын негіздей түсіндірді
Бұл, әрине, тереңірек зерттеуді қажет ететін құнды тұжырымдар
Жалпы Жақсылық ­Бисалиев көтерген Ойыл атауына, Көкжар жәрмеңкесіне қа­тысты мәселелер назар аударуға тұрар­лық
С.Сейфуллин атындағы қазақ агротехникалық университетінің аға оқы­тушысы, тарих ғылымының канди­даты Нұргүл Демеуова Көкжар жәрмеңкесінің әлеуметтік-экономи­калық, мәдени даму ­тарихы қақында әңгімелей келіп, тұжырымдарын мұрағаттық деректермен дәйектеді.
Конференцияда сөз алған облыстық тілдерді дамыту басқармасының басшысы Гүлайым Төлебаева, Ойыл ауданының құрметті азаматы Әнуар Бекмұхамбетов, еңбек ардагері ­Арыстан Аймағамбетов жиналғандарды мерекемен құттықтады.
Осы шара барысында аудан әкімі Бұлбұл Күзембаева Ойыл өңірінің түлегі, қаламгер Сырым Бақтыгереевке «Ойыл ауданының құрметті ­азаматы» атағы берілгенін жеткізіп, куәлі­гін тапсырды
Ал кәсіпкер Ғазиз ­Зай­мол­­­даұлының астаналық қонаққа ойылдықтар атынан ат мінгізуі де ­жарасымды болды.
Түстен кейін мерекеге қатысушылар жазушы Табыл Құлиястың «Мұхит» қойылымын тамашалады
Қойылым Мұхит Мералыұлының өмірінен бір үзік қана сыр шерткенімен, әншінің кезінде алты қырдан асырып салған әндерімен әдіптеліп, көрерменді жалықтырмады
Бұл да Көкжар жәрмеңкесі тарихының бір сәті ретінде көрермен көңілін қозғағаны шындық
Кешкілік мерекелік салтанат аясында Ойыл аграрлық колледжі алаңында орнатылған сахнада дәстүрлі әншілердің, жыршы-жыраулардың «Жан серігім – домбыра» атты байқауы өткізілді
Байқауға Батыс Қазақстан, Маңғыстау, Қызылорда облыстарынан және аудандардан келген 13 өнерпаз қатысты
Ғ.Жұбанова атындағы облыстық филармония ұйымдастырған бұл байқау Көкжар жәрмеңкесінің 150 жылдығына, батыр бабамыз Есет Көкіұлының 350 жылдығына арналды
Байқаудың мақсаты – «Туған жер» бағдарламасын жүзеге асыру, дәстүрлі ән өнерін насихаттау, халқымыздың мәдени мұраларын сақтауға көңіл аудару, жас ұрпақтың санасында отаншылдық қасиетті қалыптастыру
Байқаудың шарты бо­йынша қатысушылар Ақтөбе өңірі­нің ақын-жыраулары Әбубәкір Кердері, Ақтан Керейұлы, Шернияз, Қызыл Тұрдалыұлы, Батақтың ­Сарысы, Молдабай, Нұрпейіс Байғанин шы­­ғармаларын және тарихи жыр-дас­тандардан үзінділер орындады.
Байқау қорытындысында қазылар алқасының шешімімен белгіленген үш үшінші орынды ақтөбеліктер Нұрлан Әбдібеков, Мәншүк Мұханова мен оралдық Ақмарал Кемелханова иеленіп, әрқайсысына 100 мың теңге ақшалай сыйлық тапсырылды
Екі екінші орынды және 150 мың теңге сыйлықты қызылордалық Қуанхан Қуанбаев пен ақтөбелік Өмірхан Жетесов қанжығаларына байлады
Бірінші орынды ақтөбелік Әділет Күзембаев пен қызылордалық ­Шолпан Бейімбетова бөлісіп, әрқайсысы 200 мың теңге ақшалай сыйлыққа ие болды
Байқаудың бас жүлдесін Маңғыстау облысы Бейнеу ауданынан келген әнші-жырау Сәрсенбай ­Рахманбердиев жеңіп алды
Оған 500 мың теңге ақшалай сыйлық ұсынылды.
Кезінде атағы алысқа кетіп, Көкжар жәрмеңкесін ду-думанға бөлеген Мұхит, Қызыл, Молдабай, Сары Батақұлы сынды сал-сері, әншілер, дәулескер күйшілер Ұзақ, Құрманғазы, Дәулеткерей, Қазанғап, Сәулебай, ақын-жыраулар Нұрпейіс Байғанин, Қашаған, Нұрым, Қалнияз, Мұрат, Бекбергеннің өнері қайта түлегендей әсерге бөледі
Қазылар алқасының төрайымы Қазақстанның еңбек сіңірген қайраткері, дәстүрлі ән өнерін насихаттаушы Сәуле Жанпейісова айтқандай, мұның өзі «мың өліп, мың тірілген» қазақтың ұлттық бояуы қанық дәстүрлі ән өнерінің алтын тінінің жіңішкеріп барып үзілмей, сабақтастықтың сара жолына түскендігін көрсетсе керек.
Колледж алаңына кіреберісте қол­өнер бұйымдарының көрмесі ұйым­дастырылды
Мұндағы қолөнер бұйым­дарын көріп, халқымыздың ісмер­лік, ұсталық және зергерлік өнері қан­ша­лықты деңгейде дамығанын аңғару да қиын емес.
Ал Көкжар жәрмеңкесінің сауда қатарларындағы дүңгіршектерде ауыл шаруашылығы жәрмеңкесі қыза түскен
Сөрелерде тары-талқан, ірімшік-құрт, қаймақ-май, сүт-айран, ет өнімдері самсап тұр
Қаладан келгендер бал, шұжық өнімдерін ұсынуда
Осы жолы халыққа 2 тонна ірі қара, 1 тонна қой, 500 келі жылқы еті, 500 келі балық, 20 келі бал, 500 келі тары-талқан, 1,5 мың литр шұбат-қымыз, және басқа азық-түлік арзан бағамен сатылды.
Ойыл аграрлық колледжінің алаңы­на орнатылған сахна маңында ине шан­­шар жер жоқ десе де болғандай
Олар Көкжар жәрмеңкесінің 150 жыл­ды­ғы мерекесінің салтанатты ашылуы­на жиналғандар
Тойды қызықтауға ­жи­налған жұртшылықтың алдынан көне Көк­жардың көріністері қылаң берді.
Мерекелік шараның салтанатты ашы­луында облыс әкімі Бердібек ­Сапар­баев жұртшылыққа құттықтау сөз арнады.
– Тәуелсіздіктің арқасында жоғал­ғанымыз табылып, өшкеніміз жанды
Елбасының ішкі-сыртқы сая­саттағы ұлағатты ұстанымының нәтижесінде қол жеткен жетістіктеріміз жеткілікті
Енді дамыған 30 елдің қатарынан көрінуге бағыт ұсталуда
Біздің алға қойған мақсатымыз – рухани дамуымызды экономикалық және саяси салаларда жеткен жетістіктеріміздің деңгейіне көтеру болып табылады
Бұл бағытта нақты бағдарламалар жүзеге асырылуда
Міне, бүгінгі Көкжар жәрмеңкесінің 150 жылдығын мерекелеу де осындай мақсатта ұйым­дас­ты­рылып отыр
Тарихсыз болашақ жоқ
Сон­дық­тан жас ұрпақтың бойында пат­риотизм қасиетін, отаншылдық сезімді қалыптастыру үшін мұндай шара­лардың берері мол, – деді облыс басшысы.
Облыс басшысы ауданның эконо­микалық және әлеуметтік дамуы­на үлес қосып жүрген «Ойыл-Нан» наубайханасының меңгерушісі Г.Әліпке, «Нобель» ЖШС құрыл­тай­шысы Н.Жұмағалиевке, «Анвар» ЖШС бас директоры Т.Салфиковқа, «Қабиев и К» ЖШС директоры А.Қабиевқа, еңбек ардагері Ғазиз Займолдаұлына Алғыс хат пен естелік сыйлықтар тапсырды.
Марапатталғандар атынан сөз алған еңбек ардагері Ғазиз Займолдаұлы осындай үлкен шара өткізуге облыс әкімі Бердібек Сапарбаевтың қолдау көрсеткені үшін ризашылығын білдірді.
– Сіздің аудандағы игілікті істердің жүзеге асуына ұдайы қолдау көрсететініңізді көріп жүрміз
Өткен жылы Ойылға газ келді
Биыл жаңа оқу жылы қарсаңында өңірде пайдалануға берілген 8 мектептің екеуінің біздің ауданда ашылуы да сіздің арқаңыз, – дей келіп, ол Ақтөбемен екі арадағы қатты жамылғылы жолдың жөнделуін, ауылдағы алты көшенің асфалтталып, 21 тұрғын үйдің пайдалануға берілуін де облыс басшысының іскерлігімен сабақтастырды.
Алты отбасыға су жаңа тұрғын үй кілті табысталды.
Ойылдың жағасындағы этноауылда 25 киіз үй тігілді
Мұнда мерекенің алғашқы күні кешкісін «Алтыбақан жанында», «Ақсүйек» бағдарламалары ұсынылып, ата-бабаларымыздың өмір салты қайта жаңғырғандай болды
Екінші күні этноауыл атшабарында ат спортынан жарыс ұйымдастырылып, боз кілемде балуандар белдесті
Тоқ бәйгеде ақтөбелік Жұмаш Ізбасаровтың аты бірінші келіп, бәйгесіне жылқы иеленді
Аударыспақ пен теңге ілуден ойылдық Қуаныш Төлегеновке шақ келер жан табылмады
Ал делебесі қызған көпшілік асыға күткен аламан бәйгеге 14 сәйгүлік қосылды
20 шақырымға шапқан тұлпарлар арасынан Маңғыстау облысынан келген Сүйіндік Өскінбаевтың жүйрігі көмбеден бірінші өтіп, атан түйені олжалады
Сәйгүлігі екінші келген ақтөбелік Жұмаш Ізбасаровқа жылқы, ал көмбеден үшінші өткен жүйріктің иесі қобдалық Ерлан Ибашевқа ірі қара бұйырды
Боз кілемдегі белдесуде ақтөбелік Шыңғыс Шоқпытов қарсыластарын қақырата жеңіп, бас бәйгені иеленді.
…Ойыл өңірінің әр төбесінде тарихтың тағылымды ізі қалған
Көп тарихты астына бүгіп жатқан Барқын құмы, Мәулімберді қаласы, ағаштың сан түрі сыңсыған Ойыл орманы – ай­мақтың ажары, көне Көкжардың бүгінге жеткен жәдігерлері – өткен уақыт­тың белгілері
Осының барлығы алда­ғы уақытта өңірде туризмді дамы­туға негіз боларына сенім мол
Ал көне Көк­жардың 150 жылдығын атап өту ар­қылы оны келешек ұрпақтың жадында жаң­ғырту осы үлкен жолдың бастауы іспеттес.
Сатыпалды СӘУІРБАЕВ,
Қазақстан Журналистер
одағының мүшесі
