Елбасы Нұрсұлтан Назарбаев Астанада өткен Наурыз  мейрамына арналған мерекелік іс-шараға қатысты
Мемлекет басшысы «Жаңарған жер, бақ қонған нұрлы ел» мюзиклін тамашалады
Жоғары технологиялы   музыкалық-хореографиялық этно-модерн қойылымына Қазақстанның белгілі өнер тарландары мен сахна өнерінің жас таланттары қатысты.  
Бұдан кейін Қазақстан Президенті ­«ЭКСПО» көрме кешені аумағында орналасқан этноауылды аралап көрді
Мұнда музыкамен әрленген театрлан­ды­рылған көріністер қойылып, декоративті-қолданбалы шығарма­шылық көрме және ұлттық спорт сайыс­тары ұйымдастырылды.
Елбасы бұқаралық ақ­парат құралдары өкілдері алдында сөз сөйледі
Нұрсұлтан ­Назарбаев барша қа­зақ­стандықтарды Наурыз мерекесімен құт­тықтап, бұл мейрам ұрпақтар сабақтас­ты­ғының және халқымыздың тереңнен тамыр тартатын салт-дәстүрі мен мәдение­тінің символына айналғанын айтты.
– Наурыз шынайы жалпыхалықтық мерекеге, әрбір азаматымыздың бүкіл Қазақстанның дамуы мен өркендеуіне зор үлес қосып отырғанын көрсететін ел бірлігінің жарқын үлгісіне айналды, – деді Нұрсұлтан Назарбаев.
Қазақстан Президенті жалпыға ортақ жаңару мен рухани жаңғыруды танытатын бұл қастерлі мерекенің өнегелік маңызы зор екенін ерекше атап өтті.
– Ежелден бұл мейрам адамдарды береке-бірлікке бастап, оларды жақ­сылық пен мейірімділікке, махаббат пен шаттыққа бөлеп келеді
Бұл күндері біз бір-бірімізге қолдау көрсетіп, өкпе-ренішімізді кешіреміз, үйлесімділік пен бірлікке ұмтыламыз
Еліміздің жаһандық бәсекеге қабілеттілігінің берік негізін қалыптастырып, өзара құрмет пен келісім құндылықтарын нығайту бәріміз үшін аса маңызды, – деді Елбасы.
Мемлекет басшысы Қазақстанның тәуелсіздік жылдарында барлық басты бағыттар бойынша зор нәтижелерге қол жеткізгеніне ерекше назар аударып, бүгінде еліміз одан да өршіл мақсатты – әлемнің озық дамыған отыз елінің қата­рына қосылуды көздеп отырғанын атап өтті.
– Өміріміздің барлық саласын терең жаң­ғырту – осы заманның сын-тегеурін­деріне қарсы біздің нақты іс-қимылымыз
Әлемдегі жаңа технологиялық революция жағдайында адам капиталы, соның ішінде азаматтарымыздың білімі, қабілеттері мен патриотизмі еліміздің басты байлығы болып саналады
Ақылды, табысты және өзіне сенімді азаматтары бар ұлт қана мықты әрі өркендеген Қазақ­станды дамыта алады, – деді Нұрсұлтан Назарбаев
Мемлекет басшысы әрбір азаматымызға жаңа мүмкіндік беретін «Бес әлеуметтік бастаманы» іске асыру мәселесіне де тоқталды.
Наурыз мерекесі қарсаңында көршілес Ресей елінде Президент сайлауы өткені белгілі
Сайлау қорытындысы бойынша, Владимир Путин жеңіске жетті
Осыған орай Елбасы Нұрсұлтан Назарбаев әріптесі Владимир Путиннің қайта сайлануына байланысты құттықтау жеделхатын жолдады.
Елбасы құттықтау жеделхатына сенім мен өзара түсіністікке негізделген достықты қадірлеп, оны жоғары бағалайтынын атап өтті
Бірлескен жұмыс алдағы уақытта да көп­қыр­­лы ынтымақтастың барлық мәселелері бо­йынша Астана мен Мәскеудің табысты диа­логының берік негізі болып қала бере­ті­ніне сенім білдірді
Владимир Путинге зор ден­саулық, амандық және жауапты мемле­кет­тік қызметте жаңа жетістіктер, ал достас Ресей халқына бейбітшілік пен бақ-береке тіледі.
Елбасы Наурыз мерекесі күндері бірнеше маңызды кездесулер өткізді
Ұлыстың Ұлы күні Самарқанда қаласына барды
Өзбекстан Респуб­ликасының Президенті Шавкат ­Мирзиёевпен кездесіп, екі елдің арасындағы ынтымақтастық мәселелерін сөз етті
Кездесу барысында тараптар Қазақстан мен Өзбекстан арасындағы қарым-қатынастардың ахуалын жоғары бағалап, оларды әрі қарай дамытудың перспективаларын талқылады
Қазақстан Президенті халықаралық және өңірлік күн тәртібіндегі өзекті мә­селелер бойынша да екі­жақты ықпалдас­тықтың табысты болып отыр­ғанын айтты
Бұдан бөлек, Самарқанд қа­ла­сына жұмыс сапары барысында Нұрсұлтан Назарбаев Шавкат Мирзиёевпен бірге «Хазірет Қызыр» мемориалды кешеніне ба­рып, Өзбекстан Республикасының тұңғыш Пре­зи­денті ­Ислам Кәрімовтің рухына тағзым етті.
Сондай-ақ екі мемлекет халқына ортақ Наурыз мейрамы қарсаңында Мемлекет басшысы Өзбекстан Президентімен бірге Самарқанд қаласының бірқатар мәдени-тарихи орындарын аралап көрді.
***
Жуырда Ресейдің Кемерово қаласында қайғылы оқиға орын алды
Шаһардағы сауда және ойын-сауық орталығының өртенуі салдарынан көп адам қаза тауып, елдің қабырғасын қайыстырды
Елбасы бұл қайғылы оқиғаға орай Ресей Феде­рациясы­ның Президенті Владимир Путинге көңіл айту жеделхатын жолдады
«Қазақстан халқының және жеке өзімнің атымнан қаза болғандардың туыстары мен жақындарының қайғысына ортақ екенімді жеткізуіңізді сұраймын
Зардап шеккендердің тезірек сауығып, отбасыларына оралуына тілектестік білдіремін» делінген жеделхатта.
Дина ИМАМБАЕВА
