«Время» газетінде «Красота без блата» атты мақала жарық көрді
Аталған мақалада Қытайда өткен сұлулық байқауында Қазақстанның атынан қатысқан Алина Шептунованың қазақтың ұлттық киімін киіп «үш сағат жымиып тұрғаны» ерлікке баланып суреттелген
Әйтсе де бар гәп – Алинада емес,  оның продюсері Садық Омаровтың тілшіге берген сұхбатындағы жауаптары талай жанның ызасын тудырғанында  болып отыр
Оқырманға түсінікті әрі дәлелді болуы үшін сөзбе сөз берелік:
«– Возникает законный вопрос: почему не поехала девушка с азиатской внешностью?
С.О: – А кого мы этим удивим? В Европу я возил Сиви Махмуди, она там действительно выделялась, а в Азии наши девушки не будут заметны
Скажем, даже потеряюся на фоне профессионалов с очень хорошей подготовкой.
– Это еще почему?
С.О: – Потому что бешбармак  надо меньше кушать, следить за собой, за кожей, за весом, обладать работоспособностью»…
Ал керек болса? Төрт көзіңіз түгел отырғанында әлдекімнің «қызыңның түрі жаман» деуі жетпеген еді
«Жер астынан жік шықты, екі құлағы тік шықты» деген осы болар.
Азияда қазақ қызы ерекшеленіп (көркімен, сымбатымен, әрине) көзге түспейді деген Садық мырзаның алғашқы жауабына айтарымыз мынау:
Қазақ қыздарының халықаралық сұлулық байқауларында ел абыройын түсірген кезі болған емес
Ендеше сіз бұл ойыңызды неге сүйеніп айтып отырсыз? Бұл – бір
Бірнеше жыл шоу-бизнесте жүрмесе де кез келген қазақстандықтың есінен кете қоймаған мына бір тарихи сәт сіздің есіңізге түспегені ме? 1988 жылы Лондонда өткен «Азия аруы» байқауының асыл тәжі кімнің басында кетіп еді? Бүкіл азиялық елдерден келген сан сұлудың ішінен Еуропаның қақ төрінде бас жүлдені жеңіп алған Салтанат Камалиева деген қазақ қызын білмейтін жан жоқ
 Рас сол кездегі саясат айдай әлемге қазақ елінің абыройын асқақтатқан арудың атын атауға аса ықылас таныта қоймағаны шындық (Қазақстанның тәуелсізідік ала қоймаған кезі)
Одан кейін «Қазақстан аруы» атанған қазақ қыздарына күллі әлемнің сән агенттіктері мен театрларынан ұсыныстар түскенін көз көрді
Мәселен 1989  жылғы жеңімпаз  Сәуле Рахмедова АҚШ-тың New-Jersey балет театрының сахнасында билеп жүр
Бұл біреуі ғана
Ал осыдан кейін сіз қазақ қызы сұлулық сынында топ жара алмайды деуге аузыңыз қалай барады?
Садық мырзаның екінші жауабы біздің төбе шашымызды тік тұрғызды
«Қазақ қыздары етті көп жейтіндіктен (оның айтуынша, «бешбармак» Д.І.) шеттерінен семіз, өздерін күте білмейді, жұмысқа икемсіз»… деп қазақ қыздарын масқаралауға кім сізге рұқсат берді?
Қазақ қыз баласын құрметтеген халық
«Қыз-қонақ», «Қыз-елдің көркі» деген де қазақ
Қарындастың ары үшін құрбан болған  ерлер аз ба тарихта
Салтты сақтаған сол кез болғанда осы сөзіңізден кейін сіздің басыңызға найзаның астында қол-аяғы маталған, ел-жұрт лағынет айтып, бетке түкіріскен күн туар ма еді, кім біледі?  («Қыз Жібек» фильмін еске түсіріңіз)
Бұл – бір
Екіншіден Қазақстанда  8 миллиондай әйел заты бар десек, соның ішінен қазақ елінің намысын қорғар бір қазақ қызының табылмауы мүмкін емес
Әрине, табылады
Тек бар мәселе өзіңіз секілділердің  қазақ бола тұра қазақ қыздарын көзге ілмейтіндігінде жатыр
Олай дейтініміз, халықаралық байқауларға Өзбекстанның атынан қырғыз, Қытай елінің атынан жапон, Ресей елінің атынан шешен қызының аттанғанын көргеніміз жоқ
Өйткені Ресей десе – Ксения Сухинова, Қытай десе – Чжан Цзылиньго, Жапония десе – Рио Мури  еске түседі
 Демек Қазақстанның да атынан қазақ қызы аттануы керек
Сонда  ғана қазақ елінің намысын күйеуімен түнгі клуб торыған өзге ұлттың әйелі  қорғайтын күн тумас еді?.
(«Год назад  Алина вместе  с мужем была в клубе и к ней подошел представитель модельного агенства…» аталған мақаладан ) Сонда сіздің патриоттығыңыз қайда? Дәл осы сұрақты біз сіздің «мыңдаған «мисс-теріңіздің» ішінен маңдайларынан шертіп жүріп таңдап алған» аруыңызға да қойсақ деп едік.
Алина сұхбатында «Мен Қазақстандағы еш байқауға қатысқым келмейді
Өйткені мұнда бәрі демеушінің арқасында әрі  парамен шешілді» депті
Сонда сіз еш іріктеусіз, демеушілеріңіз бен продюсеріңіздің арқасында Қытайға барып қайтқаныңызды әділдік деп бағалайсыз ба және өзіңіз намысын  қорғаған отаныңыз туралы бұлай деп сөйлеуге қалай дәтіңіз барады?   Қазақтың ұлттық кимімін киіп гүл төселген Бейжің көшелерімен жүріп өткенде өзіңізді «қой терісін жамылған қасқыр кейпінде» елестеткен жоқсыз ба?
Динара ІЗТІЛЕУ
