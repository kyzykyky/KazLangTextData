Еліміздегі балабақша жетіспеушілігі әлі де шешімін таппай келе жатқан мәселе екендігі белгілі
Мысалы, Алматы қаласы бойынша 15 мыңнан астам бала, ал Ақтөбе облысында 29 мың бүлдіршін балабақша кезегінде тұр
«Балапан» бағдарламасының жүзеге асу қарқыны өте баяу жүріп жатқан Петропавл қаласында балабақша кезегінде тұрған 9 мыңнан астам балаға 20 балабақша қажет
Осыған қарамастан, 2018 жылға дейін балабақша салу қала жоспарында жоқ көрінеді
Ал игерілмеген қыруар қаржы мемлекетке қайтарылып отыр
Мысалы, биыл еліміз бойынша мемлекет бөлген қаржының 175 млрд теңгесі игерілмей қалған болса, соның 22 миллиарды мектеп пен балабақша тұрғызуға жұмсалуы тиіс болатын
Мәжіліс депутаты Гүлмира Исимбаеваның айтуы бойынша, Білім және ғылым министрлігі осы қаражатты дұрыс жоспарлағанда 22 миллиардқа 20 мектеп, 66 балабақша тұрғызуға болады екен
Депутаттың бұл есебі қазынаның қаржысын дұрыс жұмсай алмаған министрліктің «100 мектеп» пен «Балапан» бағдарламасы бойынша жоспарланған мектеп пен балабақша құрылысын дұрыс жүргізе алмағанын дәлелдеп отыр.
Бүгінде еліміз бойынша мемлекеттік ба­ла­бақ­шаның жетіспеушілігі жекеменшік балабақшаның көбеюіне әкеп отыр
Оның үстіне өткен жылы еліміз жеке кәсіпкерлердің жұмысын жеңілдетіп, қағазбастылықтан арылту үшін, мектепке дейінгі білім беретін мекемелерге берілуге тиіс лицензияны қысқартып тастады
Мұны бір жағынан кәсіпкерлерді қолдау болса, екінші жағынан балабақша тапшылығын болдырмау мақсатында жасалып отырған өзгеріс деп түсіндік
Десек те, заңнама күшіне енген күннен бастап, ЖШС болып тіркелген, техникалық қауіпсіздігі мен санитарлық тазалығы беймәлім жекеменшік балабақшалар саны күрт артты
Лицензиясы жоқ, еш жерде тіркелмеген мұндай балабақшалардың нақты саны да белгісіз
Алматы қалалық білім басқармасының мектепке дейінгі тәрбие бөлімінің басшысы Әлия Сағиеваның айтуынша, бүгінде балабақша ашу үшін Төтенше жағдайлар министрлігі мекемелері мен санитарлық-эпидемиологиялық қызметтен рұқсат алу ғана жеткілікті
Балабақшада балалар күні бойы қалатын болса, алғашқы көмек көрсету мақсатымен медициналық қызметке рұқсат алады
Керегі осы үш құжат қана
Білім басқармасы қызметкерінің пікірінше, құжат­тардың қысқарғаны сонша­лықты, жекеменшік балабақшаларды педагогтар да, педагог еместер де, тіпті діни ұйымдар да ашып жатыр
Құзіретті органдар олардың жұмысын прокуратураның рұқса­тынсыз тексере де алмайды екен
«Құқы­ғыңыз жоқ!» деп есікті тарс жабатын көрінеді
«Балаларымызды тәрбиелеп жатқан соң, қан­дай тәрбие беріп жатқанын да тексермеу дұрыс емес» дейді Әлия Жолдасбекқызы
Жекемен­шік балабақшалардағы тәрбие мәселесі өз алдына, олардағы тіл мәселесі қандай болып жатқан­дығынан ешкім хабарсыз деуге болады.
Интернет желісіне жарнамасын берген жекеменшік ЖШС балабақшалардың он шақтысын байқадық
Біз хабарласқан он балабақшаның тоғызы орыс тілінде тәрбие береді екен
Баланы 1,5-2 жастан ала беретін­дерін айтты
Қалқаман ықшам ауданында орналасқан «Ади-Нур» деп аталатын жекеменшік балабақшаға күндіз бірнеше рет барып, қақпасындағы қоңырауын бастым
Коттедж үйдің бір жақ бөлігінде орналасқан ғимарат есігін ешкім ашпады
Үш күн барып жүріп, ата-аналар балаларын үйлеріне алып жатқан кезде балабақша қызметкерлерімен тілдесуге тырыстым
Сөйтсем әлгі балабақша күндіз мүлдем есігін ашпайды екен
Балалардың мазасын алмау үшін-мыс
Шындығында, қуықтай бөлмелерден құралған екі қабатты бұл үйде балаларды мектепке даярлау тобы жоқ және мейрамдарда ұйымдастырылатын ертеңгілік кештерге де ата-аналар қатыстырылмайды екен
Есігін іштен кілттеп алып, тек баланы ойнатып, тамақ беріп, түскі уақытта ұйқыға жатқызатын бұл мекеменің балаларға нендей тәрбие беретіні беймәлім
Менің түсінігімде заңсыз ештеңе болып жатпаса, кез келген балабақша есігі күндіз ашық болуы керек
Тимирязев көшесінің бойында орналасқан «Ерке-Дәурен» деп аталатын балабақшаның аты қазақша болғанымен, заты қазақша болмай тұр
«Біздің балабақшаға орыс тілін білмей келген бала аз уақытта қазақшасын ұмытып қалады
Қазақша сөй­лесең, «непонимаю» деп жауап беретін болады» деп отырған балабақша меңгерушісі Еркеш Узбеканқызы ай сайынғы 60 мың төлемге келіссеңіз болды, баланы ертең-ақ әкеле беруге бо­латынын айтты
Мұнда медициналық анық­таманың дайын еместігі де кедергі болмайды екен.
Жуырда «Сhallenger» деп аталатын жекемен­шік балабақшаның Алматы қалалық Ішкі істер қызметінің назарына іліккенін естідік
Айына 100 мың төлеп отырған ата-аналар балаларының таяқ жеп жүргенін сезбепті
Тек бақылау камерасын орнатқанда ғана біраз былықтың беті ашылды
Бұл сорақылықты телеарналар жарыса көрсетті де
Мемлекеттік тілді үйрету түгілі, балаларға жөнді тәрбие бере алмайтын, медициналық тексеруден өтпеген балаларды қабылдай беретін, мемлекетет тарапынан сұрауы жоқ мұндай балабақшалар «бауыр еті» балаларымыздың денсаулығы мен әлі де қалыптасып үлгермеген сана-сезіміне қауіп төндіреді емес пе? Ал мемлекеттік балабақшаға кезегі келмей, босануға берілген демалысы аяқталып қалған аналар осындай балабақшаларға балаларын беруге мәжбүр болып отыр.
Мемлекеттік балабақшаларға іліккен балалар үшін ата-аналары жұмыс уақытында алаңсыз
Себебі құзырлы орындардан үнемі тексеріліп отыратындығы өз алдына, бұларда мемлекеттік тілді меңгеру жайы жақсы жолға қойылған
Мемлекеттік балабақшаға баратын бүлдіршіннің кез келгенінен Әнұранды сұрасаңыз, қолын кеудесіне қойып, әндете жөнеледі
Кезінде Алаш­тың ардақтысы Жүсіпбек Аймауытов «Бала өз тілінде тәрбие көрмесе, өз ұлтына қызмет ете алмайды» деген екен
Мемлекеттік тілге кө­шудің негізгі тетігі – білім саласы болса, оның қайнар бастауы балабақша болғандықтан, балабақ­шаларды жаппай қазақыландыру бүгінгі күннің көкейкесті мәселесі.
Мемлекеттік балабақшалар құзырлы орындар тарапынан қалай бақыланса, жекеменшік балабақшалар да дәл сондай қадағалауда болуы керек
Тіпті қазақ тіліндегі балабақша ашуға ниетті кәсіпкерлерге жеңілдіктер жасалса, тіліміздің көсегесін көгертуге жасалған игі бастама болар еді.
Арна ЖҰМАТАЙ
