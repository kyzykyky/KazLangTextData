«Ұяда не көрсең, ұшқанда соны ілесің» деп ата-әжелеріміз қай заманда да тәлім-тәрбиеге ерекше көңіл бөлген
«Үш жастан он екі жасқа дейінгі аралықта әр бала өзінің рухани дамуына қажетті нәрсенің бәрін де ертегіден алады» деген екен белгілі педагог Сухомлинский
Мұндайда біреулер «бүгінгінің баласы ертегі тыңдамайды» деп те уәж айтады
Бұл – жалған сөз
Тыңдата білу, баланың өмірге деген көзқарасын қалыптастыратын – ересектер жағы
Ертегімен елітіп отыратын әже, асқар тау болар ата да жоқ бүгінде
Жоқ емес, бар-ау
Бірақ олардың көбісі баласын шүлдірлетіп орысша сөйлетіп, атыс пен шабысқа толы теледидар алдына телміртіп қойғаннан арыға аса алмай жүр
Жетегіндегі итіне төккен мейірімді тіпті біреулер немере, шөбересіне де төге алмайды
Сондықтан көп ата-ана тәрбиенің негізгі бастауы балабақшада деп түсінеді
Бірақ сол балабақшамыздың өзі бүгінде қолжетімсіз болып кетті
«Балапанда» бар үміт
«2020 жылға қарай қалалық, сол секілді ауылдық жерлердегі барлық балалар мектеп жасына дейінгі тәрбие беру және оқытумен қамтылатын болады
Бізде мемлекеттік-жекеменшік әріптестігінің зор әлеуеті бар
Жекеменшік отбасылық балабақшалар мен шағын орталықтар – бұл мемлекеттік мекемелерге балама
Үкіметке әкімдермен бірлесіп, үстіміздегі жылдың бірінші жартысында-ақ балаларды мектеп жасына дейінгі оқытумен және тәрбиемен қамтамасыз етуді арттыруға бағытталған «Балапан» арнайы бағдарламасын әзірлеп, іске асыруға кірісуді тапсырамын» деді Елбасы Нұрсұлтан Назарбаев «Жаңа он­жылдық – Жаңа экономикалық өрлеу – Қазақстанның жаңа мүмкіндіктері» атты Қазақстан халқына арналған биылғы Жолдауында
Мақсат – 2020 жылға дейін мектепке дейінгі жастағы сәбилердің бәрін балабақшамен қамту
Елбасының осы бас­тамасы біраз ата-ананың көңіліне медеу болды
Бүгін болмаса да ертең баламыз балабақша табалдырығын аттар деген үміт оты тұтанды
Өйткені көп ата-ана баласын мектепке дейінгі тәрбие беру мекемелеріне орналастырудан үмітін үзіп-ақ келген
Тіпті сәби дүниеге келмей жатып кезекке тұратын ата-аналар да табылады.
Осы күні мектеп жасына дейінгі балалар мекемелерімен қамтылу деңгейі бар-жоғы 38,7 пайызды құрайды
260 мың бүлдіршін өз кезегін күтіп тұрса, 820 мың сәбидің кезектен де үміті жоқ екен
Ал ең көп кезекке тұрған балалар саны Оңтүстік Қазақстан облысында болып шықты
Мұнда 33,5 мың бүлдіршін балабақша кезегінде тұр
Талайды тәнті еткен Алматының өзінде ғана балабақшадан үмітті 22 мыңнан астам бала бар екен
Ал бас қаламыз – Астанада да 31,5 мың бөбек бүлдіршіндер үйіне бара алмай отырған жайы бар
Осыдан-ақ басқа облыстардағы жайды өзіңіз топшылай бе­ріңіз
Міне, осындай түйткілді мәселенің тү­­йінін шешу мақсатында дүниеге келген бағ­­дар­ламаға жұртшылық бар үмітін артып отыр…
Елбасы тапсырмасына орай жер-жерде осы бағдарлама аясында қызу жұмыстар жүріп кетті
Кезінде небары 40-50 мың теңгеге саудаланып, «ұстағанның қолында, тістегеннің аузында» кеткен ғимараттар бүгінде мемлекетке миллиондаған қаржыға түсіп жатқаны да шындық
Олардың бірі бүгінде иесінің қалтасына миллиардтап қаржы салып беріп отырған ойынхана, мейрамхана сынды орталықтарға айналған
Бірі тіпті қаңырап бос тұр
Міне, осы ғимараттарды мемлекетке қайтару мақсатында да Үкімет біршама жұмыстар атқарды
Мәселен, бір ғана Елорданың өзінде 12 балабақша ғимараты мемлекет меншігіне қайтарылды
Оған қоса биыл Астанада 3 мың орынға лайықталған 10 балабақша, 2011 жылы тағы да 20 балабақша салу жос­пары енгізілді
Бұл бағдарламаға сәйкес Алматы өңірінде 131 балабақша мен шағын орталықты іске қосу қарастырылған.
Ал еліміз бойынша 2010-2014 жылдар аралығында 289,3 мың орындық мекеме іске қосылады деп жоспарланып отыр
Оның ішінде 18,4 мың орынды құрайтын 82 балалар бақшасы салынып, жеке меншіктегі және басқа да меншік түрлеріндегі балалардың мектеп жасына дейінгі мекемелеріне мемлекет қаржысы арқылы бөбектерді орналас­тыру үшін 270,9 мың орынға тапсырыс­тар берілмек
Осылайша 2015 жылға таман 650 мыңнан астам бүлдіршін балабақшамен қамтамасыз етіледі деп күтілуде
«Балапан» бағдарламасы аясында іске асырылатын осы жұмыстар үшін 96 миллиард теңгеге жуық қаржы керек екен
«Тәуекел түбі – жел қайық…» Ендеше, бастаған істі аяғына шығару үшін мемлекет аянып қалмас… Бірақ… Бірақ сол қаржы бүлдіршіндеріміздің игілігіне емес, біреудің қалтасына қызмет атқарып кетпесе игі болар еді… Демек, бұл мәселе шалалық пен «көзбояушылықты» көтермейді
Сызбасы бар да, сұлбасы жоқ талай мектеп, аурухана сынды әлеуметтік орындардың салынбай қалғаны рас
Міне, «көзбояушылық» деген осы
Яғни «Балапанда» да, «Күштілерім сөз айтса, бас изеймін шыбындап…» деп Абай атамыз айтпақшы, билік тапсырма берді екен деп қағаз жүзінде қатырып қоймаса екен әкімқаралар
«Аузы күйген үріп ішеді» демекші, Алматыдағы үлескерлердің үлесін қалтасына басып, тойған қозыдай томпиып жатқан құрылыс компанияларының басшылары сынды мұнда да бүлдіршіндердің үлесін үлестіріп алып шетел асып, шертіп жүрмесіне кім кепіл
Бірақ бағдарлама аясында жүзеге асырылып жатқан әрбір іс Үкіметтің, қала берді, Білім және ғылым министрлігінің қатаң қадағалауында
Бұл бағдарламаға халық та бар үмітін артып отыр.
Балабақша бағасы бағынар емес
«Қазақтың санын 20-25 миллионға жеткізу керек» деген ұранды сөздерді демограф-ғалымдар да, Елбасы да жиі айтып жүр
Әрине, ұлан-ғайыр атырапқа бүгін қазақ ие болмаса, ертең кімнің еге болары тағы белгісіз
Осыған орай Үкімет те шама-шарқынша жөргекпұл мен жәрдемақы беріп жатыр
Бірақ азғантай сол сома қай жыртыққа жамау болсын? Туылған балаға берілетін бір жолғы жәрдемақы 70650 теңгені құрайды
Бұл күн санап бағасы аспандап бара жатқан сәбидің жөргегі, киім-кешегі, бесік-арбасы, манежі сынды дүниелерінен-ақ артылмайды
Ал баланың бір жасқа дейін берілетін жәрдемақылар мөлшері: бірінші балаға – 7773 теңге, екінші балаға – 9158, үшінші балаға – 10598 теңге, төртінші және одан көп балаға – 12011 теңге
Бұны да халық қанағат тұтады
Дүниеге бала әкеледі
Ауылдағы аналарымыздың жайы бір басқа, таңертең ұйқыдан оянған қай бала болмасын топыраққа аунап-қунап, малдың соңында жүріп, саф ауамен тыныстап, ағайындылар бір-бірін жетектеп жүріп-ақ өседі
Ал қаланың балаларында мұндай жағдай жоқ
Төрт қа­бырғада қамалып отырғаны
Бала есей­ген соң күйбең тірліктің қамымен кете­тін қаладағы ата-ана баласын, әрине, балабақшаға беруге талпынады
Себебі пәтерақысы, жол пұлы, тамағынан артылмайтын отағасының бір жалақысынан «ары тартсаң өгіз өледі, бері тартсаң арба сынадының» кебін киеді
Сондықтан бала бағу басты міндеті бола тұра аналарымыз еңбек етуге бел буады
Әйтеуір әупірімдеп жүріп баласының кезегі келген ата-ана баласын балабақшаға орналастырады
Бірақ сол балабақшаның бағасы да аспандап тұр емес пе? Әуелде 7-8 мың теңге болған балабақша құны бірер жыл бұрын 15-16 мыңға бір-ақ секірді
Ал осы жылдың 1 сәуірінен бастап, 18-20 мың­ның аралығында төлейсіз
Мұны бала­бақша қызметкерлері 1 сәуірден бастап жалақының өсуімен, коммуналдық қызметтердің қымбаттауымен түсіндіреді
«Жығылған үстіне жұдырық» деген осы
«Мен баламды «Ұлжан-1» ықшамау­да­нында ашылған жаңа балабақшаға бере­мін
Айына 19500 теңге төлеймін
Бұдан бөлек баламның киім-кешегі мен өзге де пайдаланатын заттары бар
Сонда айына 25 мыңның айналасында қаражат жұм­сайды екенбіз
Өзімнің алатын жалақым 35 мың ғана
Менде бір бала, ал 2-3 баласы бар жанұялардың мұндай балабақшаны қалтасы көтермесі анық» дейді Гүлзат есім­ді анамыз
Міне, Алматы қаласындағы бала­бақшаның құны осындай
Сонда осы шамадағы балабақшаға әр ата-ана бір баласы үшін жылына 234 мың теңге жұмсайды
Бұдан бөлек, шығындарын қоса есептегенде, орташа есеппен 2 мың АҚШ доллары шамасында қаржы жұм­салады екен
Демек, бір ЖОО-ның ақылы бөліміне бала оқытқанмен тең
Ал жекеменшіктегі балабақшалар құны 40-50 мыңның төңірегінде
Яғни жылына орташа 600 мың теңгеңіз қалтаңыздан қа­ғылды деген сөз
Айлығы шайлығынан артылмайтын ата-ана үшін балабақшаға бала беру қиял-ғажайып ертегідей болып отыр.
Балабақша баланы бағып қана қоймайды, баланы тәрбиелейді
«Бала тәрбиесі бесіктен» деген ұлағатты сөз қазір де мәнін жоймаған
Балабақша қабырғасында тәрбиеленген кез келген бала оқуға тез бейімделеді
Қабілет-қарымы да, ойлау қабілеті де жоғары болады
Ойын ашық жеткізе білетін, алғыр болып өседі
Бұл күнделікті тәжірибеден белгілі
Сол тәрбиені бала бойына сіңіретін – бүгінгі тәрбиешілеріміз
Ал тәрбиеші мамандығына көзді жұмып, болмаса «бармақ басты, көз қыстылықпен» тамыр-танысты алуға болмайды
Негізінде, балабақша тәрбиешісінің өзі ұлттық педагогиканы, психология мен этиканы терең меңгерген, баланың ішкі жан дүниесін түсінетін нағыз «бала бағбаны» болуы тиіс
Тілі шыққан әр бала күні бойы кем дегенде 475 сұрақ қояды екен
Сол сұрақтардың жауабы да әр тәрбиешінің ойында дайын тұруы қажет
Себебі түздегі ата-ана үйдегі баласын сол тәрбиешіге сеніп тапсырып отыр
Аузынан жырып, қаржысын төлейді
Бала бойына патриоттық сезім де мектепке дейінгі тәрбие аясында дариды
Ендеше, балабақша мен тәрбиешіге артылар жүк ауыр
Бірақ сол тәрбиешілеріміз өздерінің еңбектеріне лайық еңбекақысын алып жатыр ма? Ол – өзінше бөлек әңгіме.

Анар ДҮЙСЕНБАЙҚЫЗЫ

Анар ДҮЙСЕНБАЙҚЫЗЫ
