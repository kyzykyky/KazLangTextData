Өткен жылдың жазында Қазақ мемлекеттік университетінің филология факультетін 1978 жылы бітірген түлектердің кездесуі болды
Бастапқыда студенттік шағымыздың куәсі ару Алматыда кездесеміз деп ойлағанбыз
Бірақ курстастар тобында денсаулығы сыр беріп жүрген бір досымыздың: «Астанаға бару – арманым! Шіркін, әлемнің ғажайып ғимараттарының бірі – «Астана-опера» театрын көрсем!» деген жазбасын оқығаннан кейін, іштей ұғысып, кездесу орнын елордаға ауыстырдық

Ұйымдастырушы болған соң, өзімше ертерек келе жатқам
Қасымда «тосын сый» – І курста академиялық демалыс алып кеткелі курстастар 45 жыл көрмеген Рыскүл (Аманбекова) бар
Сөйтсем, достарға деген сағыныш байыз тапқызбай, кейбіреулер Бәйтеректің түбіне менен де бұрын жеткен сыңайлы
Тыпыршып, жан-жағына қарағыштап тұрған үркердей топты көргенде жүрек шіркіннің қағысы жиіліп кеткендей болды.
Алаңның бізге қарама-қарсы бетінен асыға басып келе жатқан екі-үш әйелді көре салысымен әлгі топтағылар тұра жүгірді!.
Екі жақ бір-бірінің аттарын атап, анадайдан айқайласып келеді! Бара құшақтар айқаса кетті…
Мына жақтан келе жатқан бізді көріп, топ енді бері қарай лап қойды…
Жарты сағат ішінде осындай көрініс бірнеше рет қайталанып, 4 күнге созылған сағыныш, сырласу, еске алу кездесуі басталды
Алдымен, бақилық болған ұстаздарымыз бен курстастарымызды еске алып, дұға бағыштадық
Онсыз да аз еді жігіттеріміз, 40 жылда қатарлары тіпті сұйылып қалды
Бірнеше қызымыз да оралмас сапарға аттанған еді…
Сосын елордамен танысу басталды: сәті түсті деген осы-ау – Астанаға келіп жатқан Третьяков галереясын көріп, «Астана-операда» француз ұлттық балетінің премьерасына кірдік
Есілді әнге бөлеп, түнгі фонтанның әуенін тыңдадық
Қаланың көрікті жерлерін екі күн армансыз аралап, Бурабайға бет алдық
Ол жақта бізді Зұлқиямыздың Қанаты, келіншегін қыдыртып қойып, өзі бар шаруаны мойнына алған мақтаулы күйеу баламыз күтіп отыр еді.
Автобуста да, жаяу жүрсек те, кемеде де, дастарқан басында да айтар әңгімеміз таусылмады
Ағытылған арман, талай жыл сақталған сырлар, естеліктер бізді студенттік дәуренге қайта оралтқандай болды…
Бес Гүлнәр
Жалпы бізде қыздар көп болды – солардың бесеуінің аты Гүлнәр еді
Біреуін шақырсаң, бесеуі де жүгіріп келетін
Не бір-біріне қарағыштап аңтарылып отыратын
Ақыры, әрқайсысы бір-бір «кличкаға» ие болды
Әкесінің қасында жүріп, үйдің сыртқы шаруасын істеп өскендіктен қолы қарулы, денесі ірі Гүлнәр Есқалиеваға «Дәу Гүлнәр» деген атты қуақы тілді, ойынпаз досымыз Әли (марқұм) «жабыстырды»
Қызымыз түк те ренжіген жоқ
«Дәу!» десе, «әу?» деп жымия күліп тұрады.
Бойы шағын, өзі нәп-нәзік Гүлнәр Уайсованың «Пионер» аталуына мен себепші болдым-ау деймін
Курстың жасы кіші қыздарының бірі едім, еркін жүріп, еркелеп сөйлейтін әдетпен: «Өзің пионер сияқты кіп-кішкентайсың ғой» дегенім бар емес пе? Аузыма Құдай салған болар, Гүлнәр – ішімізде ғылым жолына түсіп, диссертацияны бірінші қорғаған пионеріміз болды
Қазір қара шаңырақ – АГУ-дің профессоры.
Ұйымдастырушылық қабілеті мол, игі істердің басынан табылатын комсоргіміз Гүлнәр Нүркенова көбіне шалбар киіп жүретін
Шашы қысқа қиылған
Қимылы ширақ, ойынпаз, күресе кетуден де тайынбайтын мінезіне қарай болар, бір күнде «Ұл Гүлнәр» боп шыға келді.
Гүлнәр Құдабаева – біздің курстан шыққан бірнеше жұптың ішінде берекелі отбасының ұйытқысы болып отырған досымыз
Белгілі ақын, халықаралық «Алаш» әдеби сыйлығының лауреаты Әділғазы Қайырбековтың жары
Домбыра тартып, сызылта ән салады
Ұяң ғана томпиған қызға «Кішкентай Гүлнәр» деген ат жараса кетті.
Оқуға түскен жылы «Тескенсуда» қолымыз шырыш-шырыш болып, көзімізден жас парлап, түшкіріп-пысқырып, темекі теріп жүргенбіз
Бір күні хал-жағдайымызды білу үшін ұстаздарымыз келіп, оқу жайын, жатақхана алу мәселесін сөз етті
Қастарында бет әлпеттері өзгешелеу 1 жігіт, 5 қыз бар
Монғолияның Баянөлкесінен келген Мұрат (марқұм), Ботагөз, Хибадет, Дәметкен (мар­құм), Арман, Гүлнәр курстастарымызбен осылайша таныстық.
Қатарымызға қосылған бесінші Гүлнәрді аз уақыт «монгол Гүлнәр» деп жүріп, ата-анасы «Күнішай» дейтінін естіген соң, біз де солай атап кеттік.
Тұрған мен Алсай
Студенттік шақтың бір қызығы – басқосу кештер
Туған күн дейміз бе, «сельхозкадан» келуіміз дейміз бе, әйтеуір себеп табылады
Ол кездері қазіргідей кафе, мейрамхана түске де кірмейтін
Жеке үй жалдаймыз
Ақша жинап, дастарқан жаямыз
Домбыраға қосылып ән айтамыз, «Ау, Сартайым, Сартайым, қалай сенің жағдайың?» деп, әндете жүріп, бидің түбін түсіреміз.
Курстасымыз Тұрған мен зооветеринарлық институтта оқитын Алсай сондай кештердің бірінде танысты
Қонаққа келген жігіттер жөн-жосықтарын айтқан кезде екеуінің бір жылдың бір айы, бір күнінде дүниеге келгені белгілі болды
Шуласып, түрлі қалжың, тілектер айтылып жатты
Соның ішінде «Ата-аналарың сендерді бір-біріңе арнап туған ғой» деген сөз періштенің құлағына шалынған сияқты…
Төртінші курста Тұрған мен Алсай отау құрып, біздің курс шу-шу етіп, бір автобусқа тиеліп, Жамбыл ауданына тойға барғанбыз
Қыздар шымылдық ішіне кезек-кезек кіріп, аққудай болып отырған Тұрғанға серік болған…
Жылдар өтіп, Алсай ауылының мықты азаматы, бетке ұстар маманы, Тұрған білікті ұстаз болды
Тұрмыстары түзеліп, үш баласы еркін ойнап өсуі үшін кең сарайдай үй салды
Алсайдың риясыз құрметін сезінгендіктен, курстастар ол ауылға жиі барып, аунап-қунап, у-шу қалаға қуана оралатын.
Соңғы рет суыт хабармен барды
Өксіктері алқымға тығылып, жылап қайтты курстастар
Жаңа үйлерінде, ақ төсектерінде құшақтасып жатып, бақиға аттанып кеткен Тұрған мен Алсайды соңғы сапарға шығарып салды
Осылайша, бір күнде туып, бақытты ғұмыр кешкен қос ғашық, бықсып жанған көмірдің иісінен уланып, бір күнде дүниеден өтті…
«Қызылдар»
Ұйымшылдығымыз кісі қызығарлықтай еді
Іс-шараларға қатысуда, сенбілікке шығуға, кезекшілікке баруда алдымызға жан салмаймыз
Және небір мәжбүрлі, көңілсіз жиындардың соңын қызықты кешке, пікірталасқа, сырласуға ұластырып жіберуге шебер-ақпыз
Әсіресе кіл қыздар жинала қалсақ, бізге сол кездің өзінде классик болып көрінетін Әділғазының жоғын пайдаланып, өлең оқимыз
Коммунаның сыршыл өлеңдерінен көзді бір-бір сығып алып, өр мінезді Бәтиманың адуынды, рухты, асқақ жырларынан дүр сілкінетінбіз.
Сосын Күләш (марқұм) Л.Зыкинаның ­даусына салып, орысша әндер айтады
Шәйзада халық әндерін, Клара сол кезде атағы дүрілдеп тұрған Жақсыгелді Сейіловтың әндерін сызылтқанда, Оразбибі баянда ойнайтын
Арасында нешетүрлі күлкілі әңгімелердің тиегі ағытылып, ду-ду күлеміз…
Біз үшін ұйымшылдықтың эталоны – қызылордалық қыздар екенін айту парыз
Г.Жұмағұлова оларға «Қызылдар!» дейтін
Бастапқыда біртүрлі болғанымен, кейіннен үйреншікті болып кеткені сондай, өздері де: «Біз, «қызылдар»…» деп отыратын
Бастықтары – Гүлжан
Болатындай жөні де бар: еңбек өтілі көп, ақыл тоқтатқан қыз
Басқаларды тырп еткізбейді
Ас-суды бір жерден ішіп, сабаққа қаздай тізіліп бірге барып, бірге қайтады.
Біраз курстастар ақшасы бітіп, қарны ашқан, азық-түлігі таусылған кезде «қызылдардың» бөлмесіне барып, ес жиғанын, маңдайы терлеп, шай ішкенін еске алады бүгінде
Бір жақсысы, «қызылдардың» ауызбіршілігі күні бүгінге дейін сол күйінде сақталған
Бақтарына қарай жақсы жігіттерге жар болып, оларды да өзара туыс­тастырып жіберген
Бір-бірінің қуанышына ортақтасып, өздері тұратын аудандардың арасын жол қылып келеді.
Ал егер, Сыр еліне біреуіміз бара қалсақ, хан көтеріп қарсы алады.
Мақтанамыз!
Осыдан бес жыл бұрын да кездесуіміз болған
Онда университет ғимаратында бас қосып, әл-Фараби бабамыздың ескерткіші алдында суретке түскенбіз
Кешкі дастарқанда кездесуді ұйымдастырушылар атынан сөз алған Әмірхан Меңдеке курстастарға түрлі аталымда сыйлықтар бар екенін айтқанда, көбі: «Арамыздағы үздік ұстаздар, ғалымдар, ақын-жазушыларды атап өтеді» деп ойлапты
Ал Әмірхан әдетінше лекіте күліп алып, «Бірінші номинация! – деп хабарлады, – Ең көп балалы курстасымызға!»
Ырымшыл қазақ баланың санын айтпайды ғой, біз де жария етпей-ақ қоялық
Бірақ қуа­ныштысы сол – біздің курста алтын, күміс алқалы аналар баршылық екен! Және мақтанарлығы сол, олар бала тәрбиесі мен ұстаздығын қатар алып жүрген
Өз өңірлерін былай қойғанда, салалық министрліктің грамоталары мен алғыс хаттарын, төсбелгілерін алғандар қаншама!
Ғылым жолына түскен курстастар туралы әңгіме өз алдына бөлек
Мақтанарлығы – олардың жолдамамен барған оқу орнында кішкентай маман болып бастап, майталман оқытушыға, сол өңірдің айтулы азаматына айналғандығында
Манасбай Қожанов пен Гүлнәр Уайсова – Атырауда, Гүлзия Әбдірова – Таразда, Тасболат Медетбаев – Қызылордада, Бикамал Тоқтағұлова – Шымкентте, Әділғазы Қайырбеков, Гүлбаршын Жұмағұлова – Алматыда, осы жолдардың авторы Астанада диссертация қорғап, өз саламыздың дамуына үлес қостық.
Сонау 90-шы жылдары шет елдерде тұратын қазақ диаспораларының гимніне айналған «Ел көшкенде» деген әннің сөзін жазған курстасымыз Мұрат Пұшатай екенін мақтан етеміз
Және ол әнді кездескен сайын қосыла шырқап, досты еске аламыз.
Өлеңдегі идеяны іске асырып, монғолия­лық қазақтардың көшін атажұртқа бұру жолында ерен еңбек еткен Ботагөз Уатқан, ­Қа­зақ­стан азаматтығына өтсе, ана жақтағы мол зейнетақысынан айырылатынын біле тұра көшкен Гүлнәр Рүстем сияқты достарымызды қалай мақтан етпейсің?!
Ал қазақтың мұңын мұңдап, тілінің намысын қорғап жүріп, әдебиет сыны саласының мықты тұлғасына айналған Әмірхан Меңдекені біз ғана емес, бүкіл әдеби орта мақтан етеді
Айтқандай ол да – халықаралық «Алаш» әдеби сыйлығының лауреаты
Өз кезегінде ол курстан Қазақстан Жазушылар одағының төрт мүшесі шыққанын айтып, мақтан етіп жүреді.
Камал ӘЛПЕЙІСОВА, 
жазушы
