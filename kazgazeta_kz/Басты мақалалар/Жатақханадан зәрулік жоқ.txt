Қазіргі таңда еліміздің жоғары оқу орындарында 530 мыңнан астам жас білім алса, олардың 30 пайызға жуығы – мемлекет бөлген грант иегерлері
Президент бес әлеуметтік бастамада жыл сайын бөлінетін 54 мың грантқа қосымша 2018-2019 оқу жылында тағы 20 мың грант бөлу керектігін баса айтты
Яғни бұл орайда жатақханаға деген сұраныстың артатындығы айтпаса да түсінікті.
«Біз әлемдік стандарттарға сай білім беру жүйесін қалыптастыра отырып, студенттердің білім алуына және тұратын жеріне жағдай жасауға назар аударуымыз қажет
Қазір жоғары оқу орындары мен колледждердің студенттерін жатақханамен қамтамасыз ету мәселесі өте өзекті
Бұл міндетті шешу үшін жоғары оқу орындары, колледждер мен девелоперлік компаниялар мемлекет пен жекеменшіктің серіктестігі қағидасымен жатақхана салуды бастауы керек
Мемлекет өз тарапынан Білім және ғылым министрлігі арқылы жатақхана құрылысына жұмсалған инвестициялардың белгілі бір бөлігі біртіндеп қайтарылуына кепілдік береді
2022 жылдың соңына дейін студенттерге арнап кемінде 75 мың орындық жаңа жатақхана салуды тапсырамын
Бұл алдағы жылдарда өсе түсетін сұранысты ескергеннің өзінде жатақхана тапшылығын біржола шешеді» деді Н.Назарбаев
Осы орайда өңіріміздегі қарашаңырақ І.Жансүгіров атындағы Жетісу мемлекеттік университетінің ректоры Қуат Баймырзаевпен сұхбаттасқан едік.
– Елбасының бес әлеуметтік ­бастамасы атты халыққа Үндеуінің үшінші бастамасы студент жастардың жатақханадағы жағдайын жақсартуға бағытталған
Н.Ә.Назарбаев білімгер­лерді жатақханамен қамтамасыз ету мәселесінің өте өзекті екендігін ескере отырып, жатақхана тапшылығын шешуді міндеттеді
Университет ­Елбасы тапсырмасын орындауды, яғни жаңа жатақхана салуды қашан қолға алмақ?
– Елбасы Үндеуінде айтылған сту­денттердің жатақханадағы жағдайын жақсарту мәселесі өте орынды
Әрине, бұған дейін де студенттерді жатақ­ханамен қамтамасыз ету мәселесі күн тәртібінен түскен емес
Десек те, Президенттің «2022 жыл­дың соңына дейін студенттерге арнап кемінде 75 мың орындық жаңа жатақхана салуды тапсырамын» деуі мәселенің түйінін тарқатқандай болды
Мұның білім ордаларының жағдайын жақсартуға, студенттердің күн көрісіне, сабаққа алаңсыз көңіл бөлуіне ықпалы зор болары сөзсіз
Жетісу мемлекеттік университетінде 524 орындық екі жатақхана бар
Дегенмен, Елбасы Үндеуінен кейін студенттерге жаңа жатақхана салу мәселесі көтеріліп, облыстық әкімдікпен келісім жүргізілді
Алдағы уақытта 500 орындық жаңа жатақхана салу жоспарланып отыр
Қазіргі таңда жер бөлініп, құжаттар дайындалып жатыр.

– Студенттерді жатақханамен қамтуда ең әуелі қандай мәселеге ­назар аударылады?
– Студенттерді жатақханамен қамтамасыз етуде, ең бірінші, олар­дың әлеуметтік жағдайы басты назарға алынады
Бірінші кезекте университет жатақханасында ата-анасы жоқ балалар тегін тұрады
Одан кейін, көп балалы отбасынан шыққан студенттер, әлеуметтік жағынан аз қамтылған, облыс орталығынан шалғайда орналасқан елді мекеннен келген білімгерлер тұрады
Жалпы жатақханада тұруға ниет білдірген студенттердің барлығы жатақханаға орналастырылды
Қазіргі таңда жатақханасыз қалып, орын жетпей сенделіп жүрген студенттер жоқ
Барлық тілек білдірген жастарды жатақханамен қамтамасыз етіп отырмыз
Білім ордасында қалада және қала маңайында тұратын студенттер қатары көп болғандықтан олар «Студенттер баспанасына» мұқтаж емес.
– Жатақхана студенттердің тек жайлы баспанасы ғана емес, сонымен қатар рухани-мәдени дамуына да септігін тигізетін орын екендігі белгілі
Бос уақыттарын тиімді пайдалануға байланысты қандай шаралар өткізіледі?
– Жатақхана студенттердің екінші үйі болғандықтан, оларға қолайлы орта қалыптастырумен қатар тәрбиелік-танымдық маңызы зор шаралар жоспарлы түрде ұйымдастырылып тұрады
Әр факультет ұстаздарынан кезекшілік қойылып, олар түрлі тақырыпта кураторлық сағаттар өткізеді
Жыл бойы тәрбие және әлеуметтік жұмыс жөніндегі бөлім жылдық жоспарға сай мерекелерге байланысты кештер, танымал тұлғалармен кездесулер, дін, адамгершілік, патриоттық, жеке гигиена сынды тақырыптарда дөңгелек үстел өткізіп отырады
Жыл сайын «Үздік бөлме», «Үздік қабат» байқауы ұйымдастырылады
Студенттік кеңес мүшелері де түрлі шараларға белсене атсалысып ән-би, әзіл-ысқақ кештерін өткізеді.
– Жатақхананың материалдық-техникалық базасы туралы айтып өтсеңіз?
– Студенттер үйі қонақүй үлгі­сінде жабдықталған
Жатақхана тұрғындары өздерін жайлы сезінуі үшін тұрмысқа қажетті техникамен, жұмсақ жиһаздармен барынша қамтылған
Әр бөлмеге теледидар қойылған
Ас даярлайтын, кір жуатын бөлмелерде соңғы үлгідегі тұрмыстық құралдар орнатылған
Студенттердің бос уақытын тиімді өткізуіне, түрлі танымдық шаралар ұйымдастыруға арналған демалыс, кіші кітапхана залдары, компьютер сыныптары бар
Wi-Fi желісі барлық студенттер үшін тегін.
– Сұхбатыңызға рақмет!
Назерке ӘДІЛБЕКОВА
Алматы облысы
