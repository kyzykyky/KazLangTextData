Жарылқап БЕЙСЕНБАЙҰЛЫ,
«Қазақ журналистикасының қайраткері» атағының иегері
Белгілі мемлекет және қоғам қайраткері, өзінің біліктілігі мен парасат-пайымы, елдің рухани және мәдени өміріне  қатысты ұлағатты істерімен кеңінен танымал, Оңтүстік Қазақстан облысының әлденеше аудандарының әкімі қызметін атқарған кездерінде ұлт пен тіл қамын жеген талай жарқын бастамаларымен халықтың ыстық ықыласы мен құрметіне бөленген, Парламент Сенатының екі дүркін шақырылымының депутаты болған, экономика ғылымының докторы, бүгіндері жетпісті еңсеріп отырған Қуаныш Айтаханұлының мағыналы өмір белестеріне көз жібергенде, нағыз алашшыл, мемлекетшіл тұлғаның әуелде тәрбие көрген ортасы, сонау жылдарда бірге өткерген сағынышты балалық шақ естеліктері де қатарласа өрілер еді.
Өткен ғасырдың 53-жылының күзінде алты жастан енді асқан мені Сталинабад ұжымшарының (қазіргі Молыке ­Шойман ауылы) балалары оқитын «Кеңес» жетіжылдық мектебінің бірінші сыныбына алып келді
Мектепке дейін біраз жер екен
Арыс өзенінің жағасындағы Шолақарық тоғайы маңындағы үйімізден өзімнің көкемнің атына мінгесіп, сол жылы екінші сыныпқа көшкен Есіркеп ағам есекпен, едәуір жол жүріп жеткеніміз есімде
Шамасы, мені оқу жылының басталып кеткеніне оншақты күн өткен соң әкелген сияқты
Көкеме мектеп директоры Әбдікәрім Есжанов ақсақал: «Балаңды кешіктіріп әкелдің ғой, әлі жасы да жете қоймапты» дегендей болды
Бұл кісі – Шәуілдір ауданындағы іргесі сонау отызыншы жылы қаланған осы байырғы мектепте талай жылдан бері еңбек етіп келе жатқан, кезінде көкеме де сабақ берген көнекөз ұстаздардың бірі
Әйтсе де сонша жерден сабылып жеткен меселімізді қайтармай: «ағаңа тартсаң үлгеріп кетерсің, ол былтыр класындағы үздік оқушылардың бірі болды» деп арқамнан қағып, бірінші сынып мұғаліміне тапсырды.
Арада аз күн өткеннен кейін біздің үй шаруаға аса қолайлы атақонысымыз, құйқалы Шолақарық қойнауынан мектепке жақындау тұста орналасқан жекжат туыстардың бос тұрған бір бөлмесіне қыстап шығу үшін көшіп келді
Соның алдындағы оқу жылында сабаққа бес-алты шақырым жерден есекпен қатынаған Есіркептің әбден қиналғанын көргеннен кейін, көкеміз Қозыке Бейсенбайұлы балаларын оқыту үшін мектепке жақын жерден үй салуға шешім қабылдапты
Қыс бітіп, көктем шығысымен-ақ Шәуілдір каналының оныншы шақырымындағы, оманарықты екі тармаққа бөліп жатқан шлюз бөгеті жанынан өзіміздің алты қанат киіз үйімізді тігіп, жаңа тамның іргесін көтеруге кірістік
Көкемнің қоныс үшін бұл жерді таңдауы да бекер емес-тін
Біріншіден, баратын мектебіміз 400-450 метрдей-ақ жерде, екіншіден, өзі аудандық су шаруашылығы мекемесінде гидротехник боп істейтіндіктен, судың қай шаруашылыққа бөліну қажеттігіне байланысты, су мөлшерін жақыннан ертелі-кеш бақылап, шлюздің қақпаларын ашып-­жауып тұруына да әбден қолайлы.
Сол кезде шлюз жанында ірге тепкен біздің үй – ауылдың бір шетіндегі оқшаулау бой көтерген жалғыз шаңырақ болды
Оған дейін оманарық бойын өрлей, арғы жағы ауыл орталығына қарай ұласып кететін үйлердің, бізге ең жақын шеткісі – шарбағының тал-терегі жайқалып өскендігімен ерекшеленетін Айтахан атамның үйі
Жаңа қоныс орнына алғаш келіп киіз үйімізді тіге бастағанда, бірінші боп қуана «құтты болсын» айта келіп, кереге керісіп, уық шаншысқандар да осы кісінің отбасы еді
Көзінен мейірім шуағы төгіліп тұрған жасы алпысқа жақындап қалған Айтахан атам да, қасындағы нұрлы жүзді Айжамал шешеміз де біздің қоңсы болғанымызға соншама бір ризашылық пейілдерін білдіріп жатты
Есіркеп екеумізге ерекше емірене қарайды
«Көшіп келгендерің қандай жақсы болды
Мына балалар ұлымызбен қатар екен, енді бәрі бірге ойнайтын болды» дейді
Ұлым деп отырғандары, Есіркептің сыныптасы, келе сала үлкен әпкесі Дүйсенкүл мен жасы ондар шамасындағы кіші әпкесі Жұмагүлмен қатар тұрып уық шаншысуға өзінше араласып кеткен, мектепте күнде көріп жүрген – Қуаныш.
Сол күннен қоңсы қонған екі үйдің ұлдарының құлын-тайдай тебісіп өскен балалық шағы бірге өте бастады
Бірге ойнаймыз, қозы-лақты бірге бағамыз, мектепке де жұбымыз ажырамай бірге барамыз, бірге қайтамыз
Әсіресе бір сыныпта оқитын Есіркеп пен Қуаныштың достығы ерекше
Әуелі әпкесінің соңынан еркелікпен ілесіп, бірінші сыныпқа бес жасында-ақ барып қойған Қуаныш, алғырлығы арқасында, бірден үздік оқып кеткен екен
Әйтеуір, менің білетінім, олардың сыныбында жетіншіні бітіргенге дейін негізінен екі бала ғана ылғи оқу озаты атанып жүрді
Бірі – Қуаныш, екіншісі – Есіркеп
Екеуінің балалық шақтан басталған сол достығы кейіннен талай жылға созылған айнымас, қимас жолдастыққа айналды
Айжамал шешеміздің де біздің татулығымызға ылғи ризалығын білдіріп, бәрімізді айналып-толғанып жүргені
Үйге келіп, өзінен жасы әлдеқайда кіші Зұлпын келінінің құйған шайын ішіп, әңгіме-дүкен құрған кездерінде: «Мизамға ілініп қалған құмалақты иіскеп жүріп көрген жалғызым ғой» деп Қуанышы туралы емірене сөз етіп отырар еді.
Көкемнің айтуынша, Айтахан атамның Уәлихан деген үлкен ұлы болған
Бір жас қана үлкендігі бар, 1921 жылғы екен
Екеуі 1940 жылы Шымкент ауыл шаруашылығы техникумына бірге түсіп оқып жүргенде, соғыс басталып, 41-жылы оны, келесі жылы өзін де майданға алып кеткен
Содан көкеміз 44-ші жылы жараланып, елге аман оралған
Ал Уәлиханнан 45-жылдың басына дейін хат келіп тұрып, соңыра қайтыс болды деген қара қағаз жеткен
Үлкен ұлының қайғысы қабырғаларына батып қамығып жүрген ата-анасы, жасы ұлғайған шақтарында зор шаттыққа кенелтіп дүниеге келген сәбилерінің атын Қуаныш деп қойған…
Үшеуміз де бастауыш сыныптарда жүрген кездің өзінде әдеби кітаптарды оқуға қатты құмарттық
Бұған сол жылдарда қазақша шығармалардың көптеп жарық көргенінің де әсері тиген болуы керек
Таңғаларлығы, солардың талайы шалғайдағы Шәуілдір ауданының шағын «Кеңес» жетіжылдық мектебінің кітапханасына да түсіп жататын
Әйтеуір, біз жетіншіні бітіргенше, қазақтың көрнекті жазушыларының сол жылдарда жарық көрген барлық дерлік кітаптарын оқып шықтық
Оған қоса орыс классикасының ең сүбелі туындыларының да сол кезде қазақшаға молынан аударылған кезеңі екен ғой
Әйтеуір, Пушкин, ­Лермонтов, Гогольдің том-том шығармаларын, Тургеневтің «Әкелер мен балалар», «Дворян ұясы», Толстойдың «Анна Каренина», «Арылу», Шолоховтың төрт томдық «Тынық Дон» романдарын және басқа да аударма кітаптарды үшеуміздің жетіншіні бітірмей жатып-ақ оқып тастағанымыз есте
Қозы-лақ бағып жүрсек те, қойдың кезегіне барсақ та, қолымыздан кітап түспейтін
Шамамыз келгенше, оқыған шығармаларымыз туралы пікір алмасып та жүретінбіз.
«Кеңес» жетіжылдық мектебін бітір­геннен ауыл балаларының әрі қарай оқығысы келетіндері, әдетте аудан орталығы Шәуілдірдегі жалғыз Жамбыл орта мектебіне барады
Алайда ол төрт шақырымдай жерде
Қыстың суығы мен лайсаңды күндері, әсіресе Арыстанды-Қарабастың бораны соққан кездері қатынау бірталай ауыртпалық тудырады
Сонда да көбіміз ол қиындықтарды елеместен, оқуымызды сол орта мектепте одан әрі жалғастыра береміз
Ал жетінші сыныпты үздік бітірген Қуаныш өйткен жоқ
Ата-анасы мен етжақын туыстары ақылдаса келе, мұндай алғыр баланың қалада оқығаны дұрыс деп шешті
Жалғыз ұлды қастарынан қанша жібергісі келмесе де оның қабілетіне лайық терең білім алғанын қалаған ата-ана Қуаныштың Жамбыл қаласында қызмет істейтін үлкен бөлесінің үйінде тұрып оқығанын мақұл көреді.
Содан бастап біз Қуанышты тек демалыс кездерінде ғана көретін болдық
Ол қала мектебінде де өзінің үздік оқушы екенін танытып, сегізінші сыныпты кілең беске бітіреді
Алайда бір жылдан кейін жазғы демалысқа шыққан бала ауылда өзін қандай ауыр қайғы күтіп тұрғанынан хабарсыз еді
Ауылға келгенде ғана оған сол жылдың ақпанында анасының дүниеден озып кеткенін естірткен
Анасының қаза тапқанын, ол оқуынан алаңдамасын деп, кезінде әдейі хабарламаған екен.
Ол кісі кенеттен қайтыс болды
Сол күні үй маңында әлдебір ­шаруалармен айналысып жүрген көкемді, Айжамал жеңешесі үйлерінің бұрышынан бүйірін ұстай, қинала бүктетіле шығып, дауыс­тай қол бұлғап шақырыпты
«Не боп қалды» деп, дереу жүгіріп барса, жеңгесі бүйірін құшақтап бебеу қағып жатыр дейді
Сөйлеуге шамасы жоқ, шашала беретін көрінеді
Нан жауып жүріп, су ішкен кезде шашалып қалғанын әзер айтыпты
­Айтахан атам, шамасы, үйдің аржағындағы шарбақ жақта болса керек
Ол кісіден гөрі біздің үй алдында жүрген қайнысы жақын тұста болғасын, жан дәрмен күйде қол бұлғаған ғой
Айтахан ағасы екеуі дәрігерге көрсетпесе болмайтынын аңғарғасын, көкем дереу үйге келіп, ат арбасын жегіп, бебеу қаққан жеңгесін төрт шақырымдай жердегі аудандық ауруханаға ала жөнеледі
Жазым дегенді қойсайшы, дәрігердің айтуынша, суға шашалған кезде соқыр ішегі жарылып кеткен көрінеді
Шұғыл ота жасалғанымен, ол сәтсіз аяқталып, қайран ана ойламаған жерден көз жұмады.
Осы жағдайдан кейін Қуаныштың әрі қарайғы оқу жайына тағы да өзгеріс енеді
Жазғы демалыс кезінде әкесі, әпкелері және басқа да жақын ағайындары ақылдаса келе, анаң жоқ, әкең қартайды, енді сенің ертерек мамандық алып, отбасыңа бас-көз болуың керек деп шешіп, оның сол Жамбылдағы зоотехникалық-малдәрігерлік техникумға оқуға түскенін мақұл көреді.
Техникумда оқып жүріп жазғы демалысқа келген кездерінде, әдебиетке әуелден жақын Қуаныш жазуға бейімділік таныта бастады
Аудандық газетке ауыл жаңалықтарын ұдайы беріп тұратын болды
Әңгіме жазуға да талпыныс жасап жүрді
Балалық шақтан-ақ өз тұңғиығына баураған әдебиетке деген осы құштарлық, оның содан кейінгі барлық өмірімен етене қабысқан айнымас жансеріктерінің біріне айналды.
Техникумды үздік бітіргесін, жетпіс бірдегі әкесінің «балам, оқығың келсе оқы, маған қарайлама
Келешегіңді ойла» деп қолдау білдіруімен, 1965 жылы Мәскеудегі Скрябин атындағы атақты Ветеринария академиясына оқуға түскеннен кейін де бұл дағдыдан қол үзген жоқ
Мәскеулік студенттің жастар ұйымдарының өмірі туралы мақалалары республикалық «Лениншіл жас» газетінде ауық-ауық жарияланып тұрды
Сонда әңгімесі де шықты
Көзі ашық студентті қазақ ұлты мен тілінің сол кездегі жағдайы, оның келешегіне қатысты мәселелер де толғандырғаны анық
Қуаныш бір топ тілектестерімен бірге өздерінің алдарындағы әйгілі «Жас тұлпар» ұйымына еліктеп, қазақстандық студенттердің басын қосуға бағытталған «Арман» бірлестігін құрған кездерінде де, оның бойында әуелден ұялаған әдебиетке деген сол әуестік, елді сөзбен ұйыта алар шешендік машықтарды жеңіл меңгеріп кетуіне септесті.
Жастардың жалынды жетекшісі, 1925 жылы Мәскеуде қай­тыс болған аяулы тұлға Ғани Мұратбаевтың жерленген орнын анықтау, оның басына ескерткіш орнату мәселесін көтеру барысында, азаматтық, қайраткерлік шыңдалудың алғашқы сатыларынан өтті
Академияны үздік бітіргесін, еңбек жолын әуелі Алғабас (қазіргі Бәйдібек) ауданындағы кеңшардың бас мал дәрігерлігінен бастап, кейіннен облыстық жастар ұйымының екінші хатшысы, бірнеше ауданда басшылық қызметтер атқарып, облыс әкімінің орынбасары, содан соң қатарынан Созақ, Сайрам, Отырар аудандарының әкімі болған, 2005-2017 жылдары Парламент Сенатының депутаты боп сайланған кездерінде де оның әдебиетке деген сол сүйіспеншілігі бәсеңсіген жоқ
Ол ылғи да Қуаныштың елдің рухани өміріне, ұлт пен тіл тағдырына алаң көңілмен қарайтын алашшыл тұлға ретінде толысуына өзінше ықпал етумен келе жатқан жансеріктей боп көрінеді бізге.
Онымен кездескен қаламгерлер қа­уымы да көбіне басқару жүйесінің қиын буыны – аудан әкімі қызметін әлденеше жерде атқара жүріп, ел қамын жеген талай ұлағатты істерімен, экономикалық тұрғыдағы ілкімді бастамаларымен танымал болған Қуаныштың, ұлт пен тіл мүддесі жолындағы күрескерлігіне, әдебиетке де, тарихқа да жүйріктігіне әрдайым риза пейіл танытып, ыстық ықыластарын білдіріп жатады.
Мәселен, Шерхан Мұртаза оны: «әкім болған, халқына жақын болған жан, қазақ тілінің дамуына бар күшін салатын азамат» десе; Әбіш Кекілбай абыз: «Қай шаруаны да тастай қатыратын, ойы орнықты, мақсаттары арналы, сөзі жүйелі, ел қамын жейтін есіл ер
Сенат депутатына айналғанда да… өмірде көргені көп, түйгені мол зейінді азаматтың айтары тіптен қордаланды
Өмірдің өзі «айт, айт» деп ауызға салып тұрған, талай жерде аузы күйген құнды мәселелерді көтерді
Өмір жақсара түссе екен деп, ел тілегін тілеген жалынды азаматтың шамы ешқашан сөнбейді, жайнай түс, шамшырақ!» деп ақтарылыпты
Төлен Әбдік: «Қуаныштың сөз саптауының өзінде бір ерекшелік бар
Әсерлі әңгімелерінен әдебиет саласының маманы ма деп те қалғандайсың
Сөйлеген кезде өте дәмді сөйлейді
Қуаныш іскерлігімен де көзге түсе білген өз ісінің нағыз маманы
Өйткені адамгершілігі, жұртпен тіл табысуы жақсы болғанымен, іскерлік жағы ақсап жатса, ол да қиын ғой
Сол жағынан да Қуаныш жүрген жерінде өте абыройлы» деп бағаласа; дүлдүл жазушы Дүкенбай Досжан: «Қуанышпен кез келген тақырыпта кең отырып сөйлесуге, сөз ұзартуға, пікір бөлісуге болады
Ескен желдей аңқылдап, тіл табысып кете аласың
Көкейіңдегі қоздаған сауалды тап басып тани қояды
Кітап көрсе гүлге қонған бал арасындай шұқшияды
Жазушының тірі сөзін төбесіне қойып құрметтей біледі» деп толғаныпты.
Балалық шағымыз бірге өткенімен, техникумға түскелі ауылға жазғы демалыс кезінде ғана келіп жүрген Қуаныш, одан әрі Мәскеу кетті, біз орта мектепті бітіргесін Алматыға оқуға аттандық
Содан бері бір-бірімізді жылдап көре алмайтын болдық
Мен 1969 жылы университет бітірісімен, біраз курстасымызбен бірге сол шақта кеңес-қытай арасындағы ушығыңқырап тұрған қырғиқабақ жағдайға байланысты, екі жыл бойы Мәнжүриядағы кеңес-қытай-моңғол шекараларының түйіскен маңында орналасқан әскери бөлімде офицерлік қызмет атқардым
Сол жақта жүргенімде, оқуын аяқтағалы отырған Қуаныштың академияда өзінен бір курс кейін оқыған Айман атты керекулік сұлуды 1970 жылдың 1 мамыры қарсаңында ауылға келін етіп түсіргенін естідім.
Әулетті зор қуанышқа кенелте ақ босаға аттаған Айман, әуелден-ақ үлкендерді құрмет тұтатын инабат-ізетімен, текті тәлімімен, құрақтай иіліп тұратын сәлем салуымен күллі елдің рақметі мен құрметіне бөленді
Ағайын-туыс пен ерінің мерейін өсіретін сүйінішті, ақылды тірліктерімен танылып, өзінен кейінгі келіндеріне үлгі-өнеге болудан еш таймай, бүгінде Қуанышпен бірге мерейлі жасқа қатар келіп отыр
Өзі де бүгінде ел назарында жүрген білікті ұл-қыз өсіріп, олардан өрген немерелердің алды жоғары оқу орындарын бітіріп жатса да, Айман ауылға жолы түскенде жасы егде кісілер мен үлкен абысындары алдында өзін әлі де сол баяғы жас келін сияқты сезінеді
Мәуесі толған сайын иіле түсетін жеміс ағашы секілді, құрметі мен ілтипатын үзбейді, әрдайым аңқылдап жүріп, баршасын ақтарылған ықыласына бөлеп, мерейлерін өсіріп қайтады.
Осы ретте соңғы жылдары Қуаныштың өз басын «інілік парызымды атқардым» деп ерекше толқытқан бір сауапты ісі туралы да айта кеткіміз келеді
Сөз басында оның соғыста қаза тапқан Уәлихан деген ағасының болғаны жөнінде хабардар еткен едік қой
Қуаныш өзі есейіп, еңбекке араласқан кезден бастап талай уақыт бойы, көптеген әскери мұрағаттарға сұрау салып, сол ағасының дерегін еш таппай жүреді
Тек Ресейде 2015 жылы «Мемориал» атты сайт ашылғаннан кейін ғана ағасы туралы толық мәліметке жолығады
Сөйтсе, ол оған дейін ағасын «Айтаханов Уәлихан» деп іздестірген екен
Ал ағасының аты-жөні төлқұжатында Құлмаханов Уәлихан Айтаханұлы деп белгіленіпті
Айтахан өзінің тете ағасы Құлмаханның ұлы болмағаннан кейін, Уәлихан дүниеге келгенде, оны ағасының баласы ретінде, сол кісінің атына жаздырған ғой
«Мемориал» сайтында кіші лейтенант Құлмаханов Уәлихан Айтаханұлының 1945 жылғы 23 ақпанда ерлікпен қаза тауып, Кенигсберг провинциясы Мельзак ауданы Раушбах елді мекенінде жерленгені көрсетіліпті
Ол жер бүгіндері Польша мемлекетінің аумағына қарайды екен
Ағасының жатқан жері анықталғаннан кейін, Қуаныш 2015 жылдың жазында зайыбы Айман мен немересі Өміржанды ертіп Польшаға арнайы барды
Соғыс аяқталғаннан кейін кеңес әскерлерінің мәйіті Раушбахтан онша қашық емес жердегі Бранево қаласындағы бауырластар зиратына қайта жерленіпті
Сондағы 8-ші жартыда жатқан ағасының басына Арыстанбабтағы әке-шешесінің бейітінен алынған топырақты апарып салып, Құран бағыштап қайтты
Келесі 2016 жылдың Жеңіс күні қарсаңында, марқұмның басына тағы да тағзым ете барып, жергілікті билік орындарының келісімімен ағасының аты-жөні жазылған мәрмәр тас орнатты…
* * *
Әлгінде айтқандай, жұмыс бабына байланысты әр жақта қызмет еткендіктен, біз бір-бірімізді өте сирек көретінбіз
Алайда басшылық жұмыстарға жастайы­нан жегілген (өзі айтқандай 25 жасынан бюроға түскен) Айтаханұлының әр өңірде атқарып жатқан игілікті істері туралы үнемі хабардар болып отырдық
28 жасында қазіргі Қазығұрт ауданында дүмдей екінші хатшы боп тағайындалды, 30 жасында Шардара аудандық атқару комитетінің төрағасы (Д.Қонаевтың оған айтқанындай, «республикадағы ең жас төраға») боп бекіді
Одан кейін өзіне бұрыннан көзтаныс Қазығұртқа атқару комитетінің төрағасы боп қайта оралды
1988 жылы Арыс қаласына басшы болып келді
Қай жерде де өзінің іскерлігімен, біліктілігімен, экономикалық тұрғыдағы ілкімді бастамаларымен танылды
Ел мақтады, жұрт жақтады.
Қуаныштың ерен іскерлігі Созақ ауданының әкімі болған 1994-1999 жылдары ерекше танылғаны белгілі
Сол жылы Созақ өңірінде қыс ерте түсіп, қалың қардың аяғы қатты аязға ұласып, жолдың бәрі жабылып, ел нағыз «ақ сирақ» жұтқа ұрынудың аз-ақ алдында тұрды
Дәл осындай қысылтаяң шақ алқымнан алған – 1994 жылдың қақаған қаңтарында облыс әкімшілігі ауданды тек Айтаханұлы ғана құтқара алады деп тауып, оны Созаққа әкім етіп тағайындайды
Тәуекелге бел буып ауданға барса, жағдай ол ойлағаннан да ауыр
Кеңшарлар арасында қатынас тыйылған, қар басып қалған жолды тазалайтын техника жоқ
Тікұшақпен ауылдарды, мал отарларын аралағанда ел ахуалының тіптен қиын екенін, жем-шөптің аз күнде бітетінін, отын, ұн, жанар-жағармайдың түгесілуге шақ тұрғанын көреді
Мал да қырыла бастапты.
Ол ауданда дереу төтенше жағдай жариялап, ауыр ахуалды облыс әкімшілігіне, Премьер-Министрге жеделхатпен хабарлап, жем-шөп, отын, азық-түліктен шұғыл жәрдем бермесе болмайтынын жеткізеді
Ауыл шаруашылығы министрлігінен арнайы комиссия шақыртып, республикалық штаб құрғызады
Сол әбжіл әрекеттің арқасында республиканың бес облысынан жем, екі облысынан шөп жеткізу, мемлекет тарапынан жанар-жағармай, көмір, ұн беру мәселесі тез арада шешіледі
Олардың барлығы да іле-шала эшелон-эшелон болып келе бастайды
Қаратаудың асуы, Шымкенттен келетін жол жабық болғандықтан, бәрі Жаңатас арқылы Таукентке дейін жеткізіліп, шаруашылықтар оларды сол жерден жолды қардан аршитын арнайы шақырылған қуатты техникалардың көмегімен тәулік бойы тыным таппай өз отарларына тасуға кіріседі
Солардың бәрін қақаған қыстың сұрапыл суығын елеместен, талай күн үй бетін көрмей, қолынан рациясы түспеген Қуаныштың өзі тікелей бақылап жүріпті
Осы шалт шешім, кесек қимылдың арқасында ауданның енді қырылғалы тұрған алты жүз мың малының төрт жүз алпыс мыңы аман қалыпты
Созақ елі оны бірауыздан: «бұл Құдайдың бізге жіберген құтқарушысы шығар» деп қабылдапты…
Созаққа әкім болған жылдары, бұрын мал шаруашылығымен ғана айналысып келген ауданды, аграрлы-өндірісті аймаққа, мемлекеттен дотация алмай, өзін-өзі асырайтын өңірге айналдыру арқылы, халықтың әлеуметтік жағдайының жақсаруына күш салды
Елдің рухани өміріне, сол өңірден шыққан арыстарды, әдебиет пен өнердің көрнекті өкілдерін ардақтауға көңіл бөлу ісінде де біраз жетістіктерге қол жеткізіп, ел ықыласына одан әрі бөленді.
Қуаныш Айтаханұлының 1999-2003 жылдары Сайрам ауданына әкім боп тағайындалғаннан кейінгі атқарған қайраткерлік қимылы да жұрт аузында
Мұнда да ерекше ұйымдастырушылығымен танылған ол, салық түсімін молайту тетіктерін табу, шағын кәсіпкерлікті дамыту арқасында төрт жылда аудан бюджетінің кірісін 1 млрд теңгеден, 4 млрд-қа дейін өсірді.
Сайрам – тарихы құйқалы да қордалы өңір
Қазақтың Дала Парламенті атанған Мәртөбе де осында
Алайда бұрынғы кеңес заманындағы қазақ тіліне деген салқын қабақ табының мұнда әлі де көрініс ­тауып отырғаны жаңа әкімнің назарына бірден ілігеді
Тәуелсіздіктен кейін орыс тілінің ықпалы азая бастағанымен, аудан халқының жартысынан астамын өзбек халқы құрайды деген сылтаумен өзбек тіліне басымдылық беріліп келіпті
Яки, мемлекеттік тіл саясатының ережелері ескерілмей қалған
Қазақтардың өз жерінде тұрып, өз ана тіліне бұлай салғырт қарап келгені өкінішті жағдай, әрине
Қуаныштың бастамасымен, алғашқы қадам ретінде, өзбек жұртымен қоян-қолтық түсінік жұмыстарын жүргізу қолға алынды
Өз тағдырын Қазақстанмен байланыстырғысы келетін жас ұрпақ үшін, қазақ тілінің болашағы зор екендігі, бұрынғы кезде орыс тілі қандай керек болса, келешекте қазақ тілі де сондай қажет болатыны ұғындырылды
Осы бастан өзбек тілімен қатар қазақ тілін де меңгеру үшін, балаларыңызды қазақ мектептеріне берсеңіздер, ұтылмайсыздар, ертеңгі күні Қазақстандағы жоғары оқу орнына түсуге де оңай болады, деген түсінік қалыптастырыла бастайды
Мемлекеттік тілді насихаттайтын әртүрлі байқаулар, «Туған жерге тағзым» сияқты тәрбиелік мәні зор акция­лар, «Сайрам таланттары» атты халық өнері фестивальдері ұйымдастырылады
Сайрамның орталық алаңына Абылай ханның көрнекті ескерткіші орнатылады
Қазақтың даңқты әулие төбесі Мәртөбе қалпына келтіріліп, тарихи-танымдық кешенге айналдырылады
Біртіндеп қазақ тілінің мәртебесі де өз қалпына келе бастайды
Айтаханұлының Сайрамға сіңірген бұл еңбегі аудан тұрғындары тарапынан «мәдени революция» ретінде бағаланды.
Сайрамнан кейін өзінің туған жері – Отырар ауданында 2003 жылдың қарашасынан бастап, аттай екі жыл әкім болып істеген кезінде де Қуаныш халық қамын ойлайтын жарқын істердің төрінен табылды
Сортаңданып, тұздана бастаған суармалы жерлерді қайта қалпына келтіру жұмыстары қолға алынды
2004-2007 жылдарға арналған «Көне Отырардың қайта дамуы» атты бағдарлама жасалып, оған тиісті қаржыны бөлдірту арқасында ұзындығы 42 шақырымдық Алтынбеков, 12 шақырымдық Кенжәлиев каналдары бетонмен қапталды
Тұзды су деңгейін төмендететін арнайы су қашыртқылары қазылды
Соның арқасында жердің сорланып, үйлердің астының зәктенуі тыйылды
Ағаштары қурап, қараусыз қалған саябақтарға қайтадан тал-терек егіліп, гүлзарлар жасалды.
Қашанғы әдетінше, халықтың рухани дамуына қатысты мәселелерді де назардан тыс қалдырған жоқ
Әл-Фараби сынды тұлғалар дүниеге келген ұлылар мекені – Отырар өңірінің тарихы тым тереңде
Ауданда әйгілі Арыстанбаб кесенесі, ежелгі Отырардың археологиялық орны бар, ол шәһармен қатар ғұмыр кешкен, бүгінде төбе-төбе күйінде көрініс беретін қаншама қанаттас қалалардың сілемдері де жетерлік
Ол халықаралық туризмді өркендетуге қолайлы мекен
Демек, Отырарға келген әрбір адам ең әуелі өңірдің осы ерекшелігін бірден сезінгені мақұл
Соған орай аудан орталығы Шәуілдірдегі орталық алаң қайта күрделі жөндеуден өткізіліп, ол «Отырар даңқы» тарихи-танымдық кешеніне айналдырылды
Алаңдағы «Даңқты бабалар» сая­жолында әл-Фараби, Арыстанбабтан бастап, Фарабта туған Отырардың 31 даңқты перзентінің есімі алтынмен апталып жазылды
Тура ортасында әл-Фарабидің биіктігі 17 метрлік қола ескерткіші орнатылды
Осы ретте Айтаханұлының бастамасымен 2005 жылы ұлылар мекенінің тарихын жан-жақты зерделеген «Отырар» энциклопедиясы жарық көргенін де айта кетер едік
Нағыз ғылыми басылымға лайық талаптарға толығымен жауап беретін сүбелі еңбекте Отырар өңірінің өткен-кеткен тарихы жан-жақты қамтылғандығымен ерекшеленеді.
Әлгінде Қуаныштың әуелден әдебиетке, жазуға жақын екендігін сөз еттік қой
Ол 2005-2017 жылдар аралығында Сенат депутаты болған кездерінде сол қабілетін әрі қарай өрістетті
Сенат мінбесінен қоғамның сан алуан саласына қатысты ойларын, ел экономикасын өркендетудің ділгір түйткілдерін, ауыл халқының қамын, ұлт мүддесі мен тіл саясатына қатысты мәселелерді белсенді түрде қозғай, өткір депутаттық сауалдарды жолдай жүріп, көкірегінде қоздаған ойларын қағаз бетіне түсіріп: «Ел мерейi жолында» (2010 ж.), «Сөз сұраймын» (2011 ж.), «Елге қызмет – ең басты мiндет» (2015 ж.), «Өмір белестері» (2017 ж.) атты кітаптарын дүниеге әкелді.
Сол еңбектермен танысып отырғанда, елдің жайын, ұлттың қамын ойлауды басты мүдде ұстанатын Қуаныш Айтаханұлындай ұлтжанды қайраткердің мемлекеттік тіліміз туралы мынадай пікіріне жолығар едіңіз
«Қазір республикада халқымыздың саны 70 пайызға жақындады
Демек, мемлекеттік тілде бар жерде сөйлеуге мүмкіндік мол
Осы мүмкіндікті пайдаланып, тіл аясын кеңіте берудің орнына кейбір әріптестеріміздің де, Сенат алдында есеп беруге келген министрлердің әлі де орысша сайрай жөнелетіні қынжылтады» дейді ол
Қазақ тіліне әлі де қырын қарап, кежегесі кейін тартып жүрген адамдардың көбі 1995 жылы бекітілген Конституциямыздың 7-бабының 2-ші тармағындағы: «Мемлекеттік ұйымдарда және жергілікті өзін-өзі басқару органдарында орыс тілі ресми түрде қазақ тілімен тең қолданылады» деп, заңдастырылған жолдарға жөнсіз арқа сүйеп жүр
Меніңше, мемлекеттік тілді мемлекеттік мекемелерде құрметтемеу, мойындамау және оның қолдану аясын тарылту дәл осы тармаққа келіп тіреліп тұр
Конституциямызның қабылданғанына жиырма жылдан асып кетті, қазір қазақтың саны ол кезге қарағанда әлдеқайда өсті, демек уақыты өткен осы 2-ші тармақты Ата заңымыздан со бойы алып тастау әбден дұрыс болады» деген ой тастайды алашшыл қайраткер.
«Шіркін, тіліміздің тынысы сонда бір ашылар еді-ау» дегеннен басқа не айтарсыз мұндайда.
