Елбасы Н.Ә.Назарбаев Сауд Арабиясының астанасы Эр-Риядта өткен «АҚШ – Ислам әлемі» саммитіне қатысты
Бұл алқалы жиынға дүниежүзінің 55 елінен мемлекет басшылары, делегациялары келді
Сауд Арабиясы мен Қазақстанның қарым-қатынастары соңғы ширек ғасырдан астам уақыт бойы қарышты дамып келеді
Екі елдің басшылары сан мәрте кездесіп, мемлекетаралық ынтымақтастық аясындағы жоба-жоспарлар тұрақты жүзеге асырылуда
Жалпы бүкіл мұсылман қауымы үшін қасиетті саналатын Мекке мен Медине қалалары орын тепкен  Сауд Арабиясының әлемдегі беделі де, ықпалы да зор
Сондықтан, «АҚШ – Ислам әлемі» саммитінің осы елде өтуі, АҚШ президенті Д.Трамптың алғашқы шетелдік іссапарын да дәл осы Сауд Арабиясынан бастауының мән-маңызы ерекше деп айтуымызға болады. 
Халықаралық және аймақтық қауіпсіздік, терроризм мен экстремизм, гибридті соғыстар, босқындар мен мигранттар мәселесі, түрлі дағдарыстар сияқты толып жатқан әлемдік саясат пен ғаламдық экономикадағы ­заманауи мәселелер ислам әлемінің қатысуынсыз шешілмесі анық болып отыр
Осылайша, «АҚШ – Ислам әлемі» саммитінің күн тәртібі қазіргі заманғы өте өзекті мәселелерді қамтуымен саясаткерлер мен сарапшылардың назарын аударды.
Қазақстан Президенті Н.Назарбаев «АҚШ – Ислам әлемі» саммиті аясында бірқатар мемлекеттердің басшыларымен және делегация жетекшілерімен келіссөздер жүргізді
Атап айтқанда, Н.Назарбаев 21 мамырда Сауд Арабиясының астанасы Эр-Риядта өткен «АҚШ – Ислам әлемі» саммиті аясында АҚШ президенті Дональд Трамппен кездесті
Ақорданың баспасөз қызметінің хабарлауынша, Н.Назарбаев пен Д.Трамп қазақ-америка қарым-қатынастарының негізгі бағыттары туралы әңгімелесіп, екі жақты сауда-экономикалық серіктестік, саяси, мәдени-рухани салалардағы байланыстарды тереңдетудің келешегін талқылады
Сонымен қатар қазіргі кезде өзекті болып отырған халықаралық маңызды мәселелер бойынша пікір алмасты.
Айта кетерлік жайт – бұл Д.Трамптың АҚШ президенті болып сайланғалы бері ­шетелге жасап отырған алғашқы сапары
Ол елуден астам исламдық мемлекеттердің басшылары бас қосқан саммитте барша мұсылман қауымына арнаған үндеуін жариялап, жалынды сөз сөйледі
Д.Трамп өз сөзінде қасиетті ислам дінін ұстанатын әрбір мемлекет экстремизм мен терроризмге қарсы шараларды қолдануы тиіс екенін айтты
Өз кезегінде АҚШ басшысы мұсылман елдеріне терроризммен күресте жан-жақты қолдау көрсететінін жеткізді
Әсіресе араб-мұсылман елдері әскери-саяси одақ құрып, «бір жағадан бас, бір жеңнен қол шығарып», біріккен іс-қимыл жасауы қажет деген идея қызу қолдауға ие болды
Осылайша, сарапшылар «араб НАТО-сы» деп атап үлгерген, Сауд Арабиясы жетекші рөл ойнайтын, 40-тан аса ислам мемлекеттерінің басын қосып, терроризммен тізе қосып күресетін біріккен әскери құрылым құрылатын болды.
Геосаяси тұрғыдан қарасақ, «АҚШ – Ислам әлемі» саммитінен кейін мұсылман әлемі ашықтан ашық екіге жарылып отырғандай: АҚШ қолдау көрсететін Сауд Арабиясы бастаған сүнниттік мұсылман елдер одағы және Ресей қолдау көрсететін шииттік Иран мен ресми Сирия одағы
Жалпы сүнниттік Сауд Арабиясы мен шииттік Иранның арасында саяси-әскери сипаттағы кикілжіңдер бұрыннан бар болатын
Ал Таяу Шығыстағы «Ирак-Шам ислам мемлекеті» салған ылаң халықаралық дағдарысқа ұласқалы қашан
Енді Таяу Шығыс дағдарысына тартылатын мемлекеттер саны бұрынғыдан бетер көбейе түсетін сыңайлы
Аймақтағы Израиль-­Палестина жанжалы да шешімі табылмай келе жатқан қиын түйін.
Д.Трамп президенттікке дейін табысты бизнесмен болғаны белгілі
Сондықтан, оның Сауд Арабиясына жасаған ресми сапары да АҚШ-тың экономикалық мүдделерін жүзеге асырумен ерекшеленді
АҚШ Мемлекеттік хатшысы Рекс Тиллерсон жасаған мәлімдемеге сүйенсек, осы саммит ауқымында жасалған келіссөздер арқылы АҚШ үкіметі Сауд Арабиясын он жыл ішінде 350 млрд АҚШ доллары көлемінде қару-жарақ жеткізу туралы меморандумға, 110 млрд АҚШ долларын құрайтын қорғаныс келісімшартына қол қойған
Бұл келісімдер американдық экономиканы жандандыруға оң ықпал етері айтпаса да түсінікті.
Аталған саммит барысында ­Елбасы Н.Назарбаев АҚШ Мемлекеттік хатшысы Рекс Тиллерсонмен де кездесіп, екі жақты ынтымақтастықтың жай-күйі мен кейбір аспектілерін дамытудың келешегін талқылады
Сондай-ақ Нұрсұлтан Назарбаев пен Р.Тиллерсон мейлінше өзекті халықаралық мәселелер жөнінде пікір алмасты.
Сонымен қатар Қазақстан Президенті мемлекетаралық ынтымақтастықтың түрлі мәселелері жөнінде Кувейт мемлекетінің Әмірі Сабах әл-Ахмад әл-Джабер ас-Сабахпен, Катар Әмірі шейх Тамим бен Хамад Әл Танимен, Бахрейн Королі Хамад бен Иса Әл Халифамен, Абу-Дабидің тақ мұрагері, Біріккен Араб Әмірліктері Қарулы күштері Жоғарғы Бас қолбасшысының орынбасары, шейх Мұхаммед бен Заид Әл Нахаянмен, Йеменнің Президенті А.Салехпен, Мавритания Президенті Мохаммед ул Әбдел-Әзизбен, Пәкістанның Премьер-Министрі Н.Шарифпен пікірлесті.
Қазақстан бүкіл поскеңестік кеңістікте тұңғыш рет Ислам ынтымақтастық ұйымына төрағалық еткен ел екені белгілі
Сондықтан Президент Н.Назарбаев Ислам ынтымақтастық ұйымының Бас хатшысы Юсеф бен Ахмед ­әл-Усайминмен де кездесіп, өзара іс-қимылдың кейбір мәселелерін талқылады.
Сейілбек Мұсатаев, 
шолушы, саяси ғылым докторы
