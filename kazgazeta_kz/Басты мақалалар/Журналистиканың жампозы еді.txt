Қазақ баспасөзіне адал қызмет етті
Біздің қазақ біреуге риза болғанда: «Азамат қой ол, азамат!» деп сүйсінеді
Осы бір ғана сөзге адам болып туып, адам болып қалған жігіттің кісілік келбеті сыйып тұр
Жұмабек ­Кенжалин жайлы ойлағанда есіме ең алдымен азамат деген сөз оралады
Ол тегін емес
Оның терең сыры Жұмабектің Жаратқан Ием сыйлаған жаратылысы осы асыл сөздің баламасындай
Иә, азамат еді ол аяулы
Оның құрыштан құйылғандай сом тұлғасында өзгеше бір салмақ – сары алтын тектес сабыр, ерекше жұмсақ биязы бекзаттық бар еді.
Әл-Фараби атындағы Ұлттық университетте Лениндік стипен­диат болған ол бүкіл саналы өмірінде қазақ баспасөзіне адал қызмет етті
Ол редактор болған газеттің мазмұны байып, салмағы артып, құлпырып шыға келуші еді
Жұмабек редактор болған кезде «Қазақ әдебиеті», «Халық кеңесі», «Ана тілі» газеттерінің таралымы күрт көтеріліп шыға келуі оның қаламгерлік қабілеті мен ұйымдастырушылық талантының айқын айғағы.
Адамзаттың дұшпаны – арсыз ажал қаламдас-тағдырлас бауырымды арамыздан тым ерте алып кетті
Қаралы қалам қалтырап, жаралы жүрек жылап тұр…
Азамат еді аяулы
Қош бол, қош­тасуға қимайтын қайран бауырым! Жаның жәннатта болсын.
Сәбит Досанов
Қош,  қарымды қаламгер
Бұлай болады деп ешкім ойламаған.
Жүректі мұздатар сұп-суық хабарды дәл сол күні ести қоямыз деп пе едік… 
Алайда.., болды… естідік… 
Үлкен жүректі, ардақты да аяулы Жұмабек Омарұлы Кенжалиннен аяқ астынан мәңгілікке көз жазып қалдық

Елімізге танымал алты бірдей басылымды қанатының астына алып, қамқорлық көрсетіп отырған «Қазақ газеттері» атты медиакомпанияның тізгінін берік қолға ұстаған Жұмекең бұған дейін де республикалық бірнеше газет-журналдарға жетекшілік жасаған іскер ұйымдастырушы, қаламы жүйрік журналист, парасатты, терең білімді азамат еді
Ол бір уақытта «Ана тіліне» де басшылық етіп, өрнекті ізін қалдырған

Жұмабек Омарұлының қызметтегі іскерлігін, біліктілігін, ұлтжандылығын, отаншылдығын айтпағанда, ол адами қасиеттері жағынан да ерекше дараланып тұратын
Биязылығы, кішіпейілділігі, қарапайымдылығы үлкен-кішіні сүйсіндірмей қоймайтын
Осынысымен де төңірегіне, әріптестері арасында сыйлы, құрметті болды

Жан-жағына жақсылықтың шуағын төгіп жүретін, ақжарқын мінезді, о дүниелік болды деуге қимайтын асыл азамат жөнінде әлі талай сыр бөлісіп, естеліктер жазатынымыз анық…
Белгілі қаламгер, жазушы-журналист, «Қазақ газеттері» ЖШС-ның Бас директоры – Редакторлар кеңесінің төрағасы Жұмабек Омарұлы Кенжалин 24 шілде күні 63 жасқа қараған шағында өмірден озды.
Ж.Кенжалин 1954 жылы Қостанай облысының Амангелді ауданындағы Жданов атындағы колхозда туған
1971 жылы Арқалық ауданындағы Қайыңды орта мектебін бітірген соң, шаруашылықта жұмысшы, орта мектепте мұғалім болып қызмет атқарды.
1973 жылдан 1975 жылға дейін әскер саласында азаматтық борышын өтеді.
1981 жылы С.М.Киров атындағы Қазақ Мемлекеттік университетін бітіргеннен кейін «Егемен Қазақстан» («Социалистік Қазақстан») газетінде әуелі тілші, кейін бөлім меңгерушісі, 1986-1988 жылдары «Зерде» («Білім және еңбек») журналында жауапты хатшы, бас редактордың міндетін атқарушы, 1994 жылдан «Халық кеңесі» газетінің бас редакторы болды
1996 жылы «Ақиқат» журналының бас редакторы, 1997-1999 жылдар аралығында «Қазақ әдебиеті» газетінің бас редакторы қызметін атқарды.
1999 жылдан 2006 жылға дейін «Қазақ газеттері» ЖАҚ-тың президенті, бас директоры, 2006 жылдың тамыз бен желтоқсан айлары аралығында «Ана тілі» ұлттық апталығының, 2006-2009 жылдары «Ақиқат» ұлттық қоғамдық-саяси журналының бас редакторы қызметтерінде болды
2009 жылдың ақпан айынан осы кезге дейін «Қазақ газеттері» ЖШС-ның Бас ­директоры – Редакторлар кеңесінің төрағасы қызметін атқарды
Ол «Желкілдеп өскен құрақтай» (1988ж.), «Шындықты шырақ етіп ұстаңыз» (1998ж.), «Ұлт рухын ұлықтаған ұрпақпыз» (2005ж.), «Саяси менеджмент және баспасөздің жұртшылықпен байланыс мәселелері» (2010ж.), «Ер Жәуке мінбегенмен алтын таққа» (2012ж.), «Қалам қанаты» (2014ж.), «Елжандылық мұраты және баспасөз беделі» (2016ж.) деп аталатын кітаптардың авторы.
Ж.Кенжалин – саяси ғылымының кандидаты, профессор, Қазақстан ­Жазушылар одағы басқармасының мүшесі.
Журналистика саласындағы қажырлы еңбегі үшін «Құрмет» орденімен, көптеген медальдармен ­марапатталды
Ол – ТМД Парламенттік Ассамблеясының «Баспасөзді және ақпаратты дамытқаны үшін» белгісінің иегері, ҚР Президенті сыйлығының және Қазақстан Журналистер одағы сыйлығының лауреаты, Қазақстан Журналистер академиясының академигі, Қазақстан Республикасының Мәдениет қайраткері.
Жұмабек Омарұлы ұлтжанды тұлға, парасатты жан, жаны жайсаң азамат, өз кәсібінің білгірі, ұйымдастырушылық қабілеті мол басшы, белгілі қоғам қайраткері ретінде есімізде сақталады.
Қазақстан Жазушылар 
одағының басқармасы
«Қазақ газеттері» ЖШС-ның 
ұжымы
Игі істердің  басында жүрді
Жас келген сайын өзіңнің артыңнан еріп келе жатқан інілеріңнің өмірден озуы жүректі қозғайтын жайт екен
Қазақстан Журналистер академиясының мүшесі, Қазақстан Жазушылар одағының, Журналис­тер одағының мүшесі, «Қазақ газеттері» ЖШС-ның Бас директоры – Редакторлар кеңесінің төрағасы, ҚР Президенті сыйлығының, Қазақстан Журналистер одағы сыйлығының лауреаты, ҚР Мәдениет қайраткері Кенжалин Жұмабек Омарұлы деген азаматымыздың қазасын естіп, үлкен күйзеліс жағдайын бастан кешіріп отырмын
Қазақ журналистикасында өзіндік орны бар талант иесінің көрер жарығы таусылыпты…
Жас келген сайын артымыздан атқарылатын істердің абыройын ойлаймыз, сол істерге інілеріміздің қайсысы ие болып шығарып салар екен деп, балаларыма: «біздер өмір деген өткелден өте қалғандай уақыт келгенде, жөн-жосықты білетін ағаларыңды шақырып, солармен ақылдасыңдар» дегенде, жөн сілтейтін інілерімнің бірі деп Жұмабек Омарұлын айтатын едім, оның көсем­дігі мен шешендігіне, білгірлігі мен біліміне, жан-жағын ойластырып жүретін көрегенділігіне сенім артатын едім
Аяулы азаматтарымыздың алдымызда аман жүргені керек-ақ, бірақ Жаратқанның ісіне не шара бар?! Алла Тағала алдын жарық, иманын жолдас қылсын! Отбасына, балаларына сабырлық тілейміз
Қалған отбасы мүшелеріне амандық берсін!
Әбдісағит Тәтіғұлов,
Мемлекеттік сыйлықтың лауреаты,
Қазақстан Сәулетшілер 
одағының мүшесі
Өмірде үздік болатын
Қалың елі жоқтаған қайран Жұмабек! Кемел де терең, байыпты да биязы, білімді де білгір достан, әріптестен айрылдық
Бірге оқыған елу баланың қатары қырық жылда әр тұстан кетік болып қалған
Алдымен Абдолла, сосын Әмір, Мылтықбай, Мұрат, Болатбек өткен
Бұл жолы ажалдың мерген оғы қақ маңдайдан тиді
Ол маңдайы жарқырап Торғай елінен келген
Үздік оқыды
Бес жыл емтиxанға елу баланың атынан жалғыз дайындалатын
Күні бойы кітапxанада шетел әдебиетін оқып, кешкілік бізге ұзын-ырғасын айтып берер еді
Өмірдің бар қырында үздік еді
Журналистикада алдымызда жүрді
«Егеменге» елден бұрын, студент кезінен жол салды
«Халық кеңесін» басқарды.
Бұл қаза баршамызға ауыр тиді.
Қайнар ОЛЖАЙ,
журналист
Соңғы сапарға  шығарып салу рәсімі
Қазақстан Жазушылар одағының ғимаратында белгілі журналист-жазушы, «Қазақ газеттері» ЖШС-ның Бас директоры – Редакторлар кеңесінің төрағасы Жұмабек Кенжалинді ақтық сапарға шығарып салу рәсімі өтті
Қаралы жиынға зиялы қауым өкілдері, әріптестері, жора-жолдастары қаламгердің отбасы мен ағайын-туыстары қатысты.
Жиынды кіріспе сөзімен аш­қан Қазақстан Жазушылар одағы басқар­масының төрағасы Нұрлан ­Оразалин қайраткер азаматтың адами және кісілік болмысына, өнегеге толы шығармашылық жолына тоқталып, елі мен халқына, отандық баспасөз саласына сіңірген сүбелі еңбегінің айрықша екенін атап өтті
Ұлттық журналистикаға, ұлт әдебиетіне қаршадай кезінен бүкіл өмірін арнаған жүйрік журналист болғанын айтты
Бірқатар басылымдардың бас редакторы қызметін атқарған кезінде білікті бас редактор ғана емес, әрі шебер ұйымдастырушы ретіндегі еңбектерін тілге тиек етті
Жиында «Нұр Отан» партия­сы төрағасының бірінші орынбасары Мұхтар Құл-Мұхаммедтің, Қазақстан Республикасы Ақпарат және коммуникациялар министрі Дәурен Абаевтың көңіл айту жеделхаттары оқылды.
Сөз сөйлеген жазушы Сәбит ­Досанов, әл-Фараби атындағы ҚазҰУ ректоры Ғалымқайыр Мұтанов, Қазақстан ­Республикасы Парламенті Мәжілісінің депутаты Сауытбек Абдрахманов, Атырау облысының әкімі Нұрлан Ноғаевтың тапсырмасымен облыстан арнайы келген делегация атынан жазушы Мереке Құлкенов, «Ақиқат» журналының бас редакторы Аманхан Әлімұлы, Алматы қалалық Тілдерді дамыту және құжаттану мен мұрағаттар басқармасының басшысы Мамай Ахетов Жұмабек Кенжалиннің қазақ руханияты мен ұлт журналистикасындағы алар орнын, жемісті қызметін, көркем мінезін, зиялылық, адамгершілік қасиеттерінің мол болғанын айтты.
Қимайсың, қиналасың…
…Талай өлім-жітімді көріп жүрміз ғой
Барғанда жасымыздың үлкендігімен басу айтқан боламыз
Өмірдің заңы – Өлім екендігін түсіндірмек боламыз
Жұбатамыз
Бірақ көзден жас шығу ­сирек
Қан майданда қатар жүрген қарулас серіктерінің қазасына еті өліп кеткен жауынгердей жүре бересің
Ал Жүкеңнің – қазақ журналистикасының жұлдызды тұлғасы Жұмабек Кенжалиннің қазасы жүрегіміздің бір бөлшегін опырып кеткендей болды
Ойласам болды көзіме жас келеді
Жымиған жылы жүзі, қоңыр дауысы, бір шаруаны айтса «мынаны былай істеу керек» деп батыл кірісіп кететін қалпы, жайдары, жайсаң мінезі көз алдымда
Бес-алты жас қана кіші болғанымен «Сіз» деуден бір танған емес қой
Екеуміз сексенінші жылдардың ортасында Ақселеу Сейдімбек басқарған «Білім және еңбек» журналында бірге қызмет еттік
Кейін Қазақ КСР Жоғарғы Кеңесінің органы –«Халық Кеңесі» газетінде ол – бас редактордың орынбасары, мен жауапты хатшы, ол бас редактор болған кезінде мен – орынбасары болып дегендей қанаттаса күн кештік
«Халық Кеңесі» – Қазақстандағы демократиялық өзгерістердің қозғалтқышы тәрізді болатын
1994 жылы сол кездегі Әділет министрі Нағашыбай Шәйкенов жаңадан құрылатын құқықтық басылымға басшы кадр қажеттігін айтып Есберген Алауханов арқылы өтініш айтқанда менің кандидатурамды ұсынған Жүкең болатын
Оған дейін ширек ғасыр от пен өрттің ішінде, газет секретариатында жұмыс істеп келіп, енді ғана «уһ» деп бас редактордың орынбасары сияқты тыныштау жұмысқа ауысқан маған осыдан артық рақат жоқ сияқты көрінген
«Мәке, Сізді қимаймын! Бірақ адамның өскені жақсы
Ол жұмысты да біреу бастау керек қой» деп Шәйкеновтың қайта-қайта қолқа салып жатқанын көлденең тартып мені ақыры көндірген.
Жалпы Жүкеңді адамгершіліктің шыңына шығарған бойындағы тектілік пен өзін өзі тәрбиелеген қасиеті еді
Тұла бойы тұнған сабыр болатын
«Жақсыдан – шарапат» деген
Шынымды айтайын, мүмкіндігінше сабыр сақтауды, өзімнен кіші қызметтестерге де «Сіз» деп сөйлеуді осы Жүкеңнен үйренгем
Бойынан зиялылық пен ­парасат төгіліп тұратын азаматтан тек мен ғана емес әркімнің де үйренері бар-ды
«Біреуге не тілімен, не қолымен зияны тимеген адам – шын мұсылман» дейді ғой хадистерде
Жұмабек тап сондай шынайы иманды жан еді
Қимайсың, қиналасың, көмекейге ащы өксік кеп түйіледі
Үнсіз ғана көзден жасың сорғалайды…
Марат ТОҚАШБАЕВ,
«Президент және Халық»  газетінің Бас редакторы
Бір сәтке түңілемін, үгілемін!
Қайырлап қалтарыста мінген кемең,
Тағдырдың салғанына кім көнбеген.
Артыңда таңдай жарқын із қалдырып,
Жұмабек, сен де көштің бұл дүниеден.
Көңілің көп нәрсеге нанғыш еді,
Алғаның қарғыс емес, алғыс еді.
Қара жер құшағына алды сені.
Қош енді!
Ажал сұмның қанды шөлі.
Таза еді жаңа жауған жаның қардай,
Болды да жарық дүние тарылғандай,
Кеттің-ау қарай-қарай Қайыңдыңа ,
Тойына асығып ең жаның қалмай!
Сен емес – күйбеңдеген көптің бірі,
Жаныңның жақсылыққа төктің нұрын.
Семсердің сертке ұстаған,
Жай қарасаң,
Жүзінен көрінбейді өткірлігі.
Еліңнің сен де сондай бір ұлы едің,
Таза едің, тәуір едің, тұнық едің.
Тағдырдың жазғанына тосқауыл жоқ,
Бір сәтке түңілемін, үгілемін!
Әбжан ӘБІЛТАЙ, 
ақын
Астана
Бақұл бол,  бауырым!
…Құлын-тайдай тебісіп, қатар өскен – Жұмабек,
Ағын суын Торғайдың бірге кешкен – Жұмабек.
Ұлт мұраты жолында жүрегіне жүк артып,
Ел-жұртымен қоштаспай, бақи көшкен – Жұмабек.
Азамат боп жасынан қалыптасқан – Жұмабек.
Ақырын жүріп, асықпай, анық басқан – Жұмабек.
Газеттер мен журналда редактор боп білікті,
Сырбай, Шерхандарменен иықтасқан – Жұмабек!
Саған деген басталды міне, мәңгі сағыныш,
Көкірегімді тілімдеп бара жатыр күйініш…
Өлді деуге өзіңді сенбей тұрмын жан досым,
Осылай болса не істерміз – махфуздағы жазымыш?
Қай заманда болмасын – ізгілік гүлі солмайды,
Кессе-дағы басыңды – ақиқатты айтпай болмайды.
Беу, Жұмабек, жампозым, текті туған тарланым,
Сенің орның – біз үшін ешқашанда толмайды..!
Кісілікке келгенде – өзің едің тәуірім,
Бар болмысы…
Мінезі – қара жердей ауырым!
Алла ісіне пендесі – нендей қайран қыла алар?
Қош, бақұл бол,
Бақұл бол, қош – Жұмабек бауырым!
Хамитбек МҰСАБАЕВ
Қостанай облысы
Аманкелді ауданы
