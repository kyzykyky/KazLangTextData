Әсел САРҚЫТ, 
«Ана тілі»
Жыл басынан бері кинопрокатқа 240 фильм шыққан екен
Оның 24-і – отандық туындылар
Пайызбен шағып қарағанда, 10% – бұл өте аз көрсеткіш
Соның ішінде 11-і – комедия жанрында түсірілген
2-і – тарихи драма, 4-і – өмірлік драма, 2-і – қорқынышты фильм, біреуі – триллер, атыс-шабыс, фэнтези, мюзикл.
Байқап отырғанымыздай, киноөн­дірістің басым бөлігін комедия құрайды
Бұлардың төртеуі – Джеф Веспаның «Әміре» (74,8 млн теңге), Қанағат Мұстафиннің «Ең сұлу» картинасы, Бегарыс Елубайдың «Оазис», Әлішер Сүлейменнің «Облако на крыше» туындылары ғана «Қазақфильм» киностудия­сымен бірлесіп түсірілген
«Тар Заман» – «Қазақстан» телеарнасының өнімі
Қалғаны – коммерциялық фильмдер.
Коммерциялық фильмдердің жетіс­тігін олардың кассалық табысы арқылы есептеуге болады
Ticketon.kz онлайн билет сатып алу сайтының мәліметтеріне сүйенсек, әзірге көшбасшы туындылар тізімі мынадай:
1
«Каникулы в Тайланде» – 127,1 млн теңге;
2
«Я – Жених» – 161,7 млн теңге;
3
«Инстаграмщица» – 46,8 млн теңге;
4
«Жена – не стена» – 41,7 млн теңге;
5
«Класстастар» – 35,6 млн теңге;
6
«Той любой ценой» – 33 млн теңге.
Картинаның коммерциялық жетістігі – продюсердің де, режис­сердің де жеңісі
Қарап отырсақ, «Каникулы в Тайланде» Нұрлан Қоянбаевтың продюсерлігімен түсірілген үшінші туынды
Ол бұған дейін «Бизнес по-казахский» фильмін шығарып, ол табысты болып, 264 млн теңге касса жинаған соң, «Бизнес по-казахский в Америке» деген сиквелін шығарған болатын
Ол көрерменді алғашқысынан да көп қызықтырып, 377,6 млн теңге жинаған еді
Аталған киноөнімдердің табысты болуының негізгі себебі – олардың салыстырмалы түрде сапалы, актерлік құрамының сәтті таңдалғаны, ал қосымша себебі – Нұрлан Қоянбаевтың сол кезде еліміздегі рейтингі ең жоғары телебағдарламалардың бірі – «Түнгі студияны» жүргізуі болды
Өйткені Нұрлан аталған бағдарламадан кеткен соң шығарған фильмі «Каникулы в Тайланде» небәрі 127,1 млн теңге әкелген
Демек, көрерменнің «көзінен кеткен соң, көңілінен де кете» бастаған
Үшінші туындының желісі қиял-ғажайып оқиғаға құралғандықтан да, көрермен тарта алмаса керек
Халыққа сиқырлы сусын туралы емес, жанына жақын, өз тіршілігіне туыс­тас туынды көрген жақынырақ сынды.
Ал «Я – Жених» болса, Nurtas prodaction-ның кезекті фильмі
Нұртас Адамбайдың бұл туындысы алдың­ғыларынан оның әйелді емес, жігітті сомдауымен ерекшеленеді
Бірақ фильмде Нұртастың «Келинка Сабинка» туралы қайта-қайта айта беруі өз туындыларына жарнама жасап отырғандай әсер қалдырады
Дегенмен, кассалық табысы жағынан үздік ондыққа енді

«Жена – не стена» мен «Класстас­тар» да – әнші Әсел Сәдуақасованың про­дюсерлігімен жарыққа шыққан туындылар
Ал «Инстаграмщицаны» табысты етіп отырған – режиссер емес, ондағы басты рөлді сомдайтын Анара Батырхан
Ол осыған дейін де жергілікті арналардағы ситкомдарда дәл осы образда ойнап, көпшіліктің назарына іліккен болатын
Иә, осы жерде айтпай кетпеске болмайды
Инстаграм желісіне тәуелді және ондағы жазылушыларының санына байланысты жарнама жасап, күн­көріс жа­сап отыр­ған жандар ­ту­ралы тү­сі­ріл­ген бұл фильмді тек көңіл кө­теру үшін көруге болады
Себебі фильм соңында адамда ешқандай эмоция қал­майды
Экраннан дарақы, ай­қайлап сөйлейтін, қылықсыз қызды көресіз
Бұл жерде тәлім, идеология туралы ой қозғаудың өзі артық
Бірақ әзірге көрермен ­жинау жағынан тізім басында
Дегенмен, бұлардың бәрі отан­дық на­рық­қа еніп, касса жинап жатқан шетелдік туынды­лардың жанында пішен шабуға да жарамай қалады
Мысалы, «Миссия невылполнима: Продолжение» туындысы – 157,6 млн теңге, «Человек-муравей и Оса» 283,7 млн теңге тауып кетті
Соған қарағанда отандық продюсерлер мен режиссерлер әлі де көрерменге не керек екенін анықтай алмаған сынды
Өткен жылдары жаппай күлдіруге тырысқан режиссерлер биыл, әйтеуір, басқа жанрларға да қол сала бастады
Көңілге жұбанышы сол
Дегенмен, әлі де касса жинау жағынан отандық комедия­лар ғана көш басында тұр
Басқа жанрларды көрермен қабылдауы үшін әлі де біраз жұмыс жасалу керек
Осы ретте продюсерлер мен режиссерлер актерлік құрамға да жіті назар аударса екен дейсің
Әйтпесе, сырт келбеті сұлу болғанымен, ойыны мектеп сахнасындағы оқушылардан аспайтын актерлерді көруден шаршадық
Олар кейіпкерін сезіне алмаса, құр шырайынан не пайда? Мысалы, «Той любой ценой» фильміне түскен Шәріп Серіктің ойынына сөз жоқ
Дегенмен оның қарындасын сомдаған Ақбота-Нұр Сейтмағамбеттің ойыны жұп-жұмыр картинаның артық бір бұрышы сияқты болды да тұрды.
Осы жылы көрермен назарына ұсынылған «По любви» деген фильм бар
Сценарийіне қарап, мұнымен режиссер Алекстандр Гольцевтің не айтқысы келгенін, нені насихаттағысы келгенін түсіну қиын
Бәрі мектептегі ең сұлу қыздың (Мария Королева) өзін ұнататын сыныптасына (Әлішер Төлтаев) қыздығын 10 мың долларға сатпақ болуынан басталады
Әкесі мен өгей шешесімен тұратын қыз осы ақшамен Мәскеуде тұратын әжесіне бармақ
Ал махаббатына қол жеткізгісі келетін бозбала бұл соманы жергілікті банда басшысынан қарызға алады
11-сынып оқушысының ақша табудың шешімі ретінде арын саудаға салуы – қорқынышты
Кино – идеологияның басты құралы дейміз
Ертең мұны көрген бесіктен белі шықпағандардың санасы уланып, қайталамасына кім кепіл? Оның үстіне «мектеп жасында жүкті болып қалған қыздың саны осыншама» деп салдарын айтқанда сондаймыз, соған итермелейтін себептердің бірі – экранды түзетуге тырыспаймыз
«По любви»-дің монтажы да, басты рөлдегі актерлерінің ойыны да сын көтермейді.
Отандық туындылардың касса жинай алмауының екінші себебі – киноға бұл салада тәжірибесі жоқ адамдардың ауыз салуы
Сан өз алдына сөйлейді: жыл басынан бері шыққан 24 фильмнің оны – режиссердің толық метрлі фильмдегі дебюті! Олардың біразы осыған дейін телесериал түсірген, сценарий жазған… Оның сыртында қанша сценарист, оператор, қоюшы-суретші, актерлердің дебют жасағанын ешкім санаған жоқ
Демек, отандық киноөндірістің тең жартысын әуесқойлар жасап отыр деген сөз
Осыдан барып «актерлер жасанды ойнайды», «бір рет қана көруге тұратын фильм» деген пікірлер туындап жатыр
Мысалы, ҚР Мәдениет және спорт министрлігінің тапсырысымен түсірілген «Әміре» фильмін алайық
Режиссері – Джеф Веспа
Фильм – Джефтің алғашқы толық метрлі жұмысы
Ол бұған дейін тек қысқа метрлі туындылар түсірген
Картинада қазақтың біртуары, тенор дауысты әншіcі Әміре Қашаубаевтың Парижге сапары, ондағы танымал америкалық джаз композиторы Джордж Гершвинмен (Бен Олдридж) достығы көрініс табады
Басты рөлді Санжар Мәдиев сомдады
Режиссердің сырттан шақырылғанына қарап-ақ, фильмнен ұлттық бояу, қазақы иіс іздеудің қажеті жоқ
Туындыны көріп отырып, жылтырақ әлемді, жылтыр адамды көресіз
Әміренің домбырада ойнағаны, ән айтқаны да езуіңе күлкі жүгіртеді
«Дудар-ай»-ды ­Санжар емес, басқа адамның айтып тұрғаны білініп тұрды
Домбырадағы қағысынан да
Бір қайнары ішінде деп айтушы еді
Бұл фильмнің де бір қайнауы жетпей қалған тәрізді
Шынайылық жетіспей тұрды
Әмірені Парижде өтетін байқауға шақырғанда да айдалада жалғыз отырған үйді көрсетті
Әміре сол шаңырақтан жалғыз өзі аттанды
Жалғыз өзі оралды… Парижде өнеріне тәнті болып, дауысына ғашық болған Ли Эббот (Эбби Корниш) есімді әншімен арадағы қарым-қатынасы көрсетілген
Ол тарихта болды деген факт жоқ
Ал кинода сценаристің қиялына ерік берілген
Басында қыз биге шақырғанда «Қазақ жігіті билемейді, күреседі» деген Әміре соңында шетелдік қыздың құшағынан бірақ шықты
Әміреге бұл қылық жараспайтын сияқты
Қазақ жігітін қолжетімсіз қылып көрсету керек пе еді? Әрине, бұл – біздің көрермен ретіндегі ойымыз
Дегенмен, осы фильмнің арқасында асфальтта өскен біраз бозбала мен бойжеткен Әміре туралы білді
Олар үйіне барған соң, ғаламтордан қазақтың біртуары туралы ақпарат іздесе, жетістік – сол.
Бұлардың сыртында киноайна­лымға әлі шықпаған фильмдер бар
Соған қарағанда киноөндірістің туындыларын үлкен екі топқа бөліп қарастыруға болады
Бірі – фестивальге арналған кино
Олар бірінші түрлі кинофестивальдерде көрсетіліп, кейін отандық көрермен назарына ұсынылады
Оның жарқын мысалы Канн кинофестивалінде «Ең үздік әйел рөлі» аталымы бойынша жүлде алған «Айка» фильмі
Ол Мәскеуде жұ­мыс істеп жүрген қырғыз қызының тағдырын баяндайды
­Туынды – ­Ресей, Қазақстан, Германия, Польша мен Қытай сынды бес бірдей елдің өнімі
Режиссері – Сергей Дворцевой
Фильм жақын күндері басталатын Almaty Film festival-де отандық көрермен назарына ұсынылады
Оның көрермені көп болатынына сеніміміз мол
Себебі фильмдегі басты кейіпкерді сомдаған Самал Еслямованың Канн фестиваліндегі өзін-өзі ұстауы, ибалылығы, ұяңдығы көпшіліктің алдындағы сүйкімін арттырды
Самалдың ойынын көру үшін баратындардың қарасы көп болар деуіміздің себебі сол
Сондай-ақ фильмнің жарнамасы да өте сәтті жасалды
Енді ТМД елдерінің ішінде ең бірінші болып Канн жүлдесін алу оңай емес…
Сол сияқты Әділхан Ержановтың «Түн құдайы» фильмі бар
Ол Сахалиндегі кинофестивальде көрсетілді
Отандық киноайналымға қашан шығатыны белгісіз
Сондай-ақ Венецияда мерейтойлы 75-ші Халықаралық кинофестиваль басталды
Шараға Эльдар Шибановтың «Жыныстық қатынас, қорқыныш және гамбургерлер» қыс­қа­метраж­ды фильмі және Эмир Байғазиннің «Өзен» толықметражды ­таспасы қатысып жатыр.
Жуырда Серік Апырымовтың «Әкеге қоңырау шалу» фильмі Ресейдегі фестивальдің бас жүлдесін иеленді
«Шығыс&Батыс
Классика мен Авангард» XI халықаралық фестивалі Ресейдегі Орынборда өткен еді
Туынды – 6 жасар баланың 25 жасқа толғанға дейінгі есею шағын, ата-анасымен түсініспеушілігін, сезімдері мен арпалыстары жайында баяндайтын терең иірімді драма
Бұдан басқа да біз білмейтін біраз фильм фестивальге дайындалып жатқан болар
Олардың ел атын шығарып, жүлделі оралып жатқаны қуантады
Енді көріп көзайым болған кезде де қуанта алатын туындылар болса, жақсы
Әйтпесе, Иранда өткен Фаджр кинофестивалінде  бас жүлде, Астанада өткен Еуразия кинофестивалінде «Гран-при»,   Қазан Халықаралық мұсылман киносы фестивалінде басты рөлдегі Дулыға Ақмолда үздік актер атанған Сәбит Құрманбековтың «Оралман» фильмін киноайналымға шыққанда көргендердің пікірі екіұдай болған еді
Бірі ұнатса, екіншісі драма жетіспейтінін, оқиға жеңіл өрбитінін айтқан болатын
Біз де сол екінші топ қатарындамыз
Атылмаған аюдың терісін бөліскендер сияқты, қаншама жүлде алған туындыдан күткеніміз көп болған секілді…
Екінші бір топ – отандық көрер­менге арналған фильмдер
Оған еліміздегі кинотеатрлар желісінде жарыққа шығып жатқан туындыларды енгіземіз
Әрине, оларды да жанрына, мазмұнына байланысты той, миграция мәселелері, психология, махаббат деп бөлуге болатын еді
Бірақ біз сол фильмдердің ішінде көп касса жинамаса да, көрермен есінде қалған, көрерменнің жан-жүрегін тебіренте алған фильм туралы айтуды жөн санадық
Солардың бірі және осы уақытқа дейінгі бірегейі – «Шестой пост» туындысы
Аталған фильм, біріншіден, шынайы оқиғаға негізделген
Ол Ербол Отарбаев есімді сарбаздың әскерде борышын өтеп жүргенде жасаған ерлігі туралы
2010 жылы 22 маусымда Ақтау қаласындағы түзеу колониясынан 21 жазасын өтеуші қашпақ болды
Сонда Ербол жалғыз өзі тосқауыл қоя білген
Осы ерлігі үшін ол Елбасының Жарлығымен ІІ дәрежелі «Айбын» орденімен марапатталған еді.
Екіншіден, фильм – бүгінгі күннің күйіп тұрған, ең-ең өзекті деген тақырыбында – діни экстремизм туралы түсірілген
Дінді желеу етіп, тіпті сылтау етіп деп айтайықшы, арам пиғылын іске асырып жүргендердің іс-әрекеті, образы ашық көрсетілген
Жобаның мақсаты – халыққа экран арқылы жанқиярлық ерлікке толы оқиғаларды халыққа көрсету
Сонымен бірге фильм актерлері шынайы ойнайды
Осы ретте басты рөлдерді сомдаған Ғани Құлжанов, Саят Исембаев, Санұржан Сүлейменовтердің шеберлігіне тәнті болағанымызды айта кетейік
Фильм режиссері – Серікбол Өтепбергенов
Туындының тағы бір ұтымды тұсы – соңы шынайы өмірдегі кадрмен жалғасып кетеді
Бұл да көрерменге ерекше әсер сыйлады
Оны көрген қаншама адам көз жасын тыя алмай шыққанын, фильмнің эмоционалды әсері күшті екенін айтып, ерлік жасауға, Отанға қызмет етуге жігерленіп шыққандарын әлеуметтік желілерде жазған болатын
Бірақ қанша жерден әсерлі болса да, жинаған табысы – 5,6 млн теңге болғанын айта кетпеске болмайды.
Соңғы кезде әлемдік кинонарықта шынайы оқиғаға негізделген фильмдер жиі түсірілетін болып жүр
Мысалы, осы «Шестой пост», «Айла
Дочь войны», «Движение вверх», «Собибор», «Величайший шоумен», «Три билборда на границе Эббинга, Миссури» және тағы басқа фильмдер.
Бірақ жыл соңына дейін әлі уақыт бар
Алда Қырғызстан мен Қазақстанның ортақ туындысы – «Көкпар», Сәбина келіннің басынан кешкендерін баяндап, ауылдан қашқандардың тірлігін экранға шығарып жүрген Нұртас Адамбайдың психологиялық драма жанрында түсірген «Лифт» фильмі, Елена Лисасинаның дебюттік толық метрі «Финансист
Игра на вылет» және тағы да басқа ­туындылар шығады
Трейлеріне қарасақ, әжептәуір еңбек тәрізді
Не де болса, күтейік
­Елбасымыз Нұрсұлтан Назарбаев «Болашаққа бағдар: рухани жаңғыру» мақаласында «Әлем бізді қара алтынмен ғана емес, мәдени жетістіктерімізбен тануы керек» деген еді
Әлемге бізді танытып қана қоймай, көрермен көңілінен де шығар туынды көбейсе, қане?
Назира Мұқышева, 
кинотанушы
– Бізге қандай кино керек? Әрине, қазақы жаны бар, қазақтың иісі бар кино қажет
Ал ондай туындыларды тек қазақы дүниетанымы бар, ұлттық тамырынан айырылмаған адам ғана түсіре алады
Ұлттық тамыр дегеніміз не? Ол өзінің ана тілінен, төл әдебиетінен, тарихынан, т.б
хабардар болу
Сол себепті де кино мамандығына қабылдау талаптарын өзгертуіміз керек
Талапкер тілін, әдебиетін, мәдениетін, тарихын білуі тиіс
Ондай кинематографистің қолынан ешқашан рухсыз, ұлттық дүниетанымнан ада дүние шықпайды
Ал қазір бізде бәрі керісінше секілді
Шетелдің режиссерлерін, олардың фильмдерін біліп, соларға ұқсас дүниелер түсіргісі келеді
Соны жетістік санайтындар көп
Әрине, кинематографист әлемдік кино үрдісінде не болып жатқанынан хабардар болуы керек
Дегенмен, өз ұлтының танымына сай бағытты таңдап алуы қажет
Сонда ғана, оның туындыларында терең тамыр болады
Терең тамыры бар дүние қысқамерзімді болмайды, халықтың жадында қалады
Сонда ғана ол әлем киносы деген мұхитқа батып, із-түзсіз жоғалып кетпейді
Ал рухани тамыры жоқ фильмдердің ғұмыры келте
Сол себепті де кино мамандықтарына оқуға қабылдау талаптарын өзгертпей, арзанқол дүниелер өндірісі тоқтамайды деп ойлаймын.
Әсия Бағдәулетқызы, 
киносыншы
– Қазақ киносының қазіргі келбеті – бүкіл қазақ қоғамының келбетіндей ию-қию
Мемлекет өзіне ұнайтын киноға ақша бөледі, кейде өзіне ұнамайтын киноға да мүмкіндік береді
Ал «кино арқылы табыс тапсам, танымал болсам, абырой жинасам» дейтін жеке студиялар, кейде кино еместі кино деп түсіріп, өз бетімен «дамып» жатыр
Жалпы талғамды көтеретін дүниелердің зәрулігі өкінішті
Авторлық фильмдер кинотеатрларға жетпейді, жетпеуіне мұндай сипаттағы киноны көрсеткісі келмейтін киноны тарату бизнесінің өкілдері де, көргісі келмейтін көрермен де кінәлі шығар
Бірақ көрермен көргісі келетін киноны деңгейлі түсіру камера ұстаған ағайынға да серт пе дейміз?!
Жалпы алып қарағанда қазіргі қазақ киноөндірісі алып мұхиттағы кеме сияқты
Тек сол кеменің нақты бір бағыты жоқ
Тек нарықтың талабына қарай әр жаққа бір қалқып кетіп барады
Штурвалға әркім бір келіп жатыр
Әуесқойлар көп-ақ
Бағыт көрсетер, кемені нақты бір бағытқа бастар ешкім көрінбейді
Капитансыз
Тек коммерциялық жобалар ғана отқа көмір тастап қойып жатыр
Былтыр 36 фильм түсірілсе, 2016-да 28, 2015-те – 21 болған екен
Күндердің күнінде бұл сан сапаға айналар
Оған дейін кино-кемеміз Бермуд үштағанына түсіп кетпесе болды…
