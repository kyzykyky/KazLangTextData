Еліміздің батыс аймағының орталығы болып саналатын Ақтөбе қаласы соңғы үш жылда қанатын кең жайып, өзгеше бояуға енді
Әсіресе «Батыс-2» шағын ауданының келешек жарқын сипаты айқындала түсуде
Соңғы үлгідегі көп қабатты үйлермен қоса болмыс-бітімі сүйсінтер «Шығармашылық академиясы», «Жұбановтар әлемі», «Жекпе-жек сарайы», «Облыстық медициналық жедел жәрдем қызметі» және басқа ғимараттар ансамблін тағы бір тамаша құрылыс – «Анаға тағзым» кешені толықтырды

Ақиқатын айтқан жөн, қаланың Бас жоспары негізінде пайдалануға берілген осы нысандардың уақытында, сапалы тұрғызылуы барысында облыс әкімі Бердібек Сапарбаевтың ұйымдастыру шеберлігі, талапшылдығы айқын көрінді
Және бір ерекшелік – тұрғындар игілігіне ұзақ уақыт қызмет ететін аталған ғимараттарды салуда мемлекеттік-жекемекеншіктік әріптестік кеңінен өрістетілді, яғни бюджет қаржысына көп салмақ түскен жоқ.
Облыс басшысының жеке бастамасымен және тікелей жетекшілі­гі­мен қолға алынған «Анаға тағзым» ор­талығы жобасының жалпы құны 350 миллион теңгеге жуықтады
Жобалау­шы – «Регион Строй Проект» ЖШС, мердігер компания «ЕСАТ» ЖШС
Ұйым­дастыру-түсінік жұмыстары­ның нәтижесінде он мыңға тарта адам ортақ қорға өз мүмкіндігінше үлес қосты
Бізге жеткен дерек бойынша мұндай кешен Қытайдың Бейжің (Пекин) қаласында және Ресейдің бір қаласында бар екен.
Орталық алдында сәби көтер­ген ананың еңселі ескерткіші орна­тылған, ғимараттың сыртқы пішіні әйелдің жаулығын сипаттаса, ішкі қабырғаларында шолпы, сырға және басқа әшекей бұйымдар суреттері
Жалпы интерьер дизайны Аида Тілегенова­­ның қолынан шыққан.
Үш қабатты ғимараттың жоғары бөлігінде үш зал бар
«Ана даңқы» музей-галереясында келушілер ұлы тұлғалардың аналары туралы мағлұмат алады, келешекте онда ілінген портреттер толықтырыла бермек
Хореографияға арналған келесі зал исі қазақтың мақтанышы, Ақтөбе өңірінің айтулы перзенті Нұрсұлу Тапалованың есімімен аталады
Екінші қабаттағы тақырыптық кабинеттерде 7-17 жас аралығындағы қыз балалар үшін арнайы сабақтар өткізіледі.
Осы ретте мына деректі келтірген артық болмас
Облыста тұратын 863 мыңнан астам халықтың 445 мың 511-і әйелдер, оның ішінде 11629-ы – көп балалы аналар
Елбасының «Рухани жаңғыру» бағдарламасын жүзеге асыру аясында дүниеге келген бірегей кешен аналар мен қыздардың басын қосып, олардың санасына рухани құндылықтарды сіңіруді көздейді
Қазан айының 1-інен бас­тап қолға алынатын «Қыз – елдің көркі» бағдарламасының мақсаты осындай.

Өткен аптаның жұма күнінде ертеңгілік кешеннің ашылу салтанатына облыстың үлкен-кіші тұрғындарымен бірге, еліміздің бірқатар аймақтарынан және Астана, Алматы, Шымкент қалаларынан қонақтар жиналды
Әдемі ниетті Алла қабыл еткендей күн ашық, алуан ұлттардың әртүрлі жастағы өкілдері бірін-бірі құшақтай амандасып, арқа-жарқа болып жатыр.
Облыс әкімі Бердібек Сапарбаев қысқаша сөз сөйлеп, ортақ ша­руаға бюджеттен ешқандай қаржы шықпағанын атап көрсетті, идеяны дұрыс түсініп, қолдаған барлық азаматтарға, кәсіпкерлерге шын көңілден рақмет айтты.
– Басшысын сыйлап, мынадай көр­кем ғимаратты салған ағайынға қалай риза бол­майсың
Рухани байлығы жоға­ры хал­қымыз бар екенін тағы да көрдік, – деп көрнекті жазушы, Парламенттің экс-депутаты, «Қазақстан әйелдері» жур­на­­лының Президенті – Бас редакторы Алтын­шаш Жағанова лебізін тебірене жеткізді.
Кемеңгер тұлғамыз Әбіш Кекіл­баев­тың жары, денсаулық сақтау сала­сы­ның ардагері Клара Жұмабаева­ның құттықтау сөзін көпшілік қуана қабыл алды.
Кешеннің ашылу кермежібін қиған аналар атағынан ат үркердей: хал­қы­мыздың бұлбұл әншісі, Социа­листік Еңбек Ері, Қазақстанның халық артисі Бибігүл Төлегенова, Социалистік Еңбек Ері, Біріккен Ұлттар Ұйымының «Пла­нетаның таңдаулы әйелдері» кіта­бына Қазақстаннан енгізілген бірден-бір әйел Вера Сидорова, ақын, Қазақстан ­Республикасы Мемлекеттік сыйлығының лауреаты Марфуға Айтқожина, жазушы, Бауыржан Момышұлының келіні Зейнеп Ахметова.
Мұнан кейін салтанатты шара «Өнер орталығы» ғимаратында өткізілген республикалық Аналар слетіне жалғасты
Әбілқайыр хан даңғылындағы 1200 орындық сымбаты айрықша, акустикасы талапқа сай ғимаратты облыс жұрт­шы­лығына тарту еткен – мұнай-газ өндіруші «СНПС-Ақтөбе» акционерлік қоғамы екенін, оның салынуына Б.Сапарбаев ұйытқы болғанын атап көрсеткен жөн.
Ұлттық үлгідегі сахналық қойы­лым­дармен, жас өнерпаздардың ән-жырымен әдіптелген басқосуда жиналған қауым еңбекте де, күнделікті тірлікте де жасампаз ісімен, көркем мінезімен ел аузына іліккен замандастарымызбен бетпе-бет жүздесіп, ой бөлісті
Бірқатарының лебіздерін қысқаша түйіндейік.

Сәуле Айтбаева – қазақ әйелдерінен шыққан жалғыз генерал, Парламент Сенатының депутаты, Қазақстан Респуб­ликасының бала құқықтары жөніндегі уәкілі:
– Ақтөбеде қанат қаққан осы игілікті шараны өзге өңірлердің басшылары қолдап, жалғастырса келешек ұрпақ тәрбиесіне айрықша ықпал етері, ұлттық кодымыздың сақталуына пайдасы зор болары сөзсіз.
Зейнеп Ахметова – даңқты Баукең­нің батасын алған келіні, кемел ойлы жазушы:
– Мұндай тың идеялар қашан да қуанышқа бөлейді
Билік тұтқаларында, жалпы іс басында рухани жағынан кемелденген озық ойлы азаматтар көбейе берсін.
Сәлима Жұмабекова – Социалистік Еңбек Ері, даңғайыр күрішші, он бір баланы өмірге әкелген «Батыр Ана»:
– Адал еңбекті өмірімізге азық еттік
Жұмыстан қол үзбей жүріп, ұрпақ өсірдік
Әке-шеше мейірімінен жаралған бала еш уақытта қор болмайды.
Клара Жұмабаева – денсаулық сақтау саласының ардагері:
– Енем қолымызда қырық жыл бірге тұрып, 98 жасында дүниеден озды
Жарықтық қажыр-қайратымен, ұла­ғатты ақыл-кеңесімен күш берді
Өзім хал­қына Алла сыйлаған Әбекеңнің – Әбіш Кекілбаевтың қосағы екенімді естен шығарған жоқпын, көңілін табуға күш салдым.
Слетте облыс әкімі Бердібек Сапарбаев Елбасы Нұрсұлтан Әбішұлы Назарбаевтың құттықтауын оқып берді
Алдағы жоспарлар жайында мағыналы әңгіме айтқан әкім мемлекетке, өңірге айрықша еңбек сіңірген аналарды, қыз-келіншектерді арнайы «Еңбек даңқы» төсбелгісімен ­марапаттау көзделіп отырғанын жеткізді.

Слетке қатысушылар Үндеуі қабыл­данды
Оны облыстық мәслихаттың депутаты, Қазақстан Республикасының еңбек сіңірген қайраткері, белгілі әнші Светлана Айтбаева оқып берді.
Қолға жиі түсе бермейтін мәртебелі меймандар «Өнер орталығына» таяу маңда бой көтерген «Неке сарайында» қол ұстасып келешекке бірге аттанғалы тұрған жас жұбайларға салтанатты жағдайда неке куәлігін, көп балалы аналардың бір тобына медаль тапсырды.
Бағдарлама бойынша жоғары оқу орындарында, әлеуметтік қызмет нысандарында ұйымдастырылған семинарларда, кездесулер мен секцияларда слет қонақтары Ақтөбе қаласының және аудандардың өкілдерімен ашық-жарқын әңгімелесті, көпшіліктің өздерін мазалап жүрген сауалдарына жауап қайтарды.
Слетке еліміздің бірқатар аймақ­тарынан арнайы шақырумен келген делегациялар облыс орталығында еңбек ұжымдарымен кездесті, көрікті нысандарды тамашалады
Солардың бірі Ақмола облысының өкілдері Қазақстан халқы Ассамблеясының ғимаратында болып, этномәдени бірлестіктер қызметімен танысты, жергілікті басшылық тарапынан жасалған қамқорлыққа ризашылық білдірді
Халықаралық «Қазақ тілі» қоғамы Ақтөбе облыстық ұйымының жұмысына оң баға берді.
Жанғабыл ҚАБАҚБАЕВ,
Қазақстанның құрметті
журналисі
АҚТӨБЕ
