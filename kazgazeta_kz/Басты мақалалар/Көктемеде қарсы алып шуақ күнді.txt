Көктем мезгілінде табиғат жаңарып, айнала шуаққа бөленіп, тіршілік өзгеше реңкке боялады
Қазақ тілінде көктемге байланысты сөздер, тұрақты тіркестер көп
Олардың бірқатары қолданыста болса, кейбіреулері ұмытылып бара жатқандай әсер қалдырады
Десек те, осындай шалқар қазы­на­мызды «Сөзтанымның» бүгінгі шы­ғарылымында қарастырып көрсек

Күн райының жылынып, жаппай көк шығатын кезін – көктем н­емесе жазғытұрым деп атайтыны да белгілі
Бұл мезгіл өзгермелі құбылысымен, тіршіліктің басталуымен ерекшеленеді
Көктемді қазақ халқы жадыраған, күлімдеген жастыққа теңейді
Жаңа шыққан балғын шөпті жас балаға, жайқалған гүлді бойжеткенге, жусаны аңқыған дарқан даланың кеңдігін қазақтың жігіттеріне теңеуі халықтың таным-түсінігінен туындағанын байқаймыз.
Көктемгі табиғи өзгеріс, әсіресе күннің нұры жарқырай түсіп, нөсерлі жауын жауып, жердің түрлі түске боялуы кез келген адамның көңіл күйіне жағымды әсер берері сөзсіз
Осы құбылыс М.Мақатаев өлең­дерінде де ерекше бейнеленіп, көктемнің болмысын одан әрі аша түседі
Мысалы,
Көктемеде қарсы алып шуақ күнді,
Көк пен жерге керемет қуат кірді.
Жасыл шапан жамылып мауытыдан,
Ескі тонын ер өлкем лақтырды.
Өткінші жаңбыр өрекпіп барып өткенде,
Үздікте-создық тырнаның үні жеткенде.
Ырза боламын осы бір ырғын көктемге,
Қараймын дағы мұрты өсіп қалған
көктерге
Ырза боламын ырыс әкелер көктемге.
Қазіргі танымымызда көктем тек табиғат өзгерістерімен, диқаншылық, малшаруашылық тіршіліктерімен ғана таныс
Ал ежелгі көшпелі дәуірде қазақ үшін көктемнің келуі, ұзынсары уақыты, қыстан аман-есен шығуы ерекше маусым болғаны рас
Осыған орай көктемгі той-думан, жосын-жоралғы, ырым-кәде ғұрыптары өз мәнінде аталып өтетін болған
Бүгінгі таңда көктемгі дәстүрлерді біле бермеуіміз де мүмкін
Сондықтан зерттеуші Н.Әлімбайдың «Қазақтың этнографиялық категориялар, ұғымдар мен атауларының дәстүрлі жүйесі» атты энциклопедиясында берілген көктем ұғымы мен көктемгі құбылыстар туралы деректерді толықтай ұсынғанды жөн көріп отырмыз.
КӨКТЕМЕ – көктем мезгіліндегі қоныс пен өріс атауы
Дәстүрлі ортада оны жазғытұрымғы қоныс деп те атайды
Сондай-ақ көшпелі халық үшін ең маңызды шақ – мал төлдейтіндігіне байланысты бұл кездегі қонысты мал туғызатын орын деп те атаған
Жаппай төлдеу басталатындықтан осы кезеңде төрт түліктің бағым-күтіміне айрықша назар аударуды, көп еңбектенуді талап етеді
Сондықтан көктемнің соңынан бастап мал сауу, ақ тағам дайындау сияқты қам-қарекетті шаруалар басталады.
КӨКТЕМГІ ҚОНЫСҚА КӨШУ
Күн жылынып, қар ери бастаған шақта қыс­тау­дан көктеуге қарай қозғалады
Әдетте, көп өңірде күн мен түннің көктемгі теңелуінен кейін көшу жөн деп саналған
Қыстаудан көшерде көш керуені, соның ішінде мал мен жан түгелімен отпен аласталады
Бірінші тұрақ қыстаудан онша қашық болмауы тиіс
Оның мәні ата-бабадан белгіленіп берген құт қонысқа саналатын қыстау аяқ асты иесіз, «жетімсіреп» қалмасын деген ырыммен байланысты
Жазғытұрымғы көш өте баяу жүреді
Жүк көліктері арық, соғымның сүрісі мен азық-түлік қоры азайған шақтағы көш жеңіл-желпі, сән-салтанатсыз өтеді
Көш жолы шалғайлау болса, жолға бір-екі күн дамылдап, кейде келте қыстау сияқты қораларға түней отырып жеткізген
Мұндайда арық-тұрақ мал мен төлдерді арбаға салып тасиды.
МАЛДЫҢ КӨКТЕМГІ БАҒЫМ-КҮТІМІ
Қазақта көктемдегі атқарылатын ең жауапты шара төл алуға жаппай атсалысады
Түнде отарды күзетеді, күндіз өрісте кереғап алып өрісте туған төлді ауылға тасиды
Төлді ауыздандыру, уызына жарытып емізу, отықтыру, суық пен желден қорғау сияқты әрекеттер төлдің аман аяқтанып, қарақұлақтанып мал қатарына қосылуына мүмкіндік береді
Суық өңірлерде төлге арнап түнде қамайтын жылы үйшіктер тұрғызады, құрсағына бауырынтақ тағады
Қарақұлақтанған соң көгенге үйретеді
Осы кезде атқаруға болмайтын алуан түрлі тыйымдар бар
Олардың дені өркендеу идеясынан туындаған мал басын көбейтуге қатысты түрлі ырым мен түсініктермен тікелей байланысты
Көктемгі шақта малды тасыған өзен-су мен көшкін жүруі мүмкін аймақтан аулаққа жаяды
Көктемнің соңына қарай кене, қашық, қарақұрт тәрізді зиянкестерден сақтандыру үшін шилі, бұталы өріске шығармайды
Жаңа көктеген балауса көк, көрпекөкке тойған мал жел-құзы мен қалдық жүнін тастаған кезеңін шопандар «көбең кезi» деп атайды
Оның белгісі саулық малдың желiнi үлкейе түседі, маңырауы (немесе мөңiреу, кiсiнеу, боздауы) көбейiп, дауысы қаттырақ шығады
Көктеудегі бетеге, жоңышқа, сарғалдақ, көде, сасыр, бақтақ, түйежапырақ, жусан, раң аса жұғымды деп саналады
Әсiресе ең жұғымдысын раң деп санайды.
Көктемнің соңына қарай жер қызып, көктеген сайын мал денесiне еттену белгiсi басталған кезін «су жүгiрдi» деп атайды
Оның белгісі – қойдың жүнi шуаштанып, қопсиды, түйе шудасы көтерiледi, ешкi, сиыр, жылқы түбiтi қобырап, қылшығы майдаланып белгi бередi
Осы кезде жылқы күзеу, түйе жүндеу, ешкі түбітін тарау сияқты шаралар атқарылады
Сонымен бірге қозы-лақтың құлағына ен салу, тайлақтың танауын тесу, тай-жабағыға таңба басу сияқты шаралар қолға алынады
Бірақ бұл шаралар қазақ даласының әртүрлі аймағындағы күн райының ерекшеліктеріне байланысты ерте немесе кеш атқарыла береді.
Көктем мезгілінің орта кезінде күн ұзар­ған, мал мен адам әлсіз кезін «ұзын­сары­ның уақыты» немесе «жуанның жіңішкеріп, жіңішкенің үзілетін» шағы деп атау қалыптасқан
Көктемде қазақы ортада айтылатын «қан шығаруға», яғни мал союға қатаң тыйым салынады
Себебі мал басы өспей қалады деп түсінген
Соған байланысты «қозы піскен жоқ, бойдақ іскен жоқ» дей отырып, көшпелі қауым көбінесе соғым етінің сүрісі мен жаңа шық­қан ақ тағамды қанағат етеді
Яғни қыс бойы жеген ет тағамдарының орнын сүт тағамдары алмастырады
Ол үшін мал сауу мықтап қолға алынады
Қойы көп ауыл­дар қой ауыл және қозы ауыл болып бө­лініп отырады
Немесе көрші ауылмен қозы сыбай немесе сыбайлас болып отырады.
Көктеуде көбінесе екі айдай уақыт оты­рып, мамырда жайлауға қарай көтеріл­ген
Кей жерлерде мұны орта жай­лау деп те атайды
Үркер жерге түскен шақ­тан нағыз төржайлауға қарай көшуге қамданады.
Сөз сыры
Таразы, Үркер, Сұлу сары
Наурызда күн мен түн теңеледі, жұлдыздар теңеседі, яғни Сүмбіле, Үшарқар-Таразы, Үркер және Сұлу Сары бір түзудің бойында тізіле орнала­сады
Есепшілер жұлдыздардың теңесуінен күн мен түннің теңелуін бай­қа­ған
Жаңа күннің жарығы мен жылуы қытымыр қысты ығыстырып, жер бетін жылылық жайлап көк қаулайды
Күн өткен сайын Күн белдеуі (күннің жүре­тін жолы) жоғарылай түседі. 
Есепшілер наурыздың келгенін, күн мен түннің теңелгенін жан-жануарлардың қылығынан да байқайды
Қазақтың Батыс өлкесінде Наурыздың 14-інде сарышұнақ інінен шығады, күн суық болса, ін аузынан ұзамайды, күн жылы болса, ұзағырақтау жерге шығады
Ал тасбақа болса, күн мен түн теңелгенде інінен аузына шөп тістеп шығады
Шөптің аты мәриям шөп деп аталады
Оны еппен алған адам бақытты, дәулетті болады деген сенім бар.
Тағы бір ерекшелік этнограф ғалым Мәшһүр Жүсіптің Бұхар жұртынан келтірген дерегінде күн мен түн теңелгенде, балық аунап түседі
Кейбір елдерде күн мен түннің теңелгенін осы құбылыстан байқайтын көрінеді
Жиырма тоғыз жасында Бұхарай шәрифте болған Мәшһүр Жүсіп өзі байқаған жайын: «Наурыздама той қылатұғын жұрттың патшалары тірі балықты көп қылып ұстатып алып, бір керсен суға салып, көптің алқасына қойдырады
Отырған көп әлеумет сол балықтарға көздерін тігіп қарап отырады
Бір мезгілде балық біткен бірі қалмай теп-тегіс шалқасынан жата қалады
Қарындары жарқырап, лезде балықтар аунаған жағынан екінші жағына қарай аунап түседі
Сонан соң патшалар барабан соқтырады: «Ескі жыл шықты, жаңа жыл келді!» деп, сегіз күн ұдайымен қол астына қараған жұртқа той, тамаша береді: «Жаңа жыл тойы!» деп жазады.
Күн мен түннің теңелуі – Наурыз мейрамындағы орталық ұғым
Шаруа бағын ұзақты күнді далада өткізетін малшы, егінші қауым күннің қаншалықты ұзарғанын, түннің соншалықты қысқарғанын шамалап біліп отыратын шоқы, төбе, адыр, өзен, бұлақ, т.б
табиғи белгілері болады
Күннің қай тұстан шығып қай тұстан батқанына қарап, күндізгі уақыттың қаншалықты ұзарғанын пайымдай алады
Олай болмаса қарбаласы көп шаруашылықтың қырын табу оңайға түспейді
Малшы өрісін, қонысын дәл уағында жаңартып отырады
Малды суыққа не ыстыққа ұрын­дырмас үшін күн райының алдам­шы амалына алданып қалмауды ойлайды.
Егіншіде күннің өткінші амалына алданып қалмай, жылдағы дағдысы бойынша не ерте, не кеш емес, дәл уақытында жерін баптап, дәнін себеді
Түнде Көк күмбезіндегі жұлдызды, ал күндіз табиғи белгілердің уақыт межесі етіп алады
Көк күмбезіндегі Үш Арқар – Таразы, Үркер, Сұлу Сары жұлдыздары бір түзудің бойына келіп түзілген кезіне қарап, күн мен түннің теңелгенін біледі
Осы аталған жұлдыздардың көкжиекке жақындауын межелей отырып, жаздың шығуына неше күн қалғанын да есептеп біледі
Қыр елінің, сахара адамдарының күн мен түннің қай уақта теңесетінін, қай кезден бастап күннің ұзарып, түн­нің қысқаратынын қадым заманнан біл­гендігіне еш шүбә келтіруге болмайды.
Ұзарған күннің көзі, түн қараңғы­сы­ның қысқарып, орнын жарыққа беруі, жер бетінің жылып, көктің қаулап шығуы жасарудың, жаңғырудың белгі­сіндей көрінеді
Жер мұздың, қардың құрсауынан арылып бусанады
Жердүниені елжірететін де, бусандыратын да тіке түскен күн сәулесі
Күннің қызуы өтіп бара жатқан шақта Көк жүзін сары бауыр, қара барқын бұлт басып найзағай ойнап, күн күркіреп жаңбыр төгеді
Сусаған, кеберсіген жер-дүние шөлін басып, жер беті одан сайын түрлене түседі.
Жуанның жіңішкеріп,  жіңішкенің үзілетін шағы
Көктемде, жазғытұрымда мал-жанның жүдеу тартатын, қысқа жиналған азық-түліктің сарқылуға таяған мезгіл
Кейбір жылдары қыс аяғы ұзаққа созылып, көктемнің басы қарлы боранға ұласып шаруаға қолайсыздық ­тудыратын кездер болған
Осындай ұзаққа созылған көктем кездерінде төрт түлік малдың қыстан әлділерінің өзі арықтап, әлсіздері көтерем болып, мал болудан қалады
Осы мезгілді халық бейнелі түрде жуанның жіңішкеріп, жіңішкенің үзілген шағы дейді
Егер жазғытұрым жаңбыр жауса, Алланың нұры деп басын тосып, жаңбыр суымен сулаған
Онысы ала жаздай басы ауырмайды, басыма бақ қонады дегені
Жер көгеріп малдың күйіне жақсы болады, егін жақсы өсіп, бітік өнім аламыз деп қуанады.
Күннің алғашқы күркіреуі «көк айғырдың кісінеуі», ал жаңбыр аспан биесінің сүті, кемпірқосақ болса түрлі-түсті қойлардың қосағы, оларды жаңбырдан кейін кемпір сауады-мыс
Осы кемпірқосаққа ақ киім киіп, ит мініп барса, қосақ басындағы кемпір маржаннан тізілген алқа береді дейді
Мұның бәрі халықтың мифологиялық танымын аңғартады
Қауым жаңбырға қарап, ауа райын болжап, алдағы күннің қандай боларын жорамалдап та отырған.
КӨКЕК АЙЫ – қазақ халқының дәстүрлі күнтізбесіндегі айдың атауы
Алғаш Ш.Уәлиханов пен Г.Н.Потаниннің еңбектерінде деректер кездеседі
Алғашқылардың бірі болып халық күнтізбесін арнайы зерттеген орыс ғалымы Б.А.Куфтин айдың көкек атауын көк-көк деген сөзбен байланыстырып қараған, яғни көкек сөзі «көк әлі көк», «өсіп жетілмеген» деген мағынаны білдіреді деп жорамал жасайды
Мұндай ғылыми жорамалдың негізі бар, себебі түркі тілдес халықтардың біріне жататын алтайлықтар бұл айды «көк ай» деп атаса, ал шұлым татарлары мамыр айын «көк ай» деп атаған
Халық ауыз әдебиетінде және ауызша деректерде қазақтың дәстүрлі ай атаулары жүйесіндегі айдың көкек аталуы күн жылынып, киелі көкек құсы алғаш шақыра бастаған кезбен байланысты деуге болады
Дәстүрлі көшпелі мал шаруашылығымен айналысатын қазақтар үшін көкек айы көктемнің күшіне енер шағы, жылдың бұл мезгілінде мал төлдеп, айдың орта кезінен бастап көк көтеріліп, найзағай ойнап, жер бусанып, малдың ауызы көкке тиеді
Сондықтан болар, қазақтар «сәуір болмай, тәуір болмайды» дейді
Бұл мезгілді қазақтар қараөзек шақ дей келе табиғат құбылыстарына қарап түрлі болжамдар жасаған.
Мәселен, түн жарық болса, кешік­пей жер тоңазиды; қайың қандыа­ғаштан бұрын бүршік жарса, жаз қуаң болады; емен шетеннен бұрын жапырақ жайса, жаз құрғақшылық; өзен сулары көп тасыса, жаз ыстық болады
Көкек айында кейде тәулік бойы үзілмей жаңбыр жауады оны «сәуірдің ақ жаңбыры» деп атайды
Бұл айда қар күрт еріп, жер лайсаң болған кезеңді аласапыран деп те атайды
Көкек айында Маңғыстауда соғатын желді ел «тасбақаның дауылы» деп атайды
Сол кезде тасбақа ұйқысынан оянып, құм астынан өріп шығады деп есептейді
Жаңадан жанданған тасбақаның аузынан қылтиып көрінген бір тал шөпті қасиетті шөп дейді
Оны кімде-кім көріп, орайын тауып алып, бойына сақтап жүрсе, жолы болғыш келеді.
ЖЕТПІС ТАС – қуаңшылықта жаң­быр тілеп өзенге тас лақтыру ыры­мы
Ертеде қасиетті жұма күні жаң­бырды шақыру мақсатында өзен, көлдердің жанында қой сойы­лып, тасаттық беріледі
Сол кезде молда Құран аяттарын оқиды, оқылған әр аяттан кейін балалар суға бір тастан лақтырып отырады
Лақтырылған тастардың саны жетпіс болуы – міндетті шарт.
ҚОЗДАТУ – саулық қойдың көктемдегі жаппай төлдеуі мен қозы аяқтандыру науқанына қатысты айтылатын ұғым
Қоздату науқаны Қазақстан аймақтарының климаттық жағдайына байланысты, наурыз айынан басталып, мамыр айына дейін созылады.
Сөз төркіні
ҚЫРҒАУЫЛ  БАЙЛАУ
Қарқараның төрт бұрышына қырғауылдың қоразының құйрық жүнін байлап әшекейлеп, қоңырау орнатып, бата жасап ырымдау ғұрпын «Қырғауыл байлау» деп атаған
Қырғауыл байлау жайлауға шығардағы салтанатты көшті жасақтау шараларының құрамындағы рәсім
Көктем уақыты қыстан арып шыққан малдың ауызы көкке тиіп, елдің аузы аққа жетіп, ұзақ қыстан аман-есен шыққан елдің қуанышты кезі болғаны белгілі
Жайлауға көшерде жазғы көшті («барын киіп, байлауышын тағып») барынша салтанатты өткізу ертеден қалыптасқан дәстүр болған
Ауыл үйдің үлкен-кішісі бір киерін киіп, қыз – бозбалалар ойын-сауық құрып, қонған жерде ерулік жасап, қыс бойы көріспеген қоңсы ауылдармен қауышып мәре-сәре жағдайда өтетін
Осы жағдайда көш бастаған түйенің бұйда жібіне шейін әшекейлеп, жүгін кілемдермен жауып, үстіне қарқара орнататын болған
Қарқараның сыңғыры, көштің әсемділігі ауылдың байлығын, елдің қоңдылығын көрсететін өзінше бір символдық мәнді ғұрып болып табылады
Сондықтан да көшті әшекейлеуге бүкіл ауыл адамдары қатысып, басқа ауылдардан асып түсуге тырысқан
Қырғауыл байлауға тек қырғауылдың құйрық жүнімен шектелмей, үкі, қолынан келгендері тауыстың (павлин) қауырсынын тағатын болған.
Жыл құсының келуі
Жыл құсы – қанаттанып ұшқан өлкесіне жазға салым алыс бір қиырдан ұшып келіп, күз ортасына таман жылы жаққа қайта ұшып кететін қанаттылардың атауы
Жыл құсының келуі
Жазғытұрым жыл құсы күнбатыс тұстан ұшып келеді
Жыл құсына халық көкқұтан, аққұтан, дегелек, тырна, қаз, үйрек, дуадақ, ұзақ, шағала тәрізді ірі құстарды, сондай-ақ қарлығаш, қараторғай, шымшық, бозторғай, көкек және т.б
ұсақ құстарды жатқызады.
Өзгелерден гөрі күндіз-түні мал соңында жүрген малшы қауым, әсіресе жылқышылар құс тіршілігін жіті бақылайды
Олардың айтуынша қоңыр қаз, аққу, қараша қаз, үйрек түн қатып келеді; көк шымшық пен сары шымшық тырнаның, қарлығаш дуа­дақтың арқасына мініп қайтады екен.
Бұлдырықтың ұшқанына көз ілеспейді, ал оқпақтың шақырған дауы­сынан бие құлын тастайтын көрінеді дейді
Көктемде жауған ең соңғы қарды жыл құсымен байланыстырып, құс қанаты деп атайды
Олай дейтіні жыл құсының ең соңын ала келетін құс өзінің қанатына ілестіріп қар ала келеді деп түсінген
Яғни жыл құсының хабаршысы
Құсқанаты – жауа салысымен еріп кететін, жерде жатпайтын қар.
Қыр адамдары жыл құсының келуін жер-көктің түлеуі, жаңғырып, жаңаруы деп түсінген
Жер-су мен Жыл құсы бір- бірімен қуана қауышып, сағынысып табысқандай көрінеді
Ағаш арасында көкектің шақырғаны, шілікті жерлерде қара құрдың құрқылы, көл маңайында сарыала қаздың қаңқылы, көкала үйректің барылы, аққудың сұңқылы, бозторғайдың діріл қаққан шырылы, т.б
жер-көкті әсем әуенмен тербетіп, қыр адамын ерекше сезім-күйге бөлейді
Тау мен дала, сай-сала айрықша түрге енеді
Сондықтан қыр адамдары жыл құсын жаңарудан, қуанышты жаңалықтың нышанындай көреді.
Батқанда Сары жұлдыз қаз келеді,
Ілесіп қазбен бірге жаз келеді, – деп жаздың келуін қанаттылармен бай­ла­ныс­тырады
Бұдан халықтың эс­те­ти­калық танымында жыл құсының ай­рық­ша орын алатынын байқауға болады.
Байырғы кезде балалар өзен бойлап, қопалы көлді жағалап үйрек, қаз тәрізді адал құстың жұмыртқасына тақияларын толтырып алады
Жаз ортасына таман адал құстар әбден семіріп, мамырлай бас­тайды
Бұл кезді үйрек-қаздың мамырға жығылуы деп атайды
Семірген құс қанат-қауырсыннан түлеп, жөнді ұша алмайды да, мамырға жығылған құсты аулау аса қиын шаруа болмайды
Ауыл-аймақ құс етіне қарық болып, әйелдер құс мамығын жастық, төсек жабдығын жасауға жинастыра бастайды
Алайда ауыл үлкендері адал құсты беталды мөлшерден артық аулауға қатаң тыйым салған
Байырғы қазақ ұғымында жазғытұрымды – жыл шықты, жазды – жаз келді, күзді – күз түсті, қысты – қыс түсті деп айтқан.
Сіз білесіз бе?
Жаңбыр дұғасы
Жаңбыр тілеп оқылатын дұға жаңбыр дұғасы деп аталады
Құрғақшылық жылдары жаңбыр жауғызу мақсатында Алла тағаладан тілек тілеп, арнайы шалынған құрбандық малдың бас сүйегіне Құран аяттарын жазып, сүйекті суға жіберіп, бір ұшын ағашқа немесе қамысқа байлап қоятын ырым болған
Жақын маңда өзен немесе көл болмаған жағдайда су толтырылған ыдысқа тасталған
Сонымен бірге жаңбырға төмендегідей арнау өлең жолдары айтылған:
Жау, жау, жаңбыр, жау, жау,
Көк биеңді сау, сау.
Егер тілектері қабыл болып жауын-шашын көбейген жағдайда жаңбыр дұғасы жазылған бас сүйекті судан шығарып тастаған.
Бетті дайындаған
Айгүл Әмірбекова,
А.Байтұрсынұлы атындағы Тіл білімі институтының жетекші ғылыми қызметкері,
филология ғылымының кандидаты
