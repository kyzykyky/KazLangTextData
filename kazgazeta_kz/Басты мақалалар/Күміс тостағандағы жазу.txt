Қазақ руханиятындағы әдеби-мәдени жәдігерлердің бір парасы – тасқа қашалып жазылған, әртүрлі заттарда бедерленген жазуларды қарастыруға болады
Өз заманы мен ғасырынан, сол кезеңдердегі әдеби-мәдени, тарихи үдерістерден, ғылым мен білімнің жағдайынан, басқа да құндылықтардан сыр шертетін мұндай жәдігер дүниелер, былайша айтқанда ардақтап, қастерлейтін мұралар тізбегі қазақ ғалымдарының ғана емес, шетелдік ғалымдардың да назарын аудартқаны белгілі
Солардың бірі Алматы облысы Есік қаласының маңынан табылған Күміс тостағанды және онда таңбаланған жазуды айтуымызға болады. 
Қазақтың көне жазба әдебиетінің бастауларынан мол хабар беретін жазуда: «Аға саған (бұл) ошақ! Бөтен (жат ел адамы), тізеңді бүк! Халықта азық-түлік (мол болғай)» (оқыған – А.Аманжолов) деп бедерленген.
Иә, осылайша күміс тостаған­дағы жазуды бабаларымыздан жеткен әдеби мұра, қазақ жазба әдебиетінің бастау көзі деп есептейміз.
Сананы ізгілікке, терең ойға, ұлтжан­дылыққа үндейтін үш сөйлем­нің мәні де, мағынасы да ерекше
Мәселен, «Аға саған (бұл) ошақ!» деген сөйлемге байланысты ой өрбітіп көрсек
Ошақ – отбасы, демек, шағын мемлекеттің қазығы, бүкіл салт-дәстүр, тәрбие арнасы
Бұл төрт сөз түтін түтететін, ас пісіретін ошақтың аса киелі екенін аңғартады
Қазақта: «Түтінің түзу ұшсын» деген аталы сөз бар
Бабаларымыз ошақтың қадіріне жете білген
Ошақ бүтін болуы шарт
Адалдық, еңбекқорлық, ұлт­жандылық, отаншылдық, бауырмал­дық қасиеттердің қалыптасуы да ошақ басынан басталары анық
Ал «Бөтен (жат ел адамы), тізеңді бүк!» деген сөйлемге байланысты айтар болсақ, әрине, бұл сөйлем жас ұрпақтарды патриоттық рухта тәрбиелеудің терең арнасы екенін ұғынамыз
Бұл сөйлемде жерді, атамекенді жатжұрттықтардан қорғау идеясы жатыр
Сөйлемнің мағынасы өте кең
Жаугершілік ­замандарда елге, халыққа түрлі қауіп-қатерлердің төнгені анық
Мұндайдан сақтану үшін рухани демеу болар осындай сөздердің қажеттілігі болды
Бұл жерде жатжұрттықтар деп сыртқы жаулар айтылып отыр
«Халықта азық-түлік (мол болғай)» сөйлеміне тоқталар болсақ, мұнда мемлекеттің экономикасын көтеру, елді азық-түлік өнімдерімен қамтамасыз ету, елдің табиғи ресурстарына көңіл бөлу, жерден өнімді пайдалану, т.б
идеялар бар.
Мемлекеттің қорғаныс қуатын арттыру үшін халықты азық-түлік­пен қамтамасыз ету қажет
Молшы­лық елдің экономикасын көтеріп, қорғаныс қуатын арттырады
Бір атап өтерлігі, бұл сөйлем Күлтегін мен Білге қағанға арналған көне түркі жазба ескерткіштерінің авторы Иоллық­тегіннің Күлтегін ескерткі­шін­дегі Кіші жазуындағы: «Қаған болып, жарлы халықты бай қылдым, аз халықты көп қылдым» деген жазуымен үндеседі.
Бұл үш сөйлем, жазба әдебие­ті­міздің тереңдігін білдіреді
Бүгінде Күміс тостағандағы жазу – Орхон-Енисей жазба ескерткіштерінің де бастау көзі екені белгілі болып отыр
Себебі сақтардың жазу әліпбиі болғаны ғылыми тұрғыдан дәлелденген.
Белгілі ғалым Н.Келімбетов «Қа­зақ әдебиеті бастаулары» деп атала­тын ғылыми еңбегінде қазақ әдебиеті тарихын арғы ататегіміз сақтар мен ғұндардан бастау қажеттігін алға тартады
«Қазақ жазба әдебиетінің бастау­лары Түрік қағанаты тұсында, яғни VІІІ ғасырда жазылған «Күлтегін» жырында жатыр дейік
Ал қазақтың батырлар жыры негізінен Жоңғар шапқыншылығы тұсында, яғни ХVІІ-ХVІІІ ғасырларда пайда болды деп жүрміз
Сонда қалай, алдымен жазба әдебиеті, сосын ерлік эпосы өмірге келді ме? Әрине, бұл арада «қазақ» деген этноним сөздің пайда болуына ерекше мән беріп, қазақ халқының тарихын ХV ғасырдан бастап жүрміз
Дегенмен, біз француз, неміс, ағылшын сияқты халықтар өздерінің ауыз әдебиеті тарихын біздің жыл санауымыздан бұрынғы көне дәуірден, яғни «француз», «неміс», «ағылшын» деген сөздердің жоқ кезінен бастайтынын ескергеніміз жөн
Тіпті басқаларды есепке алмағанның өзінде өзбек, әзербайжан, армян, грузин ха­лықтары өз ауыз әдебиеті тарихын қадым заман­дардан бастайды
Міне, осы жоғарыда айтылған ой-пікірлерді ескере отырып, біз қазақ ауыз әдебиетінің бастауларын өзіміздің арғы ататегіміз сақтар мен ғұндар дәуірінің батырлық дастандарынан бастағанымыз жөн деп білеміз…» деп жазады.
Күміс тостағандағы жазу халық мұ­расына жататыны анық
Жазудан басқа ауыз әдебиеті үлгілерінде, ға­сырдан-ғасырға жалғасып келе жат­қан халық мәдениетінде қанша мұра­ла­рымыз бар? Бұл жөнінде белгілі ғалым Х.Сүйіншәлиевтің: «Қазақ мәдениетінің сонау көне заманнан бері жасап, сақтап келген халықтық туын­дылары аз емес
Сан-салалы өлең-жыр, асыл сөз үлгілері, асқақ ән, сәнді де сазды төгілген күй-көркем өнер са­ла­сын­дағы халық мұрасының куәсі» де­ген пікіріне зер салғанымыз орынды болмақ.
Әрине, өн бойына телегей-теңіз сырды жинап тұрған жазба ескерт­кіштері тарихи дәйекке баланатын негізгі тірек екені рас
Сол арқылы жазба әдебиетіміздің көкжиегін кеңейтіп, ұлы дала өркениетіне қосқан мол үлесін танып-білеміз.
Бұл орайда ежелгі сақтардың жазба мәдениеті жайында ғалым ­Б.Тое­кинаның мына бір пікірін маңызды деп санаймын: «Көшпелі өмір салты­мен отырықшылықты, яғни қос мә­дениетті қатар ұстанған арғы ата-баба­ларымыздың төл жазба мәдениеті сонау ықылым заманнан, біздің жыл санауымызға дейінгі дәуірлерде қалыптасты деуге негіз де, дәлел де бар
Отандық түркітанушылардың «VІ-VІІІ ғасырлардағы құлпытастарға тіл бітіп, тастар сөйлей бастады» деп бөркін аспанға атқанына жарты ғасыр өтпей жатып, Алматыдан 50 шақырым жердегі Есік өзені бойындағы көне қорымнан алтын киімді сақ жауынгері мен жазуы бар күміс тостағанның табылғаны белгілі
Ыдыстағы 26 таңбадан тұратын екі жол жазу түркі жазбасының тамыры тым тереңде екенін нақты айғақтап берді
Демек, сақтардың төл жазуы б.д.д
V-ІV ғасырларда-ақ қалыптасып үлгерген» («Аңыз адам» журналы
№20
2013
42-43-беттер).
Халық ауыз әдебиеті үлгілері, халық мәдениеті мұралары өскелең ұрпақ­тарға қызмет ететіні сөзсіз
Ал күміс тос­тағандағы жазу қазақ әдебиеттану ғылымында, соның ішінде қазақтың жазба әдебиетінің қазынасын байыт­қа­ны ақиқат
Сақтардың 26 әріптен тұра­тын әліпбиі бар екенін, олардың жазба әдебиеті болғанын белгілі ғалым Қ.Сартқожаұлы былай деп тұжырым­даған болатын: «Сақтар өздерінің дүниетанымын, ой-арманын тас бетіне қашап, сызып қалдырған
Қиял-ғажайып ертегілерін, жырларын алып-алып ұстындар бетіне бейнелеген».
Қазақ әдебиеттану ғылымы үнемі дамып, жетіліп отырады
Бұл табиғи құбылыс
Оны дамытып отырғандар қазақтың әдебиетші-тілші ғалымдары
Соңғы жылдары ежелгі сақ дәуіріндегі әдеби жәдігерліктердің там-тұмдап табылуы қазақ әдебиеті тарихының кезеңдерін ежелгі сақ дәуірінен ­бастау қажеттігін алға тартты
Мәселен, сақ дәуірінен жеткен ауыз әдебиеті үлгілерінің бірі «Алып Ер Тоңғаны жоқтау» жыры да ұлттық мұрамыздың қатарын толықтырды
Бірақ қазақтың жазба әдебиетін дәуірлеуде әлі де болса нақты бір тұрақтылық болмай отырғанын ескеруіміз тиіс.
Ежелгі ғұн дәуіріне жататын ауыз әде­биетінің үлгілері – «Алты жасар Алпамыс» қиссасы, «Алаңқай батыр» (Өмір­зақ жырау нұсқасы), «Он үш жасар Алаңқай батыр қиссасы» (Теңізбай жырау нұсқасы), осы жәдігерліктер туралы ғылыми еңбектер қазақ басылымдарына жарияланды
Ғылымда ежелгі үйсіндер мен қаңлылар дәуіріне жа­татын әдеби жәдігерліктер туралы ғы­лыми тұжырымдар да қалыптаса бастады.
«Қазақ халқының орта ғасыр тарихы V ғасырдан, дәлірегі ертедегі түрік қағанатының құрылу қарсаңынан басталады да, оның ерте дүние тарихы осы V ғасырмен біздің эрамызға дейінгі ІІІ ғасыр арасын қамтиды
Бұл ерте тарихының өзі бірыңғай архео­логиялық деректер тарихы емес, көбіне жазба деректер негізіндегі тарих, рухани қазыналары мол тарих
Демек, біздің дәуірімізге дейінгі ІІІ ғасырмен бірге біздің заманымыздың V ғасыры арасындағы рухани қазыналар қазақ халқының мәдениеті тарихының деректі көздері ретінде қарастырылмағы жөн» (М.Мырзахметұлы), «Ерте мемлекеттік бірлестіктер мен түркі кезеңіне байланысты, әсіресе қытай деректері мол мәлімет береді
Бұл деректер бойынша қазақ мемлекеттілігінің қайнар көздері: сақтар, ғұндар, үйсіндер, қаңлылар
Бұл туралы ежелгі қытай деректерінде «түркілер ғұндардың бір тармағы… Арғы аталары ғұндардың солтүстігіндегі Сақ елінен шықты… Күмбез пішінді киіз үйде тұрады…» делінген» (Ә.Төлеубаев, Ж.Қасымбаев, М.Қойгелдиев, Е
Қалиева, Т.Далаева)
Сөз орайы келіп тұрғандай айтайын дегенім, қазақ әдебиет­тану ғылымының осындай келелі мәселелерін қозғауда ғылыми конференциялар мен ғылыми тақырыптарды қамтитын дөңгелек үстелдерді жиі өткізудің пайдалы тұстары аз емес
Сондай ғылыми басқосуларда әдебиеттанушы ғалымдар күрделі тақырыптарды талқылап, ойлары мен ұсыныстарын ортаға салса, әдебиет тарихы мен ғылымы ­туралы салмақты тұжы­рым­дар мен көзқарастарды бір арнаға тоғыстырар едік
1959 жылы Алматыда өткізілген ғы­лыми-теориялық конференция туралы, онда көтерілген мәселе­лер­дің маңызы мен осы басқосудың жемісті болғаны жөнінде Х.Сүйіншәлиев әдебиет тарихының көмескі мәселелерін айқындауда ғы­лыми талқылаулар ұйымдастырып отырудың маңызы зор екенін айтқан
Сол конференцияда қазақ әдебиетінің келелі мәселелерін шешуге бағытталған бірқатар ұсыныстар айтылғанын, ол ұсыныстар әдебиет тарихын тану ісіне пайдасын тигізіп келе жатқанын атап өткен
Сөйтіп, қазақ әдебиетінің тарихы өзінің зерттеуі жағынан әлдеқайда ілгері басып, жеке авторлардың моног­рафияларынан басқа академиялық ұжымдық зерттеулер жарық көрген
Бір сөзбен айтқанда, әдебиет тарихын жасау ісі жаңа сатыға көтерілген.
Сонымен, қорыта айтқанда, қазақ әдебиетінің көне дәуіріне дәлел бола алатын тарихи дерек ол – Күміс тоста­ған­дағы жазу
Ендігі мін­детіміз – осы жәдігерліктерді қазақ жазба әдебиетінің көне дәуіріне жатқызып, жазба әдебиетімізді ежелгі сақ дәуірінен ­бастау қажеттігін алға тарту.
Меңдібай ӘБІЛҰЛЫ, 
филология ғылымының
 кандидаты, Тараз 
инновациялық-гуманитарлық 
университетінің доценті, 
профессор
