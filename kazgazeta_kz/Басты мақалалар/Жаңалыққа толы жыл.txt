Елінің ардақты азаматы Жансейіт Түймебаевтың Күнгей облысқа басшы болып келгендігіне бір жыл толды
«Енді, мұны несін жаңалық қылып отырсыз» деп сөге көрмеңіздер
Айтпағымыз басқа болатын…
Иә, бір жыл тау көшірердей ұзақ уақыт емес
Бұл жаңа тағайындалған басшының өз жобаларын жасап, соны жүйелеп, іске кірісетін бастапқы кезең
Бұл ретте елшілік қызметтегі жинаған беделі арқылы облысқа инвестор тарта бастады
«Үрлей салып, көзің қандай?», демекші, «Қайда салынған құрылыс?, Ашылған зауыт?», деп ұлардай шулаудың да қажеті шамалы
Еуропа, Азия елдерінен өңірге қызығушылық танытқан кәсіпорындардың инвестициялары алдағы 2-3 жылда өз жемісін берері анық.
Бұрынғы әкім Асқар Мырзахметов­ты ел көбіне «шаруаның адамы еді» деп жиі еске алса, Түймебаевты еліміздің егемендігін тұңғыш мойындаған Түркиямен достық қарым-қатынасты нығайтқан елші ретінде мақтап жатады
Әрине, мемлекеттік басқарудың саты-сатысынан өтіп, шыңдалған басшы тек достықты нығайтып қана қоймай, Анадолыдан алған алғысының арқасында Оңтүстік өңірге инвестор тартып, Елбасының тапсырмасын шып-шырғасын шығармай орындап келеді.
Айтқанымыз айғақты болу үшін төмендегі цифрларды тізбектей кетсек
Түймебаев өңір тізгінін ұстаған бір жылдың 10 айында облысымызға 266 миллиард теңге көлемiнде инвес­тиция тартылған
Бұл өткен жылғы көрсеткiшпен салыстырғанда 22 пайызға артық болып, осыған орай, шетелдiк (Германия, Израиль, Қытай, Түркия, БАӘ, Иран, Ресей, Франция, Швейцария, Армения және т.б) инвесторлармен 40-тан аса iскерлiк кездесу өткізіп, екіжақты келіссөздерге қол қойған
Туризммен аты шыққан Түркияда елші қызметін ат­қарған Түймебаев өңірдегі осы салаға тың бастамалар енгізді
Шетелдік инвес­торлар тарту мақсатында «Сарыағаш», «Қасқасу» тау шаңғы кешені, «Шардара» жағажай демалыс аймағы, «Көне Түркістан» секілді жобалар жүзеге асуда
Міне, осы бастамалар өз жемісін беріп, облысқа келген туристердің саны былтырғымен салыстырғанда 55 пайызға көбейген.
Инвесторлардың таңдауы «жоба-­жоспарым осы аймақта жүзеге асады-ау» деген өңiрге түсетіндігін ескерсек, Оңтүстік өлкеге тартылатын кәсіпкер­лердің қатары арта түсетіндігі анық
Өңiр басшысының ұзақ жылдар дипло­матиялық қызметтегі іскерлігі өз жемісін беріп, экономикамыз түлеп, биыл инвестиция тарту жөнiнен Оңтүстiк Қазақстан облысы республикада бiрiншi орынға шықты
Өзі бас болып, қолға алған «Туған жерге тағзым» акциясы арқылы Күнгейден түлеп ұшқан ірі бизнесмендердің басын қосып, туған жерін түлетудің әрбір азаматтың парызы екендігін есіне салды
Акция аясында өлкеде шағын және орта кәсіпкерлік нысандарының қатары молая (176 мыңнан асқан) түсті.
«Ағаштан ағаш сәнін алады, Адамнан адам тәлім алады» демекші Ыстанбұл көрген Түймебаевтың Шымкентте жүзеге асырған «Шатқал» бағдарламасына сынай қарап, қараусыз жатқан сай-салаға егілген көшеттердің 5-10 жылда қаланың желекті саябағына айналатындығына сенгісі келмеді
Дегенмен, жаңашылдықты, мәдениеттілікті жанына жалау еткен өңір басшысының экологиялық проблеманы шешетін бұл жобасының уақыт көшінен сүрінбей өтетіндігіне сеніміміз мол.
Себебі, мұндай жобалар Оңтүстік тарихында мұнан бұрын да болған
Соның бірі, Шымкенттiң жаңа келбетiн жасаған Асанбай Асқаровтың «Дендросаябағы»
Өткен Қызыл империяның туы желбіре­ген кезеңнен азаттықтың ақ таңына дейiн облысты басқарғандардың ішінде халықтың есінде бұл аяулы перзент бір ғана Шымшаһардың «өкпесін» емдеп жазғаны үшін әлi күнге дейiн елінің құрметіне бөленіп келеді
Ал облыстың бүгiнгi әкiмiнің қолға алып жатқан шарапаты мол «Шатқал» бағдарламасы ұрпақтар сабақтастығының алтын арқауын жалғаған дүние болса керек.
Қазiрге дейiн Шымкенттегi бес саябаққа 50 мыңнан аса көшет отырғы­зыл­ды
Төрт саябаққа көшет егу шарасына облыс әкiмінiң өзi қатысып, жасыл желек отырғызуы көпке үлгi болды
Болашақта қалада 226 гектар жерге 14 шатқалды саябақтар салыну жоспарланған
Көгалдандырудың бiрiншi кезеңiнде көшеттер егiлiп, тамшылатып суару әдiсi жүзеге асырылса, екiншi кезеңде аяқжол салынып, жарықтандыру қолға алынбақшы
Ал үшiншi кезеңде орындықтар мен балалардың ойын алаңдарының құрылысы жүргiзiледi
Қала аумағының кейбір бөліктеріне «Самал», «Шымсая», «Юнус Эмре» секілді есімдер берілген.
Күні ертең, Шымкенттiң сыртқы келбетiн де, iшкi рухани мазмұнын да алыс-жақын шетелдерге танытатын осы атадан қалған мәуелі тал-теректер болмақ
Кезінде өңiр басшысының әкесi Қансейiт қария Бәйдiбек ауданындағы «Бөген» кеңшарын басқарып тұрған тұста мың түп көшет отырғызған деседі
Климаты қаталдау Бәйдiбек ауданынына қарасты Бөген ауылындағы сол көшеттер бүгінде үлкен дараққа айналып, ауылдағы ағайынға сая болып тұр
Міне, «Атадан мал қалғанша, тал қалсын» деген бабалар өсиетіне берік Жансейіт Қансейітұлының бұл бағдарламасы келешек ұрпақтың кәдесі үшін істелініп жатқан шарапатты шаруасының бір парасы ғана…
Айтпақшы, «Көрші ақысы, Тәңір ақысы» деген екі ел Президенттерінің екі жақты келіссөздеріне орай томаға-тұйық Өзбекстанмен қарым-қатынас орнатылып, тіпті көрші елдің бизнесмендері бізге инвестиция салуға көшті
Түймебаевтың тұсында бұған дейін түйіні тарқатылмаған ауызсу мәселесі шешіліп, бастауын Сайрам-Өгем шыңдарынан алатын халықаралық өзендерді өзара бірлесіп пайдалануға қол жеткізді.
Жаңа әкім келгелі Күнгейде руханият­тың қазаны қайнай түсті
Елінің «сүйіктісіне» айналған өнер, мәдениет, спорт саласы майталмандарының еңбегі халыққа көбірек насихаттала бастады
Елбасы Нұрсұлтан Назарбаевтың «Болашаққа бағдар: рухани жаңғыру» атты мақаласына үн қосқан облыс әкімі әлем көз тіккен «ЭКСПО – 2017» халықаралық көрмесінде:
«Біз кезінде ерікті, еріксіз алыстап кеткен өз рухани құндылықтарымызға қайта келе жатқан жұртпыз
«Рухани жаңғыру» соның көрінісі
Қазіргі кезде рухани жаңғыру аясында әдебиет мәселесіне қатысты өрелі ойлар ортаға салынып жатыр
Аймақта түрлі республикалық деңгейдегі мереке, айтулы күндерге орай, сондай-ақ өлкені таныту мақсатында да түрлі кітаптар шығарылып тұрады, – деп ағынан жарылды
Әрі елордамыз – Астанада «Жаһан таныған жеті тұлға», «Тұлға
Тәуелсіздік
Тарих» – «Личность
Независимость
История» сынды әдеби, танымдық кітаптардың тұсауын кесті
Әрі өзі басшылық етіп отырған облыстың бас қаладағы мәдени күндерін өте жоғары деңгейде өткізіп, Оңтүстік Қазақстан облысы өзге өңірлерге үлгі-өнеге көрсетті».
Облыс әкімнің өнер мен мәдениетке біртабан жақындығының арқасында, 2017 жылы Түркістан Түркі әлемінің мәдени астанасы атанды
Осыған орай жыл бойы Оңтүстiкте, оның iшiнде Түркiстан қаласында халықаралық деңгейдегi 40-тан астам iс-шара ұйымдастырылды
Руханият салтанат құрған бұл шаһарға шетелдік туристердің келуі жиіледі
Тіпті дүбiрлi шараның ашылу салтанатына 23 мемлекеттен келген түркiтiлдес 25 ұлттан тұратын 300-ге тарта шетелдiк қонақ, халықаралық ұйым өкiлдерi, қазақстандық зиялы қауым, журналистерді қамтыған жалпы 10 мыңға жуық адам қатысты.
Міне, күндіз-түні түгел Түркінің бірлігін ойлаған Ұлт Көшбасшысы Нұрсұлтан Назарбаевтың елдік саясаты­ның беделін алты құрлыққа тарататын шаруаны үнсіз ғана атқарып келе жатқан өңірдегі сенімді өкілінің еңбегі осылай.
Қарапайым отбасынан тәрбие алып, мемлекеттік деңгейдегі тұлғалық биікке көтерілген Жансейіт Қансейітұлының қарапайымдылығы, өнерге деген құрметі соңғы кездері өңірдегі қолына қалам ұстаған зиялы қауымның аузынан көп естілуде
Түркітанушы ғалымның Түркия елінде көргені мен көңілге түйгенін Оң­түстік өлкенің өсіп-өркендеуіне бағыттасам деген талабына тек сәттілік жолдас болғай!
Нұрбақ ЕДІГЕ
Оңтүстік Қазақстан облысы
