Бүгін Құрбан айт мерекесінің үшінші күні
Елбасы Н.Назарбаев осы мерекеге орай Құттықтау жол­дағанынан жұртшылық хабардар
Онда былай делінеді: «Құрметті отандастар! Баршаңызды қастерлі Құрбан айт мерекесімен шын жүрек­тен құттықтаймын!
Құрбан айт – исламды жақ­сы­лық­тың, жасампаздық пен үйле­сімдіктің діні екенін паш етіп, күллі мұсылман қауымын бейбітшілік пен татулыққа, өзара түсіністікке шақыратын қасиетті мейрам.
Сондай-ақ ол – діни мереке ғана емес, барша адамзатты бір-біріне көмек қолын созуға үндеп, бауырмалдыққа баулитын үлкен рухани құндылық
Бұл күндері адамдар жақындарына ақ тілектерін арнап, игі істер жасауға ұмтылады.
Құрбан айт алуан түрлі конфессиялар мен этнос өкілдері тұратын Қазақстанда азаматтардың бойы­на ізгілік нәрін сеуіп, олардың ұстанатын діні мен ұлтына қарамас­тан, бір-бірін қадірлей білуге зор ықпал етеді
Сондай-ақ рухани тұ­тас­тығымызды нығайтып, бірлігімізді бекіте түседі.
Осынау жарқын мерекеде әрбір шаңыраққа бақыт, бейбіт өмір мен береке-бірлік тілеймін! Қасиетті мейрамда шалған құрбандықтарыңыз бен ізгі ниеттеріңіз сауаптан жазылсын!
Айт қабыл болсын!»
Мемлекет басшысы Құрбан айттың алғашқы күні Астанадағы «Әзірет Сұлтан» мешітінде болды
Елбасы жұртшылық алдында сөйлеген сөзінде бұл мейрамның бейбітшілік пен адал ниетке негізделген символдық мәнінің зор екенін және исламның мыз­ғымас рухани құндылықтарын айқын­дайтынын, сондай-ақ мейі­рімділік пен ізгіліктің, жақсы­лықтың жаршысы болып саналатынын атап өтті
Құрбан айттың мән-маңызы тек ­намаз оқумен және құрбандық шалумен шектелмейтінін айтты, сондай-ақ жағдайы жоқ отбасыларға, же­тімдерге, қарттар мен барлық мұқтаж жандарға қайырымдылық танытып, көмек көрсетуге шақырды.
Мемлекет басшысы бүгінде Қазақстанда діндердің өркендеуі үшін және олардың конфессиялық ұстанымдарына қарамастан діни ғұрыптарының орындалуына барлық жағдай жасалып отырғанын айтты.
– Жуырда Астанада жаһандық және конфессияаралық диалог пен қарым-қатынастардың одан әрі дамуына серпін беретін әлемдік және дәстүрлі діндер көшбасшыларының VI съезі өтеді, – деді Нұрсұлтан Назарбаев.
Қазақстан Президенті Құрбан айттың терең мән-мазмұны қо­нақжайлықты, достық пен бір­лікті қастерлейтін халқымыздың рухани құндылықтарымен және мәдениетімен үндесетінін атап өтті.
