Қазақ жазуының тарихында күрмегі шешілмей келе жатқан бір мәселе бар
Ол – қазақ әліпбиінің құрамындағы кірме таңба/әріптер
Олардың дыбыс мәні мен жазылым емле-ережесіне қатысты пікірталас бірде өршіп, бірде саябырсып келе жатқалы қашан?! Енді, міне, латын әліпбиіне көшу барысында кірме таңбалар мәселесі қайта көтеріліп шыға келді
Айтуын айтсақ та – тыңдар құлақ, жазуын жазсақ та – көрер көз таппай, шарасыз күйге түсіп отырғанымызда «Қазақ әдебиеті» газетінің бірнеше санында академик Рабиға Сыздық апайымыздың мақаласы жарық көрді
Бүкіл ұзақ өмірі мен өлшеусіз еңбегі қазақ жазуының тарихымен тағдырлас ғұлама ғалымның сөзі бәрімізді дүр сілкіндірді
Жоқ, осы бір өзекті мәселені жылы жауып қоя салуға болмайды екен
Мұның шешімін табу, жоқ, шешімін профессор Р.Сыздық тауып беріп отыр, сол ақиқатты (бар болғаны су емес сұу екенін, ми емес мый екенін) әліпби санамызға жеткізіп, алдымен, өзіміз мойындау, сонан соң орыстақы қоғамды мойындату – бүгінгі ғылыми ұрпақ алдында тұрған сын
Профессордың мақаласы бізді де бейжай қалдыра алмады, бұрында көп айтқан болсақ та, амал жоқ, қайта соғуға тура келіп отыр
Академик Р.Сыздық мәселенің тарихи-теориялық негіздемесімен орфографиялық шешіміне барынша толық тоқталған екен, біз өз тарапымыздан мәселенің фонетикалық дәйектемесін қосқымыз келіп отыр.
Шынын айтып мойындаудан қашпау керек, біз қазіргі кезде қазақтың өзіне «қазақтың бар дыбысын бар деп, жоқ дыбысын жоқ» деп сендіре алмайтын кезеңде тұрмыз
Біріне бірі жалғасқан әліпби ауыстыру мен орынды-орынсыз өктем еміле құрастыру осындай жайға алып келді
Оп-оңай көрінген қазақ тілінің төл дыбыс құрамын түгендей алмай әлек болып жатқанымыз да сондықтан
Кез келген қазақ тілі оқулығының бетін ашыңыз, сөзіміздің дәлелі алдыңыздан шығады.
Ал 1957 жылы «қызыл саясат» қазақ әліпбиі мен оның емле-ережесіне де жетті
Сөйтіп, қазақтың төл сөздерінің жазылымына орыс тілінің у, и, я, ю, щ дыбыс/таңбалары ендірілді
Сонымен, кірме таңбалар қазақтың төл дауысты, дауыссыз дыбыстарының құрамына «өзіміздікі» болып қосыла кетті
Кез келген оқулық немесе оқу құралының бетін ашыңыз: алдыңыздан кірме таңбалар өріп шыға келеді
«Сасқан үйректің» кебін киіп, «дауыссыздан кейін дауысты болады, дауыстыдан кейін дауыссыз болады» деп, жалған ережемен амалдап келе жатырмыз
Қазақ тілінде дауысты барлық уақытта дауыс­ты болатыны, дауыссыз барлық уақытта дауыс­сыз болатыны санамызға жетпей-ақ қойды.
Осы саяси әліпби реформасының жемісін енді «теріп-жеп» отырмыз
Қазіргі ұрпақты қазақ тілінде, мысалы, «дауысты у дыбысы жоқ» деп сендіре алмай отырғанымыз сондықтан
Өзге кірме таңбалардың жайы да дәл осындай, газет бетінде олардың бәрін қамту мүмкін емес.
Дәйектеменің ең бастысы артикуляциялық шешім болу керек
Дауыссыз у дыбысының жасалым белгілері: «ерін-еріндік, жуысыңқы, үнді
Осындай анықтамасы бар дыбыс халық­аралық фонетикалық үрдіс бойынша [w] таңба­сымен белгіленеді
Дауыссыздың ақи­қат анықтамасы мен таңбасы осы болып табы­лады
Оның қазақ тілі дауыссыздарының пішін­демесінде (моделінде) өзінің орны бар (1-сурет).
Алайда академиялық еңбектердің нәти­жесі әзірге оқулықтар мен оқу құрал­дарына жетпей жатыр
Сондықтан да көпші­лікті шатастырмас үшін у таңбасының ірге­сіне w таңбасын қосақтап у(w)деп көрсетіп отыруға мәжбүрміз.
Сонымен, бұл өзі неғылған дыбыс болып шықты? Оның академиялық мазмұны:
Анықтамасы: ерін-еріндік жуысыңқы үнді
Мәртебесі: жүйе құрауыш
Қызметі: тұйық етістік көрсеткіші
Тіркесімі: тек дауыстыдан кейін келеді
Шеп орналасымы: сөз басында кездес­пейді
Жиілігі: жиі кездеседі
Ұқсастығы: Орыс, араб тілдерінде жоқ, ағылшын тілінде бар.
Енді неге «шала дауысты» немесе бірде дауысты, бірде дауыссыз болып жүргеніне тоқталайық
Өйткені: бірінші, оның жасалымы (артикуляциясы) дауыстыға ұқсайды, себебі ауыз қуысында кедергі жоқ; екінші, оның тілдегі қызметі дауыссызға ұқсайды, себебі буын құрай алмайды
Тіл жүйесінде оның екінші қызметі басым болып есептеледі, сондықтан да ол дауыссыз дыбыс болып саналады.
Дауыссыз w дыбысын жоғалтып жүргеніміздің тағы бір себебі – «жалған естілімге» байланысты
Қазақ тілінде сөз басында кездеспейтін бес дауыссыз дыбыстың бірі – осы w
Ендеше, дыбыс атауына, өзге дыбыстардай бы, ды болып дауысты соңынан қосылмай, дауысты алдынан қосылып, ұу (уұ емес) түрінде айтылады
Сондықтан ұу тіркесінің айтылымы орыс тілінің у дауысты дыбысының естілімін елестетеді
Қазақ тілі мамандарын да, өзге зерттеушілерді де шатастырып жүрген – осы жайт
Бүлдіршіндер мен 1-сынып оқушыларына арналған оқу құралдарынан бастап уық, уыс, т.б
«сөздер у дауысты дыбысынан басталып жатыр» дейді
Осы тәрбиемен өскен ұрпаққа осыдан кейін қазақ тілінде у дауысты дыбысы жоқ деп дәлелдеп көріңіз
Орыстақы у таңбасының машақаты бір мұнымен бітіп жатқан жоқ
Сөздіктер тізбегіндегі ұ, ү әріптерінің құрамында тұратын ондаған-жүздеген сөздер «адасып», у әрпінің соңында жүр
Әзірге тек сөз басындағы буынға қатысты «адасуларды» ғана көріп отырмыз
Ішкі әліпби тізбегіне қатысты «адасуларды» компьютер бағдарламасының көмегі болмаса, көзбен көріп, қолмен түгендеу мүмкін емес
Себебін көрнекілеп көрсетейік (2-сурет).
Әлеми жазу дәстүрінде бір дыбысты екі-үш таңбамен белгілей беру бар
Ал көріп отырғанымыздай, бір таңбамен бірнеше дыбысты, оған қоса дыбыс тіркестерін белгілеу әзірге тек қазақ тілінде бар
Біз мұны «әліпби шалағайлық» деп атап отырмыз
Ендеше, шалағайлық бар жерде дұрыс емле болуы мүмкін емес.
Ал неге қазақ тілінің төл [w] дауыссыз дыбысы осы бір төркіні бөлек у таңбасына байланып қалды? Өйткені жоғарыда ескертілді, орыс тілінде мұндай дыбыс жоқ, сондықтан кирилл құрамында оны белгілейтін арнайы таңба да жоқ болды
Бірақ орыс әліпбиінде «жалған естілімге» себеп болып жүрген орыстың у дауысты дыбысының таңбасы бар
Осы әріп оп-оңай қазақ әліпбиіне көшіп, [w] дауыссызының таңбасына айналып кетті
Сөйтіп, қазақ орфографиясының құрамында әбден орнығып алды
Ендігі жерде кирилдің у таңбасы мен дыбысынан құтылу оңай болуы былай қалып, тіптен мүмкін болмай отыр.
Жүрген жеріміздің бәрінде «әліпби сауа­тымызды ашып алудан бастайық» дегенді босқа айтып жүрген жоқпыз
Және «әліпби сауатты» алдымен оқулық авторлары мен әдістеме иелері бастауы керек
Ал бастауыш сыныптан бастау алса, жас ұрпақ өсе келе, бүгінгідей «олай емес, бұлай емес» деп арпалысқан ересектердің «әліпби» дертіне ұшырамайтын болады.
Тіліміздегі w дауыссызының ақиқатына көз жеткізу үшін бір-біріне орайлас тіркестерді пайдалануға болады
Мысалы, ау[aw] деген зат есім морфемасының екі дыбыстан құралатынына ешкімнің шүбәсі жоқ, ал дәл сол үлгідегі ұу[uw] зат есім морфемасының қос дыбысты құрамын бір у дыбысына айналдырып жіберіп отырмыз
Сонда бізге жетпей тұрғаны – оқу-әдістемелік дайындық пен психологиялық шеберлік
Алғашқы ау тіркесінің бірінші сыңары ашық дауысты а айқын естіледі де, екінші сыңары w дауыссызынан оңай ажыратылады
Ал екінші ұу тіркесінің бірінші сыңары еріндік қысаң ұ мен тағы еріндік w дауыссызының артикуляциясы өзара тығыз кірігіп кетеді
Cөйтіп, орыс тілінің у дауыстысы тәрізді естілім әсер қалдырады
Дегенмен, тіркестің екі сыңарын ажырата алмай жатқанымыз мектептен бастап қазақы түйсінімнен айрылып қалғанымыздан (немесе айырыла жаздағанымыздан) болып отыр
Тіркес ау болсын немесе ұу болсын, екеуінің де құрамды бөліктерінің арасынан буын жігі бірдей өтеді, тасымал бірдей жасалады
Дәйектеменің ақиқаты осы болып табылады
Салыстырайық:

Егер w дауыссыз дыбысының жазылым емле-ережесі дұрыс құрастырылса, сөздің үн­десім әуезі, морфем және буын құрамы, тасымал реті мен сөйлем ырғағы бұзылмайтын болады.
Жуан әуезді сөздер құрамында:
– жуан әуезді қысаң Ұ[u] мен үнді жуысыңқы У[w] дауыссызының тіркесі ҰУ [uw] болып жазылады;
– сөз басында[w] кездеспейді, сондықтан сөз ұ[u] дауыстысынан басталады:
у (ұу) [uw], уық (ұ-уық) [u-wuq], уыс (ұ-уыс) [u-wus], уақыт (ұ-уа-қыт)
[u-wa-qɪt];
– сөз ортасында: туыс (тұ-уыс)[tu-wus], суық (сұ-уық)[su-wuq], жуан (жұ-уан) [ju-wan], шаруа (ша-рұ-уа)[şa-ru-wa], оқушы (о-құу-шы)[o-quw-şɪ];
– сөз соңында: ту (тұу) [tuw], су (сұу) [suw], бу (бұу)[buw], алу (а-лұу) [a-luw], толу (то-лұу) [to-luw], оқу (о-құу) [o-quw], қару (қа-рұу)[qa-ruw];
Жіңішке әуезді сөздер құрамында:
– жіңшке әуезді қысаң Ү[ü] мен үнді (жуысыңқы) У[w] дауыссызының тіркесі ҮУ[üw] болып жазылады:
– сөз басында[w] кездеспейді, сондықтан сөз ү[ü] дауыстысынан басталады: уіл (ү-уіл) [ü-wül], уәде (ү-уә-де) [ü-wә-de], ү-уәж (ү-уәж)[ü-wәj], уәли (ү-уә-лій) [ü-wә-liy],уәзір (ү-уә-зір) [ü-wә-zir];
– сөз ортасында: сурет (сүу-рет) [süw-ret], келуші (ке-ліу-ші) [ke-lüw-şi], сенумен (се-нүу-мен) [se-nüw-men], секіруге (се-кі-рүу-ге) [se-ki-rüw-ge], келуі (ке-лү-уі) [ke-lü-wi];
– сөз соңында: күлу (кү-лүу) [kü-lüw], тілу (ті-лүу) [ti-lüw], күту (кү-түу) [kü-tüw]
Ендеше, латын әліпбиіне қазіргі кирилл орфографиямыздың үлгісімен өтуге болмайды
Онда кириллдегі тілбұзар ережелерімізді сол күйінде қайталаған болып шығамыз
Сондықтан, алдымен, қазақ мәтініне «әліпби транскрипция» жасап алуымыз керек
Сонан соң барып қазақ тілінің төл дыбыстарын латын әліпбиіне көшіреміз
Осындай реформаның нәтижесінде қазақ тілінің:
– төл дыбыс құрамы кірме таңбаларсыз таза анықталады;
 – төл дыбыс құрылымы (жүйесі) сақ­талады;
 – морфем құрамы бұзылмайды;
 – буын тұрқы жаңсақ жіктелмейді;
 – тасымал реті сетінемейді;
 – сөйлем ырғағы дұрыс сақталады.
Латын әліпбиіне өту үстіндегі жазу реформасының басты нәтижесі осы болмақ.
Өкінішке қарай, бұл дыбыстың ақиқат [w] таңбасына латын негізіндегі жаңа акут әліпбиімізден де орын табылмады, қайтадан сол орыс тілінің созылыңқы у[u:] дыбысының ý деген таңбасының кебін киіп қалды
Енді қашан және қай ұрпақ оны осы бір шала жансар әліпби тамұғынан аршып ала алар екен әлде біздің көз алдымызда өшіп, құрдымға кете береді ме? Келер ұрпаққа аманат етіп қалдыруға да дәрменіміздің келмегені ғой.
Дегенмен, сол акут әліпбиінің емлесін ретке салуға болады, бірақ төл емле болмайды
Оның кирилл емлесіне тоқталып жатпаймыз, ал ұлттық үлгісі төмендегідей болмақ.
Акут мәтін үлгісі (ұлттық емле үлгісі бойынша және ерін үндестігінің қазіргі емлесі сақталды)
Жуан әуезді сөздер құрамында:
– жуан әуезді қысаң Ұ[u] мен үнді жуысыңқы У[ý] дауыссызының тіркесі ҰУ[uý] болып жазылады;
– сөз басында [ý] кездеспейді, сондықтан сөз ұ[u] дауыстысынан басталады:
у (ұу) [uý], уық (ұ-уық) [u-ýyq], уыс (ұ-уыс) [u-ýys], уақыт (ұ-уа-қыт)
[u-ýa-qyt];
– сөз ортасында: туыс (тұ-уыс) [tu-ýys], суық (сұ-уық) [su-ýyq], жуан (жұ-уан) [ju-ýan], шаруа (ша-рұ-уа)[sha-ru-ýa], оқушы (о-құу-шы) [o-quý-shy];
– сөз соңында: ту (тұу) [tuý], су (сұу) [suý], бу (бұу) [buý], алу (а-лұу) [a-luý], толу (то-лұу) [to-luý], оқу (о-құу) [o-quý], қару (қа-рұу) [qa-ruý];
Жіңішке әуезді сөздер құрамында:
– жіңшке әуезді қысаң Ү[ú] мен үнді (жуысыңқы) У[ú] дауыссызының тіркесі ҮУ[úý] болып жазылады:
– сөз басында [ý] кездеспейді, сондықтан сөз ү[ú] дауыстысынан басталады: уіл (ү-уіл) [ú-ýil], уәде (ү-уә-де) [ú-ýá-de], ү-уәж (ү-уәж)[ú-ýáj], уәли (ү-уә-лій) [ú-ýá-liɪ], уәзір (ү-уә-зір) [ú-ýá-zir];
– сөз ортасында: сурет (сүу-рет) [súý-ret], келуші (ке-ліу-ші) [ke-lúý-shi], сенумен (се-нүу-мен) [se-núý-men], секіруге (се-кі-рүу-ге) [se-ki-rúý-ge], келуі (ке-лү-уі) [ke-lú-ýi];
– сөз соңында: елу (е-лүу) [e-lúý], білу (бі-лүу)[bi-lúý], ескеру (ес-ке-рүу)[es-ke-rúý], кешіру (ке-ші-рүу) [ke-shi-rúý].
Сөз соңында, орфографиямызда «жолы болмай» жүрген бір бұл дыбыс емес
Қалғандарына да рет-ретімен арнайы тоқтала жататын боламыз
Ендеше, әңгімеміздің жалғасы бар…
Әлімхан ЖҮНІСБЕК,
филология ғылымының
докторы, профессор
