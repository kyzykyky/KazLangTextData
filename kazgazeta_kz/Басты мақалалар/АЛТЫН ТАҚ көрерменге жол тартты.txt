Алматыдағы Республика сарайында режиссер Рүстем Әбдіраштың «Қазақ хандығы
Алтын тақ» көркем фильмінің тұсаукесері өтті
Мәдениет және спорт министрлігінің тапсырысы бойынша «Centaurus Rustem Abdrashev production» ЖШС-ның қатысуымен Ш.Айманов атындағы «Қазақ­фильм» киностудиясы түсірген бұл туынды – «Қазақ хандығы» сериалының екінші маусымдық кинонұсқасы. 
Тарихи туындының алғашқы бөлімі Ілияс Есенберлиннің «Көшпенділер» трилогиясы негізінде Қазақ хандығының құрылғанына 550 жыл толуына орай «Алмас қылыш» деген атаумен 2017 жылы шыққан болатын
Енді міне, көптен күткен «Алтын тақ» аталатын екінші маусымы жалпыұлттық кинопрокатқа жол тартты.
Фильмнің режиссері – Қазақстан Республикасының еңбек сіңірген қайраткері, кинорежиссер, сценарист және суретші Рүстем Әбдіраш
«Қазақ хандығы» сериалының бірінші маусымы отандастарымыздың тарихқа қызығушылығын оятты
Фильм арқылы көшпенді халықтың бай мәдениетін көріп, оның тыныс-тіршілігіне үңілуге болады» деді режиссер Р.Әбдіраш баспасөз конференциясында.
Қос бөлімнен тұратын көп сериялы тарихи киноның түсірілім жұмысына төрт жылдан аса уақыт кеткен және Алматы, Түркістан облыстарында, Елтай ауылы маңындағы Иірсу жайлауында, Тараз бен Түркістанда жүргізілген
Фильмнің сюжет желісі Жәнібек пен Керей хандардың Әбілқайыр Шайбани ұрпақтарымен Қазақ хандығының Сығанақтағы таққа таласы айналасында өрбиді және қазақтардың Сығанақты қайтарып алуымен, Керей ханның дүниеден өтіп, Жәнібектің хан тағына отыруымен аяқталады
Фильмде шиеленіске толы шытырман оқиғалар, қиянкескі майдан сахналары, ащы жеңіліс пен қуанышты жеңіс сәттері қатар көрініс тапқан
Ұлттық мемлекеттіліктің негізі қаланған тұстағы қым-қиғаш уақиғалардың әсерімен зал толы көрермен екі сағат бойы киноны демін ішіне тарта отырып тамашалады
Фильмнің мазмұны, тілі, музыкасы, актерлердің ойыны мен костюмдері мен ұлттық салт-дәстүр тамаша үйлесім тапса, табиғат көріністері туған жерімізге деген мақтаныш сезіміне бөледі
Басты рольдерді сомдаған Қайрат Кемалов, Еркебұлан Дайыров, Досхан Жолжақсынов, Аян Өтепберген, Қарлығаш Мұхамеджанова сынды актерлердің шынайы ойыны көрерменді тәнті етті.
Фильм көрсетілімінен кейін жиналған қауым картинаны жарыққа шығаруда орасан зор тер төккен түсірілім тобына құрметпен қол соқты
Елдік пен ерлікті, бірлік пен ұлттық тұтастықты ту еткен туынды қазақ киносының жаңа дәуірі басталғанынын көрсетті.
Дина ИМАМБАЕВА
