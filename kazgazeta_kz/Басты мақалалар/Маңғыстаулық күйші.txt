Иболла САРИЕВ
Бұдан 5-6 жыл бұрын қалалық газетте 1962 жылы түрікмен елінен Алматыға қоныс аударған айтулы азамат, 56 жасында өмірден өткен Иболла Сариев туралы мақала басылып, ұзамай отбасының дерегі мәлім болған-ды
«Қаламгер» кафесі, «Алматы», «Есік», «Түркістан», «Қазақстан» мейрамханаларында директор болған, қалалық қоғамдық тамақтандыру басқармасында қызмет істеген Иболла көзі тірісінде «Дастарқан», «Қазақтың ұлттық тағамдары» атты кітаптар шығарып, С.Мұқанов, Ғ.Мүсірепов, Ғ.Қайырбеков, Қ.Есенжанов сынды белгілі ақын-жазушылармен аралас-құралас боп, әдеби шығармалар да жазды
2-3 жыл ілгері «Жұлдыз» журналында «Сәбең биігі» деген очеркі қайталап жарық көрді
Бұл жолы әдеби туындыларын жеке кітап етіп шығаруға үлгермеген Иболланың туыс-ағайыны, атақты күйші, әнші, жыршы, қазақ өнері тарихында өзіндік орны бар Мұрат Өскенбаев туралы жазбасын оқырман назарына ұсынып отырмыз. 
Елін, жерін қорғаған батырлар, ақыл иесі даналар адамзат тарихында қалай қастерленсе, өнер иелерінің есімдері де солармен қатар ауызға алынары хақ
Ақын-жыpay, әнші-күйші, ділмар шешендер қалдырған рухани мұралар өзінің өміршеңдігімен халық жүрегінен қастерлі орын алатыны да осыдан болса керек
Түптеп келгенде, тұтас елдің тылсым тірлігі, тұрмыс-салты, қадір-қасиеті, мәртебе-мәдениеті өзі жасаған өнермен өлшенеді дейтініміз де содан
Ал рухани қазына деп аталатын өнерді өмірге келтіретін де халықтың өзі – төл перзенттері.
Біздің сөз етпек болғанымыз ұлттық мәдениетімізге елеулі үлес қосып, көп жылдар бойы осы салада еңбек еткен көрнекі өнерпаз, Маңғыстау өңірінің атақты композитор-күйшісі, ақын-жырауы жайлы болмақ.
Мұрат Өскенбаев 1903 жылы, қазақ­ша қоян жылы туған
Ақынның «48 жас» деген өлеңінде:
Таяндым жер ортаға жолым аян –
Жан-жаққа көзің салып, көңіл оян.
Ұстандым өнердегі ата салтын
Жасым бар, қырық сегіз, жылым қоян, – дейтіні де соған айғақ
Мұрат Хиуа, Үстірт, Жем, Сағыз, Ақтөбе, Орал, Атырау, Жанғақ, Майлы-қиян, Маңқыстау өңіріне белгілі халық композиторы – күйші, ақын әрі жыpay, өнер дүлдүлі Өскенбай Қалманбетұлының үшінші перзенті
Бір ғажабы, Өскенбайдан тараған Жұмағұл, Хамит, Мұрат, Ишан атты балалары шетінен домбырашы, дауылпаз әнші, төгілген ақын-жыршы, күйші-композитор, өнерпаз жандар
Жетібұлбұл атанған Өскенбай, Шолтаман, Досат, Жылкелді, Өтеулі, Тастемір, Тұрсын сынды өнерпаздар 1890 жылдары ел аралап, қатарласа, қанаттаса жүріп мереке, тойларда бірге ән салады екен.
Мұратты әкесі құйттайынан қасына ертіп жүргенімен, басқалардай перне басқан сайын тәптіштеп немесе «олай емес, былай» деп домбыра үйретіп ежіктеген кісі емес-ті.
– Шырағым, тісі шыққан балаға шайнап берген тамақ ас болмайды
Сен саусағың мен көзіңе сенбе, күйді көкейіңе құйып, көңіліңе түйе біл
Күйді көкейіңе жаттап үйренсең ғана домбырашы боласың, ел сенімінен шығасың
Ал көңілге ұялатып, көкейге тоқымайды екенсің, жаныңмен домбыра тарта алмай­сың, жан-тәніңмен айтылмаған ән, тартыл­маған күй тыңдаушысына жеткен емес, жетсе де тебіренткен емес, – деген әке сөзі кейін күйшінің өмірлік өсиетіне айналған еді.
Мұрат Өскенбаев ата тапсырмасын ақтап, ел сенімінен шыққан өрелі, ұшан-теңіз күй қазынасын зердеге тоқи білген, өз өрнегі бар дүлдүл күйші еді
Небір ықылым заманнан сыр тартар күйлері тың­даушысының құлақ құрышын қандырып, таң-тамаша қалдыратын
Алпыс тарауға бөлінетін «Науаи», «Нар идірген», «Балаң өлді, Жошы хан», «Көке-көке, көкежан», «Үш ана өкілінің домбыра тартысы», «Қазақ пен ноғай айыры­лысы», «Өскенбай мен Құлбай бақшы домбыра тартысы» секілді көптеген көне тарихи күйлер топтамаларын бізге жеткізген де сол Мұрат
Абыл, Боғда, Күлшар, Қауен, Құрманғазы, Дәулеткерей, Мәмен, Сейтек, Дина, Бетімсал, Есбай, Қоңыр, түркменнің Пүрли, Мыллы секілді дутаршы-бақшылардың күйлерінің дүниеге келу тарихын айтып, таңды таңға ұрып орындап отыратын шежіреші күйші де сол Мұрат.
Мұрат орындаған дәстүрлі күйлер тобының бірі – Есір Айшуақұлының күйлері
Есір күйлері тыңдаушысын ләз­затқа бөлеп, ерекше әсер қалдыратын құдіретті дүниелер
Бұл күйлер Мұраттың орындауында өте әсерлі де тартымды болатын.
XIX ғасырдың сексенінші жылдарында патша өкіметі отаршылдық саясатпен Хиуа хандығын басып алмақ болған
Патшаның қарулы әскерлері Маңғыстау, Үстірт үстімен Көктөбеге баратын болады да, жолай Маңғыстау қазақтарынан жас жігіттерді күш-көліктерімен отрядқа еріксіз қосып алады
Сол жорықшылардың бір легінде Есір бар тоғыз түйекеш – тоғыз жігіт те кетеді
Алыс сапарда жүріп, туған жерін, өскен елін сағынып композитор-күйші «Тоғыз түйекеш» күйін шығарды.
«Тоғыз түйекеште» жүрек тебірентер мұңды әуен басынан аяғына шейін есіліп отырады
Тыңдаушысын мұңға батырып, ойға қалдырады.
Ұзақ сапарға аттанған жігіттерге бір күні туған жеріне қайтуға рұқсат етіледі
Бостандыққа қолы жеткен азаматтардың қуанышында шек болмайды
«Тілегіміз болды
Ақ түйенің қарны жарылды» деп сол тұста күйші атақты «Ақжарма» күйін тартыпты.
Күйдің өне бойы шаттыққа толы, әуендері ішкі сезімдеріңді жігерлендіріп, көңілге қуаныш қуатын дарытып отырады
Орындау техникасы өте күрделі, екінің бірінің қолынан келе бермейді
Домбырашы әрі жыршы, Отан соғы­сының ардагері Қалдаяқ Панаұлы «Ақжарма» күйіне ерекше баға беріп:
– Көпшілік алдында бір ғана «Ақжар­ма» күйін тартып, домбырасын керегеге сүйей салған кісіні ешкім де домбырашы емес деп айта алмас, – дейтін марқұм.
«Ақжарма» күйі қазір де өнерпаздар репертуарларынан берік орын алған және Қазақ радиосынан жиі беріліп тұрады.
Есірдің халық арасына кеңінен тараған тағы бір туындысы «Күнтай» күйі
Біраз жылдар ел арасынан жырақ кетіп, күйшінің сапардан оралған беті
Халық сағынған күйшісін орталарына алып, күй тартқызып тамашалайды
Көпшіліктің ерекше құрмет тұтқан ынтасы күйшіге де қанат бітіргендей әсер етіп, аса біp шабыт бітіреді
Орта жастағы сымбатты келген бір әйел күйді беріле тыңдап, басын шұлғумен отырады
Кезекті бір әсерлі күйді тыңдау үстінде басын шұлғи-шұлғи отырып жаулығы ысырылып, алдына құлап, отырғандар назарын өзіне аударыпты
Есір күйін аяқтаған соң:
– Бұл кісі кім болды екен? – деп сұрапты.
– Есіржан, ол да бөтен кісі емес, бізге келін, саған жеңге болады, – депті оң жағында отырған мосқалдау кісі.
Сонда күйшінің жүзі нұрға бөленгендей бал-бұл жанып:
– Уа, ағайын, кісіге домбыра тартып, күйші атану шарт емес, күйді тыңдап, түсіне білуші де құрмет иесі
Мен жеңгемнің күйге аса біp құштарлықпен ықылас қоя тыңдағанына риза болдым
Жаңағы күйім бұдан былай жеңгем құрметіне «Күнтай» аталсын, – депті.
«Күнтай» күйдің орындалуы «Тоғыз түйекеш», «Ақжарма» күйлерімен серпін­дес
Ал ырғақ-иірімдері егіздің сыңарын­дай «Ақжарма» күйімен үндес, сабақтас
Мұрат:
– Есір күйлерін бірінен-бірін айырып тастауға болмайды, тұтастығын сақтаған жөн, – деп арасын жалғастыра тартып шығатын-ды.
Әрине, Есірдің туындылары Мұрат орындайтын жоғарғы күйлермен шектел­мей­ді
Нота жазу мәдениеті жоқ кезде небір асыл халық мұралары қағаз бетіне түс­пегендіктен, Есірдің де із-түссіз кеткен дүниелері аз емес
Алтынның сынығы делі­нетіндей, ұрпақтан-ұрпаққа ауызекі ауысып отырар асыл күйлер ғана
Ел жадында мәңгі жатталып қалатын Есір күйлерінің өміршеңдігі де сол қасиеттерінде болса керек.
Мұраттың домбыра тартқандағы шебер қағыстары жас кезінен-ақ қалып­тасқан
Күй үйрену, құйқылжыта домбыра тарту әуелі Өскенбай мектебінен, қала берді өз замандастары Шамығұл, Көпен, Өмірхан, Сарғұл, Бадан, Қартбай секілді қанаттас күйшілердің күй тарту мәнерлерін үнемі шыңдау арқылы келген
Оң қол мен сол қолдың саусақтарын бірдей ойната отырып, көз ілеспес шапшандықпен сан түрлі қағыстарға салатын
Домбыраны түрегеп те, артына ұстап та, жоғары кеудесіне көтеріп те, басынан асырып та шырқ үйіріп сөйлете беретін-ді
Күй тарту барысында оң қолды кілт тоқтата салып, сол қолдың саусақтарымен домбыра мойнын қуалай отырып небір құлаққа жағымды үндерді үйіруші еді
Алдында ғана екпіні саябырси бастаған тұста, оң қолды домбыраның шанағына жанып-жанып қалғанда арналы өзен құйылысындай күй қайта ширығып, тегеурінді иірімдер үйіріле қалады
Мұраттың оң қолын домбырада ойнатудағы таңғажайып жаңылтпаш шалымдары, әсіресе, Өскенбай мен Құлбай дутаршының күй сайыстарында ерекше көрінетін
Дутар шалып, домбыра тартудың ең биік шыңы, көркем өрнектері екі ел өкілдерінің осы күй сайысында байқалған секілді.
Мұрат Өскенбаев 1934 жылы алғаш Алматыға келiп кеткен
Мұраттың ол кезде Батыс Түрікменстандағы Қарабұғаз кәсіпшілік қаласында халық театрында істеп жүрген кезі
Қарабұғаздан Красноводскіге дейін «полуторка» көлігімен, ал Красноводскіден Ташкент арқылы поезбен бірнеше күн жүpiп Алматыға келеді
Сол кезде республика астанасы Алматыда халық шаруашылығының барлық салаларында ұйымдастыру жұмыстары қызу жүріп жатқан болса керек
Әсіресе, мәдениет саласында ден қоярлық игі істер атқарылып жатқан
Қазақстанның әр тұсынан домбырашы, күйшілер шақыртылып, олардың арасында конкурстар жарияланып, слеттер өткізіліп, өнерге икемі бар жастарды іріктеп астанаға алып қалып жатты
Ахмет Жұбанов өнерпаздардың басын қосып, қазақ өмірінде бұрын-соңды болмаған құрамы көп адамнан тұратын халық аспаптар оркестрін құру үстінде екен.
Халықтық музыка аспаптарынан құралған оркестрдің сырын толық ұқпаса да, Мұрат көрген-білгендерін көңіліне тоқып, қуанышты-толғаныс үстінде елге оралды
Туған республиканың игі істеріне қуанып, шаттанып қайтты
Көрген-білгендері көкейінде күмбірлеп, шабытына шабыт қосты
Сол 1934 жылы «Социалистік Қазақстан» атты күй шығарды
Мұратты біржола Алматыға қалдырмақ боп А.Жұбанов Түрікменстан басшыларына телеграмма салады
Екі-үш күн өткен соң ықтияр етілмейді деген жауап келеді де, Мұрат кейін еліне қайтып кетеді.
Қарабұғаз қаласында алғаш ұйым­дасқан қазақ халық театрында домбыра оркестрінің көркемдік жағын басқарушы және жастарға домбыра үйретуші болып қызмет атқарады.
Мұраттың Алматыға екінші қайта оралуы 1948 жылы жаз айы болатұғын
Бұл жылдары күйші Красноводск, Небиттаг қалаларында тұрып, көбінесе екі ара­лықтағы сонау Ашхабад темір жо­лының бойына арнаулы вагон-клуб ұйымдастырып, концерт бригадасын басқарды
Мұрат жүрген жер қашанда көңілді, думанды тойға айналып отырды
Өзінің ерен өнерімен, халық алдында әуезді әнімен, талай таңдарға созылатын жырымен, құдіретті күйімен ел құрметіне бөленген талантты да тамаша халық өнерпазы атанған-ды
Келген соң «Қазақконцертте» Ахмет Жұбановпен тағы кездеседі
Өнерліні қиядан шалатын Ахаң:
– Түрікменстанда талай жыл тұрып, еңбек еттің ғой, Мұратеке, енді біздің «Қазақконцертке» келгін, – деп тағы шақыру қағаз бергізеді
Сол сапарында Мұрат Дина Нұрпейісова шешесіне әдейі іздеп барып сәлемдесіп, алдында күй тартады
Дина Мұрат күйлерін тебірене тыңдап:
– Абыл, Өскенбай мұрасын ұстанған бала екенсің, дүлдүлдердің мұрагері, шүкір, бар екен, – деп көк жібек көйлек кигізіп, сый көрсетеді.
Ол кісіге арнап «Ана даңқы» күйін шығарады.
Мұрат тартқан күйлер Қали Жантілеуов, Бақтияр Құбайжанов, Мағауия Хамзин, Самиғолла Аңдарбаев, Рүстембек Омаров сынды атақты домбырашыларды өте қызықтырып тәнті етеді
Олар Мұрат күйлерінің бірқатарын үйренуге құштар болады
Сол тұста қазіргі Қазақ ССР халық артисі, белгілі домбырашы Рүстембек Омаров «Ақжармамен» бірге «Пиала», «Торғай Ғушлер» аталатын түрікмен күйлерін де Мұраттан үйреніп алады.
Көп ұзамай, 1954 жылдың жазында Қазақстан мәдениетінің туысқан Түрікменстандағы күндеріне КСРО халық артисі Күләш Байсейітова бастаған өнер коллективтері қатысты
Құрманғазы атындағы академиялық ұлт-аспаптар оркестрінің коллективі де өнер көрсетті
Оркестр құрамындағы Рүстембек Омаров Түрікменстанның ірі өндіріс орталықтары Ашхабат, Небиттаг, Красноводск қалаларының мәдениет сахналарынан жеке домбырада шығып күйлер тартты
Әсіресе, Рүстембектің орындауында түрікмен күйлері үлкен жетістікпен өтті
Осы күйлері үшін ол жергілікті тұрғындардың ыстық ілтипатына ие болды.
Алматыға біржола келудің сәті тек 1954 жылы ғана түседі
Сол жылы Мұрат отбасын алып Түрікменстаннан Алматыға көшіп келеді
Өз өнерін халқына паш етіп қызмет етумен қоса, көптеген көне күйлерді, ақын-жырау шығармаларын өнер ордасына ала келді
Мұратта оларды бір жүйеге келтіріп, аты ұмыт болып бара жатқан өнер дүлдүлдерінің есімдерін, артында қалған мұрасын тиісті мекемеге ұсыну, келешекте мәңгілікке қалдыру армандары да жоқ емес-ті.
Бұрынғы халық композиторлары дүниеге небір соны әуендер, ғажайып күйлер келтірерде қос ішекті домбыраның техникалық мүмкіншілігінің жаңа бір сырларын да ашып отырған
Мәселен, ХІХ ғасырдың аяғы мен ХХ ғасырдың бас жағында өмір сүрген атақты домбырашы, халық композиторы Сейтек Оразалыұлы домбырадағы түрікмен саздарына ғана қолданылатын бас пернені өзінше пайдалану тәсілімен әйгілі «1916 жыл» күйімен қатар, басқа да шығармаларын тудырған
Домбырада құлаққа жағымды, сезімді бау­райтын күйлер орындаларда күйшілер көбіне соқпай кететін бас пернені меңгеру арқылы дүниеге жаңа бір әуен келді
Сөйтіп, домбыра меңгеру тарихында бас перне «Сейтек пернесі» аталды.
Сол сияқты, Мұрат Өскенбаевтың да домбырада күй орындау тәсілінде тағы бip жаңалығы белгілі
Ол Атырау өңіріне ғана тән, тек терме, жырға пайдалана­тын алтыншы пернемен сағадағы он бірін­ші пернені күй тілінде сөйлете білді
Халық арасына кең тараған өзінің әйгілі «Қоштасу», «Жеңіс» күйлерін жоғарыдағы пернелерді пайдалану арқылы дүниеге келтірді
Сондықтан да, домбырадағы алтыншы перне мен он бірінші перне күйші өнерпаз құрметіне «Мұрат пернелері» деп аталады.
Мұрат алдымен күйші, компози­торлық дарындылығымен ерекшеленетін өнер иесі дедік
Оның репертуарында сан алуан қисапсыз күй болатұғын
Оның үстіне, тенор дауысты тамаша әнші, әрі жыршы, өлең-жыр шығаратын ақындық қабілеті мол кісі еді
«Мұңлық-Зарлық», «Қарт нәрік» сияқты Қырымның қырық батырының толғауларын, әртүрлі қиссаларды, Абыл, Қалнияз, Нұрым, Қашаған, Ақтан, Аралбай, Өскенбай, Сәттіғұл жырларын жатқа айтатын
Түрікмен классигі Мақтымқұлының, өзбек Науаи, қарақалпақ ақыны Бердақтың, қазақ ақыны Елбайдың өсиет-насихат сөздерін, красноводскілік қазақ ақыны Есенғали Бөкенбаевтың «Тоғыз қайық» трагедия-дастанын орындаумен қатар, өзінің де көптеген шығармаларын мақамы нақышты саздарға салып орындайтын.
Мұрат Өскенбаев Алматыға 1978 жылдың көктемінде Қазақстан компо­зи­торларының VI съезіне делегат болып, соңғы рет 1980 жылы Қазақ КCP мен Қазақстан Коммунистік партиясының 60 жылдық тойына орай Алматыда өткен ақындар айтысына Маңғыстау облысынан келіп қатысты.
1950 жылдарда қазақ музыка мәде­ниетіне Маңғыстау мектебінің көрнекті өкілі Мұрат Өскенбаевтың келіп қосылуы елдегі домбыра өрісінің көкжиегін кеңейте түсті
Мұраттың өнер жолындағы еңбегінің жемісті кезеңдерінің бірі осы «Қазақконцертте» жеке домбыраш-солист болып қызмет атқарған жылдары
Алдымен, Мұрат музыка қорына бұрын-соңды белгісіз көптеген халық күйлерін табыс­тады
Қазақ КСР Ғылым академиясына халық қиссаларын, көптеген өсиет-терме, жырлар топтамаларын тапсырды.
1954-1965 жылдар арасында «Қазақ­кон­цертте» қазақтың көрнекті өнер шеберлері, өзі тұрғылас Жүсіпбек Елебеков, Ғарифолла Құрманғалиев, Манарбек Ержанов, Жамал Омарова, Рахия Қойшыбаева, Рабиға Есімжанова және басқалармен ел арасына жиі шығып жүрді
Диқаншы мен малшы да, мұнайшы мен құрылысшы да Мұрат Өскенбаев өнеріне сүйсіне қол соқты.
Композитор-күйші әрі ақын ретінде көптеген тартымды күйлер, өлең-жырлар шығарды
Елуге тарта күйлер мен жүзге жуық өлең-жырдың авторы.
Халық композиторы әрі ақын-жыpay Мұраттың көзі тірісінде-ақ оның шығармашылығына байланысты Құрманғазы атындағы консерватория студенттері дипломдық жұмыстар жазды
Қазақ радиосының алтын қорына және күйтабаққа Мұрат Өскенбаевтың орындауында бірнеше күйлер жазылып алынды
Бірақ, мұның бәрі арналы өзен жағасынан жүлге жырғандай ғана дейтін еңбек еді
Кезінде толық зерттелмей, жазылмай, көп қазына композитор күйшімен бірге оралмасқа кеткені өкінішті-ақ.
Халық композиторы, ақын-жырау Мұрат халқымыздың мәдени өмірінде елеулі рухани қазына қалдырды
Дәуіріміз бен мәдениетіміздің тума талант, көрнекті өкілін есте сақтау үшін туған өлкесінде көше, мектеп немесе мәдени мекеме, оқу орындарына Мұрат Өскенбаев есімін беру лайық.
Мұрат Өскенбаев шығармашылығы ғылыми тұрғыдан терең зерттеуді қажет ететін шын мәнісінде халықтық өнер
Өрелі өнерпаз қалдырған рухани қазынаны көздің қарашығындай сақтап, ел игілігіне айналдыру кейінгілердің үлесіне қалды
Мұрат мұрасы ұрпақтан-ұрпаққа ұласа берері анық
Ақын-жазушы, музыка зерттеуші де емес, керісінше, қоғамдық тамақтандыру саласында жұмыстанатын мен Мұрат Өскенбаевтың өзі және шығармалары туралы білетіндерімді қағазға түсіруді жөн көрдім
Осынау дәулескер күйші жайлы өзім білетін мәліметтер де көпшілікке жетсе деген мақсатпен – автор.
Баспаға әзірлеген 
Зәкір АСАБАЕВ


