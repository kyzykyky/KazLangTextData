Елбасы «Астана Бас жоспары» ғылыми-зерттеу жобалық институты» жауапкершілігі шектеулі серіктестігінде болды.
Мемлекет басшысы елорданы абаттандыру жөніндегі жобалардың іске асырылу барысымен, сондай-ақ қаланың инфрақұрылымдық және әлеуметтік-мәдени нысандарының құрылыс жоспарымен танысты
Нұрсұлтан Назарбаев Астанада жаңа сәулет және логистика ғимараттарын салу кезінде қала құрылысы саласындағы әлемдік жетістіктерді зерттеп, оларды қолдану қажеттігін атап өтті
Қазақстан Президенті қаладағы өмір сүру сапасы мен жайлы тұрмыс деңгейін арттыруға бағытталған әлеуметтік жобаларды іске асырудың маңызды екенін айтты
Сонымен қатар Мемлекет басшысы елорданың 20 жылдығына арналған мерекелік іс-шараларды ұйымдастырып, өткізу мәселесіне баса назар аударды.
– Біз 20 жыл ішінде Ұлы Даланың дәл ортасында бүкіл әлемге танылған жаңа әсем қала тұрғыздық
Бұл қала халқымыздың мақ­танышына айналды
Әрине, бұл – қала әкім­шілігінің, құрылысшылардың, сәулетшілер мен осы үдеріске атсалысқан көптеген адамның маңдай терінің жемісі
Біз биыл елордамыздың 20 жылдығын тойлаймыз
Қонақтарымыздың бәріне елорданың жиырма жылда қол жеткізген тартымдылығын, әсемдігін және тыныс-тіршілігінің жоғары деңгейде екенін көрсетуіміз қажет, – деді Елбасы.
Сондай-ақ Астана қаласының әкімі Әсет Исекешов елорданы одан әрі дамыту және қала тұрғындарының өмір сүру жағдайын жақсартудың негізгі көрсеткіштеріне қол жеткізу үшін атқарылып жатқан жұмыстар жөнінде баяндады
Жиын соңында Нұрсұлтан Назарбаев қала әкіміне бірқатар нақты тапсырма берді.
Сарыарқа төсінде Қазақ елінің тәуелсіздігінің нышаны іспеттес әсем қаламыз Астананың бой көтергеніне биыл 20 жыл толып отырғаны мәлім
Осынау жылдары елордамыз дәулеті тасып, сәулеті асқан сұлу шаһарлардың біріне айналды
Елорда жылнамасына көз жүгіртер болсақ, 1994 жылдың 6 шілдесі күні Қазақстан Республикасы Жоғарғы Кеңесінің жалпы отырысына қатысқан Нұрсұлтан Назарбаев депутаттарға Қазақ елінің елордасын Алматыдан Ақмола көшіру туралы идеясын ұсынып, оны нақты фактілермен депутаттардың алдында дәлелдеп шықты
1997 жылдың 20 қазанында Елбасы Нұрсұлтан Назарбаевтың Жарлығымен Ақмола қазақ елінің астанасы болып жарияланды
Ал 1998 жылдың 10 маусымында әлем картасында пайда болған жаңа астананың халықаралық тұсаукесері өтті.
Мемлекет басшысы өзінің «Еуразия жүрегінде» атты кітабында жазғандай, Астана Еуропа мен Азияның шектескен тұсында, яғни Еуразия құр­лығының қақ ортасында, мұхиттардан бiрдей қашықтықта орналасқан
Бұл шешiмде қауiпсiздiк мәселесi де елеулi рөл атқарды
Тәуелсiз елдiң астанасы сыртқы шекаралардан мейлiнше қашық және елдiң орталығында болуы тиiс едi
Үшiншiден, астананы өзгерту Қазақстан экономикасын сауықтыру үшiн де қажет болды.
Міне, осылайша әлем картасында орын алған Астана әлем жұртшылығын ауызына қаратқан айшықты қалаға айналды
Өткен жылы мұнда халықаралық «ЭКСПО – 2017» көрмесі дүркіреп өтті
Халықаралық көрмелер бюросының Бас хатшысы зор табыспен өткен жаһандық шараға «соңғы 25 жыл ішіндегі ең тамаша көрме» деп жоғары баға берді.
Бүгінгі күні Астана тарихы мен қазақстандық­тардың тағдыры бір-бірінен ажырағысыз болып кетті
Елорда біздің республикамыздың күш-қуа­тының іске асуының, динамикалық дамуының және тұрақтылығының көрінісіне айналды
­Астана – Отанымыздың жүрегі, халықтың өз күшіне сенімі мен ұлы тағдыр-талайының символы екені сөзсіз.
XXI ғасыр ғажайыбы атанған әлемдік мегаполисте қазіргі таңда миллионға жуық халық тұрады
Астаналықтардың өмір сүру ұзақтығы осы жиырма жыл ішінде 69 жастан 75 жасқа жетті
Елордадағы жоғары оқу орындарының саны үш есе көбейді
Жыл сайын жас отау, жаңадан шаңырақ құратын жастар саны 3 мыңнан 11 мыңға дейін көбейіп, төрт есе артты
20 жыл ішінде қала аумағы 258 шаршы шақырымнан 800 шаршы шақырымға дейін өсті.
Тәуелсіздігіміздің тірегі, Отанымыздың мақтанышы Астанамыздың мерейі тасып, беделі асқақтай берсін деп тілейді бүкіл еліміз.
* * *
Елбасы Мысыр Араб Республи­касының Президенті Әбдел Фаттах Ас-Сисиге құттықтау жеделхатын жолдады.
Нұрсұлтан Назарбаев Әбдел Фаттах Ас-Сисиді Мысыр Араб Республикасының Президенті лауазымына қайта сайлануымен құттықтады.
«Бұл жеңіс – Сізді мемлекеттің мүддесі мен жарқын болашағына қызмет ететін нағыз ­патриот және еліңіздің бірлігі мен тұрақты ­дамуын қамтамасыз ете алатын парасатты әрі тәжірибелі саяси көшбасшы ретінде халқыңыздың мойындауының тағы бір айқын дәлелі.
Мыңдаған жылдық көне тарихы бар Мысыр елі келешекте Сіздің басшылығыңызбен өтпелі кезеңдегі қиыншылықтарды еңсеріп, орнықты даму жолына түсетініне сенімдімін.
Астана мен Каир арасында орнаған достық қарым-қатынастар бауырлас екі халықтың береке-бірлігі үшін одан әрі өркендей беруіне тілектестік білдіремін» делінген жеделхатта.
* * *
Мемлекет басшысы Нұрсұлтан Назарбаевтың атына Қытай Халық Республикасының Төрағасы Си Цзиньпиннен алғыс білдірген хат келді.
Қытай Халық Республикасының Төрағасы өзінің хатында қайта сайлануымен құттықтағаны үшін Қазақстан Республикасының Президентіне шынайы ризашылығын білдіре отырып, Қытай мен Қазақстанның тату көрші әрі жан-жақты стратегиялық серіктес екенін атап өткен.
* * *
Қазақстан Президенті «Шеврон» компания­сы­ның директорлар кеңесінің төрағасы және бас атқарушы директоры Майкл Уиртпен кездесті.
Кездесуде тараптар мұнай өндіру мен мұнайды қайта өңдеу саласындағы өзара ықпалдастықтың қазіргі мәселелері мен перспективаларын талқы­лады
Мемлекет басшысы өткен жылдар ішінде екі тарап тығыз әрі өзара тиімді қарым-қатынас орнатқанын атап өтіп, бүгінде ынтымақтастық­тың жаңа кезеңі басталғанын айтты
Нұрсұлтан Назарбаев Майкл Уиртті қызметіне кірісуімен құттықтап, жауапты жұмысына табыс тіледі.
М.Уирт Қазақстан Президентіне құттықтағаны үшін алғыс айтып, екіжақты қарым-қатынастардың жемісті екенін атап өтті.
Дина Имамбаева
