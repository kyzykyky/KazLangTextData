Қазір жаз мезгілі
Еңбек демалысын алып, тынығатын шақ
Бірі шетелде демалса, енді бірі отандық туризмді қолдағанды жөн санайды
«Сіз еңбек демалысын қалай өткізіп жүрсіз?» деген сауалды еліміздің бірқатар мәдениет, әдебиет қайраткерлеріне қойған едік
Оқырман назарына ел азаматтарының пікірлерін ұсынамыз.
Нұртөре Жүсіп,
 «Айқын» газетінің бас редакторы:
– Біз өзі демалыс дегенді онша біліңкіремейтін адамбыз
Екі апталық демалысқа шығып едім, бір аптасы өтті, екінші аптасында жұмыста отырмын
Қазақтың жақсы жұмыс істеп, жақсы демалғаны керек-ақ нәрсе
Бірақ елімізде демалыс күндері өте көп
Мемлекеттік мерекелердің саны жетерлік
Біз әлемдегі озық кеткен 30 елдің қатарына қосыламыз десек, демалысты ұмытуымыз керек
Өйткені демалыстың көптігінен не істерін білмей қалатын қазақ көп
Меніңше, еңбек демалысына бір апта, ары кеткенде он күн жеткілікті
Қазіргі заманда қазақ баласына қалғып-мүлгуге, ұйықтап жүруге, демалыс деп уақытын босқа өткізуге болмайды
Заман қарқыны, уақыт талабы оны күтпейді
Сондықтан демалыс мәселесіне назар аударып, қайта қараған жөн деп ойлаймын.
Рамазан Стамғазиев,
әнші, Қазақстанның еңбек сіңірген артисі:
– Елімізде табиғаты тамсандырар көрікті жерлер өте көп
Қазақтың аңыз даласы, киіз үйі, сусыған рауғашы, жер тербеген бүлдіргені, көкпары, ұлттық тағамымыз, жалпы қазаққа тән салт-дәстүрдің барлығы біз үшін ең қымбаты
Биыл елді аралауға бел буып, бала-шағамызбен туған өңірде аунап-қунап қайтуды ұйғардық
Алла бұйырса, Өскемендегі Катонқарағайдан бастап, Көлсай, Қайыңды көлдеріне, Райымбек ауданындағы Шалкөде, Сарқант өңіріндегі Киікбайдың жайлауларында демалып, білген-түйгенімізді әлемге айтқымыз, көрсеткіміз келді
Шама-шарқымыз келгенінше қазақ даласын, қазақ жұртын әлемге танытуға үлес қосқанымыз жөн.
Халықаралық стандартқа қарасақ, біздің ішкі туризм әлі дами қойған жоқ
Баяғы қазақтың басынан өткен ­заманы, қиын замандағы тарихи орындар әлі толық зерттелмеді
Жаз жайлауымыз, күзгі жайлау­лар, аспан тіреген асқар Алатауды айтпағанда, бізде тарихи өңірлер, тарихи орындар өте көп
Соның бәрін зерттеп, әлемдік деңгейге көтерілуіміз керек
Бұл елге туристерді тартудың да бір жолы болар еді.
Қайрат Кәкімов,
әнші:
– Еңбек демалысымды жыл сайын Атыраудан 500 шақырым жердегі кіндік қаным тамған, туған жерім Батыс Қазақстан облысы Сырым ауданы Өлеңті ауылында өткіземін
Оралдың табиғаты жақсы, Жайықтың жағасы дегендей
Алла қаласа, биылғы демалыс – тамызда, бірден ауылға қарай тартпақпын.
Бізде туризмді дамыту мәсе­лелері кемшін соғып тұр
Елдің көбі Анкараға барады
Шетелге барғаннан гөрі, ішкі туризмді дәл сондай көркейтуге мүмкіндік мол
Мәселен, Маңғыстауды алайық
Теңіздің жағасы, оны қазіргі заманда көгалдандыруға да болады
Мемлекет осы мәселеге көңіл бөлсе деймін.
Жақында Көкшетауда жаз­ғы балалар лагерінде болдым
Халықаралық фестиваль өтті
Лагерьдегі ұйымдастыру жұ­мыс­тары, балалардың іс-шараларға қатысуы жоғары деңгейде
Сыртынан бақылағанда көңіл қуантады
Демалып жатқан балалардың 70-80 пайызы өзіміздің қазақтың ұлдары мен қыздары, соған қарамастан орыс тілі басымдау екен
Мұны өз тарапымыздан ескертіп айттық.
Туризмді дамытқымыз келсе, біз қай елде, қай жерде өмір сүріп жатқанымызды ашық көрсетуіміз керек
Қай өңірде болсын қаза­қы менталитет, қазақшылық сақталғаны дұрыс
Демалатын жерде қымыз, шұбат, құрт, май, т.б
ұлттық тағамды айтпағанда, атқа міну, алтыбақан секілді қазақылықтың иісі аңқып тұратын құндылықтар болуы шарт
Күніне бір-екі сағат дәстүрлі ән мен күй, жыр-терме тыңдатып, айтыстан үзінді берсін
Саятшылық, т.б
өнер түрлерін көрсету керек
Бұл да қазіргі біз айтып жүрген «Рухани жаңғыруға» жатады емес пе?! Қалай болғанда да өзің де, шетелден келген мейман да өзінің шыққан тегін, қайда отырғанын сезінуі тиіс.
Ғалым Әріп,
«Маңғыстау» облыстық газетінің бас редакторы:
– Мен жас күнімнен курорт, ­ши­пажайларға барып келе жатқан адаммын
1989 жылдан бері жыл ­сайын, отбасыммен демалуды дәстүрге айналдырғанмын
Кавказ, Қырым, Сочи, Ессентуки секілді курорттардың бәрін көрдік
Оның бәрі өзіміздің Қазақстанға жетпейді
Біз қазір еліміздің табиғатын бағалай алмай жүрміз
Мәселен, Түркістан облысының Ленгір ауданындағы «Бір көлік» атты шипажайда отбасыммен демалып, ем алып жатырмын
«Сарыағашқа» қанша жыл келіп жүріп, осындай шипажай барын естімегеніме таңғаламын
Бұл елдегі демалыс орындарының насихаты жоқтығының бірден-бір дәлелі
Дәл осындай қаншама демалыс орындары өзге өңірлерде де бар болар, өкінішке қарай, насихат жоқ.
Журналист болғаннан кейін шипажайдың атауына қызығушылық танытуымыз заңдылық
«Бір көлік» аталуы себебін сұрастырғанымда, оның тарихы әріде жатқанын аңғардым
Кезінде ата-бабамыз атпен, арбамен жүргенде бір ат қана жүретін жолы бар жерлер болған екен
Шипажай соған байланысты «Бір көлік» аталған
Бүгінде Төле бидің ұрпақтары халық игілігіне шипажай ашып отыр.
Басты емі – жанға жайлы табиғаты мен саумал
Саумалдан басқа да түрлі ем-домдар бар
Адамға ең керегі – таза ауа
Таудың баурайында керемет бұлақ бар
Шипажайдың жан-жағына шырша егіпті
Таза ауа, тал-терек, тау, жота, аңғарлар миды қайнатар аптап ыстықта таптырмас жер
Сондықтан бо­­лар халықтың қарасы, әсіресе оңтүстікқазақстандықтар көп
Салыстырмалы түрде бағасы да қолжетімді
Орта есеппен күніне 7-12 мың теңгенің аралығы, 7 жастағы балаға – 3 мың, 10 жастан бастап күніне 4 мың теңге төлейсіз.
Ұлтжанды азамат болғандықтан шетелде демалуды аса құптамаймын
Қостанайда «Сосновый бор», Түркістанда «Сарыағаш», «Манкент», Көкшетау, Алматы маңайы, атақты Бурабай, қай-қайсысын алсаңыз да жанға дауа, дертке шипа жерлер
Сондықтан жыл сайын Қазақстанның өзге де аймақтарында демалуды жоспарлап жүрмін.
Қазір заман дамып келе жатыр
Қоғам да заманға сай болуы керек
Біз кең байтақ жерімізді халықтың игілігіне жұмсауымыз, туризмді, туризм индус­триясын дамытып, халықты соған тартқанымыз дұрыс.
Иса Омар,
«Замана» баспа үйінің бас директоры:
– Біз әу бастан демалысқа онша мән бермейміз
Бірен-саран болмаса, көпшілігі тиіп-қашып демалады
Солардың бірі – мен
Биыл 5-6 күнге Бурабайға барып, демалып келдім
Жалпы демалысты үрдіске айналдырған адамды тамыр-таныс, туған-туыс, жора-жолдастардың арасынан өз басым байқамадым
Мәселен, қырық жылдан бері білетін таныстар бар, солардың бір демалғанын көрмеппін
Шамасы, бұл біздегі менталитет.
Оның себебі біріншіден, әдетке айналмаған
Екіншіден, құнтсыздық, демалысқа мән бермеушілік
Үшіншіден, көпшілігінің материалдық жағдайы көтере бермейді
Қолына еңбек демалысының азын-аулақ қаражаты түссе той-томалаққа, көші-қон, үй-жайын реттеуге жұмсайды немесе өзіне қажетті киім-кешегін сатып алады
Сонымен, қаражаты да таусылады.
Сіздердің газеттеріңіз бұл тақырыпты жақсы көтеріп отыр, қазақ та өркениетті елдердің қатарына қосылып демалып үйренуі керек
Демалыс – салауатты өмір салтын ұстану, оның артында адамның денсаулығы тұр
Осы мәселені ұлттық деңгейде насихаттап, жақсы демалыс орындарынан жұртшылықты хабардар еткен жөн.
Отбасылық, әулеттік, ұжымдық демалыс ұйымдастырса, қандай ғанибет
Бұған мемлекеттік тұрғыдан көңіл бөлініп, жағдай жасалғаны жөн болар еді
Менің ойымша, тіпті мекеме тарапынан жағдай қарастырылса, мекеме басшылары қызметкерінің дұрыс демалуына жағдай жасап, мүмкіндігінше қолдау білдірсе нұр үстіне нұр
Бұл мәселелер жиі айтылып, үлкен әңгімеге арқау болатын, айналып келгенде халқымыздың өмір сүру ұзақтығына әсер ететін жағдай
Бұған жай демалыс немесе көңіл көтеру деп қарауға болмайды
Белгілі бір деңгейде ұлттың, халықтың мәдениетіне ықпал ететінін ұмытпауымыз керек
Сондықтан аса мән беріп, тереңнен қозғалатын тақырыптың бірі – осы.
Бізде ішкі туризмді дамыту тетіктері дұрыс жолға қойылмаған
Шынтуайтына келгенде, ауылдан шыққан әр қазақ өз ауылынан демалыс орнын ашуға болады
Бірақ қолы қысқа, қалтасы жұқа
Мұндайда мемлекет тарапынан мән беріліп, демалыс орнын ашқысы келетіндерге субсидия бөлінсе де артық етпейді
Бірен-саран қалталы азаматтар ғана айналысып жүр, оның бағасы да қымбат
Демалыс орындары неғұрлым көп ашылса, бәсекелестік орта болса, бағасы да қарапайым халыққа қолжетімді болар еді.
Сауалнаманы жүргізген Б.Балаубаева
