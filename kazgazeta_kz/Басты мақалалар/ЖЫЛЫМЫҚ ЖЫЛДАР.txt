Серік ҚИРАБАЕВ,
академик, Мемлекеттік
 сыйлықтың лауреаты
Жазушылардың Одақтық екінші съезі менің өмірімде айрықша із қалдырды
Съездің Қазақстанның жазушылары ғана емес, тілектес жұртшылығы, оқырмандары тарапынан қызу қолдау тауып, белгілі бір шабытпен өткені есімде
Қазақстан басшылығы өзгеріп, 40-50-жылдардың шекарасындағы ұлтшылдық айыппен ұлттық интеллигенцияны қорқыту науқаны артта қалған кез
Елдің бәрі енді қалай болар екен деп елеңдейді
Съезге П.Пономаренконың қатысуынан, оның ұзақ сөз сөйлеуінен көпшілік күткен сұрақтарына жауап іздегендей еді
Ол арасында бір үзіліс жасап алып, төрт сағат сөйледі
Қазақстандағы қоғамдық-әлеуметтік дамудың, партия саясатының мәселелеріне кең тоқталды
Әдеби-ғылыми жұртшылықтың көңіл күйін көтеруге, шығармашылық жағдайларын жақсарту мәселелеріне көңіл аударды
Бұрынғы басшылардың қағаздан бас алмай, жазылған мәтінді оқуынан ығыр болған жұртқа жаңа басшының еркін, қағазсыз сөйлеуі айрықша әсер етті
Ол ылғи Сталинді үлгі ете сөйлеуші еді
Н.Хрущев билікке келгенмен, жеке адамға табыну салты әлі сынала қоймаған кезде халыққа оның да ерекше әсері болды
Осыны пайдаланып, жазушылар қауымы да ойларын ортаға ашық салды.
Съезге көрші республикалардан үлкен қаламгерлердің қатысуы оның дәрежесін көтеріп кетті
М.Шолохов, Л.Леонов, Н.Грибачев сияқты орыс әдебие­тінің майталмандары­мен бірге Аалы Тоқамбаев, Қуанышбек Мәліков (Қырғыз­стан), Мырза Турсын-заде (Тәжікстан), Камиль Яшен (Өзбек­стан), И.Нехода (Украина), П.Пан­ченко (Белоруссия), К.Сейтақов (Түрік­менстан), И.Нонешвили (Грузия), Х.Сеитов (Қарақалпақстан), А.Харисов (Башқұртстан), А.Әбсаламов (Татарстан), тағы басқа көрнекті жазушылар қатысып, құттықтау сөз сөйледі
Осылармен танысу, олардың кейбірімен суретке түсу біз сияқты әдебиет табалдырығын жаңа аттаған жас үшін үлкен мәртебе еді
Грузин ақыны ­Иосиф Нонешвилиді мен бұрыннан танушы едім
Ол, мен сияқты, Грузияда шығатын балалар журналының редакторы екен
1954 жылдың көктемінде тың көтеріле бастаған тұста ВЛКСМ Орталық Комитеті Комсомол басылымдарының редакторларын жинап кеңес өткізді
Кеңестен соң соның алдында ғана пайдалануға берілген Мәскеу университетінің биік ғимаратын көрсетуге экскурсия ұйымдастырды
Осы экскурсия кезінде маған таянып келіп, Иосиф өзінің грузин ақыны екенін, балалар журналының редакторы болып істейтінін айтып танысты
Тың көтеру ісі жайында хабары бар екен, Қазақстанға барып, тыңды көргісі келетінін айтты
Сөйтіп тұрып: «Мені онда жылан ша­ғып алмай ма?» деп сұрады
Тың жөнін­дегі ұғымы тұрпайылау, оны тек иесіз, елсіз дала, соны игеруге жастар жиналып жатыр деп ұғады екен
Мен олай емес екенін, барлық жерде қоныстанған ел барын, адам жүрген жерде жылан болмайтынын айтып түсіндірдім
Осы мақсатпен ол күзде жазушылар съезіне келді
Қазақстанды аралады
Тың туралы жақсы өлеңдер жазды
Мен оны үйге қонақ етіп, бірталай қазақ жазушыларымен таныстырдым
Оларға менімен танысқан кезде, оның «Жылан шағып алмай ма?» деген сұрағын айттым
Оны ылғи кездескен сайын есіне салып жүрдім
Иосиф: «Қадірлі Серік, сен осыны еске сала бермеші, бізге солай ұғындырды ғой» деп қысылатын
Бұл съезден алған тағы бір олжам – алдағы КСРО жазушыларының Екінші съезіне делегат болып сайлануым
Мұны кездейсоқ десем де болар ма еді, қайтеді? Көп жылдық тәжірибесі бар аға жазушылардың біразы ілікпей жатқанда, менің және мен сияқты жазуды жаңа бастаған жастардың одақтық съезге делегат боп кетуі, шынында да, Құдайдың бізге бере салған олжасы еді
Съездің соңғы күнінде Орталық партия Комитеті Одақтың басқармасы мен басшылығына ұсынылатын жазушылардың, одақтық съезге сайланатын делегаттардың тізімін талқылау үшін партия мүшелерін жинады
Ол заманда қатысушылар ештеңе шеше қоймағанмен, солардың алдынан өту үшін және көпшілік алдында олардың қолдауын алу үшін партияда бар адамдарды жинау салт болатын
Жиынды Орталық Комитеттің хатшысы Ф.Кәрібжанов басқарды
Фазыл дөкірлеу, өз айтқаны болмаса көне бермейтін, айғайы мол адам еді
Дайындап әкелген тізімге өз­геріс кіргізбей, біраз әкіреңдеді
«Сендер пар­тиялық демократияны білмейсіңдер» деп айғайлады
Негізінен, ауыл шаруашы­лы­ғы жүйесін басқарып жүрген Фазылды жазу­шылардың көбі білмейді екен, оның ай­ғайына біраз ел ренжіп те қалды
Дегенмен, Басқарма мүшелерінің тізімін ол аман алып шықты
Делегаттар сайлау ал­дын­да біреу Одақ басқармасының төрағасы Ғабиден Мұстафиннен: «Неше адамнан бір делегат ұсынылады?» деп сұрады
«Мәскеудегі Одақ бізге бес жазушы­дан бір делегат сайлауға рұқсат етті
Ал өзбектер төрт жазушыдан бір делегат сайлайды» деді Ғабиден
Осыны естіген ел: «Неге біз төртеуден біреу ұсынбаймыз
Өзбектер сайлағанда біз неге өйтпейміз» деген сияқты сұрақты жаудырып жіберді
Ғабиден: «Оны өздеріңіз шешіңіздер» деп ерікті көпке берді
Сөйтіп, 120 жазушыдан 24 делегат ұсынамыз деп келген жоба өзгеріп, делегаттар саны 30-ға жетті
Қосымша 6 адам ұсынылуы керек болды
Әркім әр жерден айғайлап жатты
Соның бірі болып менің атым аталды
Алты адам ұсынылып болған кезде Фазыл «ұсыныс тоқтатылсын» деп, шуды басты
Сөйтіп, мен қосымша ұсынылған 6 адамның біріне іліктім
Бірақ (оны Мәскеуге барғанда естідік) Мәскеудегі Одақ бұдан заңсыздық тауып, алғашқы жобаны ғана қабылдапты
Съезде сайланып кеткен 6 адамды қонақ есебінде қабылдауға келісіпті
Барған соң біздің қолымызға мандат орнына шақыру билеттерін берді
Бірақ қонақүйге делегаттармен бірге орналастырды
Басқа жағынан да кемдік көрсеткен жоқ
Мен Хамит Ерғалиевпен «Москва» қонақүйінде бір нөмірге түстім
Жазушылардың одақтық съезі қолына қалам ұстаған адам үшін үлкен мектеп сияқты еді
Оған бүкіл Кеңес Одағындағы 3695 жазушының атынан 739 делегат сайланыпты
Соның 720-сы съезге қатысты
1934 жылғы І съездің тұсында 1500 жазушы ғана болған екен
Содан бері жазушылар қатары 2,5 еседей өскен
Делегаттар ішінде 45 ұлттың өкілдері болды
І съезге 4 қазақ жазушысы ғана делегат болып қатысса, бұл жолы тек делегаттар ішінде 20 қазақ болды
Қонақ боп қатысқандары қаншама
Сондай қонақтардың бірі боп Калинин қаласынан (сондағы әскери Академияда сабақ беретін) келген Бауыржан Момышұлымен біз сол съезде таныстық
Съезд 1954 жылдың 15 желтоқсанында сағат 16.00-де Кремльдің үлкен сарайында салтанатты түрде ашылды
Оған сол кездегі ел басшылығы қатысты
Сталин қайтыс болған кез ғой
Саяси бюроның қалған мүшелері түгелдей келді
Алыстан болса да, Г.Маленковты, В.Молотовты, Н.Хрущевті, Л.Кагановичті, тағы басқаларын көрдік
Президиум үстеліне К.Федин Ольга Форш­ты қолтықтап алып шықты
Сол кезде сексеннен асқан О.Форш съезд делегат­тарының ең жасы үлкені екен
Съезді ашуды соған ұйғарыпты
Ол бір-екі ауыз сөзбен съезді ашық деп жариялады да, оның жұмысын К.Федин жүргізді
Бұл екі жазушының есімдері де маған таныс еді
Енді өздерін көрдім
О.Форштың тарихи романдарын («Тасқа оранғандар», «Радищев»), К.Фединнің «Қалалар мен жылдар» атты романын оқығам
Тарихи-революциялық оқиғаларды қызық көріп әрі білуге құмартып өскен ұрпақпыз ғой
Бейдеман деген революционердің Петропавел қамалында өткізген өмірін, Радищевтің патшаға наразылығы үшін көрген қуғын-сүргінін, қажыр-қайратын үлгі тұтатынбыз.
К.Фединнің Ресейдегі революциялық оқиғалардың сырын интеллигенция көзі­мен қарап түсінуі де қызықты болатын
1949 жылы М.Әуезов «Абай» романы үшін Сталиндік сыйлық алғанда, сол тізімде К.Федин де болған еді
Ол сыйлықты «Алғашқы қуаныш», «Ғажайып жаз» романдары үшін алды
Содан іздеп жүріп, бұл екі романды да оқығам
Әдебиетке жаңа араласқан кезімде сыйлық алған романдарды түгел оқып отыруды өзіме міндет етіп қойған едім (бұл ақылды кезінде М.Иманжанов берген)
Оның үстіне орыс классикасын оқуға үйрендік
Адамды рухани жетілдіретін, біліміңе білім қосатын классика ғой
Мен сонымен ­ауызданып өстім
Фантастика, детектив сияқты жеңіл әдебиетке құмарлығым болмады
Сондықтан съезді ашуға қатысқан екі жазушыға да құрметім мол еді
Соларды көріп, сөздерін тыңдағаныма да масаттандым
Ол кезде Жазушылар одағының бірінші басшысы А.Фадеев болатын
Атақты «Тасталқан», «Жас гвардия» романдарының авторы
М.Горькийден кейінгі кезеңде Одақты көтерген, әдеби-теориялық білімімен, революциялық істе өткен тәжірибесімен үлкен қайраткерлердің қатарынан орын алған, Сталиннің де сүйікті жазушысы еді
Айыбы – ішуге құмар болды
Оны Сталиннен бастап, басшылардың бәрі білген
Жұмысбасты боп жүретін жазушы анда-санда оншақты күн жоғалып кетеді екен
Оны «Фадеевская декада» дейді екен
Осы «декада» басталарда жазушыны тоқтататын күш болмаған
Біз барғанда «Фадеев қалада жоқ
Ол «декадасына» кетіпті
Съезге қатыспайды
Негізгі баяндаманы Алексей Сурков (екінші хатшы) жасайды» деген әңгіме естідік
Шынында, баяндаманы Сурков жасады, бірақ ­Фадеев съезге келді
Президиумда К.Федин екеуі қатар отырды
Барлық мәжілістерді тапжылмай отырып тыңдады
Съездің тоғызыншы күні (23 желтоқсанда) екеуі қатар сөйледі
Екеуіне деген құрмет те зор болды
Әуелі К.Фединге сөз бергенде, зал қол шапалақтап тұрып кетті
К.Федин ескі интеллигент қой, қысылып, басын қайта-қайта изеп тұрып қалды
Ал Фадеев бір рет басын шұлғыды да, «тоқтаңдар» дегендей, қолымен ишарат жасап, сөзін бастап кетті
Халық алдына көп шығып, талай қол шапалақтау көрген қайраткер ғой, ысылғандық танытты
Негізгі баяндамадан кейін бірнеше қосымша баяндамалар тыңдадық
Ең алдымен, «Дүниежүзінің прогресшіл әдебиеті» деген тақырыпта Н.Тихонов сөйледі
К.Симоновтың проза, С.Вургунның поэзия, А.Корнейчуктің драматургия, С.Герасимовтің кинодраматургия, Б.Полевойдың балалар әдебиеті, Б.Рюриковтың әдеби сын, П.Антокольский, М.Әуезов, М.Рыльскийдің (үшеуі бірігіп дайындаған, оқыған – П.Антокольский) аударма әдебиет жайындағы баяндамалары да әдеби материалдар мен оларды жинақтау, қорытып айту өнерімен, әдебиет теориясына ұмтылысымен қызықты болды
Осылардың бәрін шағын кітапша күйінде шығарған екен
Соны бізге таратып берді
Л.Леонов Жазушылар одағы жарғысына өзгерістер енгізу туралы баяндама жасады
Ю.Либединский тексеру комиссиясының есебін берді
Мандат комиссиясының атынан Л.Никулин сөйледі
Бүкіл Одақ атынан жасалған баяндамаларда ұлттық жазушылар еңбегін түгел қамту да мүмкін емес қой, дегенмен, қазақ жазушылары ішінен М.Әуезовтің, С.Мұқановтың, Ғ.Мүсіреповтің, Ғ.Мұстафиннің, Қ.Аман­жолов­тың, Т.Жароковтың аттары аталып, шығармашылығына жақсы баға берілді
Аттары аталмағандар тарапынан өкпе де болмай қалған жоқ
Оның барлығы біздің тәуір шығармаларымыздың орыс тіліне аударылуы жайының жетімсіздігімен түсіндіріледі
Жалпы алғанда, қазақ әдебиеті одақтық съезде жаман бағаланған жоқ
Баяндамашылардың қатарында М.Әуезов болса, съезд жұмысына төрағалық етушілер ішінде Ғ.Мұстафин отырса, съездің басқару органдарының құрылымында осы екеуінен (президиумда) басқа, С.Мұқанов пен Ғ.Мүсіреповтің (мандат комиссиясында), Т.Жароковтің (редакциялық комиссияда) есімдері аталса, несі жаман?
Он күн жүрген съезде республикалық жазушылар ұйымдарының басшылары мен ақсақалдары кезекпен отырып төрағалық етті
Олардың ішінде П.Тычина (Украина), К.Крапива (Белоруссия), В.Лацис (Латвия), М.Ибрагимов (Әзербайжан), И.Абашидзе (Грузия), А.Венцлова (Литва), М.Турсынзаде (Тәжікстан), Б.Кербабаев (Түрікменстан), А.Каххар (Өзбекстан), Ю.Шмуул (Эстония), Н.Зарьян (Армения), А.Лупан (Молдавия), т.б
болды
Съезде 146 адам сөйледі
Олардың қатарында В.Луговский, С.Щипачев, И.Эренбург, М.Исаковский, С.Маршак, В.Катаев, В.Каверин, А.Прокофьев, Ф.Гладков, С.Михалков, Л.Ошанин, В.Овечкин, М.Алигер, А.Яшин, О.Берггольц, С.Кирсанов, Е.Поповкин, К.Чуковский, М.Шолохов, Г.Николаева, А.Караваева, М.Шагинян, Л.Соболев, В.Ерпилов, Н.Грибачев, К.Федин, А.Фадеев, Б.Лавренов, А.Сафронов, В.Кетлинская, А.Барто сияқты орыстың сол кездегі әдебиетінде есімдері кең жайылған ақын-жазушылар мен ұлттар әдебиеттерінің өкілдері Я.Колос (Белоруссия), М.Бажан (Украина), К.Наджими (Татария), С.Рагимов (Әзербайжан), О.Гончар (Украина), И.Абашидзе (Грузия), С.Улуг-заде (Тәжікстан), П.Бробка (Белоруссия), Н.Рыбак (Украина), А.Каххар (Өзбекстан), М.Карим (Башкирия), К.Маликов (Қыр­ғызстан), В.Сабко (Украина), Р.Гамзатов (Дағыстан) болды
Осылардың қатарында жарыссөзге сол кездегі Қазақстан Жазушылары одағы басқармасының төрағасы Ғ.Мұстафин қатысты
Әрқашан сөзін сынға құрып, қыңыр тарта сөйлейтін М.Шолохов К.Симонов пен Б.Рюриковке тиісті, И.Эренбургті сынады
Ол К.Симоновтың талантты жазушы бола тұрып, шығармаларын асығыс жазатынын, сыйлықтарды көп алатынын, әсіресе сталиндік сыйлықтың өзін бірнеше қайтара алғанын айтты
«Тарихқа медальмен емес, еңбекпен кіру керек
К.Симонов елуге келгенде медальдарын көтере алмас» деді
К.Симоновтың шығармашылық жолында өсу жоғын, бір орында тұрып, сол жерді шиырлай беруге үйренгенін сынады
Сөйте тұрып, өзін де іліп, қағытып, «сіздердің алдарыңызда тұрған құлдарыңыз да жаңа ештеңе бере алмай, бір орында тұруға дағдыланып келеді» деді
Сталиндік сыйлық берудің тәртібін өзгерту қажеттігі жайында айтты
К.Симонов басқарып отырған «Литературная газета» бетінде сынның қауқарсыз екенін, орта шығармалар көбейіп, таңдаулы кітаптарды басып кет­кенін, Рюриков сияқты сыншылардың батыл еместігін сынады
И.Эренбургтің де соңғы шығармаларында ілгерілеу жоқ, қайта бір адым болса да шегіну бар
Енді бір адым ілгерілесе, ол орнына барар еді деп қағытты
М.Шолохов сөзі съездің бірлі­гін, бірауыз­дылығын бұзып кете ме деп қауіп­тенген басшылық дереу оған қарсы сөйлеушілер ұйымдастырды
Ф.Гладковті сөзге шығарды
Ол Шолоховтың үлкен, беделді жазушы екендігін айта отырып, «Ол бұл жолы өз беделін өзі түсіріп алды
Оның сыны принципті сын болған жоқ
Жоқты іліп-тартуға, өсек-аяңға, жеке есеп айыруға құрылды, жікшілдіктен де құрала­қан емес
Мұндай сын қоғамдық мүддеге сәйкес келмейді» деп түйіндеді
Ертеңіне съезд залында шығатын қабырға газетіне М.Шолохов­тың «Кішкентай өзендер ғана шулы келеді» деген сөзін келтіріп: – Тебе в мол­чании влюбленном Внимал народ – дохнуть не смел
А ты на этот раз не Доном, А мелкой речкой прошумел, – деген өлең ілінді
«Авторы – Е.Благинина» деп көрсетілген
В.Овечкин өз сөзінде жазушылардың көбі Мәскеуде, жайлы кабинеттерде орнығып қалғанын сынап, оларды елге шығуға шақырып еді
Оған да қабырға газетінен орын тиіпті
«Валентин Овечкиннің арманы» деген Марк Полянский жазған өлең мынандай: «Довольно! Будя! Пожили в Москве, От заседаний шумно в голове
Зачем лишь на столичном пироге, Сидят все сочинители упрямо? Пос­лать Фадеева обратно в Удэге, Катаева – назад в Одессу – маму, Сучков пусть едет в город Щербаков, Он – рыбинский, туда ему путевку
Что делает в Москве поэт Светлов, Посылать его в Гренаду или в Каховку
Пусть Первенцов вернется на Кубань, А Грибачев – куда ему угодно
Для Симонова есть Тмутаракань, Где можно сочинять свободно
Тогда мой план свершится наяву, Когда писателей в атага расселится
Из Курска перееду я в Москву Чтобы написать о буднях столицы».

Сөйтіп, «партияның басшылығымен» съезд бірауыздылық танытуға көшті
Съездің халықаралық маңызының үлкен көрінісі есебінде оған шетел жазушыларының көп қатысуын атауға болар еді
Съезге көптеген елдердің прогресшіл жазушылары келді
Олардың ішінде Л.Кручковский (Польша), Нгуэн Ден-Тхи (Вьетнам), Анна Зегерс (Германия), Луй Арогон мен Эльза Триоле (Франция), Михаил Садовяну (Румыния), Ян Дрда мен Мария Майерова (Чехия), Павло Неруда (Чили), Жорж Амаду (Бразилия), Джек Линдсей (Англия) сияқты әлемдік әдебиетте беделі бар жазушылар, Қытай, Үндістан, Голландия, Корея, Румыния, Моңғолия, Ливан, Куба, Иран, Югославия, Уругвай, Испания, Сирия, Түркия, Израиль жазушыларының өкілдері болды
Мао Дунь, Катарина Сусанна Причард, Н.Хикмет құттықтаулар жіберді
Съезд қарсаңында бейбітшілік жолындағы халықаралық Комитет Куба ақыны Николас Гильенге Сталиндік сыйлық берді де, 23 желтоқсан күнгі мәжіліс соңында соның тапсыру рәсімі өтті
Ақын шығармаларының аудармасын орыстың және ұлт республикаларының белгілі ақын-жазушылары ( М.Бажан, К.Симонов, Б.Полевой, т.б.) оқыды
Съезден шабытпен, көңіл-күйіміз өсіп қайттық.
1955 жылы жазда Орталық Комитеттің үгіт және насихат бөлімі шақырып, мені «Социалистік Қазақстан» газетіне қызметке ауыстыру мәселесін қойды
50-жылдардың бас кезіндегі «ұлтшылдыққа қарсы күрес» науқаны Қазақстандағы баспасөзді де қолжаулыққа айналдырып, ұлттық интеллигенциядан біраз алыстатып алып еді
Газет-журналдар бетінде ақын-жазушыларды, ғылым адамдарын жазықсыз жаламен ­айыптайтын мақалалар көптеп басылды
Оған партияның идеология саласындағы саясаты жол берді
Республика басшылығы ауысып, бұл жүйедегі асыра сілтеушіліктерге тыйым болған соң, баспасөзді де жаңа саясатқа ыңғайлау қажеттігі туды
Газет-журналдардың редакторлары ауысып, редакциялық коллегиялар нығайтылды
Солардың қатарында республиканың ең басты партиялық газеті – «Социалистік Қазақстанның» басшылығын жаңарту күн тәртібіне қойылды
Орталық Комитеттің ұсынысымен бұл қызметте бұрын істеген, бірақ науқан кезінде босап қалған Қасым Шәріпов редакторлыққа қайтып келетін болды
Оның І орынбасарлығына бұрын радио комитетінде бастық болған Кеңес Үсебаев, екінші орынбасары болып Әділбай Омаров, жауапты хатшылығына Қабдолла Әбілханов шақырылды
Редакциялық коллегия жаңадан құрылды, оған басшылардан басқа, партия тұрмысы, ауыл шаруашылығы, әдебиет және өнер бөлімдерінің меңге­рушілері кірді
Соңғы бөлімнің меңгерушісі болып келу маған ұсынылды
Мені Орталық Комитеттің үгіт және насихат бөлімі меңгерушісінің орынбасары Әбдуәли Қарақұлов шақырып әңгімелесті
Әуелде тыныш орнымды қимағандық танытып едім, Әбекең баспасөздің жауапты қызметтерін атқару керектігін дәлелдеп, бұл бөлім Қазақстандағы әдебиет пен өнердің жағдайын көтеруде үлкен міндет атқаратын орын екендігін айтып, көндірді
Бірақ менің тікелей басшыларыммен – Комсомолдың Орталық Комитетімен ешкім сөйлеспепті
Мәселе Орталық партия Комитетінің секретариатында қаралған кезде Орталық Комсомол Комитетінің ІІ хатшысы А.Шалов: «Бізбен келісілген жоқ
Біздің редакторымызды бізге айтпай алып кеткендерің дұрыс болмайды» деп әңгіме көтеріп, мен жөніндегі мәселені кейінге қалдыртты
Кейін партия мен комсомолдың Орталық Комитеттері өзара сөйлесіп, орныма адам дайындап, мені «Социалистік Қазақстанға» жіберу жөнінде келісті
Сөйтіп, мен «Социалистік Қазақстанға» жыл аяғында, желтоқсанның орта кезінде бардым
Редакцияда бөлім жұмыстарына басшылық жасап, олардан түскен материал­дарды қарап отыру үшін редактор мен оның екі орынбасары өзара бөлісіп алатын дәстүр бар екен
Мені редактор тікелей өз қарамағына алды
Жұмыстың негізгі бағыттарын айқындап, жоспар жасап, онымен келісіп алдым
Бір кезде жазықсыз жала, сындарға ұшырап, газеттен алыс­тап кеткен зиялы қауымды, әдебиет пен өнер қайраткерлерін газетке қайта тарту саясатын ұстандық
Сол үшін олардың жаңа жазған шығармаларын (кейде үзінді), өнердің жаңа туындыларын басып тұру, үлкен қайраткерлердің шығармашылығы жөнінде очерктер жариялау, әдебиет пен өнердің даму бағыты жайлы мақалалар, жаңа шыққан кітаптарға сын пікірлер ұйымдастыру міндеттерін қойдық
Осыны біртіндеп іске асырдық
Ақын-жазушылар, өнер қайраткерлері газетке келе бастады
Біртіндеп олардың өкпелері де ұмыт бола берді
«Жаңа жазып жүрген шығармаңыздан үзінді, шағын болса түгел басайық» деп хабарласқанымда, Әбділда Тәжібаевтың біраз өкпесін айтып, тулап барып басылғаны есімде
Біз оның жаңа жазып жүрген шағын драмалық туындыларының бір-екеуін алып жарияладық
Бұрын сыналған автордың бірі Қалижан Бекхожин: «Бұл газет мені баспай кетіп еді» деген ескертуімен шектелді де, топтама өлеңдерін алып жетті
М.Әуезовтің «Абай жолы» романынан үзінділер беріп, театрда қайта қойылған «Еңлік-Кебегіне» рецензия ұйымдастырдық.
Сол тұста әдебиетке келген жастардың біздің газеттен қамқорлық көргенін мен бүгін ризалықпен айта алам
Шона ­Смаханов кейін «Лениншіл жаста» жазған бір мақаласында осыны еске алып еді
Ол әкелген шығармаларын менің оның көзінше оқып, ұнағанын алып қалып, пәлен күні шығады деп кесіп айтатыныма таңғалғанын жазыпты
«Оны редактор шығар» деп ұғатын едім депті
«Социалистік Қазақстанның» басқа бөлімінде істеп, тұрақ таппай, біздің бөлімге ауысқан Қалмұқан Исабаев та осындай жағдайларды жазды
Міне, менің алдымда оның «Егемен Қазақстанның» 85 жылдығына жазған (22 желтоқсан 2004 жыл) мақаласы жатыр
Өзінің шығармашылық өсуінің осы газетпен байланысты өткенін еске алған ол біздің бөлімдегі жұмысын айрықша атайды
«Тағы бірде маған Қирабаев қайыра ара түсті
Менің ұзақ жылдар шетте, қазақ өміріне бойлай алмай жүргенімді айтып, оған мысалға неміс антифашистері жөнінде жазған очерктерімнің тәуірлігін келтіріп қорғасын мені: – Сіз территорияңызды қойыңыз
Күнде шығатын газетке республика өмірінен материал керек, – дейді редактор
– Исабаев болашақта жақсы журналист болады
Бұған әлі де болса уақыт берейік, – дейді Қирабаев
– Жақсы журналист шығаратын болсаңыз, бөліміңізге алыңыз, – деді Қасекең
Осылай мен әдебиет бөліміне ауыстым»
Бұдан әрі ол авторларға хат жазудағы шалағайлығын еске түсіріп, «Серік бұл жолы да араша түсті» деп жазады
Редакторымыз Қасым Шәріпов – тәжірибелі, ойлы, қаламы жүйрік журналист болатын
Өмірлік тәжірибесі де мол, соғыстан бұрын «Лениншіл жас», «Социалистік Қазақстан» газеттерінде істеген, Ұлы Отан соғысы майданында әскери газеттерде редактор болған, атақты Панфилов дивизиясында ротаның саяси жетекшісі қызметін атқарған, соғыстан кейін Партия тарихы институтында істеп, марксизм-ленинизм классиктері шығармаларын аударумен айналысқан, кейін «Социалистік Қазақстанға» редактор болып келген адам еді
Кенесары қозғалысы жайында зерттеу жазған Е.Бекмахановтың кітабы туралы шу көтерілген тұста Қасым газетке үлкен мақала жазған
1952 жылғы шығармашылық интеллигенцияның жиналысында осы тақырыпта сөз сөйлеген Ж.Шаяхметов оның көзқарасында екі жақты жалтақтық бар деп сынаған
Кейін редакторлықтан алып тастаған
Енді ­заман түзеле бастаған кезде жаңа басшылық оны редакторлыққа қайта алып келді
Қасыммен біз сенісіп істестік
Мінезінде заман тәжірибесімен қалыптасқан ресмилік бар болғанмен, табиғаты таза, адал адам еді
Кіммен болса да, «Сіз» деп, «Пәленше жолдас» деп, ресми сөйлесетін
Бір нәрсеге беріле сөйлеп, не күліп, ішін ашпайтын
Күлкілі бір жағдайлар болып күле бастаса, «бастықтығы» есіне түсіп, езуін тез жиып ала қоятын
Оның машинасын ешкім сұрап міне алмайтын
«Ол үкіметтің редакторға бекіткен машинасы ғой» деп, ресми жауап беріп құтылатын
Сондай мінездерін білетін ел оған көп таяна алмай, ресми сөйлесетін
Бірақ менмендігі жоқ, кісі қабылдап сөйлесіп, мәселе шешуге ашық болатын
Қасым маған сенді
Ол менің қолымнан өткен материалдарға онша шұқшимай, қарап қана шығатын, кейде асығыс болса, қол қойып өткізе салатын
Редактордан өткен материалдың әрі қарай жылжуын мен өзім қадағалаймын
Секретариатқа барам, макетке салдыртам
Бәрі де маған ілтипатпен қарайды, тыңдайды
Соның арқасында менен түскен материал жатпайды, тез шығады
Жас авторлардың маған риза болып жазуында осындай негіз бар
Газет-журнал тәжірибесінде авторлар редакторды емес, өзіне хат жазып қол қойған, шығармасын басқан адамды үлкен санаушылық бола береді
«Пионерде» редактор боп жүргенде «Дүниежүзі пионерлерінің көсемі Мұзафар Әлімбаевқа» деген хаттар келетін
Біз күлетінбіз
Сөйтсек, Мұзағаң оған хат жазады
Жас автор өзіне хат жазған адамды ғана біледі, сыйлайды, құрмет тұтады
Әдебиет пен өнер қайраткерлері мен олардың шығармашылығын насихаттау газет оқырмандарын көбейтті
Шығармашылық интеллигенцияның оған деген көзқарасын жөндеді
1958 жылғы Мәскеуде өткен декадаға дайындықты да біз ерте бастадық
Декадаға қатысатын қайраткерлер жайлы очерктер ұйымдастырдық
Осы жылдары 1937 жылы жазықсыз атылып кеткен арыс­тарымыз (Сәкен, Бейімбет, Ілияс, т.б) ақталды
Газет бұл мәселеге де үн қосып, олардың шығармаларынан үзінділер, өздері жайлы мақалалар, тың деректер жариялады.
Өзіммен бірге істеген журналис­тер жө­нінде бір-екі ауыз сөз жазбасам, ес­те­­лік­тің орны толмас деп ойлаймын
Ре­дак­­тордың бірінші орынбасары Кеңес Үсебаев та сыйласқан жақсы азамат, білгір журналистің бірі еді
30-жылдары Қазақтың Коммунистік журналистика институтын бітірген ол содан кейінгі он жылға жуық өмірін Қарағандыда өткізген
Осында «Советтік Қарағанды» газетінде қатардағы қызметкерден бөлім бастығы, жауапты хатшы, редактордың орынбасары қызметтерін өтіп, редакторлыққа дейін көтерілген
Мен елде жүргенде газет бетінен «Кеңес Үсебаев» деген есімді жиі көретінмін
Содан кейін Ақмола облыстық газетінде редактор болып, 1952 жылы Алматыға Қазақ КСР Ми­нистрлер советі жанындағы радиоинформация Комитетіне төраға болып келді
Бұрынғы дербес мекеме 1953 жылы Сталин өлгеннен кейін жаңа құрылған Мәдениет министрлігінің қарамағына өтіп, соның бір басқармасы болып қалған еді
Осы қызметтен ол «Социалистік Қазақстанға» ауысты
Әділ, таза, бұра тартатыны жоқ адам еді
Талқылауларда редактордың жұмысына араласып, ақыл-кеңес беруге бармайтын
Өз пікірін ашық айтатын
Ал редактор жоқ кезде өзі қол қоятын газетті жарқыратып шығаруға, оған көзге түсер материал беруге ұмтылатын
Кейін мен басқа жұмысқа ауысып кеткеннен соң, ол әуелі «ҚазТаг»-қа директор боп барды да, кейін Қ.Шәріповпен орын ауыстырып, «Социалистік Қазақстанға» редактор болып оралды
Редактордың екінші орынбасары Әділбай Омаров та газетпен көзін ашқан, оның ішкі жұмысының сырын әбден меңгерген журналист еді
1955 жылы редакциялық коллегияны түгел ауыстырғанда, Орталық Комитет оған тиген жоқ, орнында қалдырды
Әдекең өз жұмысын білетін, бірақ сұғынып көзге түспейтін мейлінше тәртіпті адам болатын
Кейін партия оны Оңтүстік Қазақстанға облыстық газеттің редакторы етіп жіберді
Қалған өмірін сол жақта өткізді
Редакцияның бөлімдерін де тәжірибелі журналистер басқарды
Олардың ішінде Төлеубай ­Ыдырысов (партия тұрмысы бөлімі), Ұзақ Бағаев (ауыл шаруашылығы бөлімі), Қаби Мыңжанов (өнеркәсіп бөлімі), Әбілмәжін Жұмабаев (мәдениет бөлімі), Балғабек Қыдырбекұлы (фельетонист, кейін мәдениет бөлімін басқарды), Ә.Жәмішев, Ә.Ахметов, П.Бейсенов, Б.Дәуренбеков, Н.Шәкеев, т.б
қаламы жүйрік, дайындығы мол жігіттер қызмет істеді
Кейін осылардың көбі қазақ газеттері мен журналдарының тұтқасын ұстады
Ұзақ Қызылорда, Талдықорған облыстық газеттерінің редакцияларын басқарып кеп, «Социалистік Қазақстанға» редактор болды
Балғабек те редактордың орынбасарлары қызметінен өтіп, осы жұмысты атқарды
Әбілмәжін «Жазушы» баспасына ұзақ жылдар директор болды
П.Бейсенов Алматы облыстық газетіне редактор болды
Н.Шәкеев ­Баспа және полиграфия Комитетінде бас ­редактор, «Ара» журналының редакторы болып істеді
«Социалистік Қазақстанның» бұрыннан келе жатқан ардагер қызметкерлерінен біз істеген кезде Әбдібек Нұрмағанбетов, ­Қай­дар Баймұхамедов, Қайролла ­Қасым­жанов (Қаби Мыңжановты жоғарыда атадым), т.б
бар еді
Аға ұрпақпен біздің буынның жалғастығын осылармен достық, сыйластық қарым-қатынасымыз жалғастырғандай еді
Редакциядағы журналистік қызметімнің абыройлы жүруі мені шығармашылыққа құлшындырды
Сол жылдары одақта және рес­публикада журналистер одақтары құрылып, оған мүше боп алдымен «Социалистік Қазақстанның» редколлегия мүшелері өткен
«КСРО Журналистер одағының мүшесі» деген билетім әлі сақтаулы
Осы газетте істей жүріп, кандидаттық диссертация қорғадым
1956 жылдың бас кезінде бітіріп берген жұмысым талқылаулардан өтіп, сол жылдың жазына қарай қорғалуға тиіс еді, Жоғарғы Аттестациялық Комиссияның шешімімен Диссертациялық кеңестің жұмысына бір өзгерістер кіріп, жыл аяғына қарай ысырылды
Ақыры жаңа, 1957 жылға шығып, 5 қаңтар күні қорғадым
Ол кезде Академияның қоғамдық ғылымдар бөлімшесінде бірақ кеңес болатын
Оның төрағасы – вице-президент Сақтаған Бәйішев те, орынбасары – Ісмет Кеңесбаев еді
Сақтаған болмай қалды да, мен қорғаған кеңесті І.Кеңесбаев басқарды
Оппоненттерім болып Мұхтар Әуезов, Зәки Ахметов сөйледі
Басқа да сөйлеушілер болды
Осы тұста Мұқаң мені «Қазақ совет әдебиеті тарихының очерктерін» жазысуға шақырды
Очерктің басылуы кешікті де, бұл тарауды мен кеңейтіп, «Ғабиден Мұстафин» деген атпен шығармашылық очерк етіп жарияладым (1956)
Келесі жылы ол Мәскеуде өтетін декаданың жоспарымен орыс тілінде басылды
Қорғалған кандидаттық диссертациямның негізінде 1958 жылы «Спандияр Көбеев» деген монография шығардым
С.Көбеевтің шығармаларының жинағын бастырдым (1960)
Жаңа ғана ақталған Сәкен шығармашылығын зерттеуге ден қойдым
Алғашқы мақалаларым ақын поэзиясына арналып, «Лениншіл жастың» бірнеше санында (1958) жарияланды
Өзім істейтін газет бетінде де мақалаларым үздіксіз басылып жатты
Газет жұмысындағы абыройлы қызметім мен шығармашылық еңбектерім басшылықтың назарына ілікті
Партияның Орталық Комитетінің аппаратына қызметке шақырылуым осының нәтижесі ғой деп ойлаймын.
