Өмірзақ Айтбайұлы, Ахмет Байтұрсынұлы атындағы 
Тіл білімі институтының  Бас ғылыми қызметкері, филология 
ғылымының докторы, профессор,  ҰҒА-ның академигі
Іргелі ұлттар өмірінде орын алатын ірі-ірі кезеңді, ұлы тарихи оқиғалар болады
Сондай дүниелерді біз Қазақ елінің 90-жылдардан кейінгі тарихынан көрдік.
Қайсыбірін еске алалық: ең алдымен, Тәуелсіздік қар­саңында «Қазақ тілі» қоғамының құры­лып, елім деген азаматтардың ана тілінің жоғын жоқтауға жаппай жұмыла кіріскенін айтар едік.
Ел Тәуелсіздігін жариялап, Әнұранын шырқап, көк тудың желбірегенін атар едік.
Дүниежүзі қазақтары қауымдас­тығының құрылып, әлемнің түкпір-түкпіріндегі қандастарымызға сауын айтылып, Ұлы көштің қайта жанданғанын қосар едік.
Шекарамызды шегендеп, мемлекетті­лігі­­міздің тұғырын нығайтқанымызды мәлімдер едік.
Ел ордасын ел орталығына көшіріп, сәу­леті мен дәулеті келіскен жаңа тұрпатты Астанамызды қалыптағанымызды ауызға алар едік.
Осылардың қай-қайсысынан да кем соқпайтын, ел тарихында тағы бір ұлы өзгеріске, жаңа кезеңге бастайтын айшықты оқиға ретінде қазір қызу қолға алынып жатқан қазақ жазуын латын графикасы негізіндегі жаңа әліпбиге көшіру талабын атасақ, ешқандай артық емес деп ойлаймыз.
Осында айтылғандардың барлығының да бастауында тұрған, іске асуына ұйытқы болған – еліміздің тұңғыш Президенті, Елбасы Нұрсұлтан Назарбаев
Байыптап қарайтын болсақ, жоғарыда аталған шаралардың барлығы да тәуелсіздігімізді тұғырлы, елдігімізді ғұмырлы етуге бағытталған іргелі істер екендігіне, ұлттық мемлекет құру жолындағы қадау-қадау қадамдар екендігіне көз жеткіземіз
Сондай-ақ бұлар ретімен, сәтімен, уақытымен іске асырылып жатқандығын, бір-бірімен сабақтаса ұласуда екендігін байқаймыз
Бүгінгі күні қызу қолға алынған әліпби ауыстыру мәселесі – осылардың логикалық түйіні іспеттес.
Әлбетте, бұл бір-екі жыл бедерінде кездейсоқ көтеріле қоймаған мәселе
Бұл идеяны тәуелсіздігіміздің елең-алаңында алғаш ауызға алып, жұртшылықтың ­назарын аударған Халықаралық «Қазақ тілі» қоғамының президенті, академик Әбдуали Туғанбайұлы Қайдар еді
Ол осы бастаманы көтеріп қана қоймай, сонымен қатар оны ғылыми тұрғыдан негіздеп, өзіндік үлгісін де ұсынған болатын
Бұл ұсыныс Елбасының ойымен де ұштасты
Елбасы сол кезден ­бастап латынға көшу мәселесіне ауық-ауық қайта оралып, ғалымдарға, тиісті мамандарға бұл мәселені жан-жақты қарастыруды, зерттеп-зерделеуді тапсырды
Уақытты асықтырмай, бастаманың табиғи түрде пісіп-жетілуін, оның ғылыми да, экономикалық та алғышарттары мен қажеттіліктері кемеліне келуін, қоғамның да бұл іске дайындығының толық болуын күтті
Бұл мәселе ұзақ уақыт бойы әбден талқыланды, иі қанды
Әсіресе А.Байтұрсынұлы атындағы Тіл білімі институтының мамандары атқарған іс-шаралар ұшан-теңіз
Осынау қажеттіліктердің бәрі сай болғанда, ­Елбасы тарапынан түпкілікті саяси шешім қабылданды
Сөйтіп, латын қажет пе, жоқ па деген талқылау сатысынан өтіп, нақты әліпби нұсқасын таңдап, бекіту сатысына көштік
Нағыз жауапты сәт енді басталды
Сондықтан бұған асқан байыптылықпен, зор жауапкершілікпен қараудың кезеңі туды.
Өйткені әліпби ауыстыру жай ғана таңба ауыстыру емес
Бұл – түптеп келгенде сананы өзгертуге талпыныс, жаңаша өмір сүруге деген ұмтылыс
Басқаша айтқанда, бұл сапалық та, саналы өзгеріске бастайды
Сол себепті те бұл істе қателесуге қақымыз жоқ.
Ұлттық жазуымызды өз еркімізге сай, бүгінгі графикалық қажеттіліктеріміз бен болашақтағы мүмкіндіктерімізді ескере отырып жасақтап алу – зор тарихи мүмкіндік
Осы тарихи мүмкіндіктен айырылып қалмауымыз керек.
Осы уақыт аралығында латын графикасына негізделген жаңа қазақ әліпбиінің көптеген үлгілері мен нұсқалары әзірленді
Бұған түрлі сала мамандары қатысты
Бұл дұрыс та
Дегенмен, «шымшық сойса да қасапшы сойсын» деген қағидатты да ұмытпағанымыз жөн.
Сол көптеген әліпби нұсқалары екшеле келгенде екі бағыттағы жобаның жіктелгені байқалады
Оларды шартты түрде тілшілер жобасы және бағдарламашылар нұсқасы деп бөлуге болатын секілді
Әлбетте, екі тараптың да айтар уәжі, келтірер дәлелі орынды, негізді
Бір жағынан мұнда дәстүршілдік пен батысшылдықтың да тартысы бой көрсететіндей
Билік тарапының да бағдарламашылар ұсынған нұсқаға көбірек бейілді екендігі аңғарылып қалды
Бұл ретте екі нұсқаның, екі түрлі көзқарастың бірін таңдау емес, қабылданған жаңа әліпбидің тіліміздің бар қасиетін толық қамтуы, еліміздің даму келешегін қамтамасыз етуге қауқарлы болуы маңызды
Сондықтан да бізге әліпбидің барша қырын, барша мүмкіндігін, артықшылықтары мен кемшіліктерін толық ескерген, кемінде алдағы 50-60 жылдай даму болашағымыз жайлы болжамдарды қамтитын, түрлі тараптың көңілге қонымды талап-тілектері мен ұсыныс-пікірлерін қаперге алған жобаны бекітіп, жедел іске асыруға кірісу қажеттігі сөзсіз.
Ол үшін, ең алдымен, латын графикалы қазақ әліпбиін жасақтау тұжырымдамасын әзірлеп, мамандардың жан-жақты талқы­лауы­нан өткеннен кейін ресми жоғары деңгейде Елбасының жобасы ретінде бекіту қажет
Бұл тұжырымдама жобасында латын графикасына негізделген қазақ әліпбиін әзірлеуде басшылыққа алынатын басты қағидаттар тұжырымдалғаны жөн.
Біздіңше, бұлар жалпылама алғанда мынадай басты қағидаттардан тұруы керек:
1
Қазақ тілінің төлтума заңдылық­тарын барынша толық қамту.
2
Түркі халықтарынан ірге ажыратпай, ортақ ғылыми-ақпараттық кеңістік құруға мүмкіндік тудыру.
3
Жаңа ақпараттық технологиялардың мүмкіндіктерін ескеру және соған сай болу.
Міне, осы іргелі үш қағидаттың әрқайсысы өз ішінен шағын көптеген өлшемдерді туындатады
Бұларға жекелеп қысқаша тоқталып өтейін.
1
Қазақ тілінің төлтума заңдылық­тарын барынша толық қамту.
Бірінші қағидат, сөз жоқ, ең басты әрі маңызды
Кириллицадан латын жазуына көшудің басты әрі негізгі себебі осы
Егер де жаңа әліпби қазақ тілінің табиғи қалпынан туындап жатқан төл заңды­лықтарын ескермейтін болса, онда әліпби ауыстырудың да қажеттігі де, ешбір маңызы да болмас еді
Сондықтан әліпбидің қай нұсқасы болсын, бұл бірінші кезектегі басты талап болуға тиіс
Мұнда мынадай өлшемдер басшылыққа алынғаны жөн:
— бір дыбысқа бір таңба;
— қазақ тілінің фонетикалық-фоноло­гиялық, грамматологиялық сипатына толық сай келу;
— ықшамдылық, яғни басы артық әріптерге әліпбиден орын бермеу;
— икемділік, яғни тілдің болашақ даму өрісіне жол қалдыру;
— тұрақтылық.
Әзірше негізгілері осы
Тіл мамандары мұны басқа да қағидаттармен, өлшем­дермен толықтыра түсер деп ойлаймын.
Әдетте, батысшылдар ноқаттардан бас тарту үшін роман-герман әліпбилерінің үлгісімен бір дыбысты қосарлама таңбалармен белгілеуді алға тартады
Бұл жерде мына мәселені ескеру керек
Роман-герман тілдерінің барлығы ноқатсыз деу шындыққа сай емес
Айталық, еуропалық тілдер: неміс, испан, португал, итальян, швед, голланд, фин, дат, поляк, чех, т.б
әліпбилерінің барлығы да диакритиканы пайдаланады.
Екіншіден, қазақ тілі өзге де түркі тілдері секілді – жалғамалы тіл (агглюти­нативті)
Ал роман, герман, славян тілдері – флективті, яғни қопарылмалы тіл
Қопарылмалы тілдерде бір дыбысты бірнеше таңбамен белгілеуге мүмкіндік бар әрі қолайлы да
Түбірі тұрақты жалғамалы тілдер үшін бұл тәсіл ыңғайлы емес әрі тарихи, табиғи түрде бір дыбысқа бір таңба белгілеу үрдісі әбден қалыптасып, орныққан
Сондықтан бізге осы қағидаттан ауытқымау барынша тиімді.
2
Түркі халықтарынан ірге ажыратпай, ортақ ғылыми-ақпараттық кеңістік құруға мүмкіндік тудыру.
Бүгінде әлемде 40-тан астам үлкенді-кішілі түркі халқы бар, олардың ұзын-саны – 300 миллиондай болады
Бұлар ортақ тарихқа, ортақ сенім мен туыстас тілге ие
Осынау тарихи даму сабақтастығы мен ортақ дәстүрдің Кеңес өкіметінің қасақана араласуының салдарынан үзілгеніне бір ғасырдай уақыт болды
Болашақ – ортақ ақыл-қайрат біріктіру мен ынтымақтастықта
Сондықтан түркі халықтарының тілдік, мәдени, ғылыми тұрғыда бір-бірімен етене араласуы, ортақ ғылыми-ақпараттық кеңістік қалыптастыруға ұмтылуы – тарихи да, табиғи да, материалдық та қажеттілік
Осы қажеттілікті өтеуде жаңа әліпбидің де рөлі зор болмақ
Олай болса, жаңа әліпби жасақтауда бұл қағидат та бастылардың қатарынан табылуға тиіс.
Бұл қағидаттан туындайтын өлшем­дерге мыналарды жатқызамыз:
— түркі халықтарына арнап бекітілген ор­тақ түркі әліпбиіндегі таңбаларды ескеру;
— латын жазуына көшкен түркі ха­лық­тарының тәжірибесін зерделеу, қа­теліктерін қайталамау;
— ортақ ғылыми терминқор құруға алғышарт қалыптастыру.
3
Жаңа ақпараттық технологиялардың мүмкіндіктерін ескеру және соған сай болу.
Тіл табиғи, жанды әрі басты құбылыс
Технология тілден туындайды
Яғни технология туынды, жасанды жүйе
Демек, тілді, тілдің дыбыстарын бейнелейтін таңбалар жүйесін технологияға емес, технологияны тілге, тілдің табиғи даму жүйесіне бейімдеген жөн
Десек те, жаңа ақ­параттық технологиялар, оның құрал­дары мен тетіктері, ұғымдық аппараты төлтума өнім емес, өзге елдікі әрі халықаралық сипат алғандықтан, оның стандарттарын ескермеу, белгілі деңгейде оған икемделмеу мүмкін емес
Сондықтан жаңа әліпби жобасын жасақтауда бұл фактордың да маңызы зор
Мәселе, мұны қалай, қандай талаптармен ескеруде
Біздіңше, мұнда мынадай өлшемдерге сүйену керек:
— еуропа елдерінің латын жазулы әліпби жүйелерін салыстыра зерттеу;
— латын жазуын пайдаланбайтын іргелі елдердің – қытай, жапон, араб, үнді елдерінің әліпбилерін және оның ақпа­раттық технологияға иемделуін зерделеу;
— техникалық, экономикалық тұрғыдан барынша тиімділікті басшылыққа алу;
— ықшамдылық, көрнекілік, ыңғай­лылық, тиімділік қағидаттарын ұстану.
Осы айтылған талап-тілектер негізін түбегейлі ескерген А.Байтұрсынұлы атын­дағы Тіл білімі институтының мамандары Тәуелсіз Қазақстанның тәуелсіз жазу нұсқасын тұңғыш Президентіміз Н.Ә.Назарбаевтың үлгісі ретінде ұсынады
Өйткені бұл үлгі Елбасының нақты тапсырмалары негізінде жасалып отыр.
Арман БАЙҚАДАМ,
«Baikadam Holding» Бас директоры, кәсіпкер
Елбасы Н.Назарбаев латын әліп­биін қабылдау мәселесін дер кезінде көтеріп отыр
Бұл еліміздің жаһандық инфрақұрылымдық жүйелерден шетте қалып қоймай, даму көшіне ілесуіне жол ашатын мүмкіндік болып табылады
Қазіргі кезеңде жаңа технологиялар саласында үлкен өзгерістер болып жатқаны белгілі
Ақпараттық жүйедегі жаңалықтар, криптовалюта, жасанды интеллект, смарт-қалалар, киберқорғаныс және т.б
секілді әлемдік үрдістерден қалып қоймауға тиіспіз
Сондықтан жаңа қазақ әліпбиі біздің халықаралық ақпараттық жүйеге еркін енуіміз үшін, қазақ тілінің ғылым мен бизнес тіліне айналуы үшін, терминдер мәселесінің шешімін табу үшін, кирилл қарпін пайдалану кезінде кеткен олқылықтарды орнына келтіру үшін оңтайлы мүмкіндік береді
Бұған дейін қазақ тілінің кейбір заңдылықтары бұзылып, орфографиясы мен орфоэпия ережелері толық сақталмай келді
Латын қарпін қабылдасақ сол кемшіліктер түзе­тіліп, қайтадан реттелері сөзсіз
Міне, бұл – жаңа әліпбидің артықшылығы.
Компьютер пернетақтасындағы қаріптерге келетін болсақ, латын графикасын жасау барысында жоғарыда айтылған жүйелерге ену үшін 26 әріп жеткілікті
Сондықтан жаңа әліпби нұсқасын қабылдау барысында ескеретін мәселелер баршылық
Мәселен, қазақ тілінің төл ерекшеліктерін ұмытпау, орысша транслитерацияға мұқият болу, сингармонизм ережесін тиімді пайдалану, өз емлемізді қайта жаңғырту және т.с.с
Мұның бәрі филологиялық құралдар, әдістер арқылы шешімін табатын мәселелер
Төл сөзімізде жоқ деген сылтаумен кейбір әріптерді алып тастау да қисынға келмейді, өйткені олар жаңа сөздерде, математика және басқа ғылымдарда жиі кездеседі
Ең бастысы, тілші ғалымдар мен бағдарламалаушы мамандардың ұтымды ұсыныстары мен пайымды пікірлері негізінде ең дұрыс шешімді қабылдау қажет дегіміз келеді.
Осы жайттарға Парламент Мәжі­лісінде назар аударылуы өте құптарлық.
Бинұр МҰРАТҚЫЗЫ,
әл-Фараби атындағы ҚазҰУ-дың доценті
Жаңа әліпби мәселесінің Парламент Мәжілісінде талқылануы өте орынды болды
Өйткені бұл ұлттық, халықтық мәселе.
Латын әліпбиіне көшу жөнін­дегі Елбасы шешімі көптің көкейі­нен шығып, санамызды дүр сілкін­дірген жағымды жаңалық болды
Әлем елдерінің көпшілігі қолданатын халықаралық жазуды біз де қабылдасақ, өркениет көшіне ілесу үрдісі жеделдей түсетін сияқты
Қазіргі заманғы білім мен ғылымның, озық технологиялардың тілін табу осыған тікелей байланысты
Тіпті дәстүріне берік, ежелден төл жазулары бар қытайлар мен жапондардың өздері мектепте балаларға латын қаріптерін қосымша үйретеді екен
Бұл ежелгі жазудың өміршеңдігінің дәлелі
Сондықтан да латынға негізделген жаңа қазақ әліпбиі елдің жаңа нышаны ретінде тәуелсіздігімізді нығайтады, ана тілімізді биік белеске көтереді деген сенім ұялатып отыр.
Жалпы латын әріптері бізге жат деп айта алмаймыз, өйткені мектептегі математика, химия, шет тілі пәндері арқылы бұрыннан-ақ таныспыз
Кейінгі кезде ғаламтор желілерінің өмірімізге дендеп енуі бұл әріптерді кез келген адамның қолдана алатынын көрсетіп отыр
Тек қазақ тілінің дыбыстық ерек­шеліктерін, емле ережелерін ес­керетін тиімді нұсқаның қабыл­дануы қажет деп білеміз
Бұл ретте қазір жаңа қазақ әліпбиіндегі әріптердің саны көпшіліктің назарын аударып отыр.
Елбасы Н.Назарбаев атап көрсет­кендей, латын әліпбиі халықтың санасын жаңа деңгейге көтеріп, ішкі бірлігіміз бен ынтымағымызды бекемдейтін құралдың бірі болмақ
Әрине, жаңа әліпби қабылдау бір күннің шаруасы емес, оған мемлекет тыңғылықты дайындық жаса­ғаны белгілі
Тіліміз үшін тиімді нұсқа қабылданса, біртіндеп латын әріптеріне қолымыз да, көзіміз де үйренеді
Сондықтан латын әріптерін оқып-жазуды қиынсынудың еш реті жоқ
Қайта бұрынғы әліпбиде орын алған кемшіліктерді келмес­ке кетіріп, тіліміздің бағы ашылады деген үміт бар
Бұл жағынан тіл мамандарына орасан зор міндет жүктеліп отыр
Ал біз өз тарапымыздан латын әліпбиіне көшу жөніндегі қозғалысты қолдап, ықыласымыз бен ниетіміз оң екенін білдіреміз.
Батырбек ҚАЙЫР, 
Павлодар облысы   Тілдерді дамыту жөніндегі басқармасының ономастика жұмыстары бөлімінің басшысы
Қазіргі уақытта тіл саясаты тұрғысында көтеріліп жүрген күрделі мәселелердің бірі латын әліпбиіне көшу мәселесі Қазақстан халқы тарапынан жан-жақты талқылану үстінде
Бұны Елбасымыз алғаш рет 2012 жылғы желтоқсан айында жария еткен «Қазақстан – 2050» Стратегиясында мәлімдеген болса, одан кейін үстіміздегі жылдың сәуір айында жарық көрген «Болашаққа бағдар: рухани жаңғыру» мақаласында нақты қолға алу керектігі жөнінде ашып жазған еді
Бұл туралы жаңа әліпби мәселесін талқылаған Парламент Мәжілісінде де жан-жақты айтылды.
Бұл, жалпы еліміздегі тіл саясаты үшін ғана емес экономика, халықаралық байланыс, ұлтаралық қатынас сияқты өзге де маңызды факторларға ерекше әсер ететін құбылыс болғандықтан қоғам тарапынан қолдаушылар да, жеке ой-пікірлерін білдіріп жатқандар да жоқ емес
Қарсылық білдіретіндердің көпшілігі қолданыстағы кирилл жазуынан бас тарту осыған дейінгі тарихымыздан қол үзіп, жазу мен оқу мәдениетіне тежеу болады деген тұжырымдарды алға тартады.
Әрине, мұның барлығы өтпелі кезең екенін білуіміз керек
Ең бастысы біз латын әліпбиіне көшіп жатқан жоқпыз, оған қайта оралып жатырмыз
Себебі латын қарпі қазақ елінде осыған дейін болған, яғни ешкімге таңсық дүние емес
Ал кирилл жазуына тоқталар болсақ, бұл кешегі 20 жылдардың соңында қазақ халқын отарландыру, сондай-ақ түбі бір түркі тектес халықтардың арасын алшақтату мақсатында жасалған Кеңестік кезеңнің саясаты болатын
Соған қарамастан Әзербайжан өз алдына 1923 жылы түркі халық-тарының ішінде алғаш болып латын графикасын қабылдаса, кейін Түркия, Өзбекстан, Түрікменстан елдері осы латын әліпбиіне өтіп, араларында Қазақстан мен Қырғызстан ғана қалған еді
Сондықтан латын әліпбиін қолданысқа енгізген түркі халықтарымен ара-қатынасымыз алшақ болуы да осыдан
Арада бір әліпби болса әдебиетіміз бен мәдениетіміз, дініміз бен діліміз араласып, біртұтас мемлекеттердің қатарында болар едік
Алайда, екі түрлі әліпбиде болғандықтан түбі бір туған бауырларымызбен не орыс тілінде, ­немесе ағылшын тілінде хат алмасуға тура келеді
Сондықтан латын әліпбиіне көшуіміздің бір себебі түркі тектес халықтармен ара-қатынасымызды жақындату болып табылады деген ойдамын
Екінші әліпбиді меңгеру қиын болады деген тұжырымдарды алға тартатын топтың айтқанындай емес, бұл біз үшін қиындық тудырмайтыны сөзсіз
Үлкен буын аталарымыз бен әжелеріміз осы әліпбиде сауат ашқан еді
Сөйте тұра қазіргідей ақпараттық ғаламтор дүниесі дамымаған 40-жылдары осы адамдар кирилл жазуын да оңай игеріп алғандығы баршамызға мәлім
Сондықтан ғаламтор жүйесі мен бұқаралық ақпарат дәуірі қарыштап дамып тұрған бүгінгі кезеңде латын графикасын меңгере алмау ойға сыймайтын дүние.
Бұған қоса латын графикасының лингвистикалық жағынан да пайдасы ұшан-теңіз
Осы тұрғыда филолог ғалымдарымыз ертеректен бері латын жазуына көшудің ұтымды тұстарын алға тарта дабыл қағып келген болатын
Түркі тілдерінің ішінде қазақ тілі ең әуезді тіл болып табылатындығы дәлелденген
Оны әуезді тіл етіп тұрғаны үндестік заңы болатын
Алайда кирилл әліпбиімен қосарлана кірген дыбыстар қазақ тілінің фонетикалық заңдылықтарын бұзып, тіл үндестігі мен дыбыс үндестігіне кері әсерін тигізіп келе жатқандығы баршаға мәлім
Бұған қоса кирилл әріптері алғаш енген сәтте ғана орыс тілінен енген сөздер сол қалпында жазылып-айтылу керек деген қағидалардың қабылдануы көнеден келе жатқан тіліміздің заңдылықтары мен нормаларының бұзылуына әкеп соқты
Сондықтан түркі тілдес халықтар латын графикасына көшу арқылы кирилл әліпбиінің кесірінен бұзылған фонетикалық заңдылықтарын өз тілдеріне икемдеп алған болатын
Біз де осы латын әліпбиін қолдана отырып, орыс тілінің ыңғайына жасалған «Я, Ю, Э, Ь, Ъ, Й» тәрізді әріптерден құтылатын боламыз
Бұл тілдік норма жағынан қазақ тілінің фонетикалық заңдылықтарын дұрыстауға, орфографиялық болсын, орфоэпиялық болсын қағидалардың сақталуына оң ықпалын тигізетіні сөзсіз.
Сонымен қатар еліміз қазіргі таңда дамыған 30 елдің қатарына кіруді мақсат қойып, сол бағытта жүйелі түрде жұмыстар атқарылуда
Бұл жерде ең алдымен экономикамызды дамыту болса, тіл саясатына да көңіл бөлу қажеттігі бар
Баршамызға белгілі, қазіргі таңда ағылшын тілі жаһандану тілі ретінде қолданысқа ие басты тілдердің бірі болып саналуда
Осыған орай Елбасымыз «Қазақстан – 2050» стратегиясында латын әліпбиіне көшуді – ұлт болып шешуге тиіс принципті мәселе дей келе «Балаларымыздың болашағы үшін осындай шешім қабылдауға тиіспіз және бұл әлеммен бірлесе түсуімізге, балаларымыздың ағылшын тілі мен интернетті жетік игеруіне, ең бастысы – қазақ тілін жаңғыртуға жағдай туғызады» деген болатын
Иә, бұл тұста да латын графикасына көшудің ұтымды жақтары жетерлік
Үш тұғырлы тіл саясатын іске асырып, оның ішінде ағылшын тілін жетік меңгеру үшін әліпбиімізді өзгерту бірден-бір ыңғайлы тәсіл болмақ.
Қазақстан тәуелсіз ел болған­дықтан қазақ тілі «Ата Заңымызда» белгіленгендей мемлекеттік тіл ретінде өзге тілдерден жоғары тұру міндет
Алайда қазақ тілінің мәртебесі мемлекеттік тіл ретінде тек Конституциямыз бен Тіл туралы заңда ғана жазылып қоюы жеткіліксіз
Ең ­бастысы, қазақ тілі тұғырының биік болуы оның қолдану аясының ­артуына, тұтынушылардың көп болуына байланысты болмақ
Сондықтан жаңа әліпбиді үйрену арқылы қазақ тілін меңгерушілердің саны да арта түсетіндігі анық.
