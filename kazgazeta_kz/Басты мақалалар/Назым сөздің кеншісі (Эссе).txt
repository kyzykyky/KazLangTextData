Бесік жырынан жаралған сарын-саз – дарқан Өлеңді адамзат санасын жер бауырлаған батпандай хайуани түйсіктен мысқылдап арылтқан, арман-қиял қос қанат бітіріп, асқақ көңілін көкке ұшырған, нөсер сөз кісілік қуатын арттырған құпия құдіреттің бірі санау өнерді өлмейтін игілікке теліп, баға жетпес асыл қазынаға теңгерген сияқтанады
Әр адамның жан дүниесі өлеңді әртүрлі қабылдайды
Ең жұпыны жадау түсініктен ең бекзада патша ұғымға дейін
Өмірдің мәңгі жасыл бағы – Өлеңнің жауһардай жарқырауық аспани мәртебесін аумай-төкпей қабылдау үшін әуелі сыршыл таза жүрек, одан соң өлеңді сүйіп зерттеуші үлкен ғалымдардың алтын қаламының ұшы тиген кітаптар керек
Сол мезет Сөз шіркін тегіс сәулеленеді, сана-сезімге шұғыла жұпарын төгіп, ақыл-есті жарық энергетикасымен баурап, тылсым құпиясы тірі жүректерді тербетіп, көкейдегі арман-мұратты қозғайды

Қазақстанның еңбек сіңірген қайрат­кері, филология ғылымының докторы, профессор Серік Негимовтың қос томдық шығармалар жинағының бірінші томының басы – «Өлең өрімі» деп аталады
Бірінші бөлім «Ақын-жыраулардың поэзиясының бейнелігі» аталған екінші бөлімнің беташар кіріспесі сияқты.
Сөздің көркемдік-эстетикалық табиға­тын жете тану үшін әдебиет ғылымы сол өнердің қойнау-өзегінен өсіп шықты
Серік ­Негимов өлеңнің архитектоникалық жаратылысын ең әуелі өлең құрылысын түбегейлі зерттеген алдыңғы буын үлкен ғалымдардың классикалық еңбектеріне сүйеніп, тартылыс шеңберін тұтас қамтып барып тұжырымдайды
Ғылым жолы жалғаса бермек
Бұрынғылар жасап кеткен ірі ғылыми зерттеулерін көрмей-білмей, оқу-тоқусыз рухани сабақтастық тумайды
Қ.Жұмалиев, Е.Ысмайылов, Р.Сыздықова, Т.Кәкішев, З.Ахметов, М.Дүйсенов, Р.Нұрғалиев, т.б
ірі филолог ғалымдардың тиянақты зерттеу нысаны болған өлең өрісіне келу оңай игерер интеллектуалдық ой еңбегіне жатпаса керек
Серік Негимов қазақы жыр әлемінің асыл кенішін игерген
«Бұрын бұлай көрмеппін үн аққанын, Бет қаратпай барады қуатты ағын
Тереңіне шым-шымдап тартқан сайын, Қорегіме айналып құлақтағы үн» (Серік Томанов) ақын жүрек буырқана жырға қосқан ­Назым сөздің негізіне ұйқас, интонация, ырғақ жатады
Мұның бәрінің түп құнарын тануға, шырайлы ой толғауға бел буу үшін әуелі телегей-теңіз білім керек
Ғалым өлеңнің негізгі компоненттерін бас-басына жеке талдайды
Халық өлеңінің құрылысы қалай жасалғанына мән береді
Қаратпа сөз арқылы интонация жасалып, логикалық екпінді бір сөзге немесе сөз тіркесіне түсіру арқылы жыр туады.
«Қазақ поэзиясындағы халықтық өлең жүйесін тұтастай алғанда 11 буынды және 7-8 буынды
Халық өлеңінің әуезді болып келуі – ондағы сөз тіркесте­рінің молдығынан болса керек
Себебі сөз тіркестерінің жіктелуі бар да, сөз оқшау­­лығы байқалмайды» (20 бет); «Қазақ өлеңінің метрикалық жүйесі буынға негізделген
Буын бунаққа, бунақ тармаққа айналып, бір бүтін бөлшек құрайды
Бунақ дауыс ырғағының бірде көтеріліп, бірде төмендеуіне жағдай жасайды» (21 бет)
Серік Негимов ақын-жыраулар шығармашылығынан қисынымен іріктеп таңдап алып, молынан мысалдар келтіріп, шумақтардың түзілу құрылысын, әдеби құнарын әбден сараптап, спецификалық, лексикалық білім қоры жүйелі шоғырланған теоретикалық-әдеби, тарихи-әдеби энциклопедиялық дүние тудырған
«Өлеңнің өзі сөз сұрыптаумен, оларды дұрыс құрастыра білумен төркіндес» (22 бет).
«Өлең – сөздің патшасы, сөз сарасы» (Абай) – Өлең киесін даралап, от ауыз, көкірегі жалын ірілер нақты анық­тама беріп келе жатыр
Дарындылар қарлы­ғаш­тың ұясындай қылып, шебер пікір қосса, сұлу сөздің рухын, астарын, мағына-маңы­зын болжайтын кесімді ой байи түседі.
Антикалық классикалық әдебиет пен орыс поэзиясының қас білгірі, филолог-классик, эрудит, академик Михаил Леонович Гаспаров «Русский стих начала XX века в комментариях» атты жыртану кітабында бұл ұғымға ен тағып жазды: «Слово «стих» по-гречески значит «ряд», его латинский синоним «versus» (отсюда «версификация») значит «поворот», возвращение к началу ряда, а «проза» по-латыни означает речь, «которая ведется прямо вперед», без всяких поворотов
Таким образом, стих – это прежде всего речь, четко расчлененная на относительно короткие «ряды», отрезки, соотносимые и соизмеримые между собой
Каждый из таких отрезков тоже называется «стихом» и на письме обычно выделяется в отдельную строку»; «Если мы воспринимаем прозу как бы в одном измерении, «горизонтальном», то стих в двух – «горизонтальном» и «вертикальном»; это разом расширяет сеть связей, в которые вступает каждое слово, и тем повышает смысловую емкость стиха», (М.Л.Гаспаров
«Русский стих», «Фортуна Лититед», Москва, 2001).
М.Горький атындағы Әдебиет институтында I, III курста бізге академик Гаспаров көне грек-рим әдебиетінен лекция оқыды
Оның бірер заманға сыя қоймайтын ерен оқымыстылық тұлғасы бағзы Ренессанс дәуірінен адасып келгендей керемет сиқырлы әсер ететін, ал тәкаппарлық жұр­­нағы ырымға жоқ өте қарапайым қалыбы, биязы мінез-құлқы, парасат ұялаған адамшылық келбеті қасиетті тақуалықты еске түсіретін таңғажайып жұмсақ адам болатын
Өлең нұрынан адам жаны сәулеленіп, таза бұлақтай білімді, айқын ғылымды дұғадай сіңірген соң ­солай болмақ-дүр
Сондай көркем мінез, кісілік жарқын келбетті профессор Серік ­Негимовтен көремін.
Серік Негимов түбегейлі зерттеу нысаны етіп алған, қазақ халқына тән өлең тілінің әдеби қолданылу тарихын сүзіп, дәуірлеу арқылы рухын егжей-тегжейлі танытқан іргелі монографиясының мазмұны біздің техногенді ұшқыр ­заманнан біржолата алшақтап бара жатқан ауыз әдебиетінің ұшығы жазба әдебиетке ілігер кезеңі болып табылады
Бұл көшпелі қоғамдық құрылым келмеске кетіп, түбірімен өзгерген, сананы өзгертуге бастаған ерекше уақыт
Кентаврлық тым көне уақыттардан басталған далалық фольклорды қамту арқылы ғалым жазба әдебиеттің қордалана бастаған тарихи уақытын тасқа таңба басқандай етіп, дара тұлғалардың ақындығы, қайраткерлігі арқылы ашып берген
Сондықтан оның таңдап алған зерттеу нысаны әлемдік мұхиттың түбіне терең сүңгіген кәсіби маман Жак-Ив Кустоның нысаны сияқты түбі жоқ тұңғиық көрінді.
«Көп жандарды кезінде бағаламай, сараламай, сұрыптап, дараламай, ­Содан кейін өзіміз өкінеміз, Бірақ уақыт тұрмайды – жаңарады Ай
Біреулерге атүсті баға беріп, Біреулерді жерде жоқ дана дедік
Күн туғанда, жіліктің майлы басы, болып шығар борпылдақ қара кемік
…Шын бағасын кезінде бере алмау­дан, Өмір бойы опық жеп келеді адам
…Жеке бастың қатесі – елдің соры – сүтке айналар сұйылып қаймақтары» ­(Фариза Оңғарсынова, «Дауа», 196 бет)
Шынайы зейін салуға татитын киелі мезет – профессор Серік Негимов бас-басына талдаған халық ақындардың дені қазір ұмытылыңқырап бара жатыр
Олардың шығармашылық мұрасын кезеніп, іздеп ­тауып оқитындардың қарасы азайды
Ел жадынан жыр мұрасы өшпеуі тиісті аруақты адамдардың рухани бағасы осы тектес кітаптардан табылса дәтке қуат.
Серік Негимовтың қазақ поэзиясының мол образдар жүйесін, тұтас бейнелі сөздерін қоғамның дамуымен, мәдениет тарихымен астастыра зерттеуімен аса құнды бұл кітабын оқу барысында басыма ұялаған ой – шынтуайтында қазақ әдебиеті мықты, астары терең, негізі молдығы туралы болды
Таңдаулы ақындар және солар шыққан кеңістікті зерттеген ірі ғалымдары бар құнарлы ұлт екенбіз деген марқаю сезімі туды
Тек шет елдерге бұл сала бойынша нақты танылудан кенже қалғанымыз болмаса
Келешекте тек көркем әдебиетті әлемдік кесек тілдерге аудармай, қазақ әдебиетінің таразысы сияқты осы тектес зерттеу еңбектерді де өзге халықтардың рухани таным-таразысына ұсыну һәм таныту қажет
Қазақ әдебиеті өз қазанында қайнап келе жатқан, заман талабына енді мойынсұна бастады
Ештен кеш жақсы
Сырттан көп қабылдау бар да, өзінің бек лайық көркем дүниелерін сыртқа уағыздау аз
Аударма өнері ең әуелі мемлекеттік деңгейдегі іс болғандықтан елдік идеологияның бір тетігін құрайды
1918-1930 жылдары төңкерістер мен ұлы өзгерістерден астан-кестен болып жатқан, Азамат соғысы түтеп тұрған Россияда классик жазушы Максим Горькийдің аударма ісін жолға қоюы, аш-жалаңаш, аласапыран елде күміс ғасырдың небір мықты ақындарын – орыс әдебиетінің ірі өкілдерін сөз өнері арқылы асырап, аман сақтап қалуы түп негізінде мемлекеттің іргесін бекітуге, бұлғақта шашылып қалмауға, ешқашан сұйылмауға, дүние төңкерілсе де іріліктен таймауға жасалған рухани ерлік пен ұлы отаншылдықтың қас үлгісі болатын.
Өлеңнің сыртқы пішіні ұқсас келгенімен, оның өзегі, дәні, ой мазмұны бөлек келуіне ғалым ерекше мән беруі дұрыс
Сөз тамырын дәл басып, қанық суреттей алмайтын құбылыс бар
Сөздің құдіреті сонда, Құдай дарытқан қас дарындар көкіректегі көрікті ой жарыққа шыққанда жұтаң тартып қалмай, жұтынып тұруына жанын салып, қайткенмен олқылықты сездірмей тастайды
Суреткерліктің алтын арқауын автор былай деп түйіндейді: «Сөз қабілеті мен құдіретін айтқанда, оның бойынан ұшан-теңіз мүмкіндіктерді табамыз
Мұнда ой, мазмұн, әуез-мәнер, суреттілік, образдылық бар
Мұның бәрі өлеңнің көркемдік эстетикалық мазмұнын, интонациялық құнарлылығын арттырады
Көркем шығармадағы мағыналық тереңдік пен алуандылық – өнердің ең маңызды белгісі» (24 бет).
«Ауыз әдебиеті өкілдерінің белгілі бір ақындық мектебі болды
Олар сол мектеп­тің үлгісімен жырлады
Импровизатор-ақындар халық әуенінің әуезін, ырғағын, ұйқасымын жоғалтпайды» (28 бет) дей келе, олардың халық өлеңін қаз қалпында алмай, жаңаша түрлендіріп, байытты деп қорытады
Сөйтіп, арлы-бергі поэзия құнарымен қауышу – тұмадай тұнық түп бастауларға алып келеді
Өлеңнің струк­турасын, дыбыстық құрылымын, дыбыс­тар түзілісін қарастыру үшін микрос­копиялық көзқарас қажет шығар
Өлеңді рентгенмен көргендей, иненің көзінен өткізгендей қарастыруда Серік Негимов аянбайды
«Жазба әдебиет өкілдері өлең құрылысына бұрынғы халық өлеңінің әуенін, интонациялық байлыққа ие аралас буынды өлең тудырған, синтаксистік симметрия мен мелодикалық симметриясы жоқ Доспамбет, Шалкиіз жырау­лар өлеңінің рухын сіңіре білді
Олар өз өлеңдерінде әрі қисындылыққа, әрі айнымалы өлшемге жүгінді
Мәселен, Абай бір шумақ көлемінде бір-бірінен өзгеше үш түрлі суретті жасаған
(Мысалы, «Сұрғылт тұман дым бүркіп» (34-бетте, ырғақ үзілісі туралы)
Жазба әдебиет өкілдері Абай, Сәкен, Сәбит, Бейімбет, Ілияс қисындылық пен айнымалы өлшемге жүгінді, дәстүр мен жаңашылдықтың басын қосты, таразы басын да теңестірді» (53 бет)
Ол Сәкеннің «Дала» атты өлеңіндегі ұйқас дәуір өзгерісін танытады дейді.
Поэтикалық шығармалар туралы орыс ақындары былайша жырлайды: «Я слагал эти мерные звуки, Чтобы голос души заглушить», (Ф.Сологуб); «Часы стучат так мерно, Так ровен плеск стихов, И больше нет грехов» (В.Ходасевич)
Өлеңнің әр мүшесін жіктеп көру үшін білім аздық етеді, интуиция, жады, ниет керек
Серік Негимов арифметикалық көзбен, алгебра-геометрия пәні сияқты өлеңнің формуласын, әр буынының өлшемін дәл анықтап, түстеп таниды
Ғалым ­жыраулар поэзиясының өлшеміне баға беру арқылы ескісіз жаңа жоғын таныта түседі
Тіл-әдебиетті, теңіздей сөзді зерттеу ауыспалы мағынасында қалың жер қыртысын қопарып, кен қазған геолог-кеншінің қайласын еске салады
Бұл жерде автомат бұрғы яки роботтың еш көмегі болмайды
Кен қабатында аса бағалы сирек металдар қалай жасырын жатады, солайша әдеби мол текстерден алтын мен күмісті айырып алуға тура келеді
Теңіздің дәмі тамшыдан білінсе де бұл қыруар еңбекті, зейін-қабілетті, көз майын тауысуды талап етеді
Рухани дегдарлық тау қопарғандай бейнетті іске байланған құбылыс
Асылды іздеп ­тауып бере қояды
Әдебиет танытқыштық – «Міне, қас асыл, осыны біл!» деумен тең
Биік дәрежелі өнер білікті, парасатты адамдардың талдап-танытуына зәру.
«Абайдан соң қазақ өлең жүйесіндегі ірі жаңғырық, ғажап бетбұрыс С.Сейфуллин есімімен аталады»; «Ежелгі он бір буын­ды және 7-8 буынды өлең тек Абай тұсында өзгеріске ұшырады» (65 бет); «Қазақ өлеңінің өңін құлпыртқан Абай, Сәкен сөз жігіне, сөз оқшаулығынан бой ұрды
Поэзиялық ойды шегелей түсуде, лептілікке ойысуда, ой жібін сабақтауда сөз жігінің мәні зор», (68 бет)
Серік ­Негимов Абайдың реформаторлық жолашар құбылысын жиі зерделеп, бір топ өлеңін бас-басына қарастыру және Абайдан соңғы ақындарға оның мектебі мейлінше әсер еткенін көрсету арқылы өзгелер білмекке мұқтаж рухани таным көкжиегін аша түседі
Автордың стиліне ділмәрсу, түйдек-түйдек, ащы ішектей шұбатылған көңілсіз сөйлемдер жат
Кітаптың артықшылығы – қысқалық пен нұсқалықты мұрат тұтқаны
Серік Негимов ірі қазақ және орыс филолог ғалымдарының әдеби көзқарасын, ғылыми тұжырымдарын қаз-қатар алып қадағалау арқылы өз түсінік-танымын кәсіби толық түйіндеп отырады
Абай, Жамбыл, Сәкен, Ілияс, Бейімбет, Біржан, Сара, Әсет Найманбаев, Нұрпейіс Байғанин, Иса Байзақов, Үкілі Ыбырай, Кенен, Шашубай, т.б
ақындардың жеке-дара өлеңдерін тармақ-тармағымен, буын-буынымен талдау үрдісін автор мұқият береді
«Өлеңде берік, күрделі байланыс болады
Ол буындық, бунақтық, тармақтық, ұйқастық, ырғақтық, интонациялық, т.б
жағынан үндесіп үйлеседі де, тұтас поэзиялық ойды танытып білдіреді» (81 бет)
«Қазақ өлеңінің бастапқы дәуірі, яғни халық өлең құрылысы, импровизатор ақындар тудырған өлең түзілісі әнмен етене туыс» дейді автор
Мұндай көзқарас еуразиялық халықтарға ерекше тән
«Музыка речей» (Некрасов), «Напев речей» (Фет), «Трель речи» (Бенедиктов), «Звук речей сладкий» (Языков).
«Ақын-жыраулар шығармаларының көбін импровизация жолымен шығара­тыны мәлім
Олар көбінесе өлең өлшемінің екі түрін: жыр және қара өлең үлгісін қолданады
Әрине, екеуі де өзінше бөлек саз, әуен тілейді»; «Шоқан Уәлихановтың жазуында жыр қобыздың сүйемелдеуімен орындалады» ( 293 бет).
Автор бірінші бөлімде қазақ өлеңінің даму процесін тиянақты сараласа, өлең сөздің қасиеті бір тектілік жүйеге, сәйкестікке бағынатын дыбыстарды дұрыс қондыра білуде екенін айғақтаса, екінші бөлімі – «Ақын-жыраулар поэзиясының бейнелілігі»
Автор жырдың қалың нуынан шықпай қояды
Сондықтан инемен қазылған құдықтай мехнатты еңбектің түсініктемесін, тәпсірін жазу, тіпті оңайға соға қояр осал дүние емес
Синтаксис, морфология, этнолингвистика, фразеология, этнография, тіл ғылымы салалары тегіс қамтылған, әдеби-эстетикалық көркемдік заңдылықтары арқылы берілген
Жатық тіл, бейнелі һәм жүйелі, қисынымен қанық суреттеу арқылы ғалым өзі қадап айтқандай, «Қазақ өлеңінің интонациялық-мелодиялық, дыбыстық, ырғақтық құрылыс жүйесін тарихи тұрғыдан қарастырған» (150 бет)
Мұның бәрін, әр тақырыпты, әр түйінді саралау үшін автордың зергерлік шеберлігі қоса керек екені айдай айқын көрініп тұр
Бұл әдебиеттің еншісіне берілген эстетикалық жомарт талғам түзілуі үшін керек
Ғалым поэзияда берік қалыптасқан тұрақты образдар жүйесі мен символдарды қалыс қалдырмайды, себебі олар халық жасаған мәдениет үлгілері болып табылады әрі ұлттық дүниетанымды нақты білдіреді
Мысалы, түнгі аспанда самсаған жұлдыздардан бір жұлдыз, «Темірқазық» ауыз әдебиетінде тұ­рақтылықтың, айнымастықтың, жа­рық­тың образы ретінде алынады» (166 бет).
«Қазақ поэзиясының жыр, терме, тақпақ, толғау, желдірме сияқты үлгілері дыбыстық қайталауларға бай
Сондықтан «жортпа, төкпе, екпінді» болып келеді
Қазақ поэзиясында дыбыс әуезділігі басым
Бұл – қазақ тілінің орасан зор байлығын көрсететін факт» (98 бет); «Қазақ өлеңінде ұйқастың қисапсыз да қыруар үлгілерін көруге болады» (119 бет).
Ағылшындық философ, дінтану­шы, мифтанушы Карен ­Армстронг адамзат азғындық шегіне жетіп, рухы қиналып жатқан бір себебін бұрынғы мифтік бейне­лерден айрылып қалғанының ке­сірінен деп дәл түсіндіреді
Дүниеқоңыз тұтынушылыққа ұрынған қазіргі әлеумет рационализмнен әбден сүргін болғанын ұғар-ұқпас меңіреу, мәңгүрт күй кешіп, алданбасқа алданып, жан дауасын қайдан іздерін білмей сенделе береді.Ол мифология мен фольклордан рационализмге бөккен Еуропа тым ертерек айрылып қалып, рухани тоқырауға ұшырап, аһ ұрып отырғанын айқын жазды
Карен Армстронгмифті «өзге киелі шындық» деп атайды
Мифтік ойлау қасиеті жоғалған жұмақпен тең
Рухани бастауларға қайта оралуға болады
Оның жолы әлі жоғалған жоқ
Ол ауыз әдебиетін біліп, сөз киесін қастерлеуден басталады
Профессор Серік Негимов біздің халықтың өлшеусіз қазынасын, этнолингвистиканы осы кітабына арқау ете білуімен маңдайының бағы зор ғалым дер едім
Өйткені сол патшалықты иен-тегін иемденіп, игеріп, әр құбылысын жіті бақылап отырған жұлдызшыға да, бағбанға да ұқсап шығады
«Бәлкім, аспан сырлары табиғи тербеліске, ішкі толғанысқа бейімдеп, көшпенділердің қиял-сезімін байытуы мүмкін» (166 бет)
Адамның дүниетанудағы маңызды құралы – әдебиет екенін орыс ғалымы А.Потебня айтқан
Бәйіт ақындарды жиі шалықтатады
«Мен Өлеңді тұншығуға үйреттім
Дарындыға шын даритын кесел бұл» (Мейірхан Ақдәулетұлы); «Тіл өнері дертпен тең» (Абай) болған соң бірде от, бірде мұз сияқты күйге түсіреді
«Асыл сөзбен ұйыта алмас алқаны, Ақын еткен тағдырымды тілдеймін» (Серік Томанов).
Қазіргі заманда киноиндустриясы ғаламат дамып кеткен капиталистік елдер киносценарийге негіз болатын фольклорлық, мифологиялық астарды күндіз қолға шам ұстап іздеуге кірісіп кеткені аян
2011, 2014 жылдары Оңтүстік Корея мемлекеті кино саласының адамдары Кіндік Азия елдерінің ауыз әдебиетіне, фольклорлық, мифтік идеяларға құрылған анимациялық, көркем, видео ойындардың сценарийіне шығармашылық конкурс жариялады.
Бұл нені білдіреді?! Сапалы, құнарлы әдеби шикізат қорын іздеуді білдіреді! Ертегі-аңыздардың көркем жаратылысын киноға салып жіберсе, миллиардтаған табыс көзіне айналады! «Ер Төстік» ертегісі бойынша визуальдық образға лайықталып жазылған даяр анимациялық сценарийімді бұл шетелдік байқауға бермедім
Онда ­шедевр ертегі бөлшектеліп,қазақ халқының уысынан шығып кетер еді
Қазақтар табиғи қазба байлықтан кем түспейтін өлшеусіз рухани байлық кені бар екенін дәл қазір түк бағамдап отырған жоқ! Көбінің кө­кейін материалдық байлық тесіп барады
Абай дана айтқан бір шындық: «Өзі өнерсіз өмірден тез суынар»
Адам жанына рухани қорексіз өмір тұл
Халықтың шығармашылық мұрасы оның келешекте жарқын өмірге икемділік қасиетіне әсері тимей қалмайды
Әлемге ағылшын тілінің кең таралуы, үстемдік құруы оның бағзы империялық амбициясынан бұрын шынайы ұлы әдебиеті мен текті өнерінің де арқасы деуге әбден болады.
Ұлттық өнердің түп қасиетін деректі негізде тани түсу үшін көркем әдебиетке қосымша әдебиет танытқыш құрал керек
Ол шын ғалымдар жазатын күрделі кітаптар.Абайша айтса, «Әрбір жинақылықтың түбі – кеніш»
Бұл арнайы әдебиет көркем мағынаны ашып, эстетикалық талғам мен талапты күшейтіп, көркем образбен қабылдау суреткерліктің тамырын басып, әр бояу, жаһұттай құбылған реңкін, асыл мен жасықты ажыратуға бастайтын санаға шам түсірмек
Серік Негимов ақын-жазушылардың шығармашылық лабораториясын толық талдауы өзгелер үшін толымды ақпарат әрі дерек көзі болып табылады
Мұнда әдебиет тудырған көп сала қамтылған: мифология мен эпостан желі тартып, діни уағыздардан қарызданған көркем сөз, тарихи есімдер, өсімдіктер мен жануарлар, аң-құс, аспан шырақтары, жылқы идиллиясы, табиғи өрнектерден қарыздану, айнала табиғаттағы таңғажайып пішіндерден үлгілену құбылыстарын тұңғиығынан сүзіп, әр қилы мысалдармен байытып ұсынуымен құнды, бұл жағынан ғалым энциклопедиялық білімнің кенін қопарғандай әсер етеді
Бұрынғылар жиі жырға қосқан құстар образы туралы «Бұлардың біразы халқымыздың тұрмысы мен өмірінен алынса, ал «тоты құс» образының тегі парсы әдебиетінде жатыр» (382 бет) деп түйін жасайды
Сөз сиқырына ерекше тоқталады
«Соғыс» сөзінің ешкім қолданбаған қос синонимін қолданған: «Ұлы ашу», «Сұры суық бір дыбыс» ­(331 бет).
Абайдан соң «Аттың сынына» құмар болып алдық
Аттың сынын жырлаған көркем текстерді автордың жиі талдайтыны жан қалауынан туса керек
Жылқы культі, ер қорғайтын ерге лайық аттың сынын Ақтамберді жыраудың «От басар орны отаудай… Ойынды еті бесіктей, Табаны жалпақ тарланды, Таңбалап мінер ме екенбіз?» деп келетін (186 бет) толғауында көсіле суреттелген
Ғалым көркем ­сипаттауы айшықты осы өлеңді талдайды
«Жүргенде ізін санаған, Бауыры тыртық жаралған, Қысыр жылан өзекті, Қолтыраудай танаулы, Саптыаяқтай ерінді, Сарымсақтай азулы, От орнындай тұяқты» бұл поэзиялық тіл қорын көрсету үшін алынған «Едіге батыр» жырындағы Бозтарланның тұлғасы
Ілияс Жансүгіров тәрізді ұлы ақындар дәстүрді жалғап, жылқы образын классикалық шыңнан асырды
Оның «Құлагер» атты поэмасын неміс тіліне аударған Герт Хайденрайх Ілиясты Шекспирмен тең көретінін риясыз мәлімдеуі соның дегдар белгісі.
Серік Негимовтың ақын-жырауларға берген анықтамасы: «Халықтың қасиетін жанмен ұққан» (269 бет), олар толғау арқылы елді тәрбиелеп, жақсы қасиеттерді уағыздап, жаман қасиеттерді терістеп отырғанын мысалдармен берген.Бұқар жыраудың суреткерлік қуатын тану қазақ қоғамының жоңғар шапқыншылығынан соң қазаққа түскен зауал – елдің отар­шылдыққа көнген мүшкіл халін айтумен тең
Ғалым зар заманның жалғасы Мағжан мен Сәкен екенін жазады.
Есте жоқ ескі заманғы көркем теңеу­лерді автор тілдік қорды сақтау үшін қалт­қысыз қолданады
Қазіргі өлеңде көп қолданылмайтын – «Жез бұйдалы тайлақ­тай» деген теңеуді, әсіресе фольклорда, халық ақындары мен айтыс ақындарында мол ұшырасады екен
Мұхтар Әуезов «Қозы Көрпеш – Баян сұлу» жөнінде жазған зерттеуінде осы мысалды келтіргенін автор қайталап келтіруі тағылым әрі тағзым
Қазіргі заманғы қазақ өлеңінде бұл сөз ұмытылған жоқ: «Басқаның бұйдасына байланбаймын» (Абзал Бөкен).
Өмірдің мәнін іздеу– сөздің баға жетпес, таусылмас байлық екенін білгенмен тең
Мың жылдық тарихы бар бай тіліміздің барған сайын бағы тайып, асыл бағасы кеміп бара жатқанына наразылығын ғалым Міржақып Дулатовтың қыжыл сөзімен береді
Тілдің шұбарлану процесі өзге халықтармен араласқан соң болмай қоймайтын теріс құбылыс болғанымен, мәдени экспансиядан елдік намыс, ұлттық рух аман алып қаларына сеніммен осындай күрделі әрі қиын зерттеулерге барады
Айтыс ақындарына ғалым қимағандай қайта-қайта айналып келеді, олар дара қамтылған
Айтыс әлемін қырандай шолған
Кеңестік кезеңдегі айтыс ақындарын түгел алып, өлеңдерін жіктеп әр тақырыпқа даралаған
Олардың біразын ілгері-кейін ел біле бермеуі ғажап емес, осы кітапқа жыр шумақтары енгені талай айтыскер ақынның бағы
Дарқан даланың көшіп-қонған перзенттері қазақтардың тұрмыс-тіршілігінің қыры мен сыры, ұлттық бедер-нақыштары ғалымның назарынан тыс қалмаған
Сонымен қатар көшпелі қазақ әлемінің тұрмыс-салт жырларының табиғи модельдерін біз сияқты көшпелі қоғамда өмір сүріп келген араб классикалық әдебиетімен салыстыра талдауы дұрыс көзқарас
Өйткені көшпелілердің дүниені эстетикалық көруінде ұқсастықтар көп
Мұны Абайдың махаббат лирикасын талдағанда анық көрдім
(А.Кемелбаева
«Абай және Омар ибн Аби Рабия»
Эссе
«DANAY» журналы № 2 (2) 2004
«Қазақ әдебиеті»
№33
19
08.2005; «Сөз хикмет», 2016.)
Анықтама беріліп отыруы оң: «Ділмарлық сөз – сөйлемге пара-пар, ал қанатты сөздер бірер сөзден ғана тұрады» (263 бет).
Көрнекті ғалым Серік ­Негимов ұлттық поэтика, риторика саласында бір шоғыр күрделі зерттеу кітаптардың авторы: «Шешендік өнер», «Ақын-жыраулар поэзиясы: Генезис
Стилистика
Поэтика», «Мәлік Ғабдуллин», «Қазақтың сал-серілері», «Әдебиет әлемі», «Қазақ өлеңінің көркемдігі», «Ақын Сәрінжіп Әзбергенұлы және оның заманы»
Бұдан бөлек, филолог ғалым «Халық ақындары творчествосының көркемдік сипаты», «Жамбыл Жабаев творчествосы» атты ұжымдық ғылыми еңбек жазуға ат салысты
«Ақ бата», екі томдық «Еуразия мәдениетінің қазақша-орысша, орысша-қазақша сөздігін», Айқын Нұрқатовтың 5 томын, Назипа Құлжанованың таңдамалы 1 томын жарыққа шығарды
Мұхтар, Жүсіпбек, Қаныш сияқты даналарға ұстаз болған, «Абай қазақ әдебиетінің атасы» деп мақала жазған, Абайдың қос өлеңін орыс тіліне аударып, әдеби кешін өткізген Назипа Құлжанова қазақтан шыққан алғашқы оқымысты әйел затынан болатын
Серік Негимовтың әр кітабы құнарлы ғылыми еңбек болуымен бірге өз тарапынан әдебиет ғылымы үшін нағыз зерттеу нысаны бола беруімен құнды.
Айгүл КЕМЕЛБАЕВА,
жазушы, «Дарын» мемлекеттік
жастар сыйлығының лауреаты
