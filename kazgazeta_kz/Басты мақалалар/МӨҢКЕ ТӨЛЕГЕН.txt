Ұлт мақтанышы Ахмет Жұбановтың шығармашылығында  есімі әлденеше мәрте ілтипатпен аталатын Мөңке Төлегеннің өмірі мен үшін айрықша маңызды
Себебі марқұм анам Дәметкеннің айтуы бойынша осы бір әулие-абыз адам мен дүниеге келместен үш жылдай бұрын есімімді қойып кеткен екен.
Әңгіменің әлқиссасын бастамас бұрын Ахаңның жазбасынан үзінді келтірейін: «…Осы жолдардың авторы салдардың соңы Мөңке Төлеген деген кісіні көрді
Ол ұзын бойлы, сұлу денелі, аса сүйкімді бет пішінді, әдемі қара мұртты, киімді үлкен талғаммен киетін, жаз болса жылтылдаған фаэтонда, қыс болса бұзаулық шанада қараған доға мен шлеясыз, бауырынан бір тартып, желгіш ат жегіп жүретін
Өзінің сол ат пен арбадан басқа дүниесі, не малы болмайтын
Бірақ халық оны хан келе жатқандай қарсы алатын
Әңгіме айтса майын тамызады, ән салса таңдайыңды қақтырады
Ол совет тұсында сол беделінен төмендеген жоқ
Өйткені Төлеген советтік құрылыстың артықшылығын уағыздады
Бірінші қараған кісіге ол еңбек етпейтін, тек қасына сұлу Зүбайнасын ертіп алып, ел аралап, «халық үстінде» жүретін адам сияқты болып көрінгенімен, оның аузынан шыққан сөз халық үшін аса «дуалы», халықтың өз тілінде, асықпай, баппен отырып-ақ жеткізетін
Өзі сауатты, көп жаңалықты біліп отырады, өлеңді жазып шығарады, әнді де өзі шығарады
Сонымен қатар ол бұрынғы кездегі халық әншілерінің өмірінен, творчествосынан хабарлы болатын, сол кездегі еңбекші елдің сойылын соққан демократиялық музыка мен поэзияның жақсы үгітшісі болатын…» (Ахмет Жұбанов, «Замана бұлбұлдары», «Жазушы» баспасы – 1975 жыл, 22-бет.)
Біз ғұлама жерлесіміздің кітабын­дағы деректерді сол қалпында, тыныс белгілеріне ешқандай өзгеріс енгізбей келтірдік
Ахаңның бұл жазбасында әңгімені кеңестік дәуір ыңғайына қарай келтіргені де анық көрініп тұр.
Мен енді Мөңке Төлеген жайында өзім түйсініп-білгенімді ретімен келтірейін.
Бірінші рет – 1962 жылы тамыз айын­да теміржолдың №64 Сералы бе­кеті (разьезд) маңында Қауылжыр сайы бойында ағам Қалдыбай қозыкүзем алып жатты, ол кезде Шалқар ауда­нын­дағы «Қызыл ту» ұжымшарында қой фермасының меңгерушісі еді
Ағамның үйіне теміржолдың Соленый (қазіргі атауы Қайдауыл – К.С) стансасында тұратын әкемнің немере інісі Төлегеннің Жалғасбайы қыдырып келді
Ағам баласы Серікті қорапты «ИЖ-56» мотоциклімен жіберіп, теміржол бойындағы бекетте тұратын жасы 75-тің шамасындағы Өтеудің Әкімиязы деген ақсақалды алдырды
Жандық сойылып, еті қазанға салынды, екі қарт қымыз ішіп, әңгіме айтып отыр
Содан ағам қонағы Әкімиязға:
– Мынау – менің інім Кенжебай, атын жарықтық Төкең – Мөңке Төлеген қойып кеткен, – деп таныстырды
Шәй мен еттің ортасында қымызға кезек берген екі қарт кезектесіп, әңгіме өрбітті, негізгі дені Төкең жайында болды.
Арада біраз уақыт өтті, сол әңгіменің көпшілігі ұмытылды
1972 жылы «Бершүгір» кеңшарында шөп бригадасында автокөлік жүргізушісімін
Жоғарыда айтылған Әкімияз ақсақал-дың кенже баласы Қылышбай темір-жолшы
Жылдық еңбек демалысында кеңшарда жұмыс істеп, ақысына шөп алды, сол шөпті үйіне жеткізіп беру реті маған келді
Шөпті ауласына түсірген соң шәй ішуге аялдамаймын ба?! Ақсақал бар екен
Сәлемдестім, енді баяғы көңілде қалған әңгімені тірілтудің реті келді
Сондағы түйгенім мынау.
– Жасым 17-18-дің маңайында, – деді Әкімияз ағам, – аңсарым – шебер етікші болу
Кезі келген әдемі кебіс мәсі, саптама етік, қисық табан орыс етік көрсем көз салмай өтпеймін, оңашада тіпті қолыма алып қарап жүремін
Бір күні құдай айдап, ауылға ел аузынан тастамай жүретін Мөңке Төлеген келе қалмасы бар ма?! Содан марқұм әкем Төкеңе: «Менің мына балам етікшілікті кәсіп еткісі келеді, білгеніңді үйретсең қалай болады?» деді
Жарықтық қарсы уәж айтпады, «Жарайды, еріп жүрсін, ауыл арасы алыс емес қой» деді
Мен азын-аулақ асай-мүсейімді алып, ұялмай мінетін құнаным бар еді, соған мініп, Мөңке Төлегеннің ауылына келдім.
Төкеңнің менен бір мүшелдей үлкендігі бар, жасы отызға толмаған кезі, бес қанатты шағын отауы, көрер көзге сүйкімді орта бойлы келіншегі, сауып ішер төрт-бес құлынды биесі бар, ат-көлігі жарасымды, маған арманы жоқ адамдай көрінді
Киімді өте талғампаздықпен киеді және бір байқағаным – сырт киімді өзі пішіп, шебер тігіншіге тіктіреді екен, әсіресе ақ тайлақтың жүнінен істеткен, етек-жеңін құйып қойғандай зерлеген аққақпа шекпені көздің жауын алады
Әнші, домбырашы, саусағынан өнері тамған өрімші, шебер етікші, аңшы: әлеңкедей жаланған тазы, дара ауыз мылтық – не керек, ер-жігіттің құрал-жабдығының бәрі өзінде.
Содан бір айдай уақыт өткенде маған: «Ал інім, мына Назар-Жекей ауылында бір дәулетті адам қызын ұзатады екен, соған барып қалыңдыққа жаз-қыс аяқкиім, бай-бәйбішеге аяқ киімдер тігуіміз, ер-тоқымына жабу, жүген-ноқта түюіміз, құйысқан-өмілдірік істеуіміз керек
Барлық керек-жарақ құралдар өздерінен, біздің міндетіміз – уағдалы уақытында бітіру» деп, әңгімесін аяқтады.
Содан екеуміз барып, арнайы тігілген қараша үйде тұрып, тапсырған дүниелерін уақытында орындадық.
Төкеңнен біраз нәрсе үйрендім, киім кигенде де еліктеп ұқсағым келді, өзімше шебер етікші болып, «зербалақ» атандым.
Содан құда-күйеулер келіп, тойға түстік, көрші ауылдардан, алыс-жақыннан жастар келді, біріне-бірі жапсарластырып тігілген екі үлкен үйде қыз-бозбалалар жиналып, думандатып жатыр
«Жекейдің қызы екенімді шытырамнан таны» деген сөзді сонда түсіндім, қыздар шетінен көрікті, әсіресе ішінде біреуі ерекше көзге түседі, «Осындай жарым болса» деген ой менің жан дүниемді мазалап өтті
Той қызып, түрлі ойын ойналды
Қонақкәде кезегі Мөңке Төлегенге келді
Төкең домбыраны қолына алып, құлақ күйін келтірді де, шырқай жөнелді
Әуенді Сарышолақ шайырдың толғауынан бастады.
– Қара бір қандай, ақ қандай,
Аққа бір түскен дақ қандай?
Жақсы адамның белгісі –
Ашық қабақ, ақ маңдай, – деп, тамылжыта шырқады да ізінше Батақтың Сарысының:
– Сұрасаң руымды Тілеу едім,
Елдегі қос жақсының біреуі едім.
Ерегіс екіталай болған кезде
Аяқты үзеңгіге шіреп едім, – деген адуынды жыр шумақтарымен бастырмалата жөнелді.
Той басқарып жүрген қыз жеңгесі Төкеңе: «Сері жігіт, теріңді сүрт» деп, көлдей ақ орамал тастады
Төкең де: «Алмақтың да салмағы бар, жеңгей, саусағыңызға салыңыз» деп, өз саусағындағы күміс сақинаны ұстатты.
Ойын жалғасып жатыр, бәріміз түн ортасы ауа желпінуге далаға шықтық
Төкең қыз жеңгесіне сыбырлап жатты, не айтқанын естіген жоқпын, зейін де салмадым.
Той тарады, қыз ұзатылды, біз де ауылға қайтатын болдық
Жол жүрер алдында Төкеңнің:
– Кешегі қызбен кездесуім керек, сосын шығамыз, – дегенінде аузым аңқиып:
– Ауылда жеңешем бар емес пе? – деппін
«Ол қызда менің де ойым бар» деп айта алмадым, ішім ит жыртқандай
Көп созып не қылайын, ақыры Зүбәйданы алып қаштық
Төркін жағынан қуғыншы жетіп, қызды кері алып кетті
Жер бауырлап, Төлеген ағамыз қалды
Көп ұзамай «Зүбәйданы ұзатады» деген хабар жетті
«Мені ұзатылып барған жерімнен алып қаш, өткенде төркініме қиын болды, енді ондай қайталанбасын» деп, сәлем айтып жіберіпті
Төркіні Зүбәйданы ың-шыңсыз ұзатқанымен келін болып түскен жерінен тағы алып қаштық
Той үстінде түзге шыққан қалыңдық ұзақ уақыт кідірген соң секем алған күйеу жағы іздесе қасындағы жолдас қызына кезігеді
Көзін байлап кеткенбіз
«Білмеймін, жасырынбақ ойнап жүрген шығар деп ойладым» дейтін көрінеді әлгі бейбақ.
Бірақ жолымыз болмады
Таң алдында ауылға келсек, қуғыншылар да жетіп үлгеріпті
Біз келер қарсаңда ауылдастарымыздың жоқ іздегендермен сөйлескені көрініп-ақ тұр, екі жақтан да басы жарылғандар, қолы сынғандар бар
Келгендер алды-артына қаратпай жеңгемізді алды да кетті.
Қойшы, несін айтайын, Зүбәйда жеңгей атастырылып қойған жеріне тағы қауышты
Қар түсті, біз жылдағы қыстауымызға көшіп келіп, қоныстандық
Қыстауымыз Қауылжыр өзенінің бойында, Мөңке биден тараған ағайындар Ұлықұмның шығыс жағындағы Бозкөл, Жүндіқұдық, Мешіттіқора, Қабырға қыстауларына тарады.
Арада екі жылдай уақыт өтті, бәрі ұмыт болғандай
Сайтан азғырды ма, құдайдан болды ма, жоқ жерде қос ғашық ұшырасып, баяғы құмарлық қайта жалғасыпты
Зүбәйданың сегіз-тоғыз айлық баласы бар екен
Сөз байласқан соң ауылда отағасының жоқтығын пайдаланып, тағы да алып қаштық.
Ауыл тауда Әулиенің бір ашасында отырған
Әйгілі би, патшалық Ресейдің отарлау саясатына қарсы шыққан тұлғалардың бірі Мырзағұл Шыманұлының ауылы да сол Әулиенің басқа бір ашасында жайлауда екен
Үлкендер жағы шапқылап, Мырзекеңе барады, «Осылай да осылай» деп баяндайды
Сарышолақ шайыр «ақылдың кені» деп жырға қосқан би өзара кеңестен соң «Келіні қашқан ауыл –Тілеу-Қабақ жұртына емес, Айттың Бұжырына белгілі үш-төрт адамды жіберіп, ақылдасайық» дейді.
Ол заманда Шыманның Мырза-ғұлын кім тыңдамайды, бастапқыда бұлтақтағанмен бітісіп, ара ағайын ауылында бас қосады
Би сөзді төтесінен қойып:
– Төлеген осымен үшінші рет алып қашып отыр
Орысқа барса да ара түседі ғой, обалына қалмайық, екі жасты қосайық
Сендер Зүбәйданы қыз қылып ұзатыңдар
Қыздың қалың малы 40 қара болса, біз айыбымызға тағы он жылқы берейік
Сендер риза болыңдар, қалаған ауылдарыңа құда түсіңдер, – депті
Екі тарап та бұл уәжге тоқтайды
Мырзағұл өз ауылында Мөңкеден тарайтын бес баланың жасы үлкен ұрпақтарын, Қабақтың үлкен баласы Қанкелдіден тараған яғни Мөңкемен шешілсе Саршаның үлкендерін шақырып, айып төлеу жағын ақылдасады.
– Елу қараның қырық басын сендер – Мөңкенің бес баласы жинап беріңдер, қалған он басын сендер – Сарша ағайынның балалары беріңдер, шешелессің ғой, – десе керек
Мырзағұл кеткеннен кейін Саршаның бас көтерерлері: «Біз Тілеу емеспіз, Қабақтың баласымыз, қалың малға қосатын ештеңеміз жоқ» деп, көнбей шалқайып шыға келіпті
Сонда Мөңкенің Орыс аталығынан Қосан деген қайратты кісі атқа мініп: «Беретіндерің болмаса көшіңдер» деп, Саршаның жігіттерін шетінен қуып сабапты
Амалсыздан олардың біразы ауып көшуге мәжбүр болыпты
Көшкенде қайда барсын, күз түсіп қалды, қыстаудың, күзектің, әр құдықтың иесі бар, ешкімге сыйыса алмай қайта көшіп келіпті.
Бұл күнде теміржолдың Шалқар стансасында вокзал алдындағы алаңда мүсіні орнатылған Мырзағұл Шыманұлы – мінер ат, сауып ішер сауын биеден өзге мал ұстамаған адам
Шөбере ағайыны, Мұғалжар тауының Кеңқуыс атты саяжай баурайын­да отырған Уақбайдың Тотанына екі адам жібереді
Тотан – Тілеудің Әлдебердісінің Қазыбай аталығында меншігінде үш табын жылқы бар ең бай адамдарының бірі
Барған кісілер «Ауы­лында Тотан жоқ екен» деп, қайтып келгесін Мырзағұл әлгі өзі жіберген хабаршыларымен Тотан байдың үлкені Рас мырзаға жолығып, табыннан қысырақтың үйірін – бір айғыр мен тоғыз байталды «Төлегеннің қалың малына» деп, айдатып жібереді.
Іс бітті: Төлеген мен Зүбәйда қосылады
Бірақ осы он бас жылқы Мырзекеңе бәле болып жабысқан
Уақбайдың Тотаны арызды қарша боратады
Мырзағұл болыс, ал Тотан – болыстың орынбасары әрі хатшысы
Дәлірек айтсақ, Мырзағұл байға тәуелді адам, яғни мөр соның қолында
Іс ақыры Мырзағұлдың ұсталуымен, абақтыда өлуімен аяқталады.
Бұл әңгіменің соңғы жағын – Мырзағұлдың ұсталуына себептер тұсын Тәжбеннің Әбілінен, Тойманның Ахмедиінен әлденеше мәрте естідім, екеуінің әңгімесінен еш алшақтық көре алмадым
Әбіл ақсақал жоғарыда біз атап өткен Қазыбайдың Сәдібек тармағынан, оның Дәкені еді
Қазыбайдың Мырзағұлы мен Уақбайдың Тотаны шөбере-шөпшек ағайын
Әбіл ақсақал айтады: «Мырзағұлды ұстайды» деген хабарды естіген аяқ жетер жердегі халық Бершүгір стансасының алдына сыймай кетті, ондай қара құрым халықты бұған дейін көрген емеспін, сап түзеген солдаттың ортасымен көк вагонға тиеп алып кетті.
Сөйтіп, түбі бір туған Сәдібектің екі шөбересі (бірі Жаулыбайдан, екіншісі Қуаттан) сырты түк, іші боқ он тай үшін бірін-бірі құртты, оның ішінде ерекше жаратылған Мырзағұлдай беренді»
Ақсақал әңгімесін күрсіне аяқтады.
Төлеген мен Зүбәйданың некесінен аңсап көрген Зарлықхан деген бала болды
Оны 1940 жылы Тілеу батырдың Құлтумасынан өрбитін Жалғасбайдың Балқиясына үйлендірді.
Зарлықхан Ұлы Отан соғысының қан майданынан оралмады, Төлеген атамыз 1946-1947 жылдардың қысында теміржолдың Ізімбет стансасында қайтыс болды
Стансаның құбыла бетіндегі қорымда екі әжеміздің (бірі – біз тәптіштеген Зүбәйда, екіншісі бәйбішесі) ортасында мәңгілік мекенінде жатыр
Олай-бұлай өткенде Құран аяттарынан білгенімізді оқып, «Иманды бол, топырағың торқа болсын, желеп-жебеп жата гөр, ата» деп бет сипаймыз.
Ерекше ілтипатпен еске алатын жайт – белгілі ғалым, өлкетанушы, талай асыл тұлғаларды халқымен қауыштырған Жұманазар Асанов, көкірегі ояу азаматтар Жоламан Алдияров, Марат Қансұлтанов, Бердібай Кемал арнайы құлпытас жасатып, Мөңке Төлегеннің зиратына қойды, сол Ізімбет ауылындағы тұрғындарды шақырып, Құран оқытты, өлі әруаққа арнап жайған дастарқанынан дәм татқызды
Бердібай осы жайында тартымды материалды облыстық «Ақтөбе» газетінде жариялатты.
Кенжебай СҮЙЕУМАҒАНБЕТҰЛЫ,
еңбек ардагері, зейнеткер
Ақтөбе облысы
