ЭКСПО-ның басталуына 1 ай қалды
 Халықаралық деңгейде  болатын  үлкен Көрмеге қаншалықты даярмыз? Құрылыс жұмыстары толық аяқталды ма? Осы сауалдар төңірегіндегі мәселелерді арқау етіп, «Астана ЭКСПО» ҰК» АҚ баспасөз қызметінен алынған   деректер негізінде әзірлеген бұл мақала Көрменің бүгінгі  тынысынан хабар береді.
Көрме нышаны – көгілдір шар
Маусымның 10-жұлдызында көптен күткен «ЭКСПО-2017» халықаралық мамандандырылған көрмесі жұмысын бастайды
Күні кеше ғана сияқты еді, уақыт зулап өте шықты
Бұдан бес жыл бұрын 161 мемлекеттің өкілдері жасырын дауыс беру кезінде Астананы халықаралық кезекті Көрме өтетін қала ретінде таңдады
Енді қараңыз, Астанада бой көтерген ЭКСПО қалашығы өзінше сән-салтанатымен көздің жауын алып, қонақтарды күтуге соңғы даярлықтарын жасап жатыр.
Қалашықтың дәл ортасындағы жарқыраған көгілдір шар Астана халықаралық көрмесінің нышаны ретінде алынды
Бұл жалпы көрме дәстүрінде бар нәрсе, қандай да бір құрылыс нысанын басты белгі ретінде белгілейді
Мәселен, 1889 жылы Парижде өткен халықарылық көрмеде Эйфель мұнарасы символ ретінде алынса, қазір Парижді ешкім Эйфель мұнарасыз елестете алмайды
Біздің Көрме ұлттық басты павильон – көгілдір шарымен көңіліге жылылық ұялатады.
Мұның үлкен мәні бар, Жер шары тәрізді Көрме символы бүкіл дүниеге ортақ ғаламдық проблемаларды шешуге шақырып тұрғандай
Бұл әлемдегі ең үлкен шар тәріздес құрылыс ғимараты
Ені – 80 метр, биіктігі 100 метрдей
Сегіз қабатты шардың әр қабаты балама энергияның қандай да бір вариантын көрсетеді
Бұл туралы Елбасы Нұрсұлтан Назарбаев: «…Мәселен, бірінші қабат – гидро энергетиканы, екінші қабат – күн энергиясын, үшінші қабат – жел энергиясын, төртінші қабат – биоэнергетика, химиялық энергияны паш етеді
Мұның бәрі баршамыз үшін, әсіресе, бізге, қазақстандықтарға тәжірибелік үлгі ретінде қалады» деп бағасын берген.
Шардың көгілдір әйнекті конструкциясы күн сәулесін қуатқа айналдыратын фотоэлектрлік элементтерді пайдалануға негізделген
Сондай-ақ ғажайып ғимарат жел, ауа ағысын бағыттап отыратын мүмкіндікке ие
Оның жоғары жағында екі жел генераторы бар.
Ал ішкі жағына келсек, мамандан­дырылған көрмеге лайықты заманауи дизайнмен әрленген жаңа стильді жарық нысан қонақтардың назарын бірден өзіне аударады.
Түнге қарай мың құбылып, жайнап тұратын ЭКСПО шарының үстінде жарық-сәулелі шоу ұйымдастырылады
Көрме аумағында ашық аспан астында амфитеатр жұмыс істейді
Конгрес-холл ғимараты да қонақтардан босамайды.
Таяуда ғана Көрменің 20 ны­санының 18-і толық аяқталғанын, енді Конгресс-орталық пен қонақүй құрылысы аяқталуға жақын екенін «Астана ЭКСПО-2017» ҰК АҚ басқарма басшысы Ахметжан Есімов Елбасына мәлім етті
Сол кезде Елбасы шетелдік қатысушылар өз жетістіктерін ұсынатын Көрмеге жаңа инновациялық технологияны барынша молынан пайдалану керектігін айтқан
Бүгінгі жағдай соған толық сай келеді.
Қонақтарға қолайлы  жағдай жасалады
Халықаралық көрмеге дүниенің төрт бұрышынан келетін қонақтар Астанаға ат басын бұрған кезде барынша ыңғайлы әрі қолайлы жағдай жасау керек дегенді жиі естиміз
Бұл жөнінде айтар әңгіме көп.Енді шамалы уақыттан кейін халықаралық рейстермен елордаға 310 шетелдік қонақ келеді
Павильондар жұмыс істей бастайды
Біздің министрліктің уәде еткеніндей, қосымша авиарейстер ашылмақшы
Оның ішінде Польша, Венгрия, Финляндия, Қытай елдерінен төрт бағыт бойынша аптасына 11 рейс қатынайды
Бұл деген Қазақстанға, ЭКСПО-ға келетін туристер саны ұлғаяды деген сөз
Бірден айта кету керек, бұл орайда шетелдік қонақтарға, туристерге әлеуметтік, тұрмыстық, мәдени қызмет көрсетудің сан алуан түрлері қарастырылып, бұл бағытта тиісті ұйымдар мен жауапты органдар өз қызметтеріне кірісуге сақадай-сай тұр.
Астана әуежайы қонақтарды қарсы алуға әзір
Жаңа теміржол бекеті ЭКСПО қарсаңында пайдалануға беріледі
Оның мүмкіндіктері мол
Нұрлы жол» деп аталатын жаңа теміржол вокзалы соңғы техникалық және технологиялық жетістіктермен қамтылған, ТМД елдері ішінде оған балама болатын теміржол бекеті жоқ десе де болады
Вокзалдың кіре берісінде жолаушылар жүгін тексеретін, күдікті адамдарды жеке тексеруге мүмкіндік беретін құрылғылар орналастырылған.
Вокзал ортасына «EXPO-2017» ақпараттық стенді болады
Сол арқылы келген қонақтар мәдени шаралар туралы біліп, Көрмеге билет ала алады
Wi-fi желісі тегін
Екінші, үшінші жолдарға шығатын арнаулы жеделсатылар болады
Бұдан басқа толып жатқан техникалық және технологиялық соны заманауи дүниелер ЭКСПО көрмесіне келген туристер үшін жоғары деңгейде қызмет ұсынатын болады.
Астана – цифрлық  технология алаңы
Сонымен, етек-жеңімізді жиыстыратын кез келді
Халықаралық Көрмені жоғары деңгейде өткізу үшін барлық жауапты мекемелер мен ұйымдар соңғы даярлықтарын пысықтауда
Елбасы таяуда Астана қаласының әлеуметтік-экономикалық даму мәселелері және «ЭКСПО-2017» халықаралық мамандандырылған көрмесіне дайындық барысы жөніндегі кеңеске қатысқан кезде:
«Біз дайындықтың соңғы кезеңіне жеттік, ауқымды жұмыс атқарылды
Елорда көп адамды қарсы алуға дайын болуға тиіс
Инфрақұрылымды, қонақүйлерді, мәдениет ошақтарын, қалалық қызмет көрсету мекемелерін әзірлеп қою қажет» деп атап көрсетті.
Ол Астананы цифрлық технологиялар енгізілетін негізгі алаңға айналдыруға, «ЭКСПО» аумағында IT-стартаптардың халықаралық технопаркін ашуға тапсырма берді.
«Нысандардың көпшілігінің құрылысы аяқталып, пайдалануға берілуге дайын
Сонымен бірге Конгресс-орталық пен мейрамхананың құрылыс жұмыстары әлі де жалғасуда
Олардың уақтылы тапсырылуын қамтамасыз ету керек
Қонақтар алғаш әуежай мен вокзалға келген сәттен бастап-ақ көргенін көңілге түйе бастайды
Барлық инфрақұрылым толық дайын болуы қажет
Алматы, Қарағанды және Көкшетау қалаларының да әуежайлары резерв ретінде қонақтарды күтіп алуға дайын болу керек» деді Президент
Қазір осы бағыттарда қызу жұмыстар жүргізіліп жатыр.
Қазақстан павильоны  қандай болмақ?
Шетелдіктер өз павильондарын таңғажайып жетістіктерімен байытып, ұсынамыз деп жатыр
Ал Қазақстан павильоны қандай мазмұнда назар аударады?
Әрине, ешкімнен кем болатын жөніміз жоқ
Бұл туралы Нұрсұлтан Әбішұлы мазмұндық жағынан павильонымыздың ерекше болуы керектігін атап көрсеткен
«Біздің экспонаттар, жәдігерлер халықаралық экспонаттардан кем түспеуге тиіс» деді ол.
Екіншіден, бұл экспозицияда отандық ғалымдардың «Болашақ энергиясы» тақырыбымен 28 жобасы орналастырылады
Бүгінде аталмыш жобалар бойынша бейнетаныстыру дайындалуда
Ал 11 жоба бойынша жұмыс істеудің негізгі қағидаларын көрсету үшін макеттер жасалып жатыр.
Үшінші экспозиция – «Қазақстан жасыл экономикаға барар жолда»
Бұл орайда Қанат Бозымбаев: «Жергілікті атқарушы органдар аймақтардағы жасыл инвестициялық жобалар бойынша материалдар ұсынады
Біздің көрсетуге тұрарлық дүниелеріміз жетерлік
Қазіргі таңда Қазақстанда жаңартылған энергия көздері бойынша 50 жоба іске қосылса, тағы 53 жоба жүзеге асырылу барысында» деп атап көрсетті
Бұл жобалардың барлығы павильондағы интерактивті тақтаға орналастырылады және кез келген азамат бастырманы басып оның жұмысымен таныса алады.
«Төртінші экспозиция – «Токамақ КТМ» қазақстандық материалтану реакторы»
Бұл экспозиция Курчатов қаласында орналасқан «Токамақ КТМ» термоядролық реактордың жұмысы негізінде басқарылатын термоядролық синтездің энергиясының жұмысын көрсетуге арналған.
Астанада Қазақстан Республи­касының Президенті Нұрсұлтан Назарбаевтың төрағалығымен Халықаралық мамандандырылған «Астана ЭКСПО-2017» көрмесіне дайындық барысы бойынша кеңесте бұл жағдай әбден пысықталды.
Сондықтан Көрме кезінде Қазақстан павильоны өзгелермен терезесі тең деңгейде көрініс беріп, шетелдіктердің қызығушылығын туғызатын мәселелерді алға тартады деп сеніммен айтуға болады.
Ғабдул-Ғазиз Есембаев
АСТАНА
