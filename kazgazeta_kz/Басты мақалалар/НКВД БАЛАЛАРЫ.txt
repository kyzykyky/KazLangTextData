Ұзаған тарих керуенінің ізіндегі ақиқатпен бүгінгі ұрпақты табыстырған Тәуелсіздігіміз – жазықсыз жапа шеккен талай жанды, елінің азаттығы үшін құрбан болған арыстарды ортамызға әкелді.
Саяси көзқарасы қалыптасып, ұлтының болашағын ойлаған қазақ зиялыларын Кеңестік идеологияның сұрқия саясаты әдейі жасақталған «халық жауы» деген қара тізімге іліктіріп көзін жойды, тағдырын тәлкекке салды, балаларын тентіретті.
Кеңестік одақ көлеміндегі балалар үйіне таратылып «НКВД» балалары» деген айдар тағылған, сол сталиндік саясаттың құрбаны болған сәбилердің тағдыры күні кешеге дейін жасырулы болғаны белгілі
Фәни дүниеге келген олардың қаншамасы жұмыр жердің жүзінен із-түссіз жоғалып кете барды
Тұтас халықтар мен жеке адамдардың трагедиясына айналған бұл нәубетті ұмытуға ешкімнің құқы жоқ…
Солардың бірі, бүгінде көзі тірі «НКВД» балаларының» соңғы толқыны, 1937 жылдың қыс айында (құжат бойынша 1 шілде) Арал ауданында дүниеге келген анам Гүлбаршын Көбегенқызы.
Ал 1928 жылдың 23 қарашасында Қазалы қаласында дүниеге келген әкем Балапанұлы Нәби (бұл күнде о дүниелік) жел өтінде жетілген, балалық шағының шуақсыз күндерін «халық жауларының» балаларына арналып Алматыдан Сайрамға көшірілген балалар үйінде өткізген «НКВД» баласы» болатын.
Сабақтасып жатқан тағдыр шығар, екі «халық жауының» баласы қосылып 1954 жылы отау құрды
Әкем Нәби мен анам Гүлбаршын отау құрғанда «халық жауының баласы» «халық жауының қызына» үйленді деген кейбір туыстарынан мұқатқан атақ алған (бұл күнде о дүниелік ол жандардың атын атап, түсін түстеуді жөн санамадым)
Бірақ оларға таңылған «халық жауларының балалары» деген «таңба» оларды мойыта алмады, абыройлы еңбек етіп 46 жыл тату-тәтті отбасылық ғұмыр кешті, алты бала тәрбиеледі, ағайын-туысқа қамқор болды, қара қазаны әрқашан тасып тұрды
Оған ел-халқы куә.
Енді бұл екеуінің отау құрғанға дейінгі өмір жолдарын зерделесек – екі түрлі тағдыр, бір-біріне қарама-қайшы екі орта, санадан ой тартқан екі түрлі жол.
Гүлбаршын Көбегенқызының балалық шағы «халық жауының қызы» болса да өз елінде, «Көбегеннің жалғыз қызы» деп еркелеткен ағайын-туыс, дос-жаранның ортасында мұқтажсыз өтті
Әкесінің інісі Ұлы Отан соғысының ардагері Ыңғай оны мойнына мінгізіп өсірсе, соғыстың ауыр жылдарында қызмет жасаған жеңгесі Мұқышқызы Қаншайым (қазір ол 92 жаста) «Еркежаным» деп айтқанын екі етпей еркелетті
Анасы Айбұланқызы Беренді (Ақберен) және отбасын Көбегеннің үзеңгілес жолдасы, төс қағысып дос болған адал серігі, ел азаматы Дәріқұлов Көшербай ештеңеден тарықтырған жоқ
Ол орта мектептің соңғы жылдарында Дәріқұлов Көшербай отбасында, Тәжен бәйбішенің қолында оқыды, оның мырзалығын, қамқорлығы мен мейрімін бізге айтудан жалыққан емес
Гүлбаршынның жолы кесілген бір ғана сәті – «халық жауының қызы» болғаны үшін жоғары оқу орнына қабылданбағандығы еді
Ол кезде әкесі әлі ақталмаған болатын.
Әкесі 1892 жылы туған Лекеров Көбеген Сапақ бидің баласы Аманжолдың үлкен қызы Сырғадан туған
Ол әзіржауап, сөзге шешен, ел билеген, қазаны үнемі қайнап тұратын жомарт жан болған
Оның ел басқарып, халқын ұйытқаны қызыл империяның «қолшоқпарларына» ұнамады
Арал ауданында колхоз төрағасы болып қызмет атқарған кезінде «халық жауы» атанып, онымен аралас-құраласта болған, жас шамасы да қатарлас Ырғыз тумасы, халық ағарту саласының алғашқы қарлығаштарының бірі – Қуаныш Жұбановпен қатар ұсталып, 1937 жылдың 15 қарашасындағы Ақтөбе облыстық НКВД үштігінің қаулысы оны 10 жылға бас бостандығынан айырса, Жұбанов сол қараша айында ату жазасына кесілді.
10 жыл мерзімнің 4 жылында тұтқындар еңбегін аяусыз пайдаланған Кеңестік одақтың «бесжылдықтар» құрылысына, Беломор-Балтық лагеріндегі жұмыстарға, соғыс кезеңіндегі соңғы ­6 жылда Нижний-Тагильдегі Орал тауы астындағы терең шахталарда металдан танк корпустарын құю жұмыстарына жегілді.
Ол 1961 жылдың 6 мамырында Кеңестер одағы құрамындағы Қазақстан үкіметінің жазықсыз жапа шеккен «халық жауларын» ақтау саясатына сәйкес ақталды.
Көбеген ұйымдастырып, басшылық еткен колхоздың еңбеккерлері, елге басшы болған – Дәріқұлов Көшербай, Нұржаубаев Мұқыш Ұлы Отан соғысына тылдан қосқан үлестері үшін Социалистік Еңбек Ері атанған халық қалаулылары.
Ал Нәби Балапанұлының балалық тағдыры зайыбы Гүлбаршын Көбеген­қы­зының тағдырынан өзгешелеу, өмір жолында тұңғиыққа тартар йірім көп болды.
Оның балалық бейнесі буырқанған теңіз толқыны тереңнен қайраңға айдап, жағаға шығарған шалаң үстіне мезгілсіз қонақтап-жаураған бейкүнә құстың балапанын елестететін
Әкесі 1932 жылдың шілде айында тұтқындалып, сол жылдың қазан айында ОГПУ-дың Қазақстандағы Толық өкілеттілігімен РСФСР қылмыстық кодексінің 58-бабы бойынша айдалғанда жалғыз Нәбиін тапсырып кеткен жақын жандары да сақтамады.Нәбидің қаңғып қалғанын кеш білген Балапанның қарындастары – Әнипа, Набира, Зылиха, Гүлшаралардың іздемеген жері жоқ, аңырап қала берді.
Әкем Нәби маған бала кезімде болған оқиғаларды, әңгімелерді айтса, ақылым толысып азамат болған кезімде жазған естеліктерін, өлеңдерін, сырын айтатын, жарықтық… «Папамның қайда екенін білмеймін, бір орыс, бір татар баласы және мен панасыз қалған үшеуміз бір аптадай базарда қаңғып жүрдік
Күн суық
Қарнымыз ашқанда базарда сүт сатқан әйелдердің шелегінен тамған сүтті кезек жалап қоректеніп жүрдік
Бір аптадан кейін мені іздеп жүрген, үстінде әскери киімі бар ұзын бойлы адам ­«достарымнан» мені бөліп алып балалар үйіне жөнелтті
Сайрамдағы балалар үйіне келгенде 5-6 күн қыздар арасында болған мені, тәрбиешілер ұл екенімді білген соң өзім қатарлас ұл балалардың қатарына орналастырды
Бір күні аяқ астынан болған тырысқақ аурудан көп бала қырылғанда да мен аман қалыппын
5 жасқа толар-толмастан бастап мекенім болған сол Сайрамдағы балалар үйінен 1937 жылдың қара күзінде әкем алып кетті
Балалар үйінің директоры татар жігіті папамды танитын болып шықты, мені әкеліп тапсырған жігіттің одан фамилиямды өзгертпеуін өтінгенін де айтқан екен
Азан шақырып қойған Әбдінәби атымның «Әбді»-сі жоғалса да тегімнің өзгермегеніне шүкіршілік етіп, папам директорға ризашылығын айтыпты
Директор достық ниетін білдіріп: «НКВД сіздердің іздеріңізден ешқашан қалмайды, Нәбиді тастап кет, жоғарғы білім алсын, ­Совет баласы атансын» дегеніне папам көнбеген
Амалы таусылған директор, жарайды, онда бір шарт бар, тек балаң таныса ғана береміз депті
Тәрбиеші орыс апайымыз бәрімізді тап-таза формалы киімімізді киіндіріп ұзын шұбақ тізбекке тұрғызды
Тізбекке жылжуға белгі берілгенде бала жүрегім аузымнан ытқып шығардай тарсылдап қоя бергенін ұмыту еш мүмкін емес еді
Тізбекке ілесіп жылжып келе жатқан мені сол жанталасқан жүрек лүпілі мінбе жанында тұрған төртеудің жанына әкеп кілт тоқтатты
Олар: 1) балалар үйінің директоры, 2) қазаққа ұқсамайтын орта бойлы жігіт, 3) өзімнің тәрбиеші орыс апайым және 4) әкем болатын
Кілт тоқтаған мені тәрбиешім жанарын тайдыра директордың қолына ұстата салды
Оның маған бірінші сұрағы: мына кісіні танисың ба? – деді
Мен: әрине, танимын дедім
Екінші сұрағы: бұл кісі кім? – деді
Әкем дедім
Осылай бала болмысым балқыған күйі оттай ыстық әке құшағына ене бердім
Бұл менің ұмытылмас сәтімнің бірі» деп сырын айтқанда оның қызғылт-қоңыр қалы мол, көкшілдеу келген нұрлы көзіне де, тыңдап отырған менің жанарыма да еріксіз жас үйірілетін, ал сол тамшының ыстығын жұдырықтай жүрегім ғана сезуші еді.
Оның әкесі Қыдыр Ақжан байдың немересі Балапан Көкенұлы 1902 жылы туған
Қазалы уезінде 1902 жылдың жаз айында аралары 10-15 күн шамасында дүниеге келген Қарасақал руының үш перзентіне өсіп келе жатқан балаң шақтарында дана қарттар баға берген көрінеді
Олар: Мұратбайдың Ғаниы, Төлептің Мелдебегі, Көкеннің Балапаны
«…Ғанидың көзінде от-жалын ұшқындап тұр, Мелдебек қайратты, қырандай шапшаң, Балапан ойлы, терең, бұлардың тағдыр-таландары тауқыметті болады» депті
Болжам сәйкестігін тарих дәлел деді
Ғани Қазақстан мен Орталық Азия жастарының жалынды жетекшісі, Шығыстың жұздызы атанды
Мелдебек зеректімен, сейістігімен көзге түсті
Ол Төртқара руының Сейтқұл аталығынан, оның ішінде Әйтеке биден тараған, Ырғыз өңірін жайлаған ел ағасы Байғабылдың асында Қарасақал Қылышбекұлы Кәлмен атамыздың атына шауып бәйгеге жүз жылқы тігілген бірінші орынды иемденген шабандоз
Ал Балапан Қазалыдағы 4 жылдық орыс-қазақ мектебінде білім алған, араб тілін меңгерген, діни оқу бітірген (медресесі есімде жоқ), ойлы, елге ықпалды адам болды
Ерімбет атамның өлеңдерін төте жазудан аударған, ол сақтаған шайырдың «Даналық сәлемін» кәмпеске кезінде НКВД қызметкерлері тартып алған
Ел басына саясаттың қара бұлты төнген 1928-30 жылдары жалындаған жастығын халқының болашағы үшін құрбан еткен Балапан Көкенұлының «тар жол, тайғақ кешу» өмір жолы талай әңгімеге арқау болары сөзсіз, мұрағаттар қойнауы келер ұрпаққа өз елінің шынайы тарихтағы сыбағасын тартары қақ.
Балапан Көкенұлы бірнеше облыстың аумағын қамтыған, ОГПУ құжаттарында «Қарақұм көтерілісі» деген атаумен қалған ұлт-азаттық көтерілісін ұйымдастырушылардың бірі, орталығы Сарман қожа мешітінде орналасқан «Хан ставкасының» мүшесі, көтеріліс жоспарына сай басшылықтың қызметін реттейтін хан кеңесіне де Арал ауданы бойынша енгізілген тұлға
Осы көтеріліске байланысты Қазақстан ОАК жанынан халықпен келіссөз жүргізу үшін құрылған, төрағасы – Ә.Жангелдин, мүшелері – С.Сейфуллин, И.Юсупов, Ғ.Мүсірепов, т.б
комиссия мүшелелерімен халық атынан келіссөз жүргізді және хатшылық (писарь) міндетті атқарды
Нәтижесінде бірнеше бөлімнен тұратын халық талабын хаттамаға түсіріп, 1930 жылдың 3-ші мамырында Арал ауданы атынан қол қойды ­(немерелес қайынағасы Т.Жүргеновтың Ғ.Мүсірепов арқылы өзіне тапсырған құпия тапсырмасын, әрине, хаттамаға түсірген жоқ)
Бұл құпияны және «Қарақұм көтерілісіне» ­Балапанмен бірге қатысқан Қара балалары Досжан мен Қосжанның тағдырын маған Балапанның қарындасы, 90-ға таяп 2002 жылы дүниеден озған апам Зылиха айтқан болатын.
1931 жылғы жанкешті уақыттың жаз айында зайыбы, Нәбидің анасы, діни сауатты, Қалдан батыр немересі, ел арасында «Сарғасқа» атанған Тәшірбайқызы Зейфун (Зипуын) Торғай уезіндегі паналауға тиісті жеріне жете алмай құрсақтағы сәбиін жапан далада дүниеге әкелуге мәжбүр болды
(Зейфунды қарындасым деп «Сарғасқа» атандырған Балапанның немерелес қайынағасы, үзеңгілес досы, ОГПУ үштігінің қаулысымен 1932 жылдың қаңтар айында атылған Қосжан Қараұлы болатын).
Тағдыр тоба қазығына таяған аяулы жан кіндігінен ажыраған шарана-нәрестесіне (Әбдіманап) тоғыз күн ғана өмір сыйлап, екеуі де ақтық сапарға елсіз даладан аттанды
­Репрессия құрбаны болған жазықсыз ана мен баланы қасында болған туыстары, жанашырлары Жезқазғанға жақын жердегі «Дүйісбай-Тәмен» қорымына әкеліп жерлеп, құмды даланың шиімен асығыс қоршап, қоштасып кете барды.
Сабақтасып жатқан тағдыр шығар, екі «халық жауының» баласы қосылып 1954 жылы отау құрды
Әкем Нәби мен анам Гүлбаршын отау құрғанда «халық жауының баласы» «халық жауының қызына» үйленді деген кейбір туыстарынан мұқатқан атақ алған (бұл күнде о дүниелік ол жандардың атын атап, түсін түстеуді жөн санамадым)
Бірақ оларға таңылған «халық жауларының балалары» деген «таңба» оларды мойыта алмады, абыройлы еңбек етіп 46 жыл тату-тәтті отбасылық ғұмыр кешті, алты бала тәрбиеледі, ағайын-туысқа қамқор болды, қара қазаны әрқашан тасып тұрды
Оған ел-халқы куә.
Балапанның сол аласапыранда жүріп қаншама адамды аштықтан қорғағаны ұрпақ білуге тиіс шындық
Ол қанқұйлы Голощекиннің «Асыра сілтеу болмасын, аша тұяқ қалмасын» ­деген құйтұрқы саясатын керісінше орындау мақсатында азаматтардың қолдауымен Ырғызға жақын жердегі Тәуіп елді мекенінен мал қабылдау пунктін аштырды
Оған мал қабылдау үшін өзінің жақын туыс ағасы Ниязбай баласы Тұрым мен жеңгесі Тәжіні көшіріп әкелген
Сөйтіп, көптеген отбасына мал тапсыртпай-ақ, «тапсырды» деп мөр басылған анықтама бергізді және қайратты жігіттерге Қызылқұмдағы Қосбүйректің құмды жотасының ортасын жарып өтетін керуен жолымен сақтаған малды Қарақалпақстанға айдаттырды, қаншама адамды көшіріп аман сақтап ұрпақ жалғауға септігін тигізді
Көш бастаушылардың бірі өзінің туған ағасы Мыңтұрған мен әйелі Жанбибі безгекке шалдыққандарына да қарамай, Әмударияға жақын Түрікменстан елімен шекаралас жатқан Ауған асуынан соңғы көшті өткізіп жіберіп, екеуі де бір түнде дүние салған
Олардың сүйектерінің қай жерде қалғаны да белгісіз
Ел қамын ойлаған сол қайырымды жандардың жалғыз ұлы Әбиболла фин соғысының ауыр зардабы салдарынан тұқымсыз өтіп, Қазалыда дүние салса, тағдыр айдап өзбектер арасында қалған жалғыз қызы – 1922 жылы туған Нәзипа Бирунийдің ­Бибазарында ғұмыр кешіп, Қазақстанмен 1978 жылы табысып дүниеден өткен еді.
1932 жылы тағдыр Балапанды Гүлзада Бегенай қызымен жұптастырды.
Өзі ұсталып кеткен 1932 жылдың қазан ­айынан 1937 жылғы қазан айына дейінгі ара­лық­тағы Қазалы қаласындағы отбасы мен жалғыз баласының белгісіз жағдайы оны Арал қаласындағы наубайхана басшысы, қарындасы Зылиханың қайынағасы Ұзақбай Мәметековтың отбасына табан тіретті
Балапанды күтіп алып, жасырын қонақасы берген алқалы топта ел азаматтары, туыстары – Арал қаласындағы кеме жүргізу ісі мекемесінде басқарушы, оқу бөлімінің бастығы болған Іди Сейілов, Арал қалалық атқару комитетінің төрағасы Қайырбай Бекетов, кеме шаруашылығында бөлім басқарған Сүйнәлі Көшеров, орыс ­достары, Қарақалпақстандағы Мойнақ портының, Қазалы қаласының азаматтары,қарындасы Гүлшараның күйеуі ­Бейсенбай, Ырғызда мектеп директоры болған Мұса Дайрабаев (кейін «халық жауы» деп атылған), т.б
болғанын, өздері үш күн аяқтарының ұшымен жүріп жасырын қонақ жайлағандары туралы апам Зылиханың,көнекөз қарттардың талай рет айтқаны әлі жадымда
Жиналғандар Балапанға жалғыз баласы Нәбидің, от басының, туыстарының тағдырын айтуға қиналып отырғанда қарындасы Гүлшара көз жасын көлдете отырып (қазақтың дауыс салу әдетімен) баяндап берген екен.Кідірместен Аралдан Сайрамға аттанып балалар үйіндегі 9 жасқа келген баласы Нәбиді қарындасы Зылиханың қолына әкеліп тапсырды
Бұл мерзім Балапан үшін айдауда жүрген сапарынан кейінгі тылсым үзіліс секілді еді
Одан кейінгі жылдар да оңай болмады – Қазалы.., НКВД.., Ташкент.., ­Алматы.., Соғыс.., Ленинград қырғыны.., «халық жауына» бұйырған Штрафной Батальон… бірін-бірі жалғастыра берді
Сталинград шайқасынан кейінгі госпитальдан 1944 жылы елге жаралы оралды.1948 жылға дейін Орталыққа бағынатын Қазалыдағы ­«Ондатрхоз» мекемесінің өндіріс бөлімін басқарды
1948 жылдың ақпан ­айында Мемлекет мүлкін талан-таражға салды деген желеумен мекеме басшысы ­Мубарак Балтачаев екеуіне айып тағылып, сол жылдың шілде айында үкім шықты
Нақты дәлелдің болмағанына қарамастан Ақжанов Балапанның «халық жауы» болғаны істегі мән-жайды ауырлатып, тағы да 18 жылға бас бостандығынан айрылды, мүлкі тәркіленді.
Сібірдегі Тайга колониясында ауыр халде болған талай жанды шығыс тәсілі, ата дәстүрімен емдеп сауықтырғаны, үлгілі тәртібі үшін оны сотталған мерзімінен 7 жыл ерте босатты
Сібірден 1959 жылы Отанына оралған ардақты азамат ­сабырлы да, текті қалпын бұзбастан 1970 жылдың 1-наурызында ел-халқының, бала-шағасының, дос-жаранының, өзінің сүйіспеншілігіне бөленіп 4 жарым жыл отасып адал жар, бір елге ана болған, «ғайыптан тайып» тағдырлы асыл жан Қанзия Жоламанқызының алдында 68-ге қараған шағында дүниеден озды.
Колонияда бірге отырған, оны құрмет тұтып сыйлас іні болған, Ибраhим Санаевтың (Қызылорда облыстық Тұтынушылар одағының бастығы болған):
Бірінші ағам Балапан
Ақылдың бұл бір данасы.
Ескілерден үлгі алған,
Сөйлетсең шығад көркем сөз
Аталы сөздің сарасы.
Елуге жасы таянған
Бір елдің болған ағасы,
Қарасақал Әлімнен
Қазалы туған қаласы.., деп хат арқылы Балапанға берген бағасы оның адами қасиетінің шынайы көрінісі деп білемін.
Тәуелсіздік алған Қазақстан Республи­касының жазықсыз сотталып, «халық жаулары» деген таңба басылған азаматтарын ақтау саясатына сәйкес ол 1998 жылдың 27 сәуірінде ақталды.
Ал «НКВД» баласы Нәбидің ержеткен шағы да сан қырлы – қудалау, мектеп,Техникум, Әмудария мен Сырдарияның жағасы, Тақтакөпір, Тақияташ, Нөкіс, Қара пойыз кондукторы, т.т
жалғаса берді.
1948 жылдан Молотов облысында қызмет жасап, әскери борышын өтеді (2005 жылға дейінгі Пермь облысы, қазіргі Перм өлкесі), бір жыл Коммунистік партияның (КПСС) мүшелігіне кандидат болып, «халық жауының» баласы болғаны үшін КПСС мүшелігіне қабылданбай, жоғары оқу орнынан шығарылды
Қазақстанға оралғаннан кейінгі өмір жолы Арал ауданындағы жаңадан ұйымдасқан Алға колхозында ауылдық кеңестің хатшылығынан басталды.
Әкем басқа да «НКВД балалары» сияқты тағдыр тауқыметін тартса да болмысы шуақ шашып тұратын мейрімді жан еді, «жерде жетім жыласа, көкте періште тебіренеді» деп жетімдерден, мұқтаждардан көмегін ешқашан аямайтын.
Әңгімеге арқау болған ерлі-зайыпты «НКВД балаларының» әкелелері – Ақжанов Балапан да, Лекеров Көбеген де бұл күнде ақталған, «саяси құғын-сүргін құрбандары» деген мәртебе берілген ХХ ғасырдың рухы биік азаматтары.
Тарих тағлымы – ұрпақтың шамшырағы.
Дәреже НӘБИҚЫЗЫ,
заңгер, Халықаралық Ақпараттандыру академиясының корреспондент мүшесі 
Атырау
