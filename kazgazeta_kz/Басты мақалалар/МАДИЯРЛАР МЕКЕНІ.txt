«Саяхат әуелі тіліңді байлап, содан кейін сені жақсы әңгімешіге айналдырады» депті әйгілі жиһангез Ибн Баттута
Париж, Лондон, Рим, Берлин, Вена, Варшава, Будапешт – қарт құрлықтың талай тарихын ішіне бұғып жатқан бұл шаһарларға бір рет бару бұрынырақта ертегідей боп көрінгенімен, қазір оншалық қиындық тудырмайды: қалтаңызға 800 евро салыңыз да, шенген визаңызды дайындап, ағылшын тілін орта деңгейде меңгерген соң, Еуропаның кез келген қаласына аттана беріңіз
Ондағы әрбір есік сіз үшін ашық
Оқуымызға байланысты тағылымдамадан өту мақсатында Венгрияның Печ қаласына жолға шыққан едік
Сондағы алған әсер мен көрген дүниелерімізді қағазға түсіріп, өзіңізге ұсынуды жөн санадық, қадірлі оқырман
Егер бұл елге келе қалсаңыз, берген аз ғана мағлұматымыз пайдаңызға жараса, тағы бір мақсатымыздың орындалғаны.
… Будапешт әуежайынан түскен бойда күтіп тұрған көлік «Мечек травелге» отырып,­ Печ қаласына бағыт алдық
Будапештен Печке дейін үш сағаттық жол екен
Венгрияның әсем табиғаты бірден назар аударды
Жол бойында қатар тізілген ағаштар сарғая бастапты
Кейбіреулерінің жапырағы қызғыш түсті
Күз аяқталып қалса да айнала әлі түгел сарғайып үлгермеген
Соған қарағанда жаңбыр көп жауатын сияқты
Табиғаты Қазақстанға ұқсас болып көрінді
Жазық дала
Үш сағат бойы бірде-бір елді мекенді кезіктірмедік
Тек Печке он шақырымдай қалғанда бірте-бірте үйлер де көріне бастады
Әр үйдің сырты әртүрлі бояумен боялған
Біреуі сарғыш, енді бірі жасыл, тағы бірі ақшыл түспен көмкерілген
Біреуі үлкен, енді бірі кішігірім, ал тағы біреуіне жөндеу жасалмапты
Бұған қарап халқының тұрмыс деңгейі әрқалай екенін аңғаруға болар еді
Қаланың ішіне ене бергенімізде оның қарапайымдылығы таңғал­дырды
Көп қабатты үйлер жоқтың қасы
Печтіктер, онсыз да тауда тұратын­дықтан ба, жоғарылай бергенді аса ұнат­пайтын сияқты
Олар жер үйді жақсы көреді екен
Қаланың келбетінен соны байқадық.
ПЕЧ УНИВЕРСИТЕТІ
Шаһар жүрегінде орналасқан Печ университеті Орталық Еуропадағы ең көне әрі Венгрияның алғашқы жоғары оқу ордасы саналады
Оның негізі 1367 жылы Рим папасы V Урбанның берген патенті бойынша I Людовик патшаның тұсында қаланған
Университетте он шақты факультет, 25 мыңнан аса студент және 2 мыңдай оқытушы, ғылыми қызметкерлер жұмыс істейді.
Бізді Печ университетінің Орыс орталығы және славян филологиясы кафедрасында осы орталық жетекшісі, профессор Валентина Вегвари қарсы алды
Ол оқу ордасының қысқаша тарихымен таныстырып өткен соң:
– Сіздер Гете институтын білетін шығарсыздар
Өздеріңіз көріп тұрған Орыс орталығы да орыс тілін насихаттау мақсатында құрылған
Кафедраны жиһаз және техникамен жабдықтауға Ресей көмектесіп тұрады, – деді.
– Бұндағы венгриялық студенттер орыс тілін жетік біле ме? – деп сұрадық.
– Олар тілді меңгеру үстінде, – деп қысқа қайырды.
Үлкен кабинеттің іші толған орыс классиктерінің туындылары
Пушкин,­ Лермонтов, Чехов, Тургенев, Гоголь портреттері қабырғада ілініп тұр
Оларға қарап, кәдімгідей орыс әлемін сезінесің
Соның ықпалына түсесің
Белинскийдің кітабын парақтап жатқанда Валентинаның сөзі ойымызды бөліп жіберді:
– Бұл кітаптардың барлығын ­орыстар сыйлаған
Олар классикалық және қажетті басқа да кітаптарды бізге жеткізіп тұрады, – деді ол
Валентинамен жолығып, алдағы күндердің жоспарын жасағаннан кейін, қаланы аралауға шықтық.
Мечек тауының қолтығына кіріп жатқан Венгрияның Печ қаласы ең көне шаһарлардың бірі саналады.­ Ресми­ мәлімет бойынша екі мың жылдық тарихы бар десе де, бұндағы табылған археологиялық жәдігерлер қаланың тарихына тағы үш мың жылды­ қосып отыр
Яғни Печтің пайда болғанына бес мың жыл
Содан бері бұл қала не көрмеді дейсіз
Ең бірінші тұрғындары – иллирлар мен паннондар және кельт­тер
Одан кейін римдіктердің жаулап алуы басталады
433-455 жылдары ғұн империясының да қол астында болыпты
Әрі қарай тарихын айта берсең, шығыс готтарының билеуінен, ақыр аяғы орта ғасырдағы түрік жаугершілігіне дейін барады.
– Шаһарымыздан римдіктердің бір қап монетасы табылды, – деді Маргет
Ол бізді қаламен таныстырып жүрген методист ғалым
Толық аты-жөні Маргет­ Коос
Печ университетінде сабақ береді
Бос уақытында гид болып жұмыс істейді екен
Тіпті қала туралы арнайы кітап та жазыпты.
– Ол монеталар бұрынырақта табылған ба, әлде осы күні ме? – дейміз.
– Жақында табылды
Қалада жөндеу жұмыстарымен шұғылданып жүргендер тауып алыпты, – деді ол
Маргетпен бірге жүріп, бұл жайында тәптіштеп сұрай бастадық
Римдіктердің жер асты қорғандары әлі күнге дейін сақталыпты
Келесі күні өз бетімізше барған едік, сыртындағы тас қамалды көргенімізбен, төменге түсе алмадық
Үлкен шіркеудің айналасы түгел жер асты жолдары
Әр-әр жерде орнатылған жер үстіндегі әйнек терезелерден төменге үңілгенде бұны анық көрдік.
ҮШБІРЛІК СЫРЫ
Маргет бізді қаламен таныстыру­ үшін күні бойы ертіп жүрді
Әуелі орталыққа алып барды
Бұнда Аркад деген үлкен сауда орталығы бар екен
Оның жан-жағында әртүрлі ғимараттар орналасқан
Көбісі көне үйлер
Соған қарамастан, әсемдігін жоғалтпаған
Ат үстіндегі алып адамның мүсіні алыстан менмұндалап көз тартады
«Райымбек батыр секілді тұлға шығар…» деп іштей ойлағанмен, ол туралы анықтап білгім келді:
– Маргет, бұл адам кім болған? – дедім.
– Бұл – Янош Хуньяди
Венгрия­ның әскери және саяси қайраткері
Орта ғасырдағы түрік жаугершілігіне қарсы шайқасқан халық батыры, – деді ол.
– Ал оның жанындағы бес жұлдызды ескерткіш ненің құрметіне қойылған? – дедім қызығушылығым артып.
– Бұл – Қасиетті үшбірлік мүсіні
XVIII ғасырдың басында елді жаппай оба індеті жайлағанда көптеген қаламызда дәл осы мүсін тұрғызылған.
– Неге үшбірлік?
– Мүсінге жақсылап қарасаңыз – ата, әке, баланы көресіз
Қасиетті үшбірлік деп, аурудан қырылып бара жатқан халықтың құрметіне осылай аталған, – деді Маргет
Бұл мүсіндерге ұзақ қарап болған соң, әрі қарай қаланың басқа жерлерімен танысуды жалғастырдық.
ҚАЛА ШАРУАШЫЛЫҒЫ
Шаһар халқы бағзыдан шарап өндіру­мен шұғылдануды атакәсіп еткен
Мечек тауының баурайындағы жүзімдіктерден шарап өнімі жасалады
Орта ғасырларда қаланы 143 жыл бойы билеп-төстеген түріктер шарап өндірісін одан әрі жандандырып, дамытады
Олардың діни сеніміне қайшы келсе де, шарапты пайдаланыпты
Бұрын бұнда тек ақ шарап өндірілсе, түріктер қызыл шарап өндірісін жандандырған.
Бұдан тыс, Печ қаласы фарфор ыдыстарының Отаны саналады
Бұнда фарфор өндірісі жақсы дамыған
Одан соң, тері өндірісі де мейлінше ілгерілеген кәсіп түріне жатады
Шаһар орталығында жүргенімізде фарфордан жасалған әсем ыдыстар мен теріден тігілетін қолғап ­фабрикасына бардық
Қолғаптардың сапасы жоғары болғандықтан, бағасы да қымбат
Бірнеше ғасырлық тарихы бар фабрика өзінің тіршілігін әлі күнге дейін жалғастырып келеді.
Печ қаласы көмір мен уран өндіруден де алдыңғы орында тұр
Шаһарға келе жатқанымызда егістік алқабына көзіміз түскен болатын
Онда жүгеріге ұқсас егін түрі жайқалып тұрған
Маргеттен анықтап сұрағанымызда қала сыртындағы халықтың жүгері егумен шұғылданатынын білдік.
Бұл қалада жастарға қарағанда егде адамдар көп болып көрінді
Маргеттен бұның мән-жайын білмек үшін:
– Жастардың бәрі қайда кеткен? – дедік.
– Бізде жалақы аз
Сол себептен жастардың көбі айлық жалақысы жоғары Германия, Австрия, т.б
елдерге барып жұмыс істейді, – деді ол.
– Сонда сіздерде айлық жалақы шамамен қанша? – деп сұрадық.
– Шамамен 500 евро, – деді ол.
– Бұл сіздіңше аз ба? – дедік біздегі есеппен бұның бағасын біліп.
– Сіздерде бұл қалыпты болуы мүмкін
Ал біз Еуропада тұрғандықтан, өте аз
Сол себепті жастар өзге елдерде жұмыс істеп жүр
Елге қайту-қайтпауы екіталай.
Әрі қарай тәптіштеп сұрай бергенді жөн көрмедік
«Бізде де осы хал орын алып жатқан жоқ па?..» деген ой ғана көкірегімізде жаңғырып жатты.
КЛИМО КІТАПХАНАСЫ
Печ университетіне барғанымызда профессор Валентина Вегвари бізді университет кітапханасымен таныстырғысы келетінін айтты
Келесі күні қала орталы­ғын­да орналасқан мешіт алдына келуімізді сұрады
Бұнда мешіт бар екенін біліп, қуанғанымыз рас.
– Шаһарда мешіт бар ма? – деп, ­Валентинадан таңдана сұрадық.
– Иә, түріктердің билігі кезінде шіркеуді мешітке айналдырған
Ол қазір қайтадан шіркеу
Төбесіне қарасаңыз, крест пен жарты айды көресіз, – деді Валентина
Қазір өз билігі өзінде болған соң, діндеріне берік ел қайтадан мешітті шіркеу еткен шығар деп ойладық
Бұлар, шынында да, дінге берік көрінді
Өйткені Печ университетінің жанында үлкен шіркеу орналасқан
Университет­ пен шіркеу бірігіп жатыр десек те болады.­ Шіркеудің қоңыраулары жаңғырып естіліп тұрады.
Келесі күні «мешіт» алдында қарсы алған Валентина кітапханаға бірге келген соң, бізді кітапханашыға табыстап,­ әрі қарай өз шаруасымен кетті
Кітапханашы орыс тілін жақсы біледі екен
Кезінде ол тұрған Венгрияның шет аймағы Кеңес Одағына қарапты
Сол себептен орысшаға жетік боп өскен көрінеді
Бұндағы барлық кітапты епископ Дьердь Климо­ Еуропаның түкпір-түкпірінен жинапты
1774 жылы кітапхананың негізі қаланады
Бір таңғаларлығы, бұндағы кітаптардың барлығы бірдей мұқабамен қапталған.
– Бұның бәрі кезінде мұқабасыз жиналған кітаптар
Өйткені епископ Климо оларды мұқабасымен сатып алса тым қымбатқа түсетінін білді
Сол себепті мұқабасыз түпнұсқаларды алдырып отырған, – деді кітапханашы.
– Мына мұқабалар қашан қапталған?
– Олар кейін, бертін келе тері өндірісі дамыған соң жасалды
Сөредегі кітаптардың көбі түпнұсқа
Тіпті бұнда I Людовик патшаның өз қолымен жазған хаты да сақтаулы тұр.
– Кітапханаға көп адам келетін шығар?.
– дедік біз ондағы бай әрі көне кітап қорына көзіміз тоймай, тамсана қарап.
Кітапханаға кіру тегін
Сонда да студенттерді әкеле алмаймыз
Ешкім қызықпайды, – деді ол мұңайып.
– Ал шетелден адамдар көптеп келсе керек, – дедік біз сене алмастан.
– Өткен жылы Канададан бір жазушы әйел келген
Іздеп келетіндер баршылық.
Бұндағы кітап қорымен біздің елдегі кітаптарды салыстыру қиын
Сыртқы мұқабасының өзі кітап бағасын арттырып тұрар еді
Ал оған бұлардың әрбірінің қаншама жылдық тарихын қосыңыз
Мыңдаған жылдың куәгері ғой
Бірақ сонда да кітаптар шаң басқан сөрелерде оқырманын күтіп сарғайып тұрғандай көрінді
Кітапханашы сөзі ойымызды бөліп жіберді.
– Мына жаққа жүріңіз, – деді ол
– Енді сіздер әдеби кітаптар қойылған залмен танысасыз
Бұл кітапты Дидро жазған
Түпнұсқа
Тек қана мұқабасы кейін қапталған.
– Ұстап көруге бола ма? – дедік Дидроның атын естігенде қызығу­шылығымыз одан сайын артып.
– Сіздерге бәрі мүмкін
Алыстан іздеп келгендерге біз қуана-қуана қызмет көрсетеміз, – деді кітапханашы сөреде тұрған ақ мұқабалы терімен тысталған кітапты ұсынып жатып
Кітаптың сырты қандай әсем болса, іші де сондай көркем
Алғашқы бетіне ұзақ үңілдік
«Шынында Дидроның өзі жазған ба?» деп таңырқап, сенбей отырмыз
Кітапты парақтай келіп, оның энциклопедия екенін аң­ғардық
Сол кездегі оқымыстылар бірігіп, ішінде Дидро бар, үлкен энциклопедия құрастырған
Бұл сол еңбек екен.
– Кітаптардың дені қай тілде жазыл­ған? – деп сұрадық кітапханашыдан.
– Көне кітаптар болғандықтан, көбі латынша, – деді ол.
Сөредегі кітаптың атауы мен әріптік жүйесі біздегідей рет-ретімен қойыл­маған
Оған бөлек бір журнал арнап, сыртын терімен қаптапты
Кітапханашы іздеген оқырманға осыған қарап қажет кітабын оңай тауып береді
Кітапханадан алған әсерді тілмен жеткізіп беру қиын
Көненің көзіндей ескі кітаптарды ұстап, парақтап шығудың өзі толқытпай, тебірентпей қоймайды.
ДУНАЙ ӨЗЕНІ
Будапештке келген соң, Дунайды көрмеу, Бостандық көпіріне көтеріліп, өзенге бір рет назар салмай өту мүмкін емес шығар
Венгриядағы ең әсерлі сәтті де осы көпір үстінде сезіндік
Бұнда ағылып жатқан туристердің бәрі Дунайдың сұлулығына тамсанып тұрар еді.
Дунай Волгадан кейінгі Еуропаның ең ұзын өзені болып есептеледі
Оның ұзындығы – 2860 шақырым
Ол Германия,­ Австрия, Словакия, Венгрия,­ Хорватия, Сербия, Болгария,­ Румыния,­ Украина және Молдова сынды он мемлекеттің шекарасы саналады
Вена, Братислава, Будапешт және Белград сияқты орталық және Оңтүстік-Шығыс Еуропаның астана­лары арқылы өтеді
Көпірдің үстінен қараған кезде өзенде жүзген ­кемелер бірден көзге түседі
Онда туристер қаланың келбетін асықпай суда жүзіп тамашалайды
Печтегідей емес, бұнда неше түрлі сәулетті ғимараттарды көруге болады
Көбісі ескі
Көне болғанымен, ажарын жоғалтпаған
Әсем, еңселі, алып ғимараттар көз тартады.­ Олардың әрбіріне қарай бергеннен көзіміз талды
Сұлулыққа тамсана отырып­ та өз елімізді екі аптаның ішінде сағынып қалғанымызды байқадық
Қазақстанда жүргенде зымырап өтетін уақыт бұл жақта тым баяу қозғалатындай, әлде бізге солай көрінді ме екен? Әйтеуір, бұл жақтың күні де, түні де ұзақ, тым ұзақ сезілгені рас
Венгрияға тағы да бір келіп, түгел аралауды іштей түйгенімізбен, «өз еліңдей қайдан болсын?» деген оймен әуежайға қарай асығып бара жаттық.
Нұрлайым БАТЫР
Алматы – Будапешт – Алматы
