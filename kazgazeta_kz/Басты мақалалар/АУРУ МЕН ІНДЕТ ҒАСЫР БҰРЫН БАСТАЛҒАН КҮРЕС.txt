(Соңы
Басы өткен санда)
Сәбит ШІЛДЕБАЙ, 
тарих ғылымының кандидаты, Ш.Ш
Уәлиханов атындағы 
Тарих және этнология институтының бөлім меңгерушісі
БЕЗГЕККЕ ҚАРСЫ КҮРЕС
1922 жылдың сәуір – қыркүйек айлары үшін жасалған есептен безгек ауруының халық арасында ең көп таралған жұқпалы ауру түрінің бірі болғанын байқауға болады
1923 жылы 16 шілдеде безгекпен күрес жөніндегі ұйымдар мен мекемелердің қызметін біріктіру үшін Денсаулық сақтау халкоматы жанынан Өлкелік безгекке қарсы комиссия ұйымдастырылды
Комиссия құрамына Денсаулық сақтау халкоматы, Жер-су халкоматы, Қызыл крест ұйымы, әскери ведомство өкілдері кірді
Комиссия безгекпен күресетін және безгекке қарсы станцияларды ұйымдастыратын, хинин мен басқа да арнайы медикаменттерді бөлетін және тарататын, сондай-ақ, безгекке қарсы күрес үшін қаржы іздесті­ретін эпидемиологиялық, клиникалық, статистикалық секциялардан тұрды
Жергілікті жерлердегі губденсаулық сақтау және облденсаулық сақтау бөлім­дерінің жанында осылай аталған комиссиялар құрылды
Бұл комиссия жұмысын 1935 жылы 17 мамырда ҚАКСР ХКК жанынан құрылған Өлкелік безгекке қарсы күрес комитеті одан ары жалғастырды.
ОБАҒА ҚАРСЫ КҮРЕС
ҚАКСР-дегі ең қауіпті аурулардың бірі – оба індеті болды
ҚАКСР-і ­бойынша барлығы қанша адамның обамен ауырғанын анықтау әзірге мүмкін болмады
Тек белгілісі, 1925 жылдың 1 қазанынан бастап 1927 жылдың 15 наурызына дейінгі аралықта ҚАКСР аумағында обамен ауырған 275 жағдай тіркеліп, оның 271-і обадан опат болған (салыстыру үшін, 1920–1989 жылдар аралығында КСРО бойынша обамен 3639 адамның ауырып, оның 2060-ы опат болғанын айта кетуге болады
ХХ ғасырдың 40-шы жылдарының соңынан бастап обаны емдеу біртіндеп мүмкін бола бастаған – С.Ш.)
Негізі, өкпе обасынан ешкім де аман қалмайтын
Одан сақтанудың бір-ақ жолы болды
Ол – науқасты халықтан аластау еді
Обаның алдын-алу шараларын жүзеге асыру және Шығыс Қазақстанда көтерілген обаға қарсы күреске басшылық жасау үшін 1930 жылы 13 ақпанда ҚАКСР ХКК қаулысы бойынша Денсаулық сақтау халкоматы жанынан Қазақстанның обаға қарсы іс қылатын өлкелік кеңесі құрылып, ережесі бекітілді
Кеңес құрамына Денсаулық сақтау халкоматы, Ішкі істер халкоматы, мемлекеттік саяси басқармасы, Қазақ санитарлық-бактериологиялық институты, орта­лықтағы дәрігерлік-тазалық еңбек одағы, Медсанеңбек өкілдері енгізілді
Кеңестің техникалық жұмыстарын атқару Денсаулық сақтау халкоматының кеңсесіне жүктелді
Кеңес айына бір рет, оба көтерілген кезде қажеттілікке сәйкес төраға тарапынан шақырылды
Кеңеске оба көрінісі кезінде жергілікті медициналық құрамды өзіне толық бағындыратын төтенше өкілеттілігі бар Өкіл басқарды.
ДӘРІХАНА ЖҮЙЕСІ
1922 жылдың ақпанынан бастап ҚАКСР территориясындағы барлық дәріханаларды шаруашылық есепке көшіру жұмысы басталуы тиіс еді
Бірақ, мұндай жаңа істі жүргізетін немесе жергілікті жерлерде нұқсқау беретін білікті мамандардың жоқтығынан, аталмыш іс тұралап қалды
Денсаулық сақтау халкоматы Коллегиясының қаулысы бойынша шаруашылық есепке көшірілген дәріханалар Өлкелік дәріхана қоймасынан медикаменттерді 60 % құнын төлеп сатып алуы тиіс болса, қалған 40 %-ы жергілікті жерлердегі жеке құрамды, ұйымдастыру және шаруашылық шығындарын жабуға қалдырылды
Республикада ақылы және ақысыз дәріханалар жұмыс істеді
Ақысыз дәріханалар мемлекет тарапынан жабдықталса, ақылы дәріханалар коммерциялық кәсіпорындар сияқты жұмыс істеуі тиіс болды.
АУЫЗ СУ ЖАҒДАЙЫ
ҚАКСР аумағын ауыз сумен қамтамасыз ету желісінің нашарлығы жаз айларында жұқпалы аурулардың туындауы мен таралуының негізгі себептерінің бірі болды
Су құбыры жүйесі Семей және Орынбор губернияларында ғана болды
Қалған губерниялардың халқы құдық суын пайдаланды
Семей губерниясында жұмыс істеп тұрған 1 517 құдықтың 754-і немесе 49 %-ы жөндеу мен тазалауды қажет етсе, қалған губерниялардағы жағдай бұдан да нашар болған
Денсаулық сақтау халкоматына қарасты лабораториялар Семей, Ақмола, Орал қалаларындағы құдық суларын үнемі тексеріп, тырысқақтың алдын-алу шараларын жүзеге асырғанымен, бұл шаралар бүкіл ҚАКСР аумағында жүргізілмеді
Ал қалдық суларды ағызу (кәріз) жүйесі Орынборда ғана ішінара жұмыс істеген
Міне, коммуналдық шаруашылықтың осындай деңгейде болуы тырысқақ, тышқақ және т.б
жұқпалы іш аурулардың жылдам таралуына әсер етті.
АНА МЕН БАЛА ДЕНСАУЛЫҒЫ
ҚАКСР-ы бойынша ана мен сәби ден­саулығын сақтау өте төменгі дең­гейде болды
Қараусыз қалған балалар мекемелерін ұйымдастыру және оларды медициналық бақылауға алу шешілмеген мәселе болып қала берді
1922 жылдың басында ҚАКСР аумағында 3 жасқа дейінгі 2 549 баланы қамқорлыққа алған 91 жабық мекеме жұмыс істеп тұрса, олар жергілікті аткомдардың бюджетіне көшірілген соң осы жылдың күзінде 3 жасқа дейінгі 1010 бала мен 56 ананы қамқорлығына алған 33 ғана мекемені сақтап қалу мүмкін болды
Бұл мекемелердегі балаларды тамақтандыруға қажетті сүт өнімдері жетіспеді
Сондықтан, 1922 жылдың ортасында 83 783 түскі ас берген америкалық «АРА» ұйымының көмегіне жүгінуге тура келген.
1928 жылы 13 қарашада ҚАКСР ОАК мен ХКК БОАК Әйелдер бөлімінің 10 жылдығын және Қазан революциясының 11 жылдығын еске алу үшін, ана мен бала қорғаудың ерекше мәнін ескере отырып жақын арадағы екі жыл ішінде Ана мен бала қорғау институтын ашу жөнінде қаулы қабылдады
Институт ана мен бала қорғау жөніндегі және осы саланың арнайы мамандарын даярлау жөніндегі ғылыми-практикалық жетекші мекеме ретінде ұйымдастырылуы тиіс еді
1929 жылы 29 қаңтарда ҚАКСР ХКК-і Ана мен бала қорғау институты туралы ережені бекітті
Бірақ, Институтты ашу жұмысы 1933 жылдың қаңтарына дейін созылып кетті
Институт алғашқы кезде бөбек және босануға көмек секторлары мен әдістемелік жоспарлау кабинетінен тұрды
Институт қызметкерлері Қызыл отау мен емдеу-профилактикалық керуендердің жұмысына белсенді қатысты
Институт балаларда болатын асқазан-ішек және өкпе ауруларының алдын-алу, жас баланың физикалық дамуы мен тәрбиесі, балалардағы рахиттің таралуы мен өрбуі және т.б
сұрақтар бойынша ғылыми-зерттеу жұмыстарын жүргізді.
1932 жылы 16 қарашада ҚАКСР Денсаулық сақтау халкомының бұйрығы бойынша халкоматтың ана мен бала қорғау секторының негізінде ҚАКСР Денсаулық сақтау халкоматы жанындағы Өлкелік бөбек басқармасы құрылды
Басқарма бөбек ісіне, тамақ станцияларына, сүт асханаларына басшылық жасады
Басқарма жанында мемлекеттік және қоғамдық ұйымдардың өкілдерінен құралған кеңес жұмыс істеді
Жергілікті жерлерде облыстық денсаулық сақтау бөлімі жанынан облыстық бөбек басқармалары ұйымдастырылды
1934 жылдың ортасында бөбек басқармасы Босануға көмек басқармасымен біріктіріліп, халкомат жанынан Ана мен бала қорғау басқармасы құрылды
Осылайша, ҚАКСР аумағында ана мен бала қорғау, жас сәбидің денсаулығы мәселесімен айналысатын жүйенің негізі қаланды.
ҚАРАУСЫЗ ҚАЛҒАН БАЛАЛАРМЕН ЖҰМЫС
ҚАКСР бойынша қараусыз қалған аш-жалаңаш балалар өте көп болды
Әлеуметтік тәрбие бас басқармасының мәліметі бойынша 1922 жылдың басында Орынбор және Ақтөбе губерниялары бойынша 177 159 қараусыз бала тіркелсе, Орал, Бөкей, Қостанай губерниялары мен Адай уезі бойынша 663 884 аш-жалаңаш қараусыз бала тіркеуге алынған
Бұл балалардың басым бөлігі ата-аналары аштан өлген қазақтар еді
ҚАКСР бойынша Денсаулық сақтау халкоматының медициналық-санитарлық бақылауына алынған Ағарту халкоматына қарасты 505 балалар мекемесінде 41 215 бала мемлекет қамқорлығына алыныпты
Бұл тіркеуге алынған қараусыз қалған аш-жалаңаш 841 043 баланың 4,9 %-ын ғана құрайтын еді
1922 жылы бұл мекемелердің көпшілігі үшін балаларға білім беру мен тәрбие мәселесінен гөрі, оларды тамақтандыру бірінші орында тұрды
Міне, осы статистикалық мәліметтерден-ақ азамат соғысы мен ашаршылық жылдарынан кейінгі ҚАКСР-інің аса ауыр әлеуметтік-эко­номи­калық жағдайын көруге болады.
ЖЕЗӨКШЕЛІККЕ  ҚАРСЫ КҮРЕС
ҚАКСР территориясында жыныстық жұқпалы аурулар да аз болмады
Мысалы, 1922 жылғы тіркелген деректерге сәйкес, әрбір 10 мың адамның 73,4-і трахомамен (хламидиоздан туындайтын, соқырлыққа алып келетін созылмалы инфекциялық көз ауруы – С.Ш.) ауырса, әрбір 10 мың адамның 19,8-і мерезбен ауырған
Әсіресе, ақгвардияшыл әскерлер жүріп өткен (ақгвардияшылар тарапынан елді-мекендердегі әйелдер мен қыздарды жаппай зорлау фактілері өте жиі орын алған – С.Ш.) Ақмола және Семей губернияларында трахома ауруы кең тараған болатын
Сонымен қатар, осы ауру түрлерін тарататын жезөкшелік революциядан кейінгі жылдары кеңінен қанат жая бастаған еді
Сондықтан да, ҚАКСР Денсаулық сақтау халкоматы алдында тұрған міндеттердің бірі – жезөкшелікпен күрес болды.
1923 жылы 19 сәуірде ҚазОАК тө­рағасы С.Меңдешев «Жезөкшелікпен күрес жөніндегі қырғыз (қазақ) орталық кеңесі туралы ережені» бекітті
Ережеге сәйкес, аталмыш кеңес республикалық және губерниялық кеңестер құрамынан ұйымдастырылды
Республикалық кеңес құрамына денсаулық сақтау халкомы (төраға), әлеуметтік аурулар бөлімінің меңгерушісі, Ішкі істер халкоматының өкілі, Бүкілресейлік кәсіптік одақтарының орталық кеңесінің Қырғыз бюросы мен РК(б)П Қыробкомы Әйелдер бөлімінің өкілдері кірсе, губкеңестер құрамына аталмыш органдардың сәйкесінше өкілдері енгізілді
Кеңес жөзөкшелікті жою, жезөкшелерден тарайтын жыныстық жұқпалы аурулардың алдын-алу шараларын жүзеге асырып, жұмыссыздықты бақылауға алуы тиіс болды
Кеңес қабылдаған барлық қаулылар мен нұсқаулар республиканың барлық әкімшілік органдары үшін міндетті болды.
Жезөкшелік және жыныстық аурулармен күрес одан кейінгі жылдары да жалғасын тапты
Қазақстанда 1925 жылы 28 935 адам мерезбен, 19 226 адам трахомамен ауырса, 1926 жылы бұл көрсеткіш сәйкесінше 34 765 және 22 647 адамды құраған
Бұл кезеңде тек Қазақстанда ғана емес, бүкіл Ресей аумағында Қазан төңкерісінен кейін болған сексуалды революция салдары ретінде жұқпалы жыныс аурулары өршіп тұрған кезі еді
Сондықтан, 1927 жылы 24 қаңтарда қабылданған РКФСР БОАК және ХКК-нің «Жыныс ауруларымен күрес шаралары туралы» қаулысына сәйкес, денсаулық сақтау органдарына ауру белгілері бар адамдарды мәжбүрлеп емдеу құқығы берілді
Науқас емделуден бас тартқан жағдайда Қылмыстық кодекстің 150-ші және 192-ші баптары бойынша жауапқа тартылатын болды
1930 жылы 1 қазанда Венерологиялық диспансер Өлкелік венерологиялық институты болып қайта аталып, республикадағы тері және жыныстық ауруламен күрес жөніндегі өлкелік орталыққа айналды
Институт халық арасындағы тері және жыныстық ауруларының таралуын зерттеп, сауық­тыру шараларын жүргізді және емдеу мен профилактиканың жаңа әдістерін даярлауды жүзеге асырды
1932 жылы 12 қарашада ҚАКСР Денсаулық сақтау халкомы С.Асфендияровтың бұйрығы бойынша Өлкелік венерологиялық инс­титуты Өлкелік тері-венерологиялық ғылыми-зерттеу институты болып қайта аталды
Осылайша, Қазақстанда жұқпалы тері және жыныстық ауруларға қарсы күрес жүйесінің негізі қаланды.
МЕДИЦИНА МАМАНДАРЫН ДАЯРЛАУ
ҚАКСР денсаулық сақтау жүйесі үшін үнемі медицина мамандары жетіспеді
Жергілікті ауруханалар желісі үшін медбикелер мен көмекші құрамды даярлау үшін 1923 жылы маусымда Қазатком Президиумы «ҚКСР территориясындағы орта және төменгі медициналық білім беруге жетекшілік туралы» қаулы қабылдап, Денсаулық сақтау халкомына қарасты оқу орындарын басқару тәртібін бекітті
Денсаулық сақтау халкоматына қарасты барлық оқу орындарын ғылыми-педагогикалық, саяси және идеологиялық жағынан бақылау Ағарту халкоматына қарасты болды
Оқу орындарының директоры, оқу бөлімінің меңгерушісі және оқытушылар Денсаулық сақтау халкомының ұсынысы бойынша Ағарту халкомы тарапынан бекітілетін болды
Сонымен қатар, халком М.С.Шамов Орынбор, Орал қалаларынан фельшерлік мектептер ашып, облыс орталықтарында медбикелерді даярлау жөніндегі қысқа мерзімді курстарды ұйымдастырып, олардың жұмысын жолға қойды.
КУРОРТТАР МЕН ДЕМАЛЫС ҮЙЛЕР ЖЕЛІСІ
ҚАКСР Денсаулық сақтау жүйесіне қарасты саланың бірі – курорттар мен демалыс орындары болды
1924 жылы 25 қазанда ҚАКСР ОАК қаулысы бойынша республикадағы курорт ісіне байланысты барлық жұмыстарды біріктіру және оған басшылық жасау үшін ҚАКСР Денсаулық сақтау халкоматының жанынан Курорттар жөніндегі бас басқармасы құрылды
Осы басқарма құрылғаннан кейін барып, ҚАКСР территориясындағы курорттар жүйесін қалыптастыру мен дамыту жұмысы қолға алына бастады
Бұған дейін, ҚАКСР территориясындағы курорттар мен қымызбен емдеу мекемелерінің жұмысы да мардымсыз болған еді.
Мысалы, 1922 жылы Орынбор губерниясына қарасты Джаннетовка қымызбен емдеу округінде туберкулезбен ауырғандар үшін 75 орындық бір қымызбен емдеу шипажайы жұмыс істеді
Бұл мекемені Орынбор губаткомы тамақпен қамтамасыз еткендіктен, шипажайдағы орындар толығымен осы губернияға берілді
Сонымен қатар, ҚАКСР-імен шегаралас Бузулук уезінде ашылған 125 орындық «Красная поляна» қымызбен емдеу шипажайынан 100 орын өлкелік кәсіподақ ұйымдарының мүшелеріне бөлінді
Мұның 75-і тағы да Орынбор губерниясына берілсе, 25-і Ақтөбеге бөлінді
Сонымен қатар, бүкілресейлік мемлекеттік маңызы бар курорттардан да ҚАКСР үшін орындар бөлінді
Кәсіподақтар мүшелері үшін Кавказдан 10, Қырымнан 10 орын бөлінсе, партия қызметкерлері үшін 85 орын берілді.
ҚАКСР территориясында курорт-санаторий ісін дамытуға алғышарттар қалыптастыратын көптеген табиғи минерал көздері, емдік балшықтар мен тамаша таулы аудандардың көп болғанына қарамастан, бұл сала әбден артта қалған еді
Патша заманында бүкіл Қазақстанда барлығы 185 орындық 4 курорттың болғанын ескерсек, қазақ жерінде бұл саланың мүлдем қолға алынбағанын байқау қиын емес
1928 жылдың соңына қарай ҚАКСР аумағында «Бурабай», «Шымған», «Жаңақорған» курорттары және Семей округіндегі 4 курорт (екі таулы-климаттық, бір балшықпен емдеу және бір бальнеологиялық) жұмыс істеген
Сонымен қатар, Орал округі мен Мұғалжар тауларындағы (Бершоғыр) қымызбен емдеу орындары үлкен сұранысқа ие болды
1929 жылы ҚАКСР аумағында 7 курорт пен 7 демалыс үйі жұмыс істесе, 1930 жылы барлығы 11 курорт пен 15 демалыс үйі жұмыс істеген екен.
1930 жылы 13 қаңтарда Қазхалкомкеңес қаулысына сәйкес ҚАКСР Денсаулық сақтау халкоматының жанынан Курорт басқармасы құрылып, Қазақстандағы санаторлық-курорттық істі біріктіруге кірісті
Басқарма қарамағына «Шымған», «Ауыл», «Баян-ауыл» таулы-климаттық станциялары; «Жаңақорған», «Мойылды», «Барлық-Арасан» балшықты курорттары; «Рахмановские ключи» бальнеологиялық курорты берілді
Сонымен қатар, басқарма қарамағына «Бурабай» таулы-далалы станциясын, «Тершығыр» қымызбен емдеу орыны мен «Бармашка» санаторийін беру қажеттігі туралы шешім қабылданды
1931 жылы 16 сәуірде ҚАКСР Денсаулық сақтау халкомы Б.Әбдірахмановтың бұй­рығы бойынша Басқарма Қазақ курорт тресті (Қазкуртрест) болып қайта аталып, трестке еңбекшілерді Қазақстанның емдеу орындарында емдеуді ұйымдастыру жұмысы жүктелді.
1934 жылы 29 қаңтарда ҚАКСР ХКК-нің қаулысы бойынша Қазкуртрест ­жойылып, оның қызметі ҚАКСР Денсаулық сақтау халкоматы жанынан қайта ұйымдастырылған Курорт басқармасына берілді
Басқармаға ҚАКСР курорттарын жоспарлау, бақылау және оларға басшылық жасау міндеті жүктелді
Басқарма курорттардың жоспарлы жұ­мыстарына әдістемелік жағынан басшылық жасап, емдеу және санитарлық жағдайын бақылауда ұстады
Сонымен қатар, курорттарды абаттандырумен, іргелі құрылыстарды басқарумен, курорттарды қайта құрумен және тиімділігін арттырумен, оларды білікті мамандармен қамтамасыз ету ісімен айналысты
Басқармаға қарасты курорттардағы орын және емделген науқастардың саны төмендегі кестеге сәйкес болды (12-13-кесте).
Жоғарыдағы кестелерден ҚАКСР территориясындағы курорттар мен демалыс үйлері желісінің өте төменгі деңгейде болғанын көреміз
Бұл шипажайлар мен демалыс үйлерінің материалдық-техникалық базасы әлсіз, медициналық қызметі төмен болды
1935 жылы Қазақ­станда барлығы 3 150 орындық 11 курорт болды
Осыған қарамастан, Бурабай курорты мен Бершоғыр қымызбен емдеу мекемесі ең жоғарғы сұранысқа ие болған еді
Бұл шипажайларға тек Қазақстанның емес, Ресейдің ішкі аймақтарының да тұрғындары келіп ем-дом алды.

ӨЛКЕЛІК ЭПИДЕМИОЛОГИЯ ЖӘНЕ МИКРОБИОЛОГИЯ ИНСТИТУТЫ
1925 жылы шілдеде ҚАКСР Денсау­лық сақтау халкоматы жанынан ҚазОАК атындағы Өлкелік санитарлық-бакте­риологиялық институты құрылып,
17 қыр­күйекте Қазхалкомкеңес инс­титут туралы ережені бекітті
Ережеге сәйкес, институт Қазақстанды емдік және сауықтыру вакциналарымен, аутовакциналармен, сарысумен (сыворотка) және т.б
бактериялық дәрі-дәрмектермен жабдықтауы; санитарлық-гигиеналық және клиникалық-диагностикалық лабораториялық зерттеулерге қажетті өндіріспен айналысуы; лабораториялық істің дұрыс жолға қойылуына ықпал жасауы; Безгек және Пастеровск стан­цияларының жұмысына басшылық етуі; гигиена, санитария, эпидемиология және лабораториялық іс саласының дәрігерлерлері үшін білім жетілдіру курс­тарын ұйымдастыруы тиіс болды
Бұл міндеттерді жүзеге асыру үшін Институт құрамынан клиникалық-диагностикалық, серологиялық, химиялық, бактериология­лық, сарысулы-вакциналық бөлімшелері құрылып, энтомологиялық және гельмин­тологиялық кабинеттер ұйымдастырылды және Безгек пен Пастеровск станциялары жұмыс істеді.
1928 жылы Институт құрамында жаңа­дан протозоологиялық, кәсіптің зияны, қауіпті жұқпа (инфекция) бөлімшелері ұйымдастырылды
Сонымен қатар, Институт жанында Өлкелік сот химия кабинеті уақытша жұмыс істеді
1928 жылы Безгек станциясы жеке мекеме болып бөлініп шықты.
1931 жылы 27 тамызда ҚазОАК атын­дағы Өлкелік санитарлық-бактерио­логиялық институты ҚазОАК атын­дағы Санитарлық-эпидемиологиялық инс­титуты болып қайта аталды
Осы уа­қыттан бастап Институт Қазақстандағы эпидемиологиялық және санитарлық-бактериологиялық жағдайды зерттеуді жүзеге асыра бастады; індеттермен күрес жөніндегі шұғыл жұмыстарға басшылық жасады; індеттің алдын-алу жөніндегі профилактикалық жұмыстарды, бак­териялық вакциналар мен шешек детритін даярлауды жүргізді
Институт құрылысы да өзгеріп, бөлімшелер орнына төмендегідей бөлімдер құрылды: эпидемиологиялық (құрамында бактерио­логиялық, препараттардың тиімділігін тіркеу, обаға қарсы, протозойлы-гельминтологиялық бөлімшелері болды); санитарлық-гигиеналық (құрамында кәсіптің зияны, коммуналдық санитария, тұрмыстық санитария, тамақ бөлімшелері болды); өндірістік (құрамында вакцина және шешек детриті бөлімшелері болды); әкімшілік-шаруашылық.
1934 жылы 29 мамырда ҚАКСР Ден­­саулық сақтау халкомы Қ.Құл­сар­товтың бұйрығы бойынша Санитарлық-эпидемиологиялық институты ҚазОАК атындағы Өлкелік эпидемиологиялық және микбиология институты (ӨЭМИ) болып қайта құрылып, құрылымы төмендегіше қайта жасақталды: құ­рамында шешек, вакцина, сарысу, антирабин бөлімшелері бар өндірістік сектор; құрамында дезобөлімше және эпидемиологиялық бөлімшесі, ішек инфекциялары, балалар инфекциясы және шешек, паразитті сүзек жөніндегі кабинеттері бар эпидемиологиялық сектор; құрамында оба, туляремия, бруцеллез, сап және Сібір жарасы жөніндегі кабинеттері бар аса қауіпті инфекциялар бөлімшесі; бактереологиялық бөлімшесі (диагностика және бактериялық диаг­ностикалық препараттар даярлау); құрамында безгек бөлімшесі мен энто­мологиялық, гельминтологиялық және протозойлы инфекциялар жөніндегі кабинеттері бар паразитологиялық сектор
Кейіннен, бұл секторлар бөлімдер болып қайта құрылды және жаңа бөлімдер мен бөлімшелер ашылды: сумен қамтамасыз ету, елді мекендер кәрізі (канализация), тамақ санитариясы мен гигиенасы, тұрмыстық-жоспарлау, өндірістік санитария мен гигиена
Міне, осылайша дамудың бірнеше сатысынан өткен Инс­титут Қазақстандағы індеттер мен аса қауіпті және жұқпалы ұшпа аурулармен күресте үлкен рөл атқарып, кейіннен ҚАКСР-і одақтас республика болып қайта құрылғаннан кейін де өз қызметін жалғастырды.
ҚОРЫТЫНДЫ
Қазақ даласында Кеңес өкіметінің орнауы мен Қазақ АКСР-інің құрылуы – кеңестік денсаулық сақтау жүйесінің қалыптасуына негіз қалады
Бұл процесс бұрынғы патша үкіметінің кезіндегі денсаулық сақтау жүйесін трансформациялау мен модернизация­лау арқылы жүргізілді
Денсаулық сақтау халкоматының құрылуы мен оның жұмыс аппаратының қалыптасуы өлкедегі аштық пен қайыршылық, өршіген жұқпалы аурулар мен індеттер, материалдық-техникалық базаның жоқтығы мен қаржы жетіспеушілігі, бәрінен бұрын, білікті медицина қызметкерлері мен дәрігерлердің тапшылығы жағдайында жүрді
Жаңа құрылған Денсаулық сақтау халкоматына еңбекші халықтың денсаулығын сақтау, емдеу желісін құру, санитарлық-эпидемиологиялық бақылау орнату, ана мен бала денсаулығын қорғау, жұқпалы аурулар мен індеттерге қарсы күрес және т.б
сияқты өлкедегі барлық медициналық істерді орталықтандыру мен бір жүйеге келтіру міндеті жүктелді

1920-1928 жылдары 6 рет рет қатарынан халком болып сайланған М.С. Шамов денсаулық сақтау жүйесінің қалыптасуына ерекше еңбек сіңірді
Жоғарыда көрсетілген қиындықтарға қарамастан, ҚАКСР аумағында денсаулық сақтау жүйесі біртіндеп қалыптасып, халық денсаулығын сақтауға қатысты кешенді емдеу, алдын-алу және профилактикалық шаралар қолға алынып, ғылыми-зерттеу институттары құрылды
Халық арасында кең тараған жыныстық жұқпалы аурулардың алдын-алу үшін жезөкшелікке қарсы қатаң күрес жүргізілді
ҚАКСР-інде қалыптасқан денсаулық сақтау жүйесі – Қазақ КСР-і мен бүгінгі тәуелсіз Қазақстанның денсаулық сақтау жүйесіне баға жетпес тәжірибе және тарихи негіз болды
Бір сөзбен айтқанда, қазақ жерінде болған жұқпалы аурулар мен індеттерге қарсы 100 жыл бұрын басталған күрес жеңіспен аяқталған еді…
