Балалар демалысы қалай өтіп жатыр?
Әне-міне дегенше, жайдары жаз да келіп қалды
Жаздың келуіне бала­лар­дың қуанатын жөні бөлек
Өйткені қашанда жаз маусымы дема­лы­сы­мен қызықты
Сондықтан елімізде оқушылардың жазғы демалы­сын пайдалы ұйымдастыру дәстүрі бұрыннан қалыптасқан
Білім мекеме­лері үшін каникул мезгілі де үздіксіз білім беру жүйесінің бір бөлшегі саналады.
Оқушылардың бос уақытын қы­зықты өткізу, олардың денсаулы­ғын қалпына келтіру, жаңа әсерлер сыйлау, шығармашылық өсу, өзара қарым-қатынас, еңбек пен демалыс­ты ұштастыру, ойын, таным, өнер, мәдениет – бәрін тұтас қамту білім беру орындарына жүктелген
Осыған орай жуырда Бiлiм және ғылым министрi Е.Сағадиевтің Үкімет отырысында мәлімдегеніндей, биыл дарынды балалар мен әлеуметтiк осал топтағы отбасы балаларының жазғы демалысын ұйымдастыру үшiн жергiлiктi бюджеттен 4 млрд теңгеден астам қаржы бө­­лiнді, яғни жазғы каникул кезiнде 1млн 655 мың бала, бүкіл оқушылардың 61 пайызы лагерьмен қамтылады
Оның ішінде 85%-ы, яғни 429 мың бала сауықтыру орындарында денсаулығын түзейді
Осыған орай биыл жазғы демалыс қалай ұйымдастырылуда, ұйымдасқан демалыспен қамтылған балалардың саны мен демалыстың сапасы қандай деген сауалдар төңірегінде еліміздің әр аймағындағы білім басқармаларына хабарласқан едік.
Демалыс лагерьлері – әлеуметтік қорғаудың  бір түрі
«Адамның бір қызығы бала деген», сол баланы материалдық жағынан да рухани жағынан да толық қамтығанға не жетсін
Дегенмен, өмірдегі қызығынан адами мейірімін аямаса да, қаржымен қамтуға мүмкіндігі жоқ отбасылар жеткілікті
Материалдық жағдайға байланысты бұл ата-аналар балаларын арнайы орындарға демалуға алып бара алмайтыны белгілі
Одан бөлек, каникул кезінде ересектердің, мектептің бақылауынсыз қалған балалардың түрлі теріс әдеттерге бой ұруы да әбден мүмкін
Міне, сондықтан көп балалы немесе әлеуметтік жағдайы төмен отбасы балаларына мемлекет тарапынан қамқорлық жасау жыл өткен сайын жақсарып келеді
Жоғарыда министр келтірген ­цифрлар соның айғағы.
Биыл да мектеп әкімшіліктері мемлекет тарапынан қамтамасыз етілетін лагерьлерге, ең алдымен, жетім балаларды, әлеуметтік жағдайы төмен отбасы балаларын, сондай-ақ мектепішілік бақылауда тұрған балаларды тартуға баса назар аударыпты
Мәселен, Маңғыстау облысы балдырғандарының сауықтырылуына бюджеттен 381 759 мың теңге бөлінген екен
«Облыстағы балалардың жазғы демалысы сауықтыру және еңбек тәрбиесі бағытында – танымдық шығармашылық, спорттық, туристік, интеллектуалдық шара­ларға қамтылуы бойынша ұйым­дастырылады» дейді облыстық білім басқармасының маманы А.Райымбердиева
Өңірдегі 115 мыңнан астам оқушының 75,2%-ы (87 мыңға жуық) сауықтыру және демалыс лагерьлеріне барады
Оның ішінде 10553 бала – әлеуметтік қорғалуға жататын отбасынан.
Экологиялық ахуалы төмен аймақтың бірі Қызылорда облысында әлеуметтік осал топқа жататын отбасы балаларына әлеуетті көмек көрсету жолға қойылған
Облыстық білім басқармасының маманы Азамат Молдабайұлының айтуынша, барлық 135 мыңға жуық оқушының 128 960-ы ұйымдасқан демалыспен қамтылмақ.
Олар жаздай пікірсайыс клубтары, спорт секциялары, тіл үйірмелеріне қатысып, тарихи-мәдени нысандарға саяхат жасайды
Ал аралдық оқушылар үшін арнайы салынған 120 орындық «Қамбаш» балаларды сауықтыру және қосымша білім беру орталығында жаз қызығы күзге дейін толастамайын деп отыр.
Биылғы жазғы демалыс ЭКСПО көрмесімен қатар келуіне байланысты, Елордаға саяхаттайтын балалар саны көбеймек
Оның дені – әлеуметтік қорғалу тобындағы отбасы балалары
Мәселен, Маңғыстаудан 15000, Қызылорда облысынан 5549 бала, Ақтөбеден 3000 бала мамандандырылған көрмені тамашаламақ
Жалпы Ақтөбе облысында 1-10 сынып аралығындағы 112 мың бала (92%) жазғы демалыспен қамтылып отыр
Бұл үшін жергілікті бюджеттен 146 млн теңге бөлінген
Балалар қала сыртындағы 11 лагерьде демалатын болады.
Білім беру мекемелері ең көп шоғырланған Алматы қаласында бұл мақсатта жергілікті бюджеттен 190 млн теңге бөлінген және «Спутник», «Огонек», «Тау Жаңашар» лагерлерінде 3960 бала демалатын болады
Сондай-ақ балаларды қорғау күні – 1 маусымда салтанатты түрде ашылған 182 мектеп жанындағы лагерьлер балалардың бос уақытын өткізуде тиімді екенін көрсетіп үлгерді
Оған биыл барлығы 27300 бала қамтылып отыр
Мектеп жанындағы жазғы лагерьлерде қала бойынша әлеуметтік тұрмысы төмен отбасылардан 1479 оқушы тегін демалады.
Осы орайда Алматыдағы саны жағынан ең үлкен – 3500-ге жуық бала оқитын №156 мектепке хабарласқан едік
Мекеме директоры Гүлнар Ахметованың айтуынша, әлеуметтік жағдайы төмен отбасылардан 350 бала мектеп жанындағы лагерьде демалса, 30 бала арнайы жолдамамен қала сыртындағы демалыс орындарына аттанбақ
Осы ретте жолдамамен қамтылған бала санының неге аз екенін сұрағанымызда, директор ата-аналардың көпшілігінің қалалық тіркеуі жоқ екенін, ал тіркеусіз әлеуметтік жеңілдіктерді пайдалана алмайтынын тілге тиек етті
Иә, екі қолға бір күрек іздеп келген әке-шешесімен бірге не қаланың, не ауылдың есебінде жоқ болып отырған қаракөздеріміздің лагерь дегеннің не екенін білмей-ақ мектеп бітіретіні өкінішті.
Еңбекке баулу – тек гүл күту емес
Соңғы жылдары балаларды қоғамдық пайдалы еңбекке тартуға қатысты екіұдай көзқарастың әсерімен, әсіресе қала мектептерінің оқушылары дене еңбегінен мүлде тыс қалып келе жатқаны айтылып жүр
Бұл мәселе біздің газетімізде де көтерілген болатын
Осы ретте биылғы жазғы демалысты ұйымдастыру барысында оқушыларды еңбекке тарту жағы да біршама ескерілген екен
Мәселен, Алматы қаласындағы Медеу ауданы әкімінің бастамасымен мектептер жанынан арнайы учаскелер бөлініп, ауланы көгалдандыру, жеміс ағаштары мен көкөністер егу, гүл отырғызу сияқты жұмыстар қолға алынып отыр
Жаз бойы оқушылар кесте бойынша кезекшілік жасап, оларды күтумен айналыспақшы
Кетпен шауып, күрек ұстамақ түгілі, шөп пен гүлді ажырата алмайтын қала балаларына мұндай еңбек шынымен де пайдалы болары сөзсіз
Дегенмен, ересек болып қалған ұл-қыздарды гүл егумен шектеп қоймай, маңайда орналасқан өндіріс, егін, басқа да шаруашылықтардағы пайдалы еңбекке тікелей араластыру жағы қарастырылса артық болмас еді
Өйткені, еңбектің бейнетін көрмей өскен бала өзгенің еңбегін де бағаламайтынын көріп жүрміз
Көрші елдегідей мектептен босатып тұрып, мәжбүрлеп мақта тергізбесек те, қазіргі күні табан ет, маңдай термен келетін ақшаның қадірін білуде, ысырапшылдық пен рәсуа жасаудан сақтандыруда баланы еңбекке ертерек қатыстырудың жөні бөлек
Тек баланың денсаулығына зиян келмейтін жұмыс түрлерін таңдай білсек болғаны.
Әзірге біздің балалар мектеп маңы мен эко­логиялық лагерлердегі көгалдандыру мен абаттандыру сабақтарына қатысып, теория­лық біліммен қарулануды жалғастыратын сыңайлы
Мұндай лагерьлер Алматы қаласына қарасты Жас туристер станциясының базасында, Алтай тауларының аясындағы мектеп орманшылықтарында
Мемлекеттік тілге  мән берілмегені қалай?
Еліміздегі білім беру жүйесі үш тілде оқытуды бастап кеткені белгілі
Осыған орай жазғы демалысты да ұтымды пайдалануды көздеген білім мекемелері биыл мектеп жанындағы лагерьлерде тіл үйрету үйірмелерін ашып отыр
Мәселен, Алматы қаласы бойынша 379 (!) лагерьде 5-6 сынып оқушыларына арнап ағылшын тілі оқытылады екен
Шығыс Қазақстан облысында да үштілділік бағдарламасын енгізуге байланысты жұмыстар жаз бойы жүргізілмек
Мұнда да мектеп жанындағы лагерьлерде балалар негізінен ағылшын тілін үйренетін көрінеді
Бірақ бұл мәліметтердің аржағында балалардың жазғы демалысын ұйымдастыруда қазақ тілін үйретуге әлемдік тілмен тең дәрежеде көңіл бөлінбегені менмұндалап тұр
«Орыс тілін білмесең, нан тауып жей алмайсың» деген жалған желеумен төрімізге шығып алған ресми тілді былай қойғанда, үштілділік деп тек ағылшын тілін әспеттеу белең алған сыңайлы
Осы орайда Елбасымыздың үштілділік қазақ тіліне басымдық беру арқылы жүзеге асырылады деген сөзі ұмыт қалғаны қалай демеске лаж жоқ.
Осылайша, жазғы демалысты ұйымдастырушы жауапты мекемелердің осындай біржақты шаралар арқылы үштілділік бағдарламасын жүзеге асыруда ағылшын тіліне үстемдік беріп отырғаны қынжылтпай қоймады
Білім беру мекемелерінің қызметкерлері мемлекеттік тіл ретінде орныға алмай отырған ана тіліміздің жағдайын жақсартудың орнына, онсыз да тіл бәсекесінде аты озып тұрған ағылшын тіліне алабөтен құлшыныс танытуы жазғы демалыстың қазақ тілінің пайдасына шешілмейтінін көрсетіп отыр
Бұл жағдайда, әсіресе солтүстік облыстар мен Алматы қаласындағы орыс мектептерінде жыл бойы қазақ тілі сабағын оқыса да, екі сөздің басын құрай алмайтын ресми тілді оқушыларымыз үш ай жаз жан-жақтан келген балалармен тілдік ортаға түсіп, мемлекеттік тілді одан әрі үйренуі тұрмақ, 9 айда оқып білгендерінің өзін ұмытып қалса таңғалмаймыз.
«Артек» тәжірибесі  ескерілуде
КСРО-ның атақты «Артек» лагерінде сауықтыру шараларына баса мән берілген екен
Бұған лагерьдегі ең лауазымды тұлғаның дәрігер болғаны дәлел
«Артектің» педагогикалық тәжірибесі кейіннен бүкіл Одаққа үлгі ретінде таратылған
Қазір де аталмыш лагерьдің озық бағдарламаларын басшылыққа алатын мекемелер баршылық.
Яғни кеше де, бүгін де балалардың жазғы демалысын ұйымдастыру жөніндегі жұмыстың ­басты міндетінің бірі – балалар мен жасөспірімдерді сауықтыру
Бұл үшін жаз мезгілі – таптырмас уақыт
Өкінішке орай, балалар арасында денсаулық жағдайы алаңдататындары аз емес
Статистикалық деректерге сүйенсек, еліміздегі әрбір үшінші баланың иммундық жүйесінде ақау бар
Міне, сондықтан саламатты өмір салтын насихаттау, жазғы демалыста балалардың денсаулығын нығайту, ағзасында ақауы бар оқушыларды оңалту орталықтарына жіберу шараларының маңызы зор
Мәселен, Шығыс Қазақстан облысында мүмкіндігі шектеулі үш мыңнан астам бала тіркелген
Биыл олардың 2610-ы жазғы лагерьмен қамтылып, оңалту шараларынан өтеді.
Ақтөбе облысындағы «Ақбөбек» оңалту орталығы да жаз бойы 720 баланың денсаулығын нығайтуға жәрдемдеспек
«Табиғаты тамаша жерлерде бес күндік палат­калық лагерьлер ұйымдастырылады» дейді облыстық білім басқармасының мамандары
Оларда 12-14 жастағы 100 бала бес мезгіл тамақ ішіп, түрлі спорттық ойындарға тартылмақ
Ал қоршаған ортаны танымаққа құмар балалар Жас натуралистер станциясына саяхаттап барса, «Ырғыз-Торғай мемлекеттік табиғат қорығында» барлығы 234 бала мемлекет қаржысына демалатын болады.
Спорт демекші, маусым айында асық ату бойынша республикалық «Сұрмерген», Астанада «Алтын сақа» жарыстарында және жекпе-жектен өтетін халықаралық турнирде еліміздің түкпір-түкпірінен келетін спортшы балалар ұлттық ойын түрлерінен бақ сынайтын болады
Осы ретте жазғы демалысты ұлттық спорт, қолөнер және басқа дәстүрлерді жаңғыртуда ұтымды пайдалану білім мекемелерінің ізденісіне байланысты екені сөзсіз
Сөз соңында өмірдің бір мектебі саналатын жазғы демалысты ұйымдастыруға салғырт қарамай, барлық жағынан тиімді өткізгенге не жетсін дегіміз келеді.
Дина ИМАМБАЕВА
