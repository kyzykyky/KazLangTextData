1987 жылғы Жеңіс мейрамында біздің Қаракемер ауылында соғыстан қайтпай қалғандарға арналған Өшпес Даңқ алаңының ашылу салтанаты өткен болатын
Ондағы тас тақталарға есімі ойып жазылған 241 боздақтың бірі – 316-шы атқыштар дивизиясының атақты мергені болған Әбіл Нүсіпбаевтың ерлік жолдары мені сол кезден-ақ қатты қызықтырды
Содан бастап соғыста бір өзі үш жүзге тарта жаудың көзін жойған осынау батыр жерлесіміз туралы деректерге ден қойып, дивизияның Алматыдағы, Фрунзедегі (бүгінде Бішкек) мұражайларында болып сарғайған құжаттар мен газет тігінділерін ақтарып, мергеннің көзі тірі қаруластарымен, туыстарымен, көзкөргендермен кездесулердің сәті түсіп еді
Жылдан-жылға батыр туралы жиған-тергенім молая түсуде, тіпті әлі күнге дейін тың деректер алдан шығады.
Мергендікке  бастаған жол
Әбіл Нүсіпбаевтың Алматы облыстық ДОСААФ клубының мұрағатында сақтаулы 1940 жылғы 18 қыркүйекте өзі жазып қалдырған өмірбаянында 1914 жылы Қордай ауданының Қаракемер ауылында кедей шаруа отбасында туғаны жазылған
Ол осында ескіше сауатын ашады
Он алты жасында мұрап, он жеті жасында бригадир әрі артель комсомол ұйымының хатшысы болыпты
Отызыншы жылдардың басында аудандық комсомол комитетінің бірінші хатшысы болып істеген Сыдық Әліпбаев Әбілді Алматыға оқуға жібереді
Мұнда ол қаланың Ленин ауданындағы №77 мектебінде орысша оқи жүріп жұмысқа араласады
1936 жылы әскери қызметке шақырылып, атты әскер полкінің взвод командирі ретінде Қиыр Шығыста шекара тыныштығын қорғаушылар сапында қызмет атқарады
1939 жылдың мамыр айында жапон самурайларымен әскери қақтығыстарды басуда ерекше тапсырманы орындағаны үшін Әбіл «Қызыл Жұлдыз» орденімен марапатталады.
– Жауынгерлік «Қызыл Жұлдыз» ордені ердің еріне ғана берілетін, – деп еске алған болатын Әбілмен соғыс қарсаңында біраз жыл бірге жүріп дос болып кеткен замандасы, Сталинград шайқасының қаһарманы, сол кезде отставкадағы подполковник Дәулет Нұрманбетов
– Әлі есімде, шығыстағы соғыс қимылдарын тоқтатуға қатысқан қазақстандық жауынгерлерді қарсы алуға бүкіл Алматы жұртшылығы жиналған еді
Кейін Әбіл Москваға барып орденін Калининнің қолынан тағып қайтты
Ол алдағы үлкен соғысқа дейін де осылай соғыс дегеннің не екенін көріп келген-ді…
1940 жылы Ә.Нүсіпбаев ОСОАВИАХИМ-нің (ДОСААФ) Қызыл Армияға мергендер және пулеметшілер дайындайтын Алматыдағы атқыштар клубына кіріп нұсқаушы болып істейді
Ал 1941 жылы қысқа мерзімді милиция мектебіне түседі
Оны бітіріп үлгермей батыста соғыс өрті бұрқ ете түседі.
Әбілдің туған інісі Бақтыбай Нүсіпбаев­тың айтқандарынан: – Анамыз ерте өлген-ді
Өгей шешенің қолында жағдайым келіспеген мені әкем Нүсіпбайдың қарсылығына қарамастан Әбіл ағам Алматыға апарып мектепке берген еді
1941 жылы он төрттегі кезім
Сонда: «Бақай, оқуыңды жақсы оқы
Жақында мен милиция мектебін бітіремін
Сосын Гурьев қаласына қызметке баратын болдым
Сені өзіммен әкетемін
Жеңгелі боласың, үшеуміз бірге тұрамыз» деп ба­сым­нан сипайтын
Қуанып мен жүрдім
Бірақ тұтқиылдан басталған сұм соғыс өмір­дің ұйқы-тұйқысын шығарды емес пе…
Тағы да Д.Нұрманбетовтың есте­лігінен: «21 маусым сенбі күні еді, арамызда Әбіл де бар, топталып ип­подромға ат жарысын көруге барғанбыз
Ертеңінде «соғыс» деген зәрлі сөз жүрегімізді мұздай қарыды
Әбіл біздікіне келді.
– Осы соғыстың боларын сезіп-ақ едім
Енді майданға баруға дайындалу керек, –деді.
– Өй,сен милиционерсің, броның бар, майданға жібере қоймас
Онсыз да бір соғыстан келдің емес пе, – дедім
Бірақ ол ешкімді тыңдамады
Қайта-қайта сұранып жүріп Талғар жақта жасақталып жатқан 316-шы дивизияға ілігіп алыпты
Бірер күннен соң қару-жарағын асынып, мұздай киініп аулаға атпен тасұр-тұсыр кіріп келгенде бір-ақ білдік
Көп ұзамай алғашқы лекпен майданға кетті ақыры…».
316-шы атқыштар дивизиясы соғыстың бастапқы айларында жасақталды
Оны генерал-майор И.В.Панфилов басқарды
Дивизияның көршілес екі республикадағы сан ұлттың өкілдерінен құралған әскери бөлімдері сол жылы күзде Москваны қорғаушылар сапында болғаны тарихтан мәлім
Күші бес есе басым жаумен арпалысып, бүгін-ертең астананы басып аламыз деп өршеленген қандыбалақ фашистердің тұмсығын тасқа тіреп, бетін қайтаруға қатысты
Бұл дивизия құрамынан жүздеген ерлер шықты
Атақты жиырма сегіз батырының ерлігі бүкіл майданға тараса, аты аңызға айналған гвардия полковнигі Бауыржан Момышұлы, Кеңес Одағының Батырлары Мәлік Ғабдуллин, Төлеген Тоқтаров, композитор Рамазан Елебаев та осы дивизияның қаһарман жауынгерлері еді
Ал құралайды көзге атқан мергендер қатарында Әбіл Нүсіпбаевтың есімі жиі аталатын.
Құжаттарға тіл бітсе...
Міне, «Комсомольская правда» газетінің 1942 жылғы 9 қазандағы нөмірі
Бірінші беттің оң жақтағы жоғары бұрышында оптикалық көздеу приборы бар винтовка ұстаған жауынгердің суреті басылған
Омырауында «Қызыл Жұлдыз» ордені, өңінен өз-өзіне деген сенім мен қайтпас жігері аңғарылады
Суреттің үстінде «Ол 52 немістің көзін жойды!» деген тақырыпша, ал астындағы мәтін:
«Панфилов дивизиясы өзін өшпес даңққа бөледі
Оның жауынгер-гвардияшылары – атқыштар мен артиллеристер, мергендер мен минометчиктер фашистерге аяусыз соққылар беруде
Осы дивизияның орденді мергені аға сержант Әбіл Нүсіпбаев 52 немістің көзін жойды
Оның 25 шәкірттері де ондаған фашистерді жайпап салды
Олар шетінен өздерінің үйретуші тәлімгері сияқты көздегені мүлт кетпес мергендер.
Суретті түсірген В.Гревнев».
Бішкектегі (ол кезде Фрунзе) панфи­лов­шылардың «Жауынгерлік Даңқ» мұра­жайында дивизиялық «За Родину» газетінің 1942 жылғы 20 қарашадағы нөмірінің фотокөшірмесі қойылыпты
Онда бірінші бетте ірі әріптермен:
«Боевой счет, кто первый убьет 100-го немца!
11 снайперов истребили 864 фрица.
1
НУСИПБАЕВ гв.ст
сержант – 88 немца,
2
ЕРЖАНОВ ефрейтор – 5 немца…» деп өлтірген жауының санына қарай барлығы он бір мергеннің тізімі келтірілген.
Нақ осында Әбілдің 159 фашисті атып өлтіргенін айғақтайтын мергендік кітапшасы да сақтаулы тұрса, винтовкасы Алматыдағы Орталық мұражайға қойылған екен.
Дивизияның қазақ тілінде шығатын «Суворовшы» газетінің редакторы, соғыстан кейін «Қазақстан коммунисі» журналының бас редакторы болған Құрманбек Сағындықов былай деп жазды: «1942 жылы дивизияда аға лейтенант А.Солдатов бастаған мергендер тобы құрылған-ды
Мұның құрамында қазақтар Ә.Нүсіпбаев пен Т.Әбдібеков, орыс В.Худяков, өзбек М.Мадаминов, қырғыз А.Осмоналиев, тағы басқалар болды
Батыр мергендеріміздің оғы жанды нысанаға қаншалықты дәл тиіп жатқаны 1943 жылдың күзінде қолға түскен неміс унтер-офицерінің жауабынан да айқын көрінеді
«Осы өңірде, – деді тұтқын неміс, – біз өте-мөте совет мергендерінен зардап шектік, талай-талай солдатымыз бен офицерлерімізден айрылдық
Олар дәл атады
Әрқайсымыз минут сайын тітіреп, бас көтеруге қорқамыз, кейде түзге отыруға да зар боламыз…»
Сол жылдың көктемінде мергендер тобының жетекшісі А.Солдатов қаза тапқанда, мергендерді басқарған Әбіл Нүсіпбаев сүйікті ұстазы үшін жаудан өш алуға жолдастарының алдында ант еткен-ді
Сол сертін орындап Әбіл екі айдың ішінде 105 фашисті жер жастандырды».
(«Қазақстан коммунисі»,
№5, 1975 жыл, 51 бет)
Дивизияның полк комсоргі, батальон комиссары, полк командирінің орынбасары қызметтерін атқарған жауынгер жазушы Балтабек Жетпісбаевтың естеліктер кітабынан:
«Алматыдағы атқыштар клубында оқып үйренген мергендер Әбіл Нүсіпбаев пен Төлеуғали Әбдібеков панфиловшылар қатарында жүріп, ұрысқа қатысты
Әбіл дивизиядағы мергендер тобын басқарды
Оның командасындағы бес мерген 1943 жылғы майға дейін жаудың 678 солдаты мен офицерлерінің көзін жойды
Осы ерлігі үшін Ә.Нүсіпбаев екінші рет «Қызыл Жұлдыз» орденімен наградталды
Біздің полкте ол партия қатарына алынды
Қоңырқай жүзді, кең жауырынды Әбіл өзінің өжеттігімен, ерлігімен, ақылдығымен және неден болса да саспайтын сабырлығымен басқаларға үлгі-өнеге көрсетіп отырды…»
(Б.Жетпісбаев, «Жорық жолдары», 1968 ж
157 б.)
1975 жылы «Қазақ әдебиеті» газетінде (№9) «Ерлік ұмытылмайды» деген тақы­­рып­­пен майданда түсірілген сурет жария­лан­ған
Сурет астында мынадай жазу бар:
«№2 гвардиялық атқыштар корпусы мергендер тобының командирі Әбіл Нүсіпбаевтың өз қатарларына жаңа қосылған мерген Тұрдыбаевпен ұрыс алдындағы бір минуттық демалысын бейнелейтін мына бір суретін сол сұрапыл соғыс жылдары түсірген едім
Соны Ұлы Жеңістің отыз жылдығы қарсаңында сіздерге жолдап отырмын
Асыл перзенттеріңіздің ерлігі ешқашан да ұмытылмақ емес.
И.Нарциссов, бұрынғы фототілші
Липецк қаласы».
Ендігі бір құжат 1943 жылдың жазында «Қаракемер» колхозының сол кездегі төрағасы Омар Құдашбаевтың атына келген хат
Полк командирі, гвардия подполковнигі Уралский мен батальон комиссары Астахов қол қойған ол хатта: «Құрметті колхоз төрағасы, осы хатты колхозшыларға оқып беруіңізді өтінеміз
Сіздердің жерлестеріңіз Әбіл Нүсіпбаев оғы мүлт кетпес мерген
Оның есімі бүкіл майданға белгілі болды
Командование Әбілге өте айлалы жау мергенін торуды тапсырды
Өйткені Әбілдің онда алынбаған кегі бар болатын
Қаныпезер жау оның командирі аға лейтенант А.Солдатовты қапыда мерт еткен еді.
Мейлінше құнды бұл құжаттардың қай-қайсысы да мерген жерлесіміздің майдандағы беделі биікте болғанына айқын дәлелдер
Уақыт кезеңдерінен сарғайып жеткен олар ешбір жайтқа алып қосары жоқ, тасқа басылған деректерді сол қалпында алға тосады
Ал біз сөз етіп отырған жауынгердің ерліктерінің тірі куәлері не деп еді?
Есте қалған  естелік
Құжаттар, естеліктер… Бірақ олар әлі де толық жиналып болған жоқ тәрізді
Анықтап, нақтылай түсер жайлар да бар
Олай дейтінім, мергеннің туған інісі Бақтыбай ағаның көзі тірісінде айтқан мына бір жайлар ойымнан кетпейді: «1943 жылы жазда елге келгенінде ағам екі-үш күндей ауылда болып еді
Сонда аулада әкеммен әңгімелесіп тұрып: «Мені ­Ленин орденіне ұсынды, осы бар­ғаннан, бұйырса, аламын ғой» дегенін өз құла­ғыммен естіп едім
Ал алпысыншы жыл­дары қырғызстандық бір газеттен Әбіл Совет Одағының Батыры атағына ұсынылғандардың қатарында болды деген бір естелікті оқығаным бар
Сол газетті талай жылдар сары майдай сақтап жүрдім
Өзімше із кесіп, сұрау салуға жас болып, өрем жетпеді
Ауылдас бір жур­на­лис­тің сөзіне сеніп, ағамның талай хат­тарын ­су­реттерімен қоса соған беріп жіберіп, кейін­нен бәрінен таза айырылып қалға­ныма енді ішім удай ашиды» деген болатын.
Әрине, ойланарлық-ақ жай
Бә­кеңнің ол айтқандарында жаңсақтық та болуы мүмкін
Қалай дегенмен де, бір нәрсе айқын – бүкіл дивизияның маң­дай алды мергендерінен саналған Әбілдің жоғары наградаға ұсынылмауы мүмкін емес сияқты
Іздестіре, сұрастыра түссе Ә.Нүсіп­баев туралы тың деректер табудың мүмкіндіктері әлі де бар екен
Тіпті онымен сонау 1939 жылы Халкин-гол шайқасында бірге болған ұзынағаштық Кіндікбай деген қарияның барын естіген едік
Ал осыдан он жылдай бұрын ғана бұған дейін белгісіз болып келген мергеннің жерленген жерінің нақты дерегі табылғаны ше
1943 жылы жазда елге келіп қайтқаннан кейін майдандағы Әбілден көп ұзамай «Жаралымын, бірақ қорқынышты емес» және «Москваға госпитальға ауыстырылдым» деген бірінің артынан бірі екі хаты, одан соң көп ұзамай қаза тапқаны туралы «қара қағаз» келген
Ол кезде туыстарының Әбілдің қайда жерленгенін іздестіруге мүмкіндігі болмаған
Тек, арада алпыс екі жыл өткенде ғана оған қол жетті.
Иә, атақты мерген туған топырағына оралмады
Бірақ оның есімі ел есінде
1992 жылы жерлестері туған ауылындағы орта мектепке және ауылдың бір көшесіне есімін берген
Мектептің ауласына ескерткіші орнатылып, батырдың туғанына жүз жылдығы атап өтілген
Міне, бұлар «Елдің даңқын ер шығарады, ердің даңқын елі шығарады» деген халық сөзінің шындығын көрсетсе керек-ті.
Құрманбек ӘЛІМЖАН,
Қазақстан Журналистер 
одағының мүшесі
Жамбыл облысы 
Қордай ауданы
