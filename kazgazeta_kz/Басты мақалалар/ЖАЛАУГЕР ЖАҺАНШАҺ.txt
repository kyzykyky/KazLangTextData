ТАРИХИ МИНИАТЮРА
Мәскеу
1917 жылғы мамыр айы
Асадуллаев Үйінде күллі Ресей мұсыл­мандарының құрылтайы өтіп жатыр
Құрылтайды Петроградтағы бұрынғы Мемдуманың мұсылмандар фракциясы жұмыс істеген ғимаратта отырған Уақытша мұсылман бюросы әзірлеген-тін
Атақты әзербайжан кәсіпкері, еліндегі мұнай кәсіпші­лігінде ірі алпауыт-өнер кәсіпшіл дәрежесіне жеткен Шәмси Асадуллаев ақсақал мұсылман жұрты игілігіне арнап салдырған ғимараттың үлкен залы халыққа лық толы
Өтеміс мұнда Уақытша бюроның төрағасы Ахмед Цаликов бастаған топпен бірге келген
Келісімен осындағы бюро мүшесі Аяз Исхаковтың жігіттеріне қосылды да, ұйымдастыру жұмыстарына бел шеше кірісіп кетті
Сосын мүмкіндігінше құрылтай отырыстарына қатысып отыруға тырысты
Патша тақтан құлағаннан кейінгі болашақ мемлекеттік құрылым, жүріп жатқан жаһандық соғыс мәселелеріне байланысты туындаған қызу пікірталасқа жіті құлақ түрді
Сүйсінткен сөздер көп болғанмен, өзі қадірлейтін татар жазушысы, құрылтайдың осы Асадуллаев Үйінде жағдайлы өтуіне тікелей әсер еткен қаламгер әм саясаткер Ғаяз Исхаковтың үлкен мінберден айтқан бір сөзін көңіліне ала, тіксіне тыңдады
Өтеміс бұған дейін оның «Екі жүз жыл өткеннен кейін азғындап өлу» деген фантастикалық хикаятын оқып, терең ойға қалған еді
Сол туындысында Аяз Исхаки татар халқын екі ғасырдан кейін әбден азып-тозып, жоқ болатын этнос ретінде көрсеткен. 

Оқыған адамның қанын қыз­ды­ра­тын, отарлық құрсау­дың ажал әкеле жатқанын ұғып, одан құтылудың жолын іздеуге ұмтылтатын хикаят
Өтеміс Ғаяз-жазушы тек татардың емес, сондай ахуал­дағы күллі түркінің, соның ішінде қа­зақтың да намысын қайрап отыр деп ұққан
Осылай бағалаған қаламгері, патшалықтың жер-суға қоса жан дүниені, сананы отарлауы салдарынан болашағы бұлдыр тартқан халықтардың баршасының жанашырына балап жүрген Аяз ағасы, жұрт құмарта оқитын «Сөз», «Ел» газеттерін шығаратын жазушы ағасы осы съезде Өтемісті қайран етті
Ол съезд мінбесінен жария еткен оғаш пікірімен татардан өзгелерді түгел кеміткендей секілденген еді.
Былай болған
Осетин Ахмед Цаликовтың бұрынғы империялық Россияда құрылмақ жаңа мемлекеттің біртұтастығы сақталуын, яғни унита­ризмді жақтаған және әзербайжан Мәмедәмин Расулзаденің, керісінше, жаңа мемлекеттің ұлттық бірліктерден жасалған құрама болуын ұсынған, яғни федерализм идеясын алға тартқан баяндамалары оқылғаннан кейін жарыссөз басталды
Патшалық орнына келуге тиіс мемлекеттік құрылым жөнін­дегі ұсыныстарға өз көзқарастарын біл­дірген қызу пікірталас болды
Жаңа Ресейдің унитарлық сипатта ұйысуын жақтаушылар Ахмед Цаликовтың сөзін қолдап сөйлеп жатты
Олардың көшін Ғаяз Исхаков бастады
Оның көзқарасына Шәкір Мұхамедьяров, тағы басқа сөйлеушілер қосылды
Тіпті Цаликов та өз баяндамасының негізгі қағидаларын қорғап, мінбеге тағы бірнеше мәрте шықты
Исхаков та қайта көтеріліп, оның ұсынысына тағы басқа дәйектер келтіріп жақтасты
Оларды тығырыққа тіреген жайт, әрине, Мұхаммед-Әмин Расулзаде тұғырнамасының көпшілік көкейіне қона кеткендігі еді
Мәмедәминнің баяндамасын қостап сөйлеушілердің негіздемелері мықты көрінгенін аңғарғандықтан да шығар, олар іле-шала қарсыласқан
Өздерінің Ахмед жасаған баяндаманың дұрыстығына кәміл сенген көзқарастарына жан-жақтан дәлел тартып, одан сайын ширыққан
Сонда федерацияшылдар қатарына әзербайжан Әлимардан Топчибашев, қырымлы Жағыфар ­Саидахмедовпен бірге жарқ етіп, қазақ Жанша Досмұхамедов қосылған еді
Оның сөзін залдың ризашылықпен қолдағанын Өтеміс қуана бақылаған.
Өтеміс Жанша Досмұхамедовті сонау 1905 жылдың соңында Оралда болған қазақ кадеттерінің құрылтайшы жиналысында тұңғыш рет кездестіріп, танысқан-тын
Ол кезде Жанша өзі құралпы жасөспірім еді, содан бергі уақытта сана толысуы жағынан бұдан көш ілгері озып кеткен екен
Жоғары оқуды да бітірген, Сібірде ірі қызметтер де істеген, ал мына күллі Ресей мұсылмандары съезіне Орал облысы қазақтары атынан делегат болып сайланып келген болатын
Өтеміс оны делегаттарды тіркеп жатқанында көрді
Екеуі бірін-бірі танып, жылы сәлемдесті
Біраздан кейін Өтеміс Жаншаның мұсылман қозғалысының ардагерлері ортасында тұрған сақал-шашы аппақ егде кісіге – атақты қай­раткер Бақытжан Қаратаевқа сон­шалықты балалық ізетпен еркелегендей түр көрсетіп амандасқанын байқады
Тек амандасып қана қоймай, жанындағы беделді тұлғаларға өзінің о баста заң оқуына баруына Бақытжан сұлтанның елеулі әсері тигенін ықыластана жария етті
Жаншаның әкесі ұлының училище бітіруіне орай, Өлеңті жағасына қонған малды ауы­лына дастарқан жайып той жасап, сыйлы азаматтарды шақырғанда, осы қадірменді Бақытжан аға Оралдан солқылдақ күймемен арнайы келіп, қонақ болған екен
Оның жиылған жұрт алдында Жаншаға бата беру іспетті айтқан сөзі тек өмірлік жолын таңдау сәтін бастан кешіп тұр­ған жас жігітке емес, күллі халыққа арнал­ған бағдарлама тәрізді болып шыққан еді.
– Қазақтардың өкімет озбырлығын көріп жүргені аз ба, – деген-ді сонда заңгер сұлтан
– Тек сол неден шығып жатыр дегенге ой жүгіртіп көріңіз­дерші… Мәселе – біздің қазақ­тың заң жағынан надандығында жатыр
Мырзалар, біз өзіміз қоластында тұрған мемлекеттің заңдарын жетік білмегендіктен, алуан қиындыққа ұшырап жүрміз
Заң мен құқық мәселелерінен қараңғы болғандықтан да, біз, ең алдымен, өз ішімізде түрлі топқа, атаға, руға бөлінеміз де, қилы алауыздыққа жол береміз
Сондайда, тіпті үй сыртында біздің осал тұстарымызды аңдып тұрған діні бөлек қожайынның барын ойламаймыз.
Той дастарқанына жиылған жұрт­шылық аймақтағы беделі айрықша зор Бақытжан Қаратаев сұлтан сөйлегенде тым-тырыс боп, әр сөзін қалт жібермей тыңдаған
Іштей қысылып, айтылған сыни сөзді әрқайсысы әртүрлі дәрежеде қабылдаса да, тым-тырыс, ілтипатпен тыңдаған
Сұлтан пікірін өрбіте келіп:
– Ал біздің ондай сауатсызды­ғымызды өкімет әбден оңды пайдасына асыруда
Билік адамдарының қазаққа қоқаңдап кететіні содан
Біздің заңды құқықтарымызды ажырата алмайтынымызды, яғни заңнаманы қолданып қорғана алмайтынымызды олар жақсы білгендіктен де – түрлі озбыр қылықтарын емін-еркін жүргізе береді, – дегенде, бастарын шұлғып, үн-түнсіз мақұлдай берген.
Отарлаушылар жасаған біржақты заңдардың өзі отар елде орнымен қолданылмайды
Сөйтіп, тиісінше, отардағы бодандар тіршілігін қиындата түседі
Бұған кім күмән келтірмек
Ұзақ жыл империяның басқа өңірінде қызмет атқарған, қоғамдық өмірге салыстырмалы түрде қарай алатын заңгер мұны біліп айтады… Ол сөзінің қорытындысы ретінде, Жаншаның болашақта өмірде алатын орнына, жоғары мектепке түсіп, итеруге тиіс мамандығына қатысты бағдар берді.
– Досеке, – деді ол Жаншаның әкесіне бұрыла қарап, – есімін жаһанның билеушісі, шаһы, қаһаны болса екен деген үлкен үмітпен Жаһан­шаһ деп қойған екенсіз, осы есімімен жаһанға құшағын жайған сіздің балаңыз енді отаршыл өкіметтің озбырлығын біліммен ауыздықтайтын ұрпақтың алды болсын деп тілейік! Сіз оны заң оқуына беріңіз!
Қадірменді зиялының тілегі көптің қолпашына, әкенің құптауына ие болды
Сонда ол қара жусанды сайын дала аспаны астында жас өскінге кең шалқар көңілімен ақжол тілеп, ақ батасын берді… Міне, сол шақтағы Бақытжан ағаның жүрекжарды тілегін Жанша жоғары оқуда жүрген кезінде бір сәт те естен шығарған жоқ
Ол тек құқықтың қисындарын, империя заңнамасының қыр-сырларын оқып-үйренумен шектелмей, ұлы да­ланың құрыққа түсу тарихын зерттеп, отарлаушылардың бодандарына көрсетіп жүрген заңсыздықтарын зерделеді
Университеттегі оқушы жастардың демократиялық қозғалы­сына да араласты
Түрлі саяси жиын­­дарға барып жүрді, студенттік сход­каларға қатысты
Әлгінде салиқалы ­баяндама жасаған Ахмед Цаликовпен де сол Мәскеу университеті студенттерінің іс-шараларында, соларға өзі де қатыса жүріп танысқан
Міне, енді ол, өзінің университеттесі Ахмедтің мына үлкен құрылтайда жасаған баяндамасын ел қатарлы тыңдады
Мойындайды, өте жақсы, сындарлы баяндама
Ол өз ұсынысын негізгі баяндамасына қоса, пікірталас ыңғайына қарай берген түсініктемелерінде жап-жақсы дәлелдеді де
Бірақ, бәрібір, онысы Жан­шаның көзқарасымен мүлдем үйлеспейтін еді
Өйткені екеуі таныс­қаннан бері өткен он шақты жыл олар­дың ұстанымдарын өз аймақтары­ның нақты әлеуметтік-саяси ахуалдарына сай, бір-бірінен өзгешелеу етіп қалыптастырған әм өзіндік иланымдармен шеген деген болатын.
Ахмед Ресейдің еуропалық бөлігінде, Кавказда, ал ­Жанша азиялық бөлігінде, Сібірде еңбек етті
Ахмед үнемі қо­ғамдық-саяси жұмыстарда, ал ­Жанша мемлекеттік қызметте болды
Рас, мемлекеттік қызмет оны бірден алақанына салып аялай қойған жоқ
Оқу бітіріп еліне келгенінде бірден Орал облыстық губернаторының басқармасына қызметке алынған еді, бірақ ресми лауазымға тағайын­далмастан, босап қалды
Оған себеп болған – өкіметтің орталық губерниялардан шаруаларды көшіріп әкеліп қазақ жеріне қоныстандыру шараларына байланысты, Жаншаның баспасөз бетінде жариялаған сыни мақалалары болатын
Содан кейін билік оған, дегенмен, мамандығы бойынша қызмет атқаруға рұқсат береді
Ол бірер жыл округтік сотта басбұзарлық істер бөлімі мен ұсақ басбұзарлық және азаматтық істерді қарайтын судьяның хатшысының көмекшісі болды
Мұнда судья лауазымын алуға кандидат ретінде қызмет атқарған-ды, алайда оған судья лауазымы бұл жерде бұйырмады
1912 жылы сондай лауазымға аға кандидат болып, Сібірге – Омбы сот палатасына ауыстырылды
Барнаул және Змеиногорск үйездерінде ұсақ басбұзарлық және азаматтық істерді қарайтын ­судья боп істеді
Одан көп ұзамай Барнаул қаласының прокуратурасына шақырылды
Тағы төрт-бес айдан кейін, 1914 жылдың наурызында Том облыстық прокурорының Каинск үйезі бойынша орынбасары лауазымына тағайындалды
Саяси себеппен жер аударылғандарды бақылау саласын басқарды
Әділет генералы шенінде қызмет атқара жүріп, ол патшалық биліктің көзсіз қолшоқпарына айналмай, демократиялық иланымға берік қайраткер ретінде қалыптас­ты
Сондықтан да, монархия тағы құла­сымен, Сібірдегі революцияшыл ұйым­­дар басшыларының қатарына көтерілді.
Соңғы үш жылы Үлкен Сібір пошта жолында, Тастысудың Омға құйы­­лы­­сында орын тепкен Каинск қаласында өтті
Қала тарихы терең-ді
Ол орыс мемлекетінің Көшім ханды Сібір тарихы сахнасынан ығыстырған дәуірінен көп кейін, Бараба даласын ХVIII ғасырдың басында мекендеген көшпенді қазақтар мен қалмақтардың шабуылынан қорғану үшін салынған бекіністен бастау алатын
Том губерниясының округтік қаласына айналғанына да ғасырдан асып бара жатқан
Барабалық түркілердің көбі орыстанып кеткен
Дегенмен, мұсылман дінін ұстанып отырғандары да аз емес-ті: жалпы саны сегіз мың қаралы
Оларды Бараба татарлары деп атайды
Іштерінде бірлі-жарым тегі қазақ екенін ұмытпағандар ұшырасады
Ал таза қазақы салтпен тіршілік құрушылар мүлдем жоқ десе де болады, қалай болғанда да Жанша оларды кезіктірген емес
Барабалықтар орыс шаруалары секілді егіншілікпен және мал шаруашылығымен шұғылданады
Сондай-ақ кірпіш құю және күйдіру, тері илеу, май қорыту, сабын қайнату кәсіпорындарында, диірмендерде, тіпті, арақ және сыра зауыттарында жұмыс істейді
Қалада тұрақты базар бар, жыл сайын жәрмеңке де болады
Жақын маңдағы аймақтардан сауда жасау үшін кездейсоқ келген бірлі-жарым қазақтар да кейде солардан көрініп қалады
Бірақ осылардың бәрінің Каин өлкесінің қоғамдық-саяси тыныс-тіршілігінде ешбір үлесі жоқ-тын
Жаншаның ойынша, мұндағы көне түркі тайпаларының жұрнақтары мүлдем әлсіреген
Түп-тамырымен байланыс нышаны мүлдем сезілмейді
Көбі ислам дінін ұстанады дегенмен, өз мешіттері жоқ себепті, сол мұсылмандарыңның өзінің діні қатты дей алмайсың
Орысша өмір сүру салты олардың тіршілігіне қалыпты жағдай секілді сіңіп келе жатыр
Тіпті, бұл тұрғыда, синагогалары бар еврейлер де қоршаған ортасынан аса ерекшеленбейді
Осындай сібірлік тіршілікке бауыр басып қалған жылдарының бірінде, қызмет барысындағы жетістіктерін алыстан болса да жіті қадағалап, сүйсініп жүрген батагөй ағасы Бақытжан сұлтан Қаратаевтан жедел хат алған
Ол облыста адвокатура саласында қызмет атқарып жүрген еді, бір үлкен істі қолға алыпты, соған Жаһаншаһтың Оралға арнайы келіп, істі қарауда прокурор міндетін атқаруын сұрапты
Бала жігіт шағында өзін заң оқуына бағыттап батасын берген үлкен кісінің тілегін жерге тастағысы жоқ еді, бірақ атқарып жүрген жауапты қызметінен уақыт табудың мүмкіндігі болмады
Елге тек Ақпан революциясынан соң ғана арнайы және біржолата келе алды…
Патшаны тақтан түсірген қаһар­лы рево­лю­цияның зор дүмпуі Сібір қалаларының саяси өмірін де тез жандандырған-ды
­Сонда ­Дос­­мұха­медовтің де аймақтағы беделі ай­қын танылған
Ол Каин үйезінде бол­ған съезде үйезді басқару жөнін­дегі азаматтық атқару комитеті тө­рағасының орынбасары болып сай­ланған еді
Бірақ айға жетер-жетпес уақытта ондағы саяси қызметін дөңгелектеуге тура келді
Өйткені елдегі тағы бір сыйлы ағасынан жүрек толқытар хабар келген болатын
Ақ патшаның ел билігінен тайдырылуы, барлық жерлердегі тәрізді, Жанша туып-өскен өңірге де үлкен жандану әкелген еді
Орал облысының түрлі қызметте жүрген оқыған қазақтары мен ел ішіндегі бас адамдар Текеде бас қосып жиналыс өткізді
Жиналыста жағдайды талқылай келе, ресми түрде Жайықтың сыртқы бөлігі деп аталатын даладағы, өзеннің сол жағалауынан әрі қоныстанған қазақтарды басқаратын азаматтық комитет атты басқару ұйымын құрды
Азаматтық комитеттің төрағасы болып байырғы қайраткер, заңгер, Екінші Мемлекеттік дума мүшесі, қадірменді Бақытжан сұлтан Қаратаев сайланды
Комитеттің атқару алқасының құрамына облыстық басқарма мен үйездік полицияның қазақ қызметкерлері, бірер беделді ­болыс басқарушысы, бір белгілі дәрігер енді
Азаматтық комитеттің төрағасы Қаратаев бірінші кезекте жаңа ­Ресей құрылысшыларын құттықтауды жөн көрді
Күзде ғана ол Төртінші Мемдума төрағасы Родзянконың ­алдында ­болып, Қара теңіз жағында қызмет істеп оралған заңгер Жиһанша ­Сейдалин екеуі әзірлеген қазақтар ­жайында естелік жазбаларын тапсырған
Қазақ ішіндегі дүрбелеңді басу үшін – тыл жұмыстарына адам алу мерзімін кейінге қалдыруды сұраған болатын
Бүгінде Родзянко Думаның Уақытша комитетін басқарып, жаңарған Ресейді жасаушылардың көшбасы болып отыр
Міне, осы демократиялық өкімет серкесіне айналған октябрист ­Михаил Владимировичке Орал ­облысы қазақтарының замана талабына сай ұйысқан басқару құрылымы атынан жеделхат жолдап, жаңа үкімет жұмысына тілектестік білдірді
­Сосын азаматтық комитет атқаруға тиіс қызметтер аясын нақтылауға кіріскен
Алайда аймақтағы азамат­тар­дың сана-сезімдеріне ­революция айрықша серпін бергендіктен, олар ел ісін ескі дақ­пыртпен төре тұқымына басқарта берудің дұрыстығына күмән келтіре берді
Ақыры, араға екі апта салып, зиялы қауым қайта жиналыс өткізді де, азаматтық комитетті тарқатты
Оны облыс қазақтарының құрылтайын өткізгенше жұмыс істейтін уақытша қазақ комитеті ретінде қайта құрды.
Уақытша қазақ комитетінің төра­ғалығына болыс басқарушысы ­Ғұ­байдолла Әлібеков сайланды
Бұрынғы азаматтық комитеттің мүшелері не­гізінен жаңа құрылым құрамына кірді, Қаратаев та бір мүшесі болды
Сол тұста ол социал-демократтар ұйыстырған Орал облыстық азаматтық комитеті құрамына Әлібековпен бірге, қазақ комитеті атынан енгізілді
Онда негізінен Қаратаев белсенді қызмет атқарды, ал Әлібеков қазақ комитеті шаруаларымен шұғылданды
Міне, осы Ғұбайдолла Әлібеков, Жаһаншаның жымпитылық жерлес ағасы, сол аймақтағы Өлеңті болысын басқарушы Ғұбайдолла Әлібеков – сақал-шашы ағарған қартамыш Қаратаевтан он шақты жас кіші, қайраты кемелінде тұрған ел ағасы еді
Кезінде у­чилище, семинария тауысқан, көзі ашық, ­лауазымды
Сондықтан да оған қазақ комитетінің жұмысын жаңаша үйіріп әкетеді деген сенім артылған
Ол да сол сенім үдесінен шығуға тырысты
Озық білімді, мемлекеттік қызметші дәрежесіндегі биік лауазымға жеткен, патшалықтың юстиция саласында ірі шенмен қызмет атқарып жүрген, орыс­тар Джиганша деп атайтын Жаншаны – жас та жігерлі азаматты – революция дәуірі талабына сай қызмет қылуы үшін Оралға шақырды
Сан-салалы тарам жол алдында тұрған туған еліне келуін сұрап, алыс та беймәлім Сібірге жеделхат жолдады
Туған елде тосып тұрған революциялық өзгерістерге Жаһаншаһтай жігіт тікелей қатысуға міндетті, оның білімі мен жинаған жұмыс тәжірибесі қазіргі таңда мұнда өте-мөте қажет
Демалыс алған ­сайын жылда бір ат ізін салып кететін Жымпиты түлегі Жайық сыртындағы сардаланы мекен еткен халықты бүгінгі алмағайып заманда білек сыбанып тура жолға бастауы керек… ­Жанша Досмұхамедов Каин үйезі аткомы төрағасының жолдасы қызметін қалдыратынын жария етіп, күрестегі үзеңгілестерімен қош айтысты
­Сосын бес жылдай мекен еткен Сібір қалаларын, соңғы жылдары мүлдем етене жақын тұтып кеткен Каинск мен Бараба даласын біржолата артқа қалдырып, жан жары Ольганы ертіп алды да, батысқа, Оралға тартып кетті
Оны жерлестері қуана қарсы алды
Ғұбайдолла ағасы оған саяси ахуалды баян етіп, революция толқынымен әр жақтан жиналып жатқан, уақытша қазақ комитеті төңірегіне ұйыса бастаған жігіттерді таныстырды.
(Жалғасы бар)
Бейбіт ҚОЙШЫБАЕВ
