Той дегенде қу басты домалататындардың бірі біз
Қандай қуанышымыз болса да ағайын-туыстың басын қосып, барымызды шашуға құмармыз
Ол – жақсылықтың нышаны
Ұзағынан болсын
Десе де, уақыт өткен сайын ұстараның жүзіндей мың құбылған өмірде бәрі өзгеруде
Әсіресе той жасаудағы салтымыз бен дәстүрімізде кейбір жағымсыз өзгерістер де қылаң беріп жүргендей
Негізгі мәселе – бүгінгі тойдағы қазақ дәстүрлерінің озығы мен тозығы хақында болып тұр.
Басқа тойда ары қойғанда оң аяқпен босаға аттаған жас келіннің бетін ашу, яғни «Беташардың» келбеті қандай деген сұрақ көпшілікті мазалайтыны айдан анық
Бүгінгі бұл дәстүрдің басқаша бет алып кетуіне қынжылатындар да аз емес.
БІРІНШІ ОҚИҒА
Танысымыз­дың тойына шақыру қағаз алдық
Бір жыл бұрын шаңырақ көтерген
Қазақы ырымдарын жасап, үлкен тойды араға жыл салып тойлады
Үйдің тұңғышы болғандықтан, ата-анасының қуанышында шек жоқ
Жастар жағы өзінше риза
Салтанатты дастарқанға қонақтар жайғасқан соң, жар-жар айтып, екі жасты ортаға шақырды
Бір қызығы келіннің беті ақ фатамен жабулы
Көпшілігіміз осы құрметпен жастарды тойхананың төріне жайғастырсақ деп шапалақты аямай соғудамыз
Алайда асаба жастарды ортаға қалдырып, келінді бір адым алға шығарып, беташардың қамына кірісті
Бірі жүгіріп, орындыққа үлкен табақты жайғастырса, екіншісі келін түсіп жатқан әулет жайлы жазылған алақандай парақты асабаның бетіне тақап тұр
Екі шекті аспап мейрамхана ішін жалғыз өзі жаулап алғандай
­Даусы айналаны басына көтерді
Бірден сол баяғы жаттанды әуенді әуелете жөнелді
Беташар әнінің бір әрпі өзгерместен барлық тойда шырқалады
Сонысына қарағанда қызығы да қалмаған секілді
Асабалар осыған ерекше мән берсе дейміз
Ондағы айтылар ой келіннің жүрегінен орын алатындай болса, тіпті, сол келінге арнап шығарылса артық болмас еді.
«Құрт ұрлама келіншек, тұр-тұрлама келіншек» деген сөздер беташардың мазмұнын маңыздандырудың орнына айтыла бергендіктен сол беташардың ажарын кетіріп, құнын кемітеді
Дәл осындай көрініс біз барған тойдан да табылды
Сонымен қош, бір жыл бұрын босаға аттап, сол әулетпен етене танысқан келінді «жас келін» деп беташар рәсімін жасады
Әулеттің үлкендерінен бастап, бала-шағасына дейін жас келін сәлем салды, олар риза болып, көрімдіктерін үйді
Тойға келгеннің барлығы да өзара күбірлесіп, беташар жайында әңгіменің отын тұтандырып үлгерді
«Ұят қой
Бір жылдан соң беташар жасағаны несі?» деген сөздер әр жерден еміс-еміс естілді
Осындай олқылықты байқап тұрған үлкендер немесе осы әулеттің қазыналы қариясы бір ауыз сөз айтып, осы дәстүрді о баста-ақ жасатуға болар еді ғой
Бір ай емес бір жыл өткен соң келіннің бетін ашу деген өрескел көрініс емес пе? Егер осылай жалғаса берсе, беташар дәстүрінің еш маңызы да, құны да қалмайтыны анық.
ЕКІНШІ ОҚИҒА
Әр елдің заңы басқа, иттері қара қасқа
Сөз қадірін өз қадірінен жоғары бағалайтын текті халық осылай айтпағанда кім айтар дейсіз? Иә, бір ел, бір облыс болсақ та, әр өңірдің өзіне тән салты мен дәстүрі бар
Таяуда ғана ақындар мен батырлар еліне айналған Жамбыл ауданында келін түсіру рәсіміне қатыстық
Барлық өңірге тән салт-дәстүр бойынша орамалын тағып, ақ босағаны оң аяқпен аттады
Шашу шашып, жас жұбайларға тілек тілеп жатқандар қарасы тым көп
Қуанышқа жиналған үлкендер жағы бірден беташарға дайындықты бастап кетті
Міне, көңілге түйер дүниелер осы арадан басталды.
Ақ самайлы әжелер жас келінді өз бөлмесінен сыртқа шығармады
«Келіннің беті ашылмай, қайын аталары мен қайын ағаларының алдында жүруіне болмайды
Ертең түсте беташар жасаймыз
Ауылдың үлкендерін жинайық
Келесі күнге қалса ұят болады» деп іске кірісті
Ертеңіне ағайын-туыс жиылып, үлкендерге арналған той басталды
Біз сөз етіп отырған әулеттің келіндері кекірейіп үлкендердің алдын кес-кестеп өтпек түгілі бетіне қарап сөйлемейтіні көпшілікті сүйсінтті
Барлығы да жаулықтарын тағып, өздеріне бекітілген қызметтерін мінсіз атқаруда.
Жас келінді екі қолынан жетектеп абысындары ертіп, үлкендер алдына алып шықты
Асаба да күмбірлетіп домбырасымен әуелі күй шертіп, соңын әуезді әнге ұластырды
Ой салар, мәнді әрі мағыналы жыр айтылды
Түсінген адамға бұдан артық өсиет жоқ шығар, сірә?! Жас келіннің бетін әулеттің үлкен әжесі ашып, маңдайынан иіскеп, бата берген соң, қуанышқа ортақтасқан үлкендер келіннің қолынан ыстық шай ішті
Міне, қаймағы бұзылмаған салт-дәстүрдің бір көрінісі осы.
Енді әр өңірдің адамы өзінше топшыласын
Ненің дұрыс, ненің бұрысын
Бір өңірде тіршілік етсек те салт-дәстүрге келгенде біздің өңір сәл салғырттық танытатын секілді
Егер оған келіспесеңіз, бір күн мен бір жыл арасын салыстырып көріңізші
Айтар ауызға бір жыл деген түк болмауы мүмкін
Бірақ сәл таразылап көрсек, бұл ұзақ мерзім
Осы уақыт аралығында жас келінді ағайын-туыс тұрмақ тұтастай бір ауыл көріп алады емес пе? Ендеше, ол келінге беташар жасап не қажеті бар? Осы мәселе ­басты назарда болса
Мұндай мәселені, әрине, үлкендер жағы шешсе дейміз
Олардың өмірден көргені, көңілге түйгені мол
Кеткен кемшілікті сөз еткенше уақытында түзететін ақ самайлы аналарымыздың ақылы ауадай қажет-ақ
Өзге емес, өзіміз үшін әр салт-дәстүрді өз орнымен қолдансақ, ұтылмасымыз анық
Қазақы қалпымызды, ұлттық дүние­танымымызды батыстанудан сақтаймыз, өзгелерге еліктемейміз десек тек өзімізге тиесілі дүниеден бас тартпайық.
Еңлік КЕНЕБАЕВА
Алматы облысы
