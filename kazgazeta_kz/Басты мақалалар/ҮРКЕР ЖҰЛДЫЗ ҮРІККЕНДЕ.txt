Қазақ-жоңғар соғысынан кейін XIX ғасырда Жетісуға көз алартқан көршілер аз болмады
Солтүстіктен ақ патшалық Ресей күштері келіп, 1819 жылдан бастап біраз елді бағындырды
Тезек төрені өзіне тартып, шен беріп, албандардың аға сұлтаны етіп тағайындады
1847 жылы Қапал бекінісін салды
Шығыстан Қытай (Чиың) билігі де Тезек төреге ІІІ-дәрежелі тәйжі лауазымын берді
Қытайға қарасты торғауыт қалмақтар жайылымдық жерге таласып, қазақ ауылдарына шабуыл жасап тұрды
Батыс оңтүстіктен қоқандықтар Ұзынағашқа дейін отарлап, Қаскелең өзені бойынан бекініс салып, саяси-әкімшілік ықпалын жүргізе бастады
Осылайша, Жетісу XIX ғасырдың ортасында шетелдік үш үлкен күштің ­таласына түсті
Осы кезеңде Жетісудың оңтүстік шығысы ғана бейтарап аймақ ретінде ешкімге бағынбай тұрды
1854 жылы Верный бекінісі салынған соң, бұл өңірлерді де жаулау ісі қолға алынды
Алайда халық арасында ­отарлаушы күшке қарсылық күшейіп, Жетісуды бағындыру қиынға соқты
Алматы іргесіндегі соғыста қазақ жасақтарынан 12 адам мерт болғаны ел есінде сақталған
1860 жылдары Саурық, Жетен, Тазабек сынды батырлар Ақ патша үстемдігіне қарсы ұлт-азаттық көтерілісті бастады
Бірнеше айға жалғасқан ұрыста екі жақ бірін-бірі жеңе алмады
Алда үлкен соғыс боларын білген батырлар ақылдасып, жау оғының астында қалғалы тұрған елге қауіпсіз мекен іздейді
Бұл мезгілде Қазақстанның барлық өңіріне Ақ патшаның билігі орнаған еді
Ел басқарған билер мен топ бастаған батырлар өзара ақылдасып, Қытайдың бақылауындағы Ілені артқы тірек етуді көздейді
Бірақ Іле – Абылай хан заманында алынбай қалған қамал еді
Райымбек батырдың найзасының ұшы жеткенмен, халқы жетіп тұрақты мекендей алмаған жер еді
Арада бір ғасыр өткен соң, XIX ғасырдың ортасында Іледе 80 (кей деректе 130) мыңнан астам торғауыт, дөрбіт, чахар қалмақтары, 5 мыңдай сібе-солаңдар шекара күзетіп тұрып жатты
Олар бір ғасыр бойы қазақты Ілеге аттап бастырмаған (1830 жылдары Айт Қабанбай болыс бастаған біраз ел Чиың үкіметіне салық төлеп, Тоғызтарауға дейін бір мезгіл мал жайған)
Енді Чиың патшалығының қолшоқпарына айналған қалмақтармен соғысуға тура келеді
Оның сыртында Чиың (Цин) патшалығының Ілені қорғап тұрған 5-10 мыңдай әскері, 50 мыңдай тараншылар (қазіргі ұйғырлар), 15 мыңдай дүңгендер мекендеген
Іледегі қалмақтардың басым бөлігін 1771 жылы Еділ бойынан ауып келген 15 мың түтін торғауыт-қалмақтар құрады. 
Халықтың отаршылдыққа қарсы­лығы күшейген тұста,Тезек төренің қол ас­тындағы біраз ел Ақ патшаға да, ­Тезек төреге де бағынбай, Іле өзе­нінің оңтүстігіне өтіп, Саурыққа қосылды
Ал Қожеке Назарұлы бастаған көтерілісші жұрт 1857 жылы Ақ патшаға ешқашан бағынбайтынын, еркін өмір сүретіндігін білдіріп, Ілені тұрақты мекен етуді көздеп, алдымен Бұраталаға қарай көшті
1860 жылдан бастап Қоқан мен ақ патшалық Ресей арасында соғыс ­басталды
Ұзынағаш түбінде кескілескен ұрыстар болды.­ Осы орайды пайдаланған Саурық, ­Тазабек, Жетен қатарлы батырлар Іледегі қарауыл қалмақтар мен торғауыт қалмақтарға соққы беріп, Ілені тез арада тазартуға кірісті.1864-1866 жылдары Іледегі тараншылар мен дүңгендер Чиың (Цин) патшалығының билігіне қарсы ереуіл жасайды
Олардың бұл әрекетін қолдаған Саурық, ­Жетен қатарлы ­батырлар бастаған ел қарулы көмек беріп, ат-көлікпен қамдады
1866 жылы Іледегі Чиың (Цин) патшалығының билігі жойылып, Іле сұлтандығы құрылды
Іле сұлтандығының далалық өлкесін қазақтар биледі.
Жетісу мен Іледегі қазақтардың Ақ патша мен Чиың (Цинь) патшалығына қарасты ойрат-торғауыт қалмақтарға жүргізген соғыстары жөнінде Айтгүл Махаева мен Сәулетбек Рүстемовтың зерттеу еңбектерінде біраз деректер келтірілген
Мұрағат құжаттарында мынандай деректер кезігеді:
«1865 жылы Текестегі қалмақтар қытайларға көмектескені үшін қазақ, қырғыздардың араласуымен көтерілісшілер тарапынан талқандалып, 2000-ға жуық түтін орыс үкіметінен жәрдем сұрап, пана іздейді
Қалмақтардан қалған бос жерлерді 1864-1865 жылдары орыс билігіне бойсұнбаған жетісулық Ұлы жүз қазақтары мен қырғыздар иеленді».
1864-1866 жылдары Іленің саяси жағдайы шиеленісе түсті
Тараншылар мен дүңгендер Чиың үкіметінің билігіне қарсы көтеріліс жасайды
Қазақтың Албан руы мен қырғыздың Бұғы руы көтерілісшілерді қолдап, көмектеседі
Іле көтерілісі туралы Шоқан Уәлиханов: «Қазақтар мен қырғыздар дүңгендерге ат және жігіт беріп, көмектесіп жатқанын айта келіп, Жетен батыр, Дүрәлі сұлтан, Кезеңқара батыр және қырғыздың Бұғылары көтерілісшілерді қолдап жатқанын» көрсеткен
Қазақтар қалмақтарға шабуыл­дап, оларды Күнес өзенінің басынан Жұлдыз жеріне (қазіргі Байынғолин Моңғол автономиялы облысы) асырады
Осы жолғы соғыста олар торғауыт-қалмақтардың Жұлдыз жеріндегі ордасын қиратады
­Жирен қасқа атқа мінген Саурық ­батыр торғауыттардың Бүрге амбысының басын алады
Ел аузында қалуынша, торғауыт қалмақтар ырымдап, содан кейін жирен қасқа атқа мінбейтін болған екен.
Тағы бір деректе, 1865 жылы ­23-нен 24-не қараған түні қалмақтың Кеген деген батыры Манжур әскерімен бірге Байжігіттер ауылына кенеттен шабуылдап, 1300 жылқысын, 100 000 бас қойын, 6000 ірі қара ­малын айдап әкетіп, 26 қазанға дейін қырғынға ұшыратты, 3000 адамды өлтіріп, 200 қой мен 1,5 мың итін бауыздап кетті
Орыстар жақтағы қазақтардан осы қырғында 300-ден аса адам өлді делінген
Бұл қырғын Бұратала өңірінде болғаны ел аузында­ да сақталып келген
Ол дәуірде Бұратала да Ілеге қарасты өңір болған.
Қырғыздар мен Ұлы жүздің албандары қалмақтарды тонап, талағаны соншалық, олар (қалмақтар) біздің иелікке келіп, бас сауғалап өтіп кетті
1000 қалмақ Верный төңірегіне орналасты деп атап көрсетеді
Анығында, бұларды Чиың патшалығы шекара өңірлерге қойған қарауыл қалмақтар еді
Олар Іленің арғы басына қашуға үлгере алмай, Алтынемелдің тұсына келіп, Ақ патша әскерлерінен көмек сұрағаны анық
Бұл деректерге қарағанда, қалмақтардың ойсырай жеңілгенін байқауға болады.
1862 жылы Жетісуда Ақ патша әскерімен соғысқан қазақтар Ілеге көше бастады
Бұл туралы жазбаша­ жеткен мәліметтерде былай дейді: «1865-1866 жылдары, орыс әкімшілігінің 1866 жылғы ресми мәліметіне қарағанда, Алатау округінің 841 түтіні Қытайға өткен
Олардың арасында Албанның Саурық, Малабай, ­Жетен (500 түтінмен өткен) батырлары, Еспер, Қасаболат, Әліке биі, Суанның Өстемір биі, Тезек төренің бауыры Дүрәлі сұлтан, қырғыздың Бұғы руының Сабатар молдасы болған
Құлжаға қарай өткендердің жалпы саны 5500-дей түтінді, 23340 адамды құраған» деп, түтін санына дейін белгілеген
Мұнда Саурық, Малабай Құрман руынан, Жетен Айт руынан, Еспер Қоңырбөрік руынан, Қасаболат Жарты руынан, Әліке би Қоңырбөрік руынан
Қасаболат Үркімбайұлы Ілеге өткен соң, Текестегі Жарты руының ақалақшысы (болыс) болып, 1916 жылы Текестің Станбұлақ деген жерінде қайтыс болған.
Тезек төре 1865 жылы Алатау округінің бастығына бірнеше рет қайырылып, қазақтардың Қытайға өтіп кетуін тоқтату үшін Алтын­емелге отряд жіберуді өтінген ­болатын
Ол Дүрәлі сұлтан мен ­Жетен ­батыр бастаған Албанның 3000 түтіні Қытайға көшіп кеткенін және мұнда қалған ауылдарды да өздеріне қосылуға шақырып жатқанын айтқан
Шекаралық отрядтарға қазақ-қырғыз ауылдарының Шығыс Түркістанға (Ілеге – авт.) жол бермеуге бұйрық берілді
Бұған қарамастан, Албан Саурық батыр және Дүрәлі сұлтан, Бұғының Балбай манабы бастаған қазақ, қырғыз қолы дүңгендер көтерілісін жалғастыра бергенін хатқа түсірген.
Орыс әкімшілігіндегілер 1865 жылдың қарашасының аяғында қалмақтарды шекарада қабылдап, Верныйға дейін жеткізу үшін Алтын­емелге отряд жібереді
Дүңгендер Құлжаны алған соң, Жетісуға шабуылдамақшы деген хабар алып, Семей облысының әскерлерінің қолбасшысы Қоғалы, Алтынемел, Көксу бекеттеріне және Іле бекінісіне отрядтар орналастыруға бұйырады
Осы бұйрыққа орай сауда керуендері мен орыстар жақтағы қазақтарды жиі шабуылдаған Байжігіт руының Төлеген батыры бастаған 100 жігітті ұстауға 25 казак және әр рудан 240 қазақтан құралған отряд Базар өзені бойын күзетуге қойылды.
Шығыс Түркістандағы көтеріліс­терді қазақ, қырғыздардың қолдауын болдырмау мақсатында 1866 жылы 10 мамырда Алатау округі бастығына Семейден Тезек төре мен Ұлы жүздің өзге де сұлтандарын және бір топ қырғыз манаптарын Верныйға шақыртып, ауылдарына жібермей ұстап тұруға бұйрық беріледі.
Қырғыздар мен Ұлы жүз қазақта­рының түтін салығын жинап алу орыс әкімшілігіне оңайға түспеді
Әр болыстың жері дұрыс бөлінбеді
Арлы-берлі көшудің салдарынан ­болыс басқарушылары қарамағында қанша түтін бар екенін дәл айта алмады,­ әкімшілік те тексере алмады
1870 жылы орыс әкімшілігінің қызметкері: «Бұл әсіресе албан руында аса қиындық туғызып тұр» деп көрсетті
«Айлакер Тезектің пендешілік есебінің үстіне кейбір рулардың дүңгендер көшіп кету салдарынан тексеру мүмкін емес, 1865 жылы осы себептерден жасақ салығын тексеру мүмкін болмады» деп баяндайды.
Ыстықкөлге орыс отрядының тұрақтап қалуына қарсы болған қырғыздың Балбай батыры отыздан аса түтінмен албан Саурық батырдың ауылы қонған Алтынсу тауларына келіп қонды дейді
Балбай батыр Саурық батырдың жанашыр жақын досы болған екен
Екеуі орыс, қалмақпен болған соғыстарда күш біріктіріп, жауға тойтарыс берген
Олар артынан ерген елді Текеске көшіріп апарып, біраз жыл Текесті мекендейді.
Саурық, Жетен батырлар бастаған елдің Іле өңіріне өтуі, ақ патшалық Ресейдің мазасын қашырды
Себебі олар Іле сұлтандығымен күш біріктіріп, өздеріне қарсы шабатындығынан сескенді
Қорыққан алдымен жұдырықтайды демекші, Ілеге жасырын әскер кіргізіп, алдымен Саурықтың жолын кесуге ұрынды.
1867 жылы мамырда Текеске аттандырылған полковник Полтарацский Бұғы манабы Серпектің баласы Күшіктің (Кучук) жігіттерін өз отрядына жол көрсету үшін қосып алды
Полторацскийдің бұйыруымен есауыл Халдеевтің отряды түнде келіп, Саурық пен Балбайдың ауылын қоршап алып, Саурық пен ­Балбайды тұтқындайды
Полторацский қазақ, қырғыз ­ауылдарын бұрынғы қоныстанған жерлеріне күшпен қайтарып, Саурық, ­Балбай, Сабатыр­ молда және Дүрәліні Верныйға әкеліп, түрмеге қамайды
Жетісу облыстық әскери губернаторы Колпаковский оларды қатаң жазалауды ойластырады.­ Колпаковский Саурық пен Балбайды дала соты бойынша сұраусыз атып тастауды, ал Дүрәліні итжеккенге айдатып жіберуді ұсынды
Осы тұста Жетісу облысы Түркістан өлкесінің құрамына енуіне байланысты Колпаковский қарауындағы қазақ, қырғыз ісі Түркістан генерал-губернаторы Кауфманның құзырына өткізіледі
Алайда Кауфман оларды ақтау ­керек деген шешімге келеді
Себебі орыс әкімшілігі Саурық пен Дүрәліге ойлануға 6 ай уақыт берген болатын
Ал оларды орыс отряды 6 ай толмай жатып тұтқындағанын және орыс басшылығының сөзіне тұрғылықты халықтың сенуден қалатынын ескеріп, ақыры Кауфман Саурық пен Дүрәліні 1867 жылы қазан айында қамаудан босатып жібереді
Іле өңіріндегі ­тараншы (ұйғыр), дүңген, қазақ қатарлы мұсылман халықтардың Чиың (Цинь) үкіметіне қарсы жүргізген соғыстарының ұшқыны Ақ патшаға қарасты Жетісу өңіріне де жетіп, Ақ патша үкіметі екі жақтағы халықтың бір-бірімен байланысының жолын үзгісі келді.
Қоқаннан шыққан Жақып­бектің (Яқұпбек) үндеу хаттары қазақ, қырғыздарға таралып, Іленің сол жағалауындағы Тезек төренің басқаруындағы Албанның Қоңырбөрік руы және Суандарға жетіп, әсері қатты болған
Жақыпбекпен байланыс орнатқан ­Тезек төре 1868 жылы Ақ патша үкіметі жағынан қолға түсіп, 6 ай Қапал түрмесінде қамауда отырады.
1867 жылы Қытайға көшуге әрекеттенді, сөйтіп, мемлекетке сатқындық істемекші болды деген желеумен албанның қызылбөрік руының Байдана, Қашаған, Айдар және Дәркембай қатарлы бірнеше биі Семейдегі түрмеге қамалды.
1860 жылдардан бастап Жетісу мен Іледегі толқуларға Жақыпбектің араласуы Ақ патшаның үрейін ұшырды
Тезек төренің Жақыпбекпен байланыс орнатқаны анықталып, орыс әкімшілігі оны қамап тастайды
Бірақ қамаудан шыққан соң, Тезек төре ауылындағы адамдарды Ілеге өтуге үгіттейді
Ақ патша үкіметінің отарлау саясатына наразы болған полковник Тезек төре ақыры Іле өлкесіне 200 түтін қазақты ертіп, көшіп кетеді
Қазақстандық зерттеуші В.З.Галиев: «Тезек төренің Құлжаға көшуі 1870 жылдың басында еді» деп нақтылай түседі.
1867-1871 жылдары Жетісу жерінде, анығында Кеген өңірін мекендейтін Аспантаудың Тазабек батыры Ақ патшаның отарлық езгісіне қарсы күресті одан ары жалғастырды
Қарулы жасақ жинап, Ақ патша әскеріне қарсы соғысады
Сонымен қатар Ақ патша үкіметі Тазабекті кінәлап, «қалмақтарды қырған қазақтарды ұстап бермедің» деп айып тағады.
Іле қалмақтардан толық тазартыл­ғаннан кейін Саурық, Жетен батырлар Іленің әр өңіріне қазақтарды орналастырады
Ақ патшаға қарсы қазақ жасағының артқы күшін басқарған Тазабек батыр бірнеше рет орыс-казак жасағымен бетпе-бет ұрыс жасайды.­ Ол шегініп жүріп соғысу айласы арқылы Ілеге өтіп, Саурық батыр бастаған елге (20 мың) қосылып, күш жинауды ойластырады.
1871 жылы 18 сәуірде есаул Герасимов 32 казак және бір урядниктен, 100 қазақтан тұратын отрядты бастап, Ақтоғай өзені маңында, Қулықтаудың (Кулуктау) етегіндегі Мойнақ деген жерде орналасқан Тазабек ауылына жақындап келіп, Тазабектің отрядқа өз еркімен келуін талап етеді
Тазабек батыр жігіттерімен атқа қонып, орыс отрядына қарсы шабуылға шығады
Алғашқы кездесуде Тазабек жасағы ­басым түседі
Тазабек батырдың жасағы көріне сала отряд құрамындағы әр болыстан жиналған 300 жерлік жігіт аттарына мініп, жан-жаққа бытырап қашып кетті
…Жақыпты қуып жеткендер оған қылышпен және найзамен 13 жерден жарақат салды…­ Тазабектің жаяулы­-аттылы 140 жігіті таңға дейін жасаған үш дүркін ­шабуылына тойтарыс берілді деп, таң атқаннан кейін Тазабек ауылы теңдері мен малдарын тастап, Құлжаға қарай жолға шығады
Орыс әскерлерінің қолына Тазабек батырдың ауылдасы тұтқынға түсіп қалады
Тазабекпен бірге… 1000-нан астам түтін кетеді
Тазабек бастаған қазақтардың жолын тосып, жібермеу үшін солтүстік жақтан хорунжий Копцов отряды жіберілді
Тазабекке Құлжа сұлтанының 200 адамы бар қосыны көмекке келді
Құлжа сұлтаны Әлихан (Әлахан) Тазабекті Тоғызтараудағы қырғыздардың арасына орналастырған болатын
Тазабектің 1000 түтінмен Құлжаға өтуі, Колпаковскийдің жорыққа шығуына себеп болды, – деп жазады
Алайда Іле сұлтаны Әлаханның (Әлихан, қара сұлтан) басты көздегені Тазабек батырдың атты жасағын Чиың (Цинь) патшалығына қарсы қою болатын.
Тазабек пен Саурықтың қалың қолмен Іледе табысып, Іле сұлтанымен бірігуі, Оңтүстік Шыңжаңда Жетішар мемлекетін құрған қоқандық Жақыпбектің олармен байланыс орнатуға ұмтылуы Ақ патшаның үрейін ұшырды.
Ақ патша үкіметі бірден Тазабек, Саурық, Жетен батырлар бастаған қарулы күшке соққы берді
Олар, ­алдымен 1871 жылы Қытайға қарасты Текестің Шиліөзек ауылының Суасу­ деген жерінде Саурық батырдың ­ауылына түнделетіп келіп, кенеттен шабуыл жасап, Саурық батырды және қасындағы қырғыз досы екеуін өлтіреді
Саурық батырдың сүйегін баласы Ұзақ және ел-жұрты аршадан жасалынған сырғауылға салып, үш күн бойы түнделетіп жүріп, Кегендегі атасы Түменбай жатқан жерге әкеліп жерлейді.
Колпаковский 1871 жылы көктемде Іле сұлтанына (Әлахан) ескерту беріп, Тазабекті 7 күннің ішінде, яғни мамыр айының 15-ші күнінен бұрын ұстап беруін талап етеді
…Ақ патша әскері 19 мамырда Мазарды (қала) басып алады
Орыс әскерлері Кетпен асуын­ басып алуға ұмтылғанда, Іледегі халықтық күш оларға шабуылға өтіп, Кетпен қыстағына қарай шегіндіреді
Маусым айында Ақ патша әскері өзінің соғыс тәсілдерін өзгертеді
Іледегі қарулы күшті ішкі жақтан ыдырату әдісін қолданады
Әлаханмен (Әлихан) сұлтандыққа таласып жүрген Башырды өздеріне қаратады
Ол Іледегі қарулы жасақтың саны, ­сапасы, күш-қуаты, орналасу бағыты туралы құпия мәліметтерді жеткізеді
Ақ патша әскерлері маусымның 8-і күні жаппай шабуылға өтіп, Кетпен қыстағын басып алады
Маусымның 22-ші күні патша әскерлері Тазабек­ пен Әлаханның (Әлихан) қарулы күшін шатастыру үшін Кетпен қыстағының маңайына аздаған әскер қалдырады да, қалған қосынды Іле өзенінің солтүстігіне апарып, 8 жаяу әскер батальонын, 5 казак атты ­батальонын, жиыны 1785 адам, 13 зеңбірек күшін де шоғырландырып, Ілеге солтүстік жақтан шабуылдайды
Маусым айының 30-ы күні Шыңшүйхызыны басып алады
Құлжа қаласын қорғап тұрған Мырәкімбай соғысқа қатыспайтынын жариялап, кері шегінеді
Ақ патша әскерлері шілденің 3-і күні Сүйдінді, одан кейін Баяндайды өзіне қаратады.
Тазабек пен Әлаханның (Әлихан) біріккен қарулы қосынының Ақ патша әскерімен болған соғысы жөнінде бірнеше түрлі деректер бар:
Тезек төре мен Тазабектің қазақтарын қайтар деген ­талабына (Әлаханнан – авт.) теріс жауап алған Г.А.Колпаковский подполковник Ждан-Пушкинге 140 казактан тұратын отрядымен шекарадан өтіп, босқындарды қайтарып кел деп бұйрық бергенімен, ұйғырлар (тараншылар) оларды бермей қояды
Құлжа сұлтаны қырғыздың Бұғы руының 1868 жылы уезд бастығына шабуыл жасап, қашып кеткен 30 түтінді де орыстардың қолына ­беруден, «шариғатта мұндайға жол берілмейді» деп, бас тартады.
Бұған ыза болған Колпаковский зеңбіректерімен 3 отрядты алып, Құлжаға аттанады
27 маусым күні Әлахан (Әлихан) патша армиясына соғыс жариялап, олармен шешуші шайқас жүргізетінін мәлімдеді
Келесі күні Ақ патша әскері Қорғас өзеніндегі бекініске шабуыл жасайды.­ Шілде айының 2-ші күні Әлахан (Әлихан) Сүйдінге адам жіберіп, патша­ әске­рімен келіссөз жүргізіп, оларға тізе бүгетінін білдіреді
4 шілде күні Ақ патша әскерлері Құлжа қаласына кіреді.
Колпаковскийдің Әлаханнан (Әлихан) Құлжа қаласының кілтін қай күні алғаны жөнінде бірнеше түрлі дерек бар
Бір деректе 1871 жылы 22 маусымда делінсе, тағы бір деректе 1871 жылы 4 шілдеде делінеді.
Іле сұлтаны Әлахан (Әлихан) Ақ патша әскерімен ары қарай соғысуға дәрменсіздік танытады
Енді одан арғы соғысты атты әскерлердің бас қолбасшысы Тазабек батыр 1000-нан астам атты жасағымен жалғастырады
Тазабек батыр жер жағдайына қанық болғандықтан, патша әскерін әртүрлі айла-шарғымен шырғалап, Іленің аласа тауларындағы тар соқпақтарына қарай бастап апарып, қоршауға алып, шабуылдайды
Колпаковский ­армиясы мұздай қаруланса да, айлалы Тазабек батырды өз күшімен жеңе ­алмайды
Қарулы жасағының біразынан айырылады
Енді олар Тазабекті Әлахан (Әлихан) арқылы тұзақ құрып ұстауды жоспарлайды
Осы жоспарлары ­бойынша Әлахан (Әлихан) Тазабек батырды алдап шақырып, ұстап береді
Шалтабай батыр да қолға түседі, оларды ­Верный түрмесіне әкеліп қамайды
Архив құжаттарында мынандай дерек бар: «Дала сотына кесілген Тазабек Пұсырманбайұлы 1872 жылы ­наурыз айында тергеу ісі бітпей жатып қайтыс болды» дейді
Тазабек батырдың туыстарының айтуынша, батырды түрмеде у беріп өлтіргенімен қоймай, билік органдары оның сүйегін беру үшін туыстарынан 2000 жылқы тапсыруды талап еткен.
Шалтабай Алпарұлын 10 жылға Сібірге айдайды.
Қолына түсіп орыстың,
Көрдім дүние жалғанын,
Тазабек, Саурық күш қоспай,
Тараншыға (Әлихан – авт.)
сенем деп,
Тістеулі кетті-ау бармағым, – деп, жырға қосқан Шалтабай Алпарұлы Сібірден келген соң, Қырғыз жеріне өтіп, сонда көз жұмады.
Чиың (Цинь) патшалығының Іле генералы Миың Шиың 1865 жылы 5 желтоқсан күні жолдаған мәлімдемесінде: «Оңтүстіктегі мұз шоқының асуларын пайдаланып отырған ұйғырлардың барлығы дүрбелең шығаруда
Тек батыс жақ орыс жеріне дейінгі өңір ғана аман
Ал қарауыл ішіндегі (қытай бақылауындағы – авт.) қазақтар, ­буруттар (қырғыздар) ұйғыр бандыларымен тіл біріктіріп, әуре-сарсаңға салып жатыр
Іледегі әскери күш әлсіз, қару-жарақтары да жарамсыз, төңіректен жау төніп келеді» деп мәлімдейді
Осылайша, 1866-1882 жылдар аралығында Чиың патшалығы Ілеге өз билігін жүргізе алмады
1866-1871 жылдары Іле сұлтандығы өмір сүріп, билікте Әлахан (қара сұлтан, Әлихан) отырды
1871 жылы ­Колпаковский армиясы Тазабек пен Әлаханды (Әлиханды) жеңген соң, Ілені 1881 жылға дейін Ақ патшаның меншігіне алып, Жетісу облысының құрамына қосты
1881 жылы Петербург келісімі нәтижесінде Ілені Чиың патшалығына қайтарып берді.
Елдікті, теңдікті, еркіндікті аңсаған Саурық, Тазабек, Жетен, Қожеке қатарлы батырлар ерен ерлікпен 1860-1871 жылдары жасаған Ұлт-азаттық көтеріліс – Ақ патшаға қарсы Жетісудағы ең алғашқы көтеріліс еді
Бұл көтеріліс Сырым батыр, Есет батыр, Жанқожа батыр, Исатай мен Махамбет, Кенесары хан бастаған ұлт-азаттық көтерілістердің жалғасы болды
Көтерілістің ең үлкен жемісі: 1864 жылы Қазақ би-сұлтандары мен патша үкіметі арасында «Қазақтан әскер алмаймыз, малына және жеріне салық салмаймыз» деген келісім ­орнады
Жетісу жерінің отарлануын­ кейінге шегерді
XVIII ғасырда қол жетпеген Іле өлкесі қалмақтан ­тазартылып, қазаққа ғасырлық ­мекен болды
Соның нәтижесінде 1954 жылы Қытайдағы қазақтар Құлжаны орталық етіп, Іле Қазақ автономиялы облысын құрды.
Бірақ, араға 54 жыл салып, 1916 жылы шілде айында шығыс оңтүстік Жетісуда ұлт-азаттық көтеріліс басталды.­ Тарихта ол «Қарқара көтерілісі» деген атпен белгілі
Бұл соғысқа Саурықтың ұлы Ұзақ, Тазабектің немерелері Әубәкір мен Жақыпберді және Жәмеңке, Тұрлықожа, Серікбай, Монай, Мұқан қатарлы батырлар басшылық етіп, күресті одан ары жалғастырды.
Қолға түскен, бірақ бұған дейін көп жарияланбаған бұл деректер елең-алаң шақта қос қапталдан қысым шеккен жұлдыздың үріккен сәтін еске салады… Расында, атадан балаға жалғасқан күллі Аспантауды тітіреткен ерлік шежіресі аспан төсіндегі Үркер жұлдызды еске салатыны несі екен?..
Ертай ЖОМАРТ,
Гуманитарлық ғылымдар 
магистрі
