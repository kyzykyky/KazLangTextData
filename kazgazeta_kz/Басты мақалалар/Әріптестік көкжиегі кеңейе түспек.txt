Астанада электронды үкімет саласындағы ынтымақтастықты жетілдіру мәселелері бойынша Қазақстан мен Корея елдері өкілдерінің кездесуі өтті
Аталған шара өткен жылдың қараша ­айында Бусан қаласында еліміздің Ақпарат және коммуникациялар министрлігі мен Корея Республикасының Мемлекеттік басқару және ішкі істер министрлігі арасында жасалған «Электронды үкімет саласындағы ынтымақтастық туралы» меморандум аясында ұйымдастырылды
Кореялық делегацияны аталған елдің Мемлекеттік басқару және ішкі істер вице-министрі Сонг-Рел Ким, қазақстандық делегацияны Ақпарат және коммуникациялар министрі Дәурен Абаев басқарды.
Кездесу барысында министр Дәурен Абаев пен Сонг-Рел Ким өзара іс-қимыл жөніндегі хаттамаға қол қойды
Электронды үкімет саласына қатысты өзара ынтымақтастықты тереңдету, «Цифрлы Қазақстан» бағдарламасы аясында мемлекеттік-жекеменшік әріптестік моделі бойынша бірлескен жобаларды әзірлеуге қатысты келіссөздер жүргізу туралы сөз болды
«Ақылды қалалар», «Практикалық үкімет» сынды жобаларды одан әрі дамыту жайы да жан-жақты талқыланды.
Д.Абаев елімізде электронды үкіметтің инфрақұрылымы жасалып, базалық компоненттері іске қосылғандығын атап өтті
«Соның арқасында мемлекеттік қызметтің 700 түрін электронды түрде алуға болады
2012 жыдан бергі аралықта барлық лицензиялар тек электронды түрде беріліп келеді
Сол сияқты, мобильдік үкімет арқылы 80 түрлі қызметті пайдалануға жағдай жасалған» деді ол.
Бұл орайда министр мемлекет тарапынан берілетін қызметті одан әрі оңтайландыруды қарастырып жатқанын тілге тиек етті
«Халыққа қызмет көрсету орталықтарында адамдар неге кезекте тұрады? Себебі тиісті құжатты электронды үкімет арқылы алатын адамдардың үлесі сол құжатты ХҚО-ға барып алатындар сияқты көп емес
Жаңа технологиялар арқылы біз электронды үкіметті дамытамыз
Яғни еліміздің азаматтары ХҚО-ға барып алатын құжаттарды үйде отырып ала беретін болады
Азаматтардың да, ХҚО қызметкерлерінің де уақыты үнемделеді» деп тұжырымдады.
Ақпараттық технологиялар, электронды үкімет саласында Қазақстан 193 елдің ішінде 33-орында тұрса, Корея әлемдегі көшбасшы елдердің қатарында
Сондықтан кореялық әріптестердің тәжірибесімен танысу біз үшін тиімді болмақ
Қазақстан мен Корея Республикасы арасында дипломатиялық қарым-қатынастың орнағанына 25 жыл толғандығын ескерсек, бұдан былай да екі ел арасындағы әріптестік, ынтымақтастық нығая беретіндігі сөзсіз.
Бағдагүл Мұратқызы
