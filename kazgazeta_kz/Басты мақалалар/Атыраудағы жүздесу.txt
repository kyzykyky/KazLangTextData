Жуырда белгілі жазушы, талантты публицист, Қазақстанның еңбек сіңірген қайраткері, Президенттік сыйлықтың иегері Мереке Құлкеновтің 65 жасқа толуына орай  Атырау қаласында және туған жері Қызылқоға ауданында бірқатар мерейтойлық кездесу шаралары болып өтті. 
Қаламгер ағамыз Атырау өңіріне жергілікті оқырмандармен жүздесіп, шығармашылық іс-жоспар, ой-толғаныстарымен бөлісу мақсатында арнайы атбасын бұрды
Ағамыз осы жолы қасына жұбайы Гүлсім апай мен немересі Айсәулені де ерте келіпті
Ең бір қуанышты жайт, кездесу шараларының беташары облыстық мәдениет, мұрағаттар және құжаттама басқармасының бағдарламасы негізінде Махамбет атындағы облыстық қазақ драма ­театрында басталды
Шараға жазушылар Несіпбек Дәутаев, Рахымжан Отарбаев, Серікқали Хасан, Атырау облысының құрметті азаматы, қоғам қайраткері Нұрпейіс Мақашев, ақын Бауыржан Халиолла, журналист ­Кенжебек Тұманбайұлы, саясаттанушылар Айдос Сарым, Расул Жұмалы, Нұрлан Нұрғазин сынды бір топ азаматтар қонақ ретінде қатысты.
«Елім деп соққан жүрегі» деген тақырыпта өткен шығармашылық кеш өзінің зиялылық ойларға толы пайым­­дарымен баурады
Театр әртістері, зиялы қауым бұл кештің идеялық мазмұнын ашып, мерейтой иесінің бүтіндей шығармашылығы мен қаламгерлік, қайраткерлік болмысын ашуға үлкен ұмтылыс жасалғаны байқалып тұрды
Кеш барысында мерейтой иесінің атына еліміздің танымал қайраткер зиялыларының аттарынан келген бірқатар жылы лебізге толы құттықтаулар оқылды
Олардың арасында ақын Ғалым ­Жайлыбай, академиктер Ғалымқайыр Мұтанов, Өмірзақ Айтбаев және ­Жанат ­Сейдуманов, Сағымбай Қозыбаев, Жұмабек Кенжалин, Жүсіпбек Қорғасбек сынды зиялылардың лебіздері кеш шырайын аша түскендей болды.
Мерейтойлық шығармашылық кешке арнайы келген облыс әкімі Нұрлан Асқарұлы Ноғаев театрландырылған қойылымның жерлес жазушының шығармашылығы арқылы кеше, бүгін және ел ертеңін байланыстырған тілек­терін іліп әкетіп, өзінің де өңір бас­шы­лығы қызметіндегі іс-тәжірибелері кезіндегі ойға түйгенін айтты
Ол өз сөзінде Елбасымыздың «Болашаққа бағдар: рухани жаңғыру» атты тарихи еңбегімен байланыстыра өрбітіп, өзінің туған жерімен үнемі тығыз байланыста келе жатқан жазушы М.Құлкеновтың шығармашылығы мен зиялылық, қайраткерлік еңбегіне облыс халқының атынан ақ тілегін білдіріп, биік табыстар тіледі.
Қазақстанның еңбек сіңірген қай­раткері, халықаралық «Алаш» әдеби сый­лығының иегері Несіпбек Дәутаев қаламдас-замандасының бойындағы шығармашылық, зиялылық болмысына тоқталды
Жазушы мерейтой иесінің шығармашылық тұлғасын әр қырынан көрсеткен сахналық қойылымға деген ризашылығын біл­діре отырып, бұндай шаралардың шығармашылық иесін шығармашылық биіктерге жетелейтіндігін де жасырмады
Атырау облысының құр­метті азаматы, қоғам қайраткері Нұрпейіс Мақашев М.Құлкеновтың шығарма­шы­лығымен өзінің көптен бері таныс екендігін және оның шығарма­шы­­лығында өмірмен шынайы байланыс аңғарылып жататындығын алға тартса, Қазақстанның еңбек сіңірген қайраткері, жазушы-драматург ­Рахымжан Отарбаев жазушының Алматыдағы алдыңғы толқын қалам­гер­лердің тәлімін көп көріп, өзінің кейінгі қаламдас інілеріне шынайы жанашырлықпен көңіл бөліп, үнемі көмектесіп жүргендігіне қатысты нақтылы мысалдар келтіріп, оның зиялылық қырларын да аша түсті.
Кеш соңында мерейтой иесі іс-шараны ұйымдасты­рушы­ларға, шараға арнайы келіп, өзінің зиялы­лық, қайраткерлік сөздерін айтқан облыс әкімі Нұрлан Асқарұлына деген ризашылы­ғын білдіріп, туған өлкесінде және бүтіндей елдегі ұлт болашағы үшін атқарылып жатқан істерге, ұрпақ тәр­биесіне тоқталып, тілге, жерге қатысты қадау-қадау ойларымен бөлісті.
Қаламгер азаматтың мерейтойлық шаралары ертесінде өзінің туған өңірі – Қызылқоға ауданында жалғасты.
Ауылдастары жазушыға, оның отбасы мен қасына еріп келген қонақтарына ауыл орталығындағы «Ақ отау» мейрамханасынан дәм таттырып, жазушының шығармашылығы, азаматтығы, қайраткерлігіне қатысты көшелі әңгімелерін өрбітті.
Қызылқоғалық ағайындар өздерінің жазушы жерлестерімен кездесіп, сырласуға асығып отыр екен
«Туған жерден қанаттанған қаламгер» атты шығармашылық кеш аудандық мәдениет үйінде ұйымдастырылды
Жазушы шығармашылығы мен өміріне арналған көрмеге мерейтой иесі туралы жазылған баспасөз материалдары, қаламгердің әр жылдары жарық көрген кітаптары мен оның елдің танымал баспагері екендігін танытатын, әрі өзі басқаратын баспадан шығарған кітаптары қойылды
Сол кітаптардың арасындағы жазушы өзінің жары, қаламгер Гүлсім Мұқышевамен бірігіп шығарған «Жыр маржаны» атты 10 томдық қазақ поэзиясының антологиясы да ерекше көрік беріп тұрды.
Қызылқоға ауданының әкімі М.Мұқанов, «Қызылқоға» газетінің редакторы Бауыржан Сисенов, белгілі жазушы Серікқали Хасан, саясаттанушылар Айдос Сарым мен Расул Жұмалы, тарих ғылымының докторы, профессор Әбілсейіт Мұхтар және т.б
азаматтар сөз сөйледі
Мереке Құлкенов ел-жұртқа, ізгі тілектерін арнаған әріптестеріне, кеш меймандарына алғысын жеткізді
«Еліміз барда, жеріміз барда, халқымыз барда, Қазақстанымыздың келешегі кемел екендігіне сенімдімін» деген ойын білдірді
Кеш соңы өнерпаздардың қатысуымен өткен концерттік шарамен жалғасты.
Еркін ШЫҒАЙҰЛЫ,
Ғалым БЕРДАЛИН
Атырау облысы
