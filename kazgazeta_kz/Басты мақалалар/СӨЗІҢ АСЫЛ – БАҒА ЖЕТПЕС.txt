Еділ МАМЫТБЕКОВ,
ҚР Парламенті Сенатының депутаты
Жақында ғана мәні мен мағынасы өте салмақты кітап қолымызға тиді
«Абай
Таңдамалылар» деп аталады
Мәскеу қаласынан биыл ғана басылып шыққан екен
Ұлы Абайдың, хакім Абайдың 175 жылдығына көрімдік ретінде ұсынылған жәдігер ме дерсің
Таңдамалылар жинағын құрастырушы – мемлекет және қоғам қайраткері, саяси ғылым докторы ­Тайыр Мансұров.
Әрине, бұған дейін де Абайды мектеп қабырғасынан бастап-ақ оқыдық
Әлі де оқып келеміз
Бұдан кейін де оқимыз
Абай неге бізді соншама тартады? Нендей құдыреті бар? Оның ең басты ерекшелігі – оқырманды жасына қарай талғамайды
Мысалы, бір ғана «Әсемпаз болма әрнеге» деген өлеңін балабақшадағы сәбиден бастап, егде жастағы кексе адамға дейін мән беріп оқып, көңілге сап тоқып отырса артық емес
Өйткені бұл өлеңдегі философиялық толғамдар тұжырымы балаға да, қартқа да қажет
Олардың әрқайсысы шығарманың әр жолын өз жас ерекшеліктеріне қарай қабылдайды және өз түсініктеріне қарай пайымдайды.
Иә, біз Абай шығармаларын талдағалы отырғанымыз жоқ
Әңгімеміздің арқауы – жоғарыда сөз қылып бастаған «Абай
Таңдамалылар».
Осы кітапты құрастырушы атап көрсеткендей, бұл кітапқа енген туындылар, ең алдымен, жас ұрпақтың көңіл толқынын қауып, жүрек сырын тауып жатса болғаны да
Қазір біздің жастарымыз ел асып, құрлықтардың белін басып, әлемнің түкпір-түкпірінде жүр
«Шіркін, – деймін-ау, – біздің ­жастарымыз өздері жүрген жердегі халықтар тілінде осы кітаптың аудармасы қолдарында болса, ұрпағымыз Абайды өзгелерге мақтанышпен оқып берер еді-ау!»
Сонда ғана біз экономикалық интеграциямен шектеліп қалмай, мәдени интеграцияда да едәуір рухани жылжып кете берер едік
Мәдени интеграция дегеніміз – ең алдымен бейбітшілік, гуманизм, халықтар арасындағы ынтымақ, келісім және тұрақтылық
Қазір біздің Димаш Құдайбергеновты әлем жұртшылығы мәдени интеграция елшісі деп мойындап отыр.
Бірде Мәскеудегі үлкен кітап дүкендерінің бірінде кезекте тұрғанда қарапайым орыс шалы былай деп әңгімелегені бар:
– Немерем бар
Оған пәтерімді қалдырсам деп отырмын
Бірақ жалғыз пәтер қандай мұра болады? Егер оның ішінде, кітап сөресінде Пушкин тұрса, үлкен мұра емес пе? – деп, әлгі орыс шалы күнұзаққа кезекте тұрып, Пушкиннің таңдамалылар жинағын сатып алған еді.
Сол сияқты Тайыр Мансұров құрастырған Абайдың таңдамалылар жинағы – қазақтың ұлына мұра, қызына жасау болатын рухани теңдесі жоқ құнды дүние.
Таңдамалылар жинағындағы суреттер де ерекше елең еткізді
Кітапта бұрын-соңды көп оқырманның көзіне түсе қоймаған фотосуреттер жарияланған
Ол суреттердің әрқайсысы өз алдына ерекше бір естелік, тартымды тарих.
Қалқиды әнің – рухыңның кептері ме,
Ұстаймын деп әуремін текке, міне.
Дарыныңнан, ойыңнан бермей маған
Тек дертіңді жұқтырып кеткенің не?
Фариза апам жаны жүдеп, жабырқаған шақта осылайша Абайды іздеген.
Бәріміз де сол, көңілге күдік ұялап, жұбаныш іздегенде Абайға жүгінеміз
Оған мұң шағамыз
Сосын іздегеніміздің жауабын Абайдан табамыз.
Өйткені Абай – ғаламдық тұлға
Абай сөзі ХХІ ғасыр тұсында да өзінің өміршеңдігін, бағыт-бағдар беруші құдыретін жоймай келеді
Дүниеге философиялық тұрғыдан қараған ақын Мағжан Жұмабаев «Хакім Абайға» өлеңінде:
Шын Хакім, сөзің асыл – баға жетпес,
Бір сөзің мың жыл жүрсе дәмі кетпес.
Қарадан хакім болған сендей жаннан
Әлемнің құлағынан әні кетпес! – дегені содан болса ­керек
Оның философиялық ой-тұжырымдары өрнектелген қара сөздері мен поэзиясына қайта оралып, қолға алған ­сайын тың жаңалыққа кезігесің, өзге әлемге енесің.
Абай – ұлы тұлға
Оның даналық трактаттары әрқашанда заманауи, қай кезеңге де жауап бере алады
Қай буындағы ұрпақ болса да Абайдан өз заманындағы проблеманың түйінін табады
Қай жастағы адам да онымен сырласып, ақылдасып, сұрағына жауап алады
Бізден бұрынғылар да тығырыққа тірелгенде Абайға жүгінген
Біз де Абайға үңілеміз
Бізден кейінгілер де Абайға барады
Сөйтіп, қазыналы кеннен іздегенін табады.
Ғасырлар тоғысында біздің соған көзіміз жетіп отыр
Ғұлама ғалымнан бастап, санасында сәулесі бар жастың да Абайға сүйенетіні сондықтан.
Абай қазаққа, тұтас адамзатқа қай ғасырда да керек! Жаһандық бәсекенің бәйгесіне ат қосып отырған бүгінгі қазақ үшін тіпті қажет.
