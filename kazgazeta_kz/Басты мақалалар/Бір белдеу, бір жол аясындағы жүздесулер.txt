Жуырда Елбасы Нұрсұлтан Назарбаев Қытайда өткен «Бір белдеу, бір жол» атты халықаралық ынтымақтастық форумының алқалы жиынына қатысты
Бұл шараға отызға жуық мемлекеттердің басшылары келді
Форумды құттықтау сөзімен ашқан Қытай Халық Республикасының Төрағасы Си Цзиньпин 2013 жылы күзде Қазақстанда, одан кейін Индонезияда Жібек жолының экономикалық белдеуі мен ХХІ ғасырдың теңіздегі Жібек жолын, «Бір белдеу, бір жол» жобасын бірігіп іске асыруға бастама жасағанын айтты
«Содан бергі төрт жыл ішінде жүзден астам мемлекет пен халықаралық ұйымдар бұл жобаның құрылысына белсенді түрде қосылып отыр» деді ол.
Мәртебелі жиынның басты мақсаты Жібек жолы бойындағы орналасқан елдердің арасындағы көпсалалы ынтымақтастықты жандандыру бағыттарын талқылау, өзара іс-қимыл жолдарын қалыптастыру, өңірлік ықпалдастық нәтижелері бойынша тәжірибе алмасу болды
Сауда-экономикалық ынтымақ­тастық, өнеркәсіптік инвестициялар, инфрақұ­ры­лымдық жобалар, энергетика мен табиғи ресурстар, қаржылық қолдау, қоршаған ортаны қорғау сияқты маңызды мәселелер талқыланды.
Ынтымақтастық форумның салтанатты ашылу рәсімі аясында Елбасы Қытай Төрағасы Си Цзиньпинді форумның табысты ашылуымен құттықтап, сәттілік тіледі
Си Цзиньпинге «Бір белдеу, бір жол» форумына шақырғаны үшін алғыс айтып, іс-шараның жақсы ұйымдастырылғанын, Қазақстан мен Қытайдың қарым-қатынастары өзара тиімді ынтымақтастыққа негізделгенін атап өтті.
– «Бір белдеу, бір жол» – жаңа парадигма, жаңа деңгейдегі ынтымақтастық жүйесі
Бұл белдеу жер шары тұрғындарының 45%-ын құрайтын 60-тан астам елді қамтып отыр
Қазақстан мен Қытай Халық Республикасы арасындағы екіжақты және көпжақты ынтымақтастық үлгі аларлықтай болды
Басқа елдер бізден үйрене алады, – деді Президент.
Өз кезегінде Си Цзиньпин еліміздің кон­ти­нентаралық транзиттік әлеуетін жоғары бағалады
Ол «Нұрлы жол» бағдарламасының табыстылығын, сондай-ақ Азиядағы өзара іс-қимыл және сенім шаралары кеңесінің халықаралық бастамасының маңыздылығына тоқталды
Қазақстанға ресми сапармен келетінін, Шанхай ынтымақтастық ұйымының саммитіне және ЕХРО-2017 халықаралық мамандандырылған көрмесінің ашы­луына қатысуға дайын екенін айтты
Сирия қақтығысын реттеу процесіне қосқан үлесі үшін Нұрсұлтан Назарбаевқа алғысын білдірді.
Форум аясында Елбасы «Тығыз ынтымақ­тастыққа арналған саяси бірлескен қызмет» атты дөңгелек үстелде сөз сөйледі
Мұнда әріптес елдер арасындағы ынтымақтастықтың маңызды мәселелеріне назар аударды
Си Цзиньпиннің Еуразияда ежелгі Жібек жолын жаңа, заманауи форматта қайта жандандыру идеясы әлемде белең алып келе жатқан саяси, экономикалық және гуманитарлық дағдарыстарға берілген уақтылы жауап екенін атап өтті.
«Бірлесе даму арқылы тұрақтылыққа қол жеткізу» ұстанымы бүгінде ондаған елдің экономикалық мүддесіне сай келетін халықаралық ынтымақтастықтың тартымды формасы болып саналатынын тілге тиек етті
«Үлкен Еуразияның» біртұтас экономикалық кеңістігін құру идеясы жаңа мәнге ие болып отырғанын айрықша атады
Сондай-ақ Нұрсұлтан Назарбаев инновациялық және ғылыми-техникалық даму саласындағы ынтымақтастықты тереңдетуді ұсынды.
– Жобаларды бірлесе қаржыландыру, ғылыми-зерттеу және тәжірибелік-конструк­тор­лық жұмыстар мен технологиялар трансферті орталықтарын, инновациялық компанияларды, венчурлық қорларды құру мәселелерін қарастырған дұрыс
Осы орайда, қазақстандық ғалымдардың Жібек жолының Халықаралық ғылым академиясын құру жөніндегі ұсынысына назар аударғым келеді
Сонымен бірге қоршаған ортаның, соның ішінде көлік артериялары бола алатын ішкі континенталды трансшекаралық өзендердің су ресурстарын тиімді басқару мәселелерін де назардан тыс қалдырмаған жөн, – деді Қазақстан Президенті
Соңында Мемлекет басшысы «Бір белдеу, бір жол» идеясын ойдағыдай іске асыру үшін мүдделі елдер арасында өзара сенімнің орнығуы, олардың тең құқықтылыққа және жан-жақты ынтымақтастыққа дайын болуы маңызды екенін атап өтті
Тақырып аясындағы өзге де көкейкесті жайттар бойынша көзқарасы мен ой-пікірін білдірді.
Елбасы Бейжің қаласында өткен «Бір белдеу, бір жол» форумы ауқымында бірқатар мемлекеттердің көшбасшыларымен де кездесті
Н.Назарбаев Ресей Президенті В.Путинмен және Түрік Республикасының Президенті Р.Ердоғанмен әңгімелесіп, таяуда Астанада өткен Сирия жөніндегі келіссөздердің қорытындыларын талқылады
Р.Ердоған ­Астана процесінің нәтижелеріне тоқтала келе, ­Сирия мәселелері жөніндегі диалогты Женевада жалғастыру үшін оның маңызды болғанын атап өтті
Сонымен қатар Елбасымыз Беларусь Президенті А.Лукашенкомен және Өзбекстан Президенті Ш.Мирзиеевпен, Пәкістанның және Малайзияның Премьер-Министрлері Н.Шарифпен және Н.Разакпен, Дүниежүзілік экономикалық форумның төрағасы К.Швабпен жүздесті
Сонымен қатар, Нұрсұлтан Назарбаев БҰҰ Бас хатшысы А.Гутерришпен әңгімелесті
Әңгіме барысында ол Шанхай ынтымақтастық ұйымының Астанада өтетін саммитіне қатысу ниеті бар екенін растады
Сондай-ақ Испания Премьер-министрі М.Рахой Қазақстан Президентімен әңгімелесу кезінде ЭКСПО-2017 халықаралық көрмесіне Испания Королінің қатысатынын растады.
Сейілбек МҰСАТАЕВ, 
шолушы, саяси ғылым докторы
