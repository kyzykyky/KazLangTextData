Қазақстан Республикасының Президенті Нұрсұлтан Назарбаев Қытай Халық Республикасына мемлекеттік іссапармен барып қайтты.
Іссапар барысында Қытай Халық Республикасының Төрағасы Си Цзиньпинмен, Қытай Халық ­Республикасы Мемлекеттік кеңесінің Премьері Ли Кэцянмен, Қытай Халық Республикасы Бүкілқытайлық халық өкілдерінің жиналысы Тұрақты комитетінің төрағасы Ли Чжаньшумен, СNPC корпорациясы директорлар кеңесінің төрағасы Ван Илиньмен және Қытай Халық Республикасының іскер топтар өкілдерімен кездесті.
ҚР Президенті Н.Назарбаев Қытай Халық Республикасының Төрағасы Си Цзиньпинмен болған кездесуде Қытай тарапына мемлекеттік сапармен келуге шақырғаны үшін ризашылық білдіріп, екі елдің арасындағы қарым-қатынастың қарқынды дамып келе жатқанына ­назар аударды
Төрағаның достық, тең құқылық, өзара ынтымақтастық және мемлекеттік егемендікті құрметтеу рухында тату көршілік қатынастарды дәйекті дамыту ісіндегі жеке үлесін жоғары бағалады.
– Сіздің Жібек жолының эконо­микалық белдеуін қалыптас­тыру жөніндегі баста­маңыз­ды іске асыру барысында біздің ынты­мақ­тастығымыз нығая түсті, – деді Нұрсұлтан Назарбаев.
Қытай мемлекетінің басшысы тату көршіліктің үлгісіне айналған екі жақты ықпалдастықтың жо­ғары қарқынмен дамып келе жат­қа­нына тоқталып, бірлескен инфра­құрылымдық бастамаларды, соның ішінде «Бір белдеу, бір жол» бағдар­ламасын іске асыру ісінде өзара сенім мен ынтымақ­тастықтың нығайғанын атап өтті.
– Біз адамзаттың ортақ тағды­рын қалыптастыру жолында Қазақстанмен бірге болуға және адамзаттың жарқын болашағы үшін ақыл-ойымыз бен күш-жігерімізді жұмылдыруға дайын­быз
Мен Қазақстан-Қытай достығының алып кемесін Сізбен бірге басқаруға әзірмін, – деді Си Цзиньпин.
Келіссөз барысында Қытай тарапы Қазақ­станның экологиялық тұрғыдан таза ауыл шаруашылығы өнімін өз нарығына жеткізуге, энергетика саласындағы, мұнай-газ кеше­ніндегі, сондай-ақ мәдени-гуманитарлық байланыстар, жаңа технологиялар мен цифрландыру салаларындағы екі жақты ынтымақ­тастықты тереңдетуге мүдделілік танытты.
Кездесу соңында Қазақстан ­Пре­зиденті Қытай Халық Республи­касының Төрағасын Қазақстанға ресми сапармен келуге шақырды.
Мемлекет басшысы Н.Назарбаев Қытай Халық Республикасы Мемлекеттік кеңесінің Премьері Ли Кэцянмен кездесу барысында екі ел арасындағы саяси және экономикалық әріптестіктің жаңа деңгейге көтерілгеніне тоқталып, оның өзара тиімді ынтымақтастықтың үлгісі болуы тиіс екенін айтты
­Тараптар арасында энергетика, көлік және ауыл шаруашылығы салаларына қатысты өзара ынтымақтастық мәселелері талқыланды.
Тұрақты комитет төрағасы Ли Чжаньшу Қытайдың Бүкілқытайлық халық өкілдері жиналысының атынан Қазақстан Президентіне ілтипат білдіріп, мемлекеттік сапар аясында жүргізілген келіссөздердің жемісті болғанына тоқталды және солардың нәтижелері бойынша қол қойылған құжаттар қазіргі кезеңдегі екі жақты қатынастардың нақты даму жоспарын айқындағанын атап өтті.
Нұрсұлтан Назарбаев екі елдің парламен­таралық ынтымақтастығы мәселелерін талқылау сәтінде Бүкілқытайлық халық өкілдері жиналысының ХІХ съезінде қабыл­данған және елдегі тұрақтылықты қолдауға, сондай-ақ қойылған міндеттердің орындалуына бағыт­талған шешімнің Қытай үшін тарихи маңызды екенін тілге тиек етті.
Мемлекет басшысы CNPC корпорациясы директорлар кеңесінің төрағасы Ван Илиньмен кездесу барысында компанияның мұнай мен газды өндіру, тасымалдау және оны қайта өңдеу салалары бойынша Қазақстанның негізгі әріптесі болып саналатынына тоқталып, бұл кәсіпорынның еліміздегі жұмысына қанағаттанатынын жеткізді.
Компания басшысы Қазақстан Прези­дентіне Іскерлік кеңес аясында жүргізілген келіссөздер мен қол қойылған келісімшарттар жөнінде баяндады.
Қазақстан Республикасының Президенті Н.Назарбаев Қытай Халық Республикасының іскер топтар өкілдерімен де кездесті
Онда Мемлекет басшысы Қытай Халық ­Республикасы Қазақстанның маңызды стратегиялық әріптес­терінің бірі болып саналатынына тоқталып, екі ел арасында тарихи тұрғыдан дос­тық және сенімді қарым-қа­ты­нас қалыптасқанын меңзеді
Қазақстанның мұнай-газ, химия және тамақ өнеркәсібінде, сондай-ақ банк, машина жасау, ­логистика және басқа да ­салаларында Қытай капиталының қатысы бар 1200 кәсіпорын жұмыс істейтінін атап өтті.
– Бүгін екі елдің 300-ден астам бизнес өкілдері қатысқан Іскерлік кеңес өтті
13 миллиард доллардан астам қаржы көлеміндегі 40-қа жуық коммерциялық құжатқа қол қойылды
Сонымен қатар индус­трияландыру және инвестиция салаларындағы ынтымақтастық ­аясында жалпы сомасы 28 ­миллиард доллар көлеміндегі 51 жобаның тізімі жасалды, – деді Қазақстан Президенті.
Мемлекет басшысы кездесуге қатысып отырған кәсіпкерлерге Қазақстанның геосаяси тұрғыдан ұтымды орналасқаны және осы факторға байланысты оның бизнес жасаудағы артықшылығы жөнінде айтты.
Кездесу барысында Қытайдың жетекші компанияларының өкілдері қазақстандық әріптестерімен бизнестегі байланыстарын орнатуға зор мүдделілік танытты.
Нұрсұлтан Назарбаев Шанхай ынтымақ­тастық ұйымына мүше мемлекеттер басшылары кеңесінің кеңейтілген құрамдағы отырысына қатысты
Мемлекет басшысы және ресми делегация мүшелері келешекте атқарылатын өзара іс-қимыл мәселелерін талқылап, халықаралық және өңірлік күн тәртібіндегі өзекті мәселелер жөнінде пікір алмасты.
Шанхай ынтымақтастық ұйы­мына мүше мемлекеттер басшылары бас қосқан жиында бірнеше құжаттарға қол қойылып, Циндао декларациясы қабылданды
Олардың қатарында ШЫҰ-ға мүше мемлекеттер басшылары кеңесінің ШЫҰ-ға мүше мемлекеттердің ұзақмерзімді тату көршілік, достық және ынтымақтастық туралы шарт ережесін жүзеге асырудың 2018-2022 жылдарға арналған іс-қимыл жоспарын бекіту жөніндегі шешімі, 2019-2021 жылдарға арналған терроризм, сепаратизм және экстремизмге қарсы іс-қимылдағы ынтымақтастық бағдарламасын бекіту шешімі, 2018-2023 жылдарға арналған есірткіге қарсы стратегиясын және оны орындау жөніндегі іс-қимыл бағдарламасын бекіту шешімі, Азық-түлік қауіпсіздігі бойынша ынтымақтастық бағдарламасы жобасын әзірлеу жөніндегі шешімі, Қоршаған ортаны қорғау саласындағы ынтымақтастық тұжырымдамасын бекіту туралы шешімі және т.б
құжаттар бар.
Нұрсұлтан Назарбаев Қытай мемлекетіне сапары жайында бұқаралық ақпарат құралдарына арналған жиын өткізіп, екі елдің бүкіл қарым-қатынастары тарихында мемлекеттер басшылары арасында сенімділік сипатындағы диалог орныққанын атап өтті.
– Қытай Халық Республикасының Төрағасы Си Цзиньпинмен бірге өзара сенімді және достық қатынас­тарымызды нығайта береміз
Елде­ріміз арасында шешімін таппаған мәселе жоқ, керісінше, одан әрі даму үшін жолымыз ашық, – деді ­Мемлекет басшысы.
Жиын барысында өзара тиімділікті қамтамасыз ету қағидаты негізінде Қазақстанның Қытаймен экономикалық ынтымақтастықты дамытып келе жатқаны жөнінде айтылды
Екі жақты қарым-қатынастар стратегиялық міндеттер және Қазақстан экономикасын дамытудың басымдықтары тұрғысынан қалыптасып келеді
Атап айтқанда, химия өнеркәсібіндегі, тау-кен-металлургия кешеніндегі, машина жасау, энергетика, агроөнеркәсіп кешені және экономиканың басқа да салаларындағы индустриалды-инновациялық жобаларды жүзеге асыру көзделіп отыр.
Қазақстан Президенті Шанхай ынтымақтастық ұйымы аясында ұлттық валюталармен өзара есеп айырысу жөнінде ұсыныс білдіргені туралы толық әңгімелеп, Қытай Халық Республикасының Төрағасы Си Цзиньпинмен болған келіссөздер барысына тоқталды.
– Сенім болған кезде барлық мәселе шешіледі
Кез келген жағдайда өз еліңнің мүддесін ескеру керек
Келіссөз жүргізу қашан да қиын, сол себепті бұған мұқият дайындаламын
Бұл – халқымның маған жүктеген жауапкершілігі, – деді Нұрсұлтан ­Назарбаев.
Қытай мемлекетіне іссапары барысында Мемлекет басшысы Н.Назарбаев Үндістан Премьер-министрі Нарендра Модимен, Моңғолия Президенті Халтмаагийн Баттулгамен кездесті
Сондай-ақ Қытай мемлекетінің Циндао қаласына арнайы ат басын бұрды
Ресми кездесулер екі ел арасының жақындай түсуіне және өзара тиімді әріптестіктің нығаюына септігін тигізетіні айқын.
Бағдагүл Балаубаева
