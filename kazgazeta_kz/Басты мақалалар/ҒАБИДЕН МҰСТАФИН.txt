Серік ҚИРАБАЕВ,
академик, Мемлекеттік 
сыйлықтың лауреаты
Ғабиден Мұстафин – менің көп араласқан, аға тұтып сыйласқан, сырлас бауырым­ тәрізді, өнегелі, ұстаз тұтқан жазушым
Оның жазушылық өнерімен бірге отбасындағы тіршілігі, жұмыс істеу, өзін ұстау дағдысы, адамгершілік мінез-құлқы, ой-пікірлері түгелдей маған жақсы таныс
Ол кісімен ұзақ араластан ойға түйгенім – Ғабекең адамдық мұратының биіктігі мен тазалығы, еңбекқорлығы мен адамға, өмірге деген түсінігі жағынан сирек кездесетін жан еді. 
Көргені мен түйгені көп, көкірегі сара адамның өзін қоршаған ортаға, құбылысқа ойлы көзбен қарауы ұлғая келе даналыққа ұласқандай көрінетін
Оның дара тұлғасы жазушы есебінде де, адам, азамат есебінде де өз замандастары арасында биік тұрды
Ғабекең­нің осы мінез-құлқы, ойлылығы, дүниеге салмақты көзбен қарай білуі, адам­гершілігі оның шығармаларынан да анық танылады
Оның кейіпкерлерінің көбі – өз замандас­тары, өмірді көріп, тәжірибе жинақтаған, тіршілікке саналы қызмет ететін адамдар болып келетіні де тегін емес
Жақыптың да, Ермектің де, Аман мен Сарбаланың да өмірінде биографиялық ұқсастық барын жазушы кітаптарын оқыған, оның өзімен таныс, сырлас адамдардың бәрі де байқай алады.­ Жазушының өзі тәрізді кейіпкерлері де білім жолымен емес, өмірдің өзінен үйрену арқылы өсіп жетіледі, ойлы, саналы тіршіліктің биігіне көтеріледі
Революция жылдары Спасскідегі орыс-қазақ мектебінен екі-үш кластық білім алып, содан кейінгі өмірін туған халқы тіршілігінің жаңаруы процесімен бірге ел ортасында өткізген Ғабиденнің халықтық таланты одан кейінгі тұста қалай шарықтап өскенін есімізге алсақ, Шығанақ, Жақып, ­Ермек бойындағы халықтық даналықты, олардың әрқайсысының өз ортасында ойлы, ­саналы еңбек арқылы өскен жолын айқын түсінеміз
Аз сөйлеп, көп тыңдайтын, жан-жағына жіті көз салатын жазушы өмір құбылыстарын да сара көкірекпен ұқты
Оның адамдық бейнесі әдебиетке ғана емес, маңайындағы адамдарға да зор әсер етті
Өзін ағайыншылық, пенде­шілік мінездерден аулақ ұстай білген ол ­айналасын да тазалыққа, адалдыққа, еңбекқорлыққа баули білді.
Менің Ғабиденмен жақын танысуым­ – 1951 жылдың басы еді
Одан бұрын кітаптары арқылы ғана білетінмін
«Өмір не өлім» – жас кезімде қолдан-қолға тигізбей оқыған кітаптарымның бірі болды
1945 жылы елден Қарағандыға бір келіп-кеткенде, кітап дүкенінен «Шығанақты» сатып алып оқығам
Кейін студенттік кездерімді әуелі «Әдебиет және искусство» журналынан, одан соң кітап болған нұсқасынан «Миллионерді» қызығып оқығандардың бірімін
«Миллионер»­ кезінде шулы, мақтаулы шығарма болды
Газет-журнал беттерінде ол жайлы мақалалар көп басылды, конфе­ренциялар өтті
М.Әуезовтің ҚазПИ-де болған бір кездесуінде оны «қазақ ­әде­бие­тінің бүгінгі тақырыпқа арналған жаңа туындыларының елеулісі» деп ­ба­ға­лағаны есімде
Шығарма орысшаға ауда­рылып, одақтық көлемде табысқа ие болды.
1951 жылдың қаңтарында мен инс­титуттың соңғы курсының студенті болып жүріп, ашылғанына бір жыл ғана болған Қазақтың мемлекеттік көркем әдебиет баспасына – проза­ редакциясының редакторы болып жұмысқа орналастым
Сонда менің қолыма тиген алғашқы дүниелердің бірі – жаңа ғана аяқталып, баспаға ұсынылған Ғабиден Мұстафиннің «Қарағанды» романының қолжазбасы еді
Мен оның тұңғыш редакторы болдым
Романды баспаға дайындау кезінде Ғабиденмен бірнеше рет кездесіп әңгімелесуге тура келді
Бірақ романның мен редактор­ болған нұсқасы жарық көрмеді
Оның бір данасы ғана менде сақтаулы
Сүйінші данасы келген романның бүкіл данасы­ отқа жағылып кетті
Кезінде баспа басшылары ресми құжаттарда оған роман корректурасының дұрыстап оқылмай, көп қате кеткенін тілге тиек етті
­Шынында, романды шығаруды тоқтатуға бұл сылтау ғана болды
Оның ар жағында ол кезде ашып айтыла бермеген сырлар бар еді
Шықпай жатқан романның қолжазбасы маңында әртүрлі әңгімелер туып, арыздар жазылды
Соның ­алдында ғана «Есеп» деген скетчі үшін қатты сынға ұшыраған Ғабиденнің жаңа шығармасына қатаң талап қоя қарау туралы нұсқау алынды
Романда орыс адамдарының суреттелуін құбыжық көрген, одан ұлтшылдық іздеген жала­ларға жол берілді
Оның үстіне роман кейіпкерлерінің прототиптері болған адамдардың жақындары мен туыста­рының арыздары қосылды
50 жыл­дардың саяси-әдеби атмосферасы белгілі ғой – осылардың бәріне жоғарыдан мән бе­ріліп, романды авторға қайтарып, ­жөн­дету керек деген ұйғарым жасалды.
Жазушы қазақша пәнін баспаға бере отырып, орысша аударылып жатқан нұсқасына елеулі өзгерістер жасады
Осыны­ да сылтау етіп, роман екі тілде бір нұсқамен шығуы керек деген шешім болды.­ Романның жаңа жөнделген нұсқасы 1952 жылы ғана жарық көрді
Бұл кезде мен баспадан басқа қызметке ауысып кеткем
Бірақ роман түгелдей өзіме таныс-ты
Сондықтан «Қарағанды» туралы арнайы сын мақала жаздым
Ол сол жылы «Лениншіл жаста» басылды
Бұл – менің Ғабиден шығармашылығына арнап алғашқы қалам тартуым еді
Көп кешікпей менің Ғабиден шығармашылығын тұтастай зерттеуіме жол ашылды
Сол жылдардан басталған менің жазушымен қарым-қатынасым ол көз жұмғанша үзілген жоқ
50-60-жылдары Қазақ КСР Министрлер Кеңесінің №2 ­демалыс үйінен аға жазушыларға – Сәбитке, Мұхтарға, Ғабитке, Ғабиденге арнаулы саяжай берілетін
Олардан басқа екі үлкен фин үйінде (әрқайсысында екі жақтан кіретін төрт бөлмеден – екі үйде 16 бөлме) жазда жазушылар тұратын
Демалыс үйінің корпусынан өнер қызметкерлері көп орын алатын
Бәріміз жаз бойы улап-­шулап, араласып жүруші едік
Бұл ағалар мен жастардың табысуына, отбасылық араласуына көп жол ашты
Әдебиет пен өнердің көп ағаларын сол кезде біз жақсы таныдық
Олар да бізді жақсы көріп, бауырына тартты.­ Сол жылдар Ғабиден екеуміздің арамызды тым жақындастырды
Зейнел екеуі курортқа кеткен кездерінде біздің оның саяжайына тұрып қалған кездеріміз де болды
Біздің арамызды жақындастырған тағы бір жағдай болды
«Қазақ әдебиеті» газетінің бір әзіл-анкетасының «Құмар машығыңыз қандай?» деген сұрағына Ғабекеңнің: «Тек жақсыны көру
Бірер жаман да машығым бар, оны айтуға ұялам» деп жауап бергені бар
Бүгін оны құпия етудің қажеті болмас.­ Ол машығы – карта еді
Бір кездерде қазақ зиялылары ішінде карта ойнау (әсіресе, проферанс) кең тарады.­ Оған, әсіресе, Ғабит пен Ғабиден құмар еді
Жоғарыда аталған демалыс үйіндегі жазғы уақыттың көбі соған кететін
Кейінгі ұрпақ өкілдерінен екі шал (оларды «Қара шал», «Сары шал» деуші едік) Жұбан Молдағалиев екеумізді көбірек тартатын
Ойын үстінде бізбен құрдасындай әзілдесіп, бізді де еркін сөйлеуге үйретті
Ғабиден бір сөзді, айтқанынан жалтармайтын, біреудің нұсқауын емес, ар-ұжданының айт деген сөзін ғана айтатын табанды еді
Оның жеке адам жөнінде ­немесе белгілі бір мәселе жайлы­ өз түсінігі, пікірі болатын
Егер ол пікірін шындық деп ұғынса, оның дұрыстығына көзі жетсе,­ одан еш уақытта қайтпайтын
Оны мен алғаш рет 1950-1952 жылдардың қайғылы уақиғалары тұсында көрдім
Қазақ ­зиялылары ортасынан, соның ішінде ­жазушылар қатарынан ұлтшылдық іздеп сапы­рылысқан кездерімізде, Ғабиден Жазушылар одағы жанындағы партия ұйымы­ның хатшысы еді
Осы кезде «Ұлтшылдық қателері» үшін талқыға түскен талантты ақындарымыз Ә.Тәжібаевқа, Х.Бекхожинге, Қ.Аманжоловқа ол қамқор болып, олардың партиялығы талқыға түскен кезде Ғабиден аталған ақындарды партиядан шығару жөніндегі нұсқауға қарамастан КОКП қатарында сақтап қалды
Сондай жиналыстардың біріне менің де қатысқаным бар (Онда мен партия есебінде басқа ұйымда тұратынмын)
Ол 1951 жылы желтоқсанда Қасым Аманжоловқа арналған жиналыс болатын
Сол жиналыста мен баяндамашы болдым
Соның алдында ғана «Қасым Аманжолов шығармашылығындағы жат пікірлер» деген мақала жазып, ол «Әдебиет пен искусство» журналының №10 санында басылған
Сол мақала сылтау болды да, «сенің дайындығың бар» деп, одақ басшылары мені күштеп баяндамашы етіп бекітті
Мақаланы жазуын жазсам да, баяндама жасау тұсында қатты толқыдым
Қасым – менің жасымнан жақсы көріп оқыған, көп өлеңдерін, тіпті поэмаларына («Жамбыл тойында», «Құпия қыз») дейін жатқа білетін ақыным еді
Соған қарамастан сол кездегі жағдай менің ол туралы сын мақала жазуыма мәжбүр етті
1946 жылғы ОК-ның «Ленинград» және «Звезда» журналдары туралы қаулысы мен Қазақстан Компартиясы Орталық комитетінің «Қазақ КСР Ғылым академиясының тіл және әдебиет институтының жұмысындағы ­саяси өрескел қателер туралы» 1947 жылғы қаулысы бізді тым «сыншылдыққа» үйретіп те тастаған-ды
Оның үстіне әдебиетке жаңа келген бір топ жас сыншыларды жинап, аталған ақындар жайлы «әшкере» мақалалар жазу қажеттігін дәлелдеген одақ басшысының «ұйытып» айтқан сөздері ­жекелеген өлең жолдарының өзінен қайшы­лықты, қателікті іздеп табудың жолдарын нұсқап та берген сияқты еді
Енді баяндама тұсында мен мақалада жіберген кейбір пікірлерімді қайта қарап, жұмсарттым
Қасым шығармаларындағы кейбір қайшы­лықты деген жолдарға тоқталғанмен, оны «ұлтшылдық» деп кесіп-пішіп айтуға бара қоймадым
Ақынмен бетпе-бет отырып сөйлесуден жасқанған да сияқтымын
­Содан ба, баяндамам өткір емес, екіұштылау, жалтақтау болып шыққанын түсіндім
Бірақ оған өкінгем жоқ
Оны Қасым да түсінген сияқты
Ол сөзінде маған да, менің баяндамама да соқпады
Өзі дайындап жазып әкелген өлеңін оқыды
«Партияның жабық жиналысында 1951 жылдың желтоқсан ­айында оқылған өлең» деген атпен ол ақынның барлық кітаптарында жүр
Қасымның маған риза болғанын кейін Есмағамбет ­Ысмайыловтан естідім
Ол Қасымның сол уақиғалар жайлы өзіне айтқан сырын «Қасымның ақындық өмірінен» атты мақала-естелігінде (Қ.Аманжолов
Төрт томдық шығармаларының IV томы
1980, 220-бет, үш томдық шығармаларының III томы
1957, 441-бет) келтірген
Сол жиналыста сөйлеген және мәжілісті қорытқан Ғабиден: «Қасым Аманжолов шығармашылығында кемшіліктер, кейбір екіұшты жолдар бар, бірақ олар – жат пиғылдан, ұлтшылдық ойдан туған қате емес, ақынның іздену жо­лын­дағы олқылықтары
Ол үшін шығар­машылық адамын партиядан шығаруға негіз жоқ» деп үзілді-кесілді түйіп айтты.­ Ол нұсқауға сүйенген адамдардың ешқайсысының айтқанына көнбей, ­жиналыста өз пікірін өткізді
Қасым қатаң сөгіспен құтылды
Жазушылар ортасы жікке бөлінбей жүре ме, Ғабиденмен сыйлас өскен, онымен жақын жүретін бір ақынның маңында сөз көтерілгені де есімде
Бұл 60-жылдардың іші еді
Ғабиден – Жазушылар одағы басқармасының І-хатшысы
Сөз көтерушілер оның Ғабиденмен арасын ажырату мақсатын көздеп, одақ басшысына бірнеше рет кісі барды
Ғабиден сыйлас інісіндей, талантты ақынды жамандыққа бермеді, оны жамандаған сөздердің ешқайсысына көнген жоқ
– Мен ақынды білгенімше жамандап, оны қорғауға алудың қажетсіздігін дәлелдеуге тырыстым, – дейді Ғабиденге соңғы барған адамдардың бірі
– Сол тұста үйге Ғабиденнің Жанар деген қызы кірді
– Әй, – деді жазушы маған бұрылып, атымды атап
– Анау келген – менің балам
Менің сондай үш балам бар
Сен айтып отырған адам – осы үйдің төртінші баласы
Осы арқылы Ғабиден маған баласын жаманатқа бермейтінін сездірді
Мен түсіндім де кетіп қалдым».
Ғабиденнің өз ұғым-түсінігіне қайшы нәрселерге ырық бермейтіні қазіргі Жазушылар одағы үйі туралы таласта тіпті айқын көрінді
Бір кезде министрліктер тарап, Халық шаруашылық кеңесі құрылған тұста Қазақ КСР Ет және Сүт министрлігінің үйін үкімет басшыларымен келісіп, Ғабит Мүсірепов Жазушылар одағына алған болатын
Ғабит кетіп, Ғабиден екінші рет одаққа оралған кезде Халықтық бақылау комитеті күшейіп, қайта құрылды
Оның төрағасы әрі Орталық комитеттің хатшысы,­ әрі Министрлер­ Кеңесі төрағасының орынбасары болып белгіленді
Осы кезде­ ­комитетке жаңа үй іздеп, елдің көзі ­жазушылар үйіне түседі
Ғабиден Орталық комитетке шақырылады
Бірақ ол ешбір зорлыққа көнбей, үйді бермей қайтады
Осы мәселемен Ғабиденнің үлкен басшыларға бірнеше рет шақырылғанын білем
Соңғы шақырылғанда мен оның кабинетінде отыр едім, телефон шылдыр ете қалды
Ғабиден көтерді де, тыңдап тұрып, «Қандай мәселемен? Егер үй мәселесі болса, бармаймын
Мені жұмыстан босатыңдар да, үйлеріңді ала беріңдер!» деп тұтқаны ­орнына қоя салды
Одан кейін оны ешкім мазалаған жоқ
Үй Жазушылар одағында қала берді
Ғабиден Жазушылар одағы басшылығына екі рет сайланды
Бұл тұс Жазушылар одағында әділдік үшін, шығармашылық үшін, жақсы кітап, адал еңбек үшін, шығармашылық адамының моральдық тазалығы үшін күрестің өрістеген кезі еді
Осы күресті Ғабиден табандылықпен жүргізді
Әдебиеттің шын жанашырлары,­ таланттар тобы басшысын қорғап, оның позициясын жақтады
Ал әлсіз авторлар Ғабиден күресіне қарсы шықты, түрлі сылтау, кінәлар іздеп, үстінен арыздар жазды
Ақыры арызқойлардан мазасы кетіп, жоғарыдан қолдау таппаған жазушы­ өз еркімен қызметтен кетуге­ мәжбүр болды.­ Ғабиденнің Жазушылар одағында істеген кездерінде жасы мен беделіне қарамастан көптеген үлкен жазушылардың шығармалары кең талқыға түсті
Олардың қатарында С.Мұқановтың «Есею жылдары», З.Шашкиннің ­«Доктор Дарханов» атты романдары бар еді
Ғабиден бұларды талқылатуда авторларын мұқату емес, әдебиетке биік, көркемдік талап қою мақсатын көздеді
Оның Жазушылар одағының кеңейтілген президиумында өз туындысын («Көз көрген») да талқыға салғаны есімде
Жазушылар одағын басқарған жылдары Ғабиден қазақ жазушылары шығармаларын оқуға көп уақытын арнады
Оның көзі ауырып, ылғи қызарып жүретінін, сондықтан жазушының қара көзілдірік киетінін онымен таныс адамдар жақсы біледі
Сол себептен де ол кітаптарды жас жігіттерге, қолжазба болса, автордың өзіне оқытатын, тыңдайтын
Жұмысы көп бола тұра, оқуға арнаған уақытын Ғабиден басқа іспен бөлмей, уақыт режимін қатты сақтайтын
Алғашқы жылдары ол оқу ісіне сол кезде Жазушылар одағында консультант боп істейтін Сафуан Шаймерденовті пайдаланып жүрді
Құрбылары Сафуанды­ «Ғабиденнің көзі» деп әзілдейтін
Оның уақытты тәртіппен пайдалана білетінін ­Дихан Әбілевтің «Ақын арманы» романының қолжазбасын оқу кезінде де көрдік
Бұрын ылғи өлең жазған ақын прозаға ауысарда, әсіресе, Сұлтанмахмұт сияқты үлкен адам жайлы көлемді роман жазарда қатты толғанды
Сондықтан ол алғашқы кітаптың қолжазбасын түгелдей Ғабиденге оқып беріп, тыңдатты
Бұл – жаз күні, Министрлер Кеңесінің №2 демалыс үйінде (Ғабиденнің саяжайында)­ болған еді
Кейбір оқуларда мен де қатысып тыңдағаным бар
Әлдеқалай киіп кететін, уақыт режимін бұзатын жағдайлардың біріне ырық бермей, Ғабиден Дихан келетін уақытты бос сақтайтын
Сырт қарағанда қалғып-мүлгіп, кейде­ көзін жұмып отыратын жазушының пікірлесуге келгенде, байқағыштығын, ой-тұжырымының анықтығын және сезгіштігін танитын едік
Мұның бәрі одақ басқару үшін ең алдымен жазушылар еңбегін бағалау керектігін, оны ылғи оқып, әділ төреші болу қажеттігін ұғынған адамның жауапкершілігінен туған еді
Ғабиден жазып жүрген кезінде де жұмыс тәртібін қатты ұстайтын, оны бұзбайтын адамдардың бірі болатын
50-жылдардың орта тұсында «Дауылдан кейін» романын жазып жүрген күндерінде менің біраз уақыт жазушының қасында болғаным бар
Ол ерте тұрып, жазуға отыратын
Содан таңертеңгі тамақ болмаса, басқа ешнәрсеге алаңдамай, түскі екіге дейін жұмыс істейтін
Ал түстен кейінгі уақытын қыдыруға, газет-журнал, кітап оқуға, басқа да ермектеріне жұмсайтын
Жұмыс істейтін кезінде кісі қабылдауға, не бір жиналыстарға баруға да уақытын қия бермейтін
Кейінгі жылдары жасы ұлғайып, одақтың ішкі істеріне араласудан өзін сырт ұстаған кездерінің өзінде Ғабиден Ақсақалдар алқасының құрылуын ықыласпен қабылдады
Онда одақ жұмысын жақсарту, жазушы еңбегін бағалау және оған талап қою мәселелері жөнінде ақыл-кеңесін айтып жүрді, оның жазушылар жиналыстарында әдеби тіл, көркемдік шеберлік жайында сөйлеген сөздері көпке белгілі
Нақты шығарма оқуға жарамай қалған кездің өзінде, көңіл көзі қырағы адам жазушыны толғандыратын мәселелерді, бүгінгі шығармашылық ізденістің жетіспей жүрген жақтарын тап басып айтып, жұрт көңілдегісін дәл тауып­ жүретін
60-жылдардың аяқ кезінен ­бастап Ғабиден денсаулығына байланысты қаладан көшіп, Қарғалыға қоныс аударды
Бұл кезде ол күнделікті тұрмыстың ұсақ-түйегінен өзін жоғары ұстап, Одақ жұмыстарына көп араласпай, денсаулығын күтті
Жазуды да азайтты, кейін тіпті қойып кетті
«Көз көргеннің» жоспарланған үш кітабының алғашқысы ғана жарық көрді де, қалған екеуі жазылмай қалды
Сол тұстың өзінде Ғабиденнің үйі жазушылардан босамайтын
Оны сыйлайтын, жақсы көріп, аға тұтатындар жиі барып, оның халін біліп, әңгімелесіп қайтатын
Кейбіреулер көрген зәбірін, әділетсіздігін бөлісетін
Жазушы солардың бәрін паналата білді
Талантқа қамқор болды
Әбдіжәміл Нұрпейісов шығармалары жайлы әрқилы пікір туып, оның өз басы жайлы әңгімелер көтерілген тұстарда Ғабиденнің әдейі барып, әділетсіз жаланы басуға белсенді араласқанын білем
Ол Әбдіжәмілдің жазушылық ­талантын жоғары бағалайтын, бірақ кейбір мінездеріне сын көзімен қарайтын
Ғабиден табиғатында кішіпейіл, қарапайым адам еді
Не нәрсені болсын, дабырлатып, шулатып жүруді ұнатпайтын
Әсіресе, жазушының өзіне жасалған құрметті де шусыз, айғайсыз, жұпыны өткізуді ұнататын
Менің онымен сапарлас болған кездерім де болды
Ондайда­ көбінесе Ғабиден елге салмақ салмауға тырысатын, көп адам жиналып, мадақтау тостылар көтеріліп, дабырласып жатпауын ескертетін
Ел адамдарымен әңгімелесуді, ән-күй тыңдауды жақсы көретін
Сәкен Сейфуллиннің 90 жылдығын тойлау күндерінде Жаңаарқа ауданында екеуміз бірге болдық
Қонақтарды аудан совхоздары бөліп алып күткенде, екеуміз бірге «Дружба» совхозының еншісіне тиген едік, Сәкен тойына қатысты бағдарламадан бос кездерімізді Ғабиден көбінесе өзен жағасына тігілген киіз үйде шусыз шағын топ ортасында елдің сөз білетін адамдарымен әңгімелесумен өткізді
Әсіресе, ел азаматтарының әзіл-қалжыңдарына көңіл бөлді
Тапқыр, ұтымды сөздермен бірін-бірі қағытып, қажап, әзілдесіп отыратын мінездерді көрді
– Осындай әзілдер – қазақтың тіл, сөз байлығының бір бай ­саласы
Қазір азайып барады
Жаңаарқада бұл жақсы сақталған екен, – деп, оған өзінің ризалығын сездірді
Ел ішінде аты әйгілі жазушыны көріп, онымен дастарқандас болып, әңгіме тыңдағысы келетіндер әдетте көп болады
Ғабиден ондай жиындардың ұзаққа созылып, даурықпа қошеметке айналуынан сақтандыратын
– Осы елдің жұмысы жоқ па? Ел жиын қуып, жұмыстан қалып қоймасын
Еңбектің қызу кезі, – деп ескертіп отыратын
«Әр нәрсенің мерасы бар» дегенді көп айтатын («мера» деген сөзге салмақ түсіре).
Ғабиден онша қонақшыл да болмайтын
Қонақтың да көңілді әңгімемен, жұпыны өткенін дұрыс көретін
Тамақты талғап, там-тұмдап қана жейтін
Арақ-шарап ішпейтін
Аздап шампанға су қосып ішетіні бар
Оны «күшейтіп ішемін» деп әзілдейтін
Бас ұстау, бата беру сияқ­ты әдеттерге мән бермейтін
Бас ұстау­дан көбінесе қашатын, ырымын­ жасап, біреуге өткізіп жіберуге тырысатын.­ Ал бата жасауға ықылассыз ­болушы еді
Қонақ үстінде, әсіресе, ел арасында­ жас жігіттердің бірі «Әумин!» деп қолын жайып,­ бата тілеп қалғанда: – Бата дегеннің өзі тілек қой
Тілекті бағанадан бері айтып жатырмыз, сол тілектер қабыл болсын! – деген сияқты жай сөздерге айналдырып, бітіре салатын
Өзі қол жаймайтын
Мен оны кезінде «қажы баласы» деген сөзге ұшырап, маңында әртүрлі әңгімелер көтерілген, әрқилы ауыр заманды бастан кешкен адамның қалыптасқан сақтығы шығар деп ойлайтын едім
Қонақ үстінде жазушының өз басына әртүрлі тілектер айтылады
Оның ақсақалдығына, беделіне құрметтер жасалады
Ұзақ өмір тілеген пікірлер болады
Сонда Ғабең: – Ұзақ жасау мұрат емес
Адам қанша жасаса да, алжымай өлуі керек
Елге күлкі болып жүргеннің несі қызық? – дегенді көп айтушы­ еді
Тағдыр сол тілегін қабылдағандай болды.­ Жасының едәуір ұлғайғандығына қарамастан, Ғабең әлі тың, сөзінен, ісінен, жүріс-тұрысынан жаңылмаған қалпында өмірден өтті
Жай өмірінде аңдап сөйлейтін, сөзге сараң адам өмірінің соңғы кездерінде сөз салмағына ерекше мән берді
Ғабиден киімді де жұпыны киетін
Үйде көбінесе байкадан тігілген жылы көйлек, сыртынан жүн салып сырылған жилет киетін
Пиджактарының жағасы болмайтын
Сыртынан көбінесе жүрісіне жеңіл (Ғабең жаяу көп жүретін, әсіресе, таңертеңгі қыдырыста қаттырақ аяңдауды жақсы көретін: «Дене жыртылады»­ дейтін) шолақ пальто, барқыт куртка сияқты киім киюді ұнататын
Табиғатында қарапайым, тіршілікке жұпыны түсінікпен қарайтын Ғабиден киім киюді ғана емес, үй тұрмысында да дүние жинауға, жылтырақтыққа жоқ адам еді
Оның кабинетінде ертерек кезде­ өзі жасатқан ескі шкаф-стена болатын
Оны қаладағы үйінен саяжайына көшірді
Күнделікті пайдалануға жарайтын жиһазды қанағат тұтатын
Саяжайға көшкеннен кейін үлкен бөлмесіне өз тапсырысымен тұтас қабырғаға лайық шкаф қана жасатты
Қолы іске икемді болатын
Үй тіршілігінде қажет үстел, орындық сияқты нәрселерді өзі де жасап ала салатын
Қаладағы үйінде (Чайковский-Абай көшелерінің қиылысында) ерте кезде өзі жасаған жиналмалы бір ­диваны болды
Ол кабинетіне орнатылған еді
Керек болса түсіріп, үстіне кісі отыратын да, кісі жоқта жоғары көтеріп, жинап қоятын
Ондай іскерлігін айтып кейде мақтанып отыратын
Сөзге сараң, қарапайым адамның ондай мінезін қызық көріп, біз кейде қоса мақтасатынбыз немесе қасақана сынап сөйлейтінбіз
Ғабең мақтана бергенде, мен сөзін бөліп: – Осыны­ айтып мен мақтайын деп келе жатыр едім, өзіңіз айтып қойдыңыз ғой! – деп әзілдегенімде: – Шіркін, кісінің өзіндей ғып қайдан мақтасын! Өзімдей ғып ешкім айта алмайды ғой, – деп күлетін
Мұндай сөздерді ол көбіне күлкі үшін айтатын
Өзі мақтаншақ адам емес-ті
Мадаққа шашыла да бермейтін
Шеберхана­сында оны-мұны жасап аларлық сайман-мүліктері толық болатын
Саяжайының кіре берісіндегі есік алдында өзі жасаған үстелі, орындықтары, креслолары тұратын
Таяқтың неше түрлісін жасайтын
Бірақ өзі таяққа сүйеніп жүрмейтін
Таяқты қысқа етіп, бүлдіргі салып жасайтын, ойнатып қолына ұстап жүретін, «Ұзын таяққа адам сүйеніп жүруге үйреніп кетеді» дейтін
Табиғатында ұқыпты, жинақы адамның үйінде де, қорасында да шашылып, бейсауат жатқан нәрсе болмайтын
Үстелінің үстінде қағазы да шашылып жатпайтын
Әр нәрсенің өз орны болатын
Іздеген нәрсесін орнынан табатын еді
Бағын да өзі күтіп баптайтын
Одан алынған алмаларды да сақтауға сорт-сортымен аттарын жазып орналастыратын
Ол үйдің былтырғы алмасын биыл жаз шыққанша жеуші едік, жеген сайын жақсы сақталғанына таңырқап, қызығып әңгіме қылушы едік
Жайшылықта сөзге сараң адам өзімсінген достарымен ылғи әзілдесіп, қалжыңдасып отыруды жақсы көруші еді
Кейде бір ұзағырақ хабарласпай кетсек, ол кісі телефон соғар еді
– Әй, сен ана Жұбанның ­айтып жүргенін естідің бе? – Не депті? – Сені сараң боп кетті, үйінен су ауыз тигізбейтін болды деп жүр ғой
Бұдан біз оның келгісі, көргісі келетінін сезуші ек
Кейде Жұбанға солай телефон соғады
– Сен жөнінде Серік пен Әлия жағымсыз бір әңгімелер айтып жүр ғой, – деп ­бастайды оған сөзін
Үйі алыс және жалғызілікті болғандықтан, Зейнел келе алмай, Ғабекең­нің қонаққа жалғыз келетін кездері болады
Ондайда қонақжай үй иелері Зекеңнің сыбағасын ала кетуін өтінеді
Біздің үйдегі келіні Әлия осыны айтқанда, мен қасақана: – Ой, үлкен кісі түйіншек ұстап жүре ме, ұят болады ғой, – дейтінмін
Маған қарсы Ғабекең де дүрсе қоя беретін: – Ой, сенің нең бар әйелдердің шаруасына араласып?
– Кейде сондай әкелген сыбағаны екеулеп жеп отырып, «осы сенің бармағаныңнан ұтылған жоқпыз-ау» деп күлетін еді, – дейді Зекең
Сыйласқан ағамызбен солай әзілдесіп жүретін кездеріміз көп болатын
Әсіресе ол карта ойыны үстінде тым сөйлегіш еді
Жайшылықта көп сөйлемейтін адам біздерді қағытып, қажап отыратын
Кейде ойын жүрмей жалығып, шаршап отыратын кездер болады
Сондайда ол: – Әй, сен бірдеңені күтіп отырсың-ау! Әдейі бізді арандатып алып, артынан ойнайын деп отырсың-ау! – деп, онсыз да титықтап отырған адамды әзілмен сергітетін
Әзілді мақтанға да айналдырып жіберетін
Егер ойыншыны құлата алсақ: – Бәсе… Серік екеуміздің арамызға түскен соң… – деп көтеріліп қалатын
Бұл сөзіне кейде Жұбанды қосып айтатын
Карта үстінде көп әзілдесіп, қажасатын адамы – Ғабит болатын
Бірде Ғабит «мизер ойнаймын» десе, Ғабиден «тоғыз ойнаймын» деп, ойынын басып алыпты
Бірақ жерден карта шықпайды
Соған қарамастан Ғабиден онға ойнайды
Ғабит қорқып, картасын тастай береді
Сөйтсе, Ғабиден қолындағы сегіз картамен он ойнап, Ғабитті алдап кетеді
Картасын ашып көрсетіп, Ғабитті мазақ қылады
Бірде Жұбан екеумізге осы мінезін қайталамақ болғаны бар
Оны сезіп қойып, біз ұстап алдық
Сонда: – Екеуіңді де Ғабитке ұқсатайын деп едім, – деп күлген
Ғабит пен Ғабиденнің құрдастығы, жарастықты әзіл-қалжыңы жұрттың бәріне мәлім
Біз соның бірқатарының куәсі де болдық
Бұл – қазақтың құрдастық әзілдерін этнографиялық зерттеуге көп материал ­берер еді
Ол ылғи Ғабиттің бойынан, ісінен бір кемшілік тауып отыруға құмар болатын, соны күлкіге айналдыратын
60-жылдардың бас кезінде Ғабиттің үйінде отырғанымыз есімде
Құсни қайтыс болып, Ғабеңнің Рая Мұхамедияроваға үйленген кезі
Жаңа түскен келіншек сірестіріп тұрып үстел ­жасапты
Арақ-шараптың түр-түрі тұр
Ғабекең үстел жанына келіп, оның үстіндегі жасауға қарап тұрды
Оның бірдеңе іздеп тұрғаны ондайда бірден белгілі еді
Бір кезде кіріп келе жатқан Раяның алдын бөгей: – Лимонад бар ма? – деді
Рая сасып қалды
– Ағай, лимонад алған жоқ едік
– Бұл иттің үйінде ең аяғы лимонад та жоқ! – деді Ғабекең
Бір жолы Қарғалыдағы Ғабиден саяжайында бір сөздің ретін келтіріп, Ғабит Ғабиденге: …нетейін! – деп қалды
– Әй, қолыңнан келмейтін істі несіне ауызға аласың? – деді қарсы дау айта Ғабиден
– Неге қолымнан келмейді? Қолымнан келмесе, анау не? – деп Ғабит Раяға қарады
Сірә, Раядан туған қыздарын да еске алды-ау деймін
– Ой, ол – жас адам
Үстіне шыбын қонса да, бала көтереді
Ал, сен қолыңнан келсе… Жұрттың бәрі ду күлді
60-жылдары екі құрдас ­демалыс күндері тау арасы биіктік жасайды деп, қырға, далаға қарай шығып демалып қайтуды әдетке айналдырып жүрді
Көбіне Талдықорған жолымен барып, бір кездегі Дмитриевка, қазіргі Байсерке селосының арғы жағындағы өзен өлкесіне (қазір ол жер су қоймасына айналып кетті) тоқтайтын
Ылғалы мол, шөбі қалың, өзені қасында ағып жатқан, ағашты осы бір алқап жаздың ыстық күндерінде демалуға әбден қолайлы жер болатын
Әйелдер ас қамдап, еркектер ойын-әзілді кәсіп қылып, далада бой жазып қайтатынбыз
Бір жолы Жазушылар одағының ЗИМ-і және бір машинамен солай қарай бет алдық
Әйелдер екінші көлікте
Еркектер ЗИМ-де
Машина іші кең, жол едәуір ұзақ болған соң, жігіттер картаны ермек етуге кірісті
Ғабиттің аяғында жаңа сатып алған туфлиі бар екен, аяғын аздап қысқан соң шешіп отырды
Ғабиден білдірмей оның біреуін аяғымен сырғытып өзіне тартып алды да, машина есігін ақырын ашып, түсіріп кетті
Ғабит оны машина тоқтаған жерде бір-ақ жоқтап, шөптесін үстінде жалаңаяқ жүре алмай, отырды да қалды
Ғабиденді боқтап жүр, бірақ құрдасы ештеңе мойындаған жоқ
Ақыры жүргізушіні жіберіп, Дмитриевка селосынан аяққа ілуге жарарлық басқа бір аяқ киім алдырып қайттық
Келесі жексенбіде тағы да сол араға бардық
Ұзақ отырып қалып, бой жазып, суға түсуге барып ек, Ғабит асығыс-үсігіс киініп тұра жөнелді
– Ал, анау бірдеңе бүлдіруге кетті, – деді Ғабиден
Артынан біз де қайттық
Келсек, Ғабиденнің пиджагын тығып тастапты
Ғабиден Ғабиттің жерде жатқан көзілдіріктерін жинап, салып алды
Анау көзілдірігін сұраса, мынау пиджагын тауып беруін тілейді
Бірақ Ғабит қай ағаштың түбіне тыққанынан адасып қалып, пиджагты таба алмады
Бәріміз да қарадық, ақыры пиджагты тастап қайттық
Екі құрдастың осындай әзілдері көп болушы еді
Ғабиден көбінесе ұтымды қалжыңдайтын
Ғабиденнің ағалық, адамгершілік сипаттарын оның отбасы, ондағы жарастық өмірі, жолдасы Зейнелмен ұзақ жылдар қалыптасқан сыйластық, татулығы әрқашан толықтырып тұратын
Зейнел де аралас ағайын-туысқа, қаламгер құрбы-құрдасқа, інілеріне мейірімді, қадірлі ана бола білді
Ғабиден екеуі өзара әзілдесіп, күлісіп отыратын
Осы мінездері бұл отбасын жұртқа жарастықты етіп көрсетті.
Ғабиден – шығармашылығын өлеңмен, газетке ұсақ хат-хабарламалар, әңгімелер жазудан бастаған жазушы
Қазіргі ресми мәліметтерде, өзі жазған өмірбаянында өлең жазғаны айтылмайды да, хат-хабарлар, әңгіме, очерктер жазғаны сөз болады
­Ертерек жазылған нашарлау өлеңдерге автор болғанын ол мойындай да бермейтін
Менің ескі газеттерді қарап жүріп, Ғабиденнің бір-екі өлеңіне тап болғаным бар
Көшіріп әкеліп, өзіне көрсеткенімде: – Сен де қайдағы бірдеңені тауып алғыш екенсің, – деп күліп, теріс айналған
Асылы, Ғабиден қолынан келмеске ұмтылмайтын, ал келген нәрсені ұқыпты жасайтын, өмірге шындық шеңберінен шықпай қарайтын нағыз реалист адам болатын
Ол өлеңнің биік өнер екенін білетін де, өзінің ертерек жазған өлеңдеріне көңілі толмайтын
Сондықтан оны жасыратын
Ал кейін соғыс кезінде «Жас қазақ» әнінің мәтінін ­майданда басқа өлең жазар ақын жоқтықтан, уақыттың қажет етуімен жазғанын айтатын
­Содан ба, кейінгі жастар Ғабиденді өлең жазбаған адам деп түсінеді
Дүкенбай Досжанов осылай деп жазды да
Ғабиден есімі соғыстан кейінгі дәуірде, әсіресе, «Шығанақ» пен «Миллионер» шыққан кездерден ­бастап қазақ әдебиеті шеңберінен шығып, одақтық көлемде кең тарады
«Шығанақ» та, «Миллионер» де, олардан кейін жазылған «Қарағанды» да шет тілдерге көп ­аударылды
А.Фадеев Ғабиден романдарын шетелдерде мақтады
Сол бір тұста орыс оқушылары үшін Ғабиден Мұхтар Әуезовтен кейінгі есімі кең жайылған қазақ жазушысы болды
Бірақ ол сол кездегі Қазақстан басшылығы тарапынан қолдау көрмеді
КСРО Жазушылар одағының Ғабиден романдарына КСРО мемлекеттік сыйлығын беру жөніндегі екі ұсынысын да біздің Орталық комитет қолдамай алдырып тастады
«Әуезові жаман, Мұқановы жаман, Мұстафині жаман, мен Шаяхметов жолдасқа түсінбеймін» депті Фадеев жазушымен әңгімесінде
Ғабиденнің жұлдызы 1954 жылы П.К.Пономаренко келгеннен кейін ғана жанды
Сол жылы ол Қазақстан Жазушылар одағы басқармасының төрағасы болып сайланды, депутаттыққа, Орталық комитетке мүшелікке өтті
Ғабиденнің одақтық көлемде табысқа ие болуы оның кейбір тұстастары, әсіресе, орыс оқушыларына таныла алмай жүрген жазушылар тарапынан қызғаншақтық, көреалмаушылық сияқты мінездер туғызды
Оның «қажы баласы» екені еске алынып, шығармаларынан оны-мұны іздеп жазылған арыздар көбейді
«Қарағанды» мен «Көз көргеннің» маңындағы әңгімелер мен арыздар елдің көбіне мәлім
Осындай жалаларды ұйымдастыруға, оған дем беруге өзінің ұзақ жылдар сырласы болған, бірге өскен «достары» да қатысты
Сол «досының» Қазақ КСР Ғылым академиясына толық мүшелікке өтейін деп тұрған жерінде бөгет жасағанын өзі маған сыр қылып айтып еді
Кейін мұны сол кезде Ғылым академиясы басшыларының бірі болған адам да растады
Ғабиден академияға корреспондент-мүше боп сайланды
Оған М.Әуезов күш салды.­ – «Көз көргеннің» маңында әділетсіз жала сындар көбейген кезде, – дейтін еді Ғабиден, – сол «досыма»: «Беделің бар үлкен жазушысың, мені жала сындардан қорғап, араша түспеймісің?» дедім
Ол романға қатысты материалдарды жинап беруді сұрады
Бірақ созып жүріп, аяқсытып мақала жазбады
Мінезі кең, ұстамды Ғабиден сол «досына» өле-өлгенше сыр бермеген күйінде өтті
Ешкімге шағынған жоқ
Өмірдің күрделілігін жақсы түсінетін, оның ойы-қырын көрген жазушы өзіне тән көреген, дана мінезімен басына түскен жайларды сабырмен қабылдады
Болған кезінде аспады, болмаған кезінде саспады
Жай өмірінің өзінде күйіп-пісу, асығыс сөйлеу немесе шапшаң шешім қабылдау дегенге ол бармайтын еді
Ернін жымырып, ыңыранып қойып, ойланып отырып қалатын
Бір-екі ауыз сөзбен ғана шешімін айтатын
Көп сөзге жоқ-ты
Оның кеңдігі мен мінезділігіне қайран қалушы едік
Жарықтық-ай, карта ойнап жүрген кездерімізде күні бойы қолы жүрмей титықтаған тұстарының өзінде сыр бермей ойыны – ойын, әзілі – әзіл, күлкісі – күлкі боп отыра беретін
Қара шал ­ондайда күйіп-пісіп қалатын
Бұл оны әзілге айналдыратын
Ғабиденді біз, сүйген халқы, қаламдас дос-бауырлары әдеби еңбектеріне қоса, осы мінездері үшін жақсы көруші едік
Ел де оның еңбегін зор бағалады
Ол – ұлттық мәдениетіміздегі қайталанбайтын дара да дана тұлға еді.
