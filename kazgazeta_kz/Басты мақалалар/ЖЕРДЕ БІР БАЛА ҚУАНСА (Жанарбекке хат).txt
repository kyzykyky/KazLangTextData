Жанарбек Әшімжанның мақаласын оқып шығып, үн қосуға, ойымда жүрген түйткілдерді ашық талқылауға бекіндім
Мақала өте орынды және өз уақытында жазылған
Және дәл осы бір қиын күндерде жарияланғанына тәнті болдым.
Елдің басына іс түскенде күндіз күлкіден, түнде ұйқыдан айырылып, қара халықтың еңсесін көтеріп, жылағандардың көз жасын құрғатып, тыныс-тірліктеріне жан-тәнімен араласатын Зиялыларды көре алмай келеміз.
Бір қаламсап берсе телеарналарға жүгіретіндерден емеспін, маған популизмнің қажеті жоқ, еш уақытта болған да емес
Мүгедектіктің бар тауқыметін тарта жүріп, қиналғандар мен тарыққандарға есеп-қисапсыз жақсылық жасаудың үлкен бақыт екенін ертерек түсінетіндей өзіме түйсік берген Алама ризамын… 
Телеарналардан «Үйден шық-паңыз» дегендей әртістердің ақылдарын тыңдап, уайымға батамын
Бір бөлмеде бірнеше жан қамалып отырғандардың нанның өзін үнемдеп жатқандарын білгендіктен, іштей «Алла-ай, 42 500 теңгемен қай жыртықтарын жабар екен» деп, тағы да өзімнің болмашы жинағыма қол салып жатырмын.
Бұл індеттен кейін ешуақытта басымызға күн тумайды деп қай Күшті айта алар екен?! Қазақтың «Үш күндігін ойламаған әйелден без, үш жылдығын ойламаған еркектен без» дейтін қанатты сөзі бар.
«Әр қолға бір күрек!» дейтін ұраны-мыз іске аспайынша Елдің ішіндегі жоқшылық жуық маңда жойылмасы анық!
Орнынан тұра алмай қалған бір мүгедек азаматтың он бір жасар баласын кәсіпкерлікке үйретіп жатқаны менің көзіме жас әкелді
Міне, азамат!
Еліміз егемендік алып жатқан тұста кім қиналмады?!
Дені сау адамдардың өзі абдырап жатқанда, асырауында балалары бар, кенеттен мүгедек болып қалған мүгедек аналардан «Сіздің өміріңізді біз жақсы білеміз, шіріген күріш, шіріген ұн жеп отырмыз» деген хаттар алысымен «Казахстанская правда» газетіне «Я завидую только Матери Терезе» деген мақала жаздым
Осы күнге  шейін есімде, бір күнде 147 мүгедек ана хабарласып, өздерінің Қоғамын құруымды өтінді.
Мақаламды оқыған шенеуніктер өз көмектерін ұсынып жатты
Тамақты тегін үлестірумен қатар, олардың балаларының жоғары білім                                  алуын алдымызға жоспар етіп қойып, алғашқы жылы бір Алматының өзінен 14 баланы жоғары оқу орындарының студент болуына ықпал жасадық
Жазда менің Алматыдан шыға алмайтынмын, себебі Алматыға Қазақстанның бар бұрышынан балаларымыз жоғары оқу орындарына келіп жататын
Келесі жазға шейін аймақтарды аралап, мыңдаған мүгедек аналармен, әкімдермен, басқа да шенеуніктермен кездесетінмін.
Сол кездердегі әр күнім есімде…
Жаныма облыстағы филиалдары-мыздың төрайымдарын ертіп алып, Қазақстанның бар облыстарын аралап шыққан болатынбыз
Сонда әкімдер қонақ үйлерден әрқайсымызға бір бөлме дайындатып, ол қонақ үйлердің алдына жедел жәрдем машинасына шейін қойып қойған болатын
Астанадан түн ортасында Қарағандыға келген бізді Қарағанды облысының әкімі құшақ-құшақ гүлдерімен қарсы алды
Қонақ үйдің кең дастарханында шай ішіп отырғанымызда Әкім «Бибі-Ана, партия құру қажет болса бір айда-ақ құратын боларсыз?!» деді
Бір де бір партияға мүше болып көрмеген, партия құру ойымда да жоқ екенін айтып ем, аналарымыз «Біздің партиямыз Бибі-Ана» десті.
Біздің қазақ күншілдіктен жер жүзінде бірінші орын алатын болу керек!
Сол кездегі бастамама қарапайым Халық қуанғанмен мені күндеушілер де жетіп-артылып жатты
Алла қайырымдылық деген сөзді қазақтың жүрегінің ортасына жазып қойған ғой
Енді сол қазақ  қайырымдылық дегенге күмәнмен қарайтынды шығарды.
Еш уақытта қарным ашып көрмеген жан екенімді білгісі келгендер «Тауқымет» атты романымды оқыса екен
Сол жылдары бар дүниямызды бір бөлмеге жинап тастап, елдің камазбен жеткізіп беріп жатқан тамақтарын екі бөлмеге сыйғызатынбыз
Солардың ортасында бала-шағамызбен ұйық-таған кездеріміз де болған
Таңғы жетіден түн ортасына шейін есігіміз жабылмайтын.
Алматының маңындағы Есік деген ауданнан бір тонна капуста алатын болғанбыз.Үшінші рет шіріген капуста жіберген соң, өзім бардым
Сонда маған ашуланған бір шешен «Мына сылқым бұл капустаны апарады да, базарға өткізеді» деді
Оны да жұтып қойып ем, ертеңіне бір орыс әйел «Өзіңізге қанша капуста қалдырдыңыз» деді, оған «Мен капуста емес, қазы, қарта жейтін адаммын» дедім.
Сол жылдары демеушілер өздері хабарласатын, неге екенін білмеймін, әйтеуір маған Ел сенді…
Өздерінің қолынан келмейтін істі біреу қолына алса, биліктегілер де ол адаммен санаса бастаса, сол адамды қалайда қаралап, билікке шейін ауыздары жеткенше жамандап, ақыры дегендеріне жететіндерден қазақ жуық маңда құтыла алмайтын сияқты
Сондайлардың өздерін Тұлға етіп көрсетуге тырысатындары жаныңды күйдіреді.
Екіжүзділік! Тағы екіжүзділікті басқадан емес, елдің  арқасүйер, пір тұтар адамдардың  бойынан көру жасқа да, кәріге де оңай емес…
Екіжүзділіктің не екенін білмейтін, тұлға деген сөзді естімеген бала кезімізде ауылдың ақсақалдарынан ғана ығатынбыз, алдарынан кесе көлденең өтпейтінбіз
Райым деген атамыз болды, қандай мәселе болсын, Райым атамсыз ол мәселе шешілмейтін, ол кісі аптап ыстықта да, үстіне жеңіл ақ пальто, оның астынан қысқа жеңді желет киіп жүретін
Көп сөйлемейтін, сабырлы, кербез Райым атам маған бір жұмбақ адамдай көрінетін
Райым атам туралы сұрай қалсам, әкем «Ой, Райым атаң ақсүйек қой, оқымағанның адамы ғой» дейтін.
Біз енді оқығаны көбейген заманда қансырап өмір сүріп жүргенімізді қалай жасырамыз?!
Сөйтсем, Райым атамыз Тұлға екен ғой… Осы заманда да менің Райым атам сияқты Тұлғалар бар, бірақ, бастары  бірікпейді, сондықтан да зиялы қауым жоқ!
Жұртшылық бұрын зиялы қауымға ақындар мен жазушыларды жатқызатын
Мына мақаланы оқып отырған, әбден шаршап жүрген қарапайым Халықтың алдында не деп ақтала аламыз?!
Әкімді мақтап өлең жазатын ақын-дарды түсінбейтінімді талай жерде айтып та, жазып та келемін
Соным  үшін талай рет жолым жабылып қалды… Қайтейін, шындықты жұтып қою мен үшін уланып өлгенмен тең
Еш уақытта халықтың арасына іріткі салатын ештеме айтып та, жазып та көрген жоқпын
Бірақ, бастықтардан тек қана заң жүзінде жұмыс істеулерін талап етемін
Бірде-бір мүгедек заңсыз ештеме талап етпейді, өздеріне тиесілісін ала алмай жүретіндер ауылдарда менің шашымнан көп…

 
Жүздеген хат аламын
Сондай бір хаттың мәселесімен ауданның әкіміне телефон соғып «Жаным-ау, мына отбасында он екі жасар ұл тәрбиеленіп жатыр, ата-анасы жалдамалы пәтерге тапқан-таянғанын төлейді екен
Пәтерге немесе жердің кезегіне қойсаңшы, бұлар енді Американың азаматтары емес қой
Өздері қайыршылық өмір сүріп жатыр, ертең баласы да өмір бойы пәтер жалдап жүре ме, қашанғы қазақтың қайыршылығы жалғаса беру керек» дедім
Сөзімді құптап, әкім он сотық жер алуға кезекке қойды.
Міне, осындай, әкімдердің ойына ой салып отыру үшін де міндетті түрде Тұлға болу керек пе?!
Алматы қаласының әкімі Бақытжан Әбдірұлы осыдан үш-төрт ай бұрын ақын-жазушыларды жинап әрқайсымызға  500 000 теңгеден грант берді.
Өзі сөз бастаған Бақытжан Әбдірұлына «Сіздің Алматыны көркейту жөнінде жасап жатқан жоспарларыңызды оқыдық
Алматыны өзіңіз айтқандай деңгейде көркейту үшін кемінде Сіз бұл Алматыда он жыл әкім болып отыруыңыз қажет, екі жыл, үш жылда Алматы өзгере қоймайды
Біз Сізді қолдаймыз, Алматы жер жүзіндегі өзінің келбеті бар мығым қалалардың бірі ғой» дедім
Сосын мүмкіндігі шектеулі деп, мүгедектерді мүсіркейтін сөздің түбегейлі өзгертілуі қажеттігін, мүгедек деген сөз тек қағаз жүзінде ғана болу керек екенін айттым
Бұл енді өзіме маза бермей жүрген шаруаларымның бірі еді
Денсаулығына байланысты зейнетақы алатындарды «Мүгедек» деген сөзден құтқару ойымнан кетер емес
Осы бір үлкен мәселенің бір уақытта  қолға алынатыны анық, сондықтан да ең алдымен өзіміздің әкіміміздің есінде болғанын жөн көрдім.
Мүгедектер биліктен мүсіркеуді күтпейді, барлығы да жұмыс істегісі келеді
Осыдан бірнеше жыл бұрын парламенттің алдында сөйлеген сөзімде «Мүгедектерге мүсіркеудің қажеті жоқ, мен он жеті жасымнан мүгедекпін
Дәрігерлер қарсы болса да, өмірге ұл әкелдім, қыз әкелдім, оларға білім бердім, екеуі де менің мақтанышым
Мүгедектерге тағайындалатын зейнетақымен күн көру мүмкін емес
Тәні ауру болғанмен, жаны ауру емес адамға тиын санап өмір сүру де өте қиын
Менің сіздерден өтінішім, қай салада болсын, отырып істейтін жұмыстардың барлығына мүгедектерді қабылдау керек
Мүгедек аналарға арнап тігін цехын ашқанбыз, бір күні кабинетімнен шығып келе жатсам, балдағына сүйеніп жылап тұрған ананы көрдім
«Бибі-Ана, бүгін балаларыма өзімнің еңбегіммен тапқан жалақымды көрсететін болдым» деп, қуаныштан жылап тұр екен
Санасы сайрап тұрған  адамға мүгедек деп қарауға болмайды.  Алпауыт  Американың  жиырма жыл Президенті болған Рузвельттің де қоларбада отырғанын сіздер менен жақсы білесіздер ғой» деген болатынмын.
Мүгедектерді жұмысқа қабылдағысы келетін Басшылар өте аз
Денсаулығына байланысты зейнетке шыққандарды қолынан келетін кәсіпке оқытатын оқу орындары болу керек
Мүгедек балаларды шеттетіп, дені сау балалар оқитын мектепке қабылдамайтын мектептің директорлары да бар, бұл да шешілмей жатқан үлкен мәселе
Тек қана үлкен қалаларда емес, ауданның орталықтарында да екі-үш жүзден асатын мүгедек балалар бар
Егер сол аудандарда Оңалту орталықтары  болса ол балаларды мектепке шейін дайындауға болар еді
Алла деген әділ, адам баласын бір жағынан кемітіп қойса, екінші жағынан басқа бір мүмкіндік береді
Сол мүмкіндікті көппен бірге ашу үшін арнайы Орталықтар керек
Анасының көз жасына малынып, орнынан тұра алмай жатқан балалар көз алдымнан кетпейді
Менің әке-шешем де, өздері өмірден өткенде менің жағдайымның не болатынын ойлап, көзінен жас кетпейтін
Өкінішім, менің елдің Бибі-Ана деген атағына ие болғанымды көре алмай кеткендері…
Басқа қалаларды былай қойғанда Астана мен Алматыдағы Оңалту орталықтарында орын жетіспейді
24 күн ғана емдеп, екі-үш жылға кезекке қойылу деген адамның басына сыймайды
Аз күнде үйреніп қалған балалардың үйлеріне барғаннан кейін «Орталыққа барамын» деп, бірнеше күнге шейін беттерін басып жылайтыны қай ананың жүрегін шыдатар…
Жанарбек! Сен айтып отырған жиын сияқты Президенттің қатысуымен өткен жиындарға мен де қатысқанмын
Бізге ақыл айтатын талай ағаларымыз бен апаларымыздың жөнді-жөнсіз елпілдегендерін көргенде қаның басыңа шауып, жайсыз күйге түсесің де, енді сондай жиындарға барудан бас тартуға мәжбүр боласың…
Қазаққа Алла бар қасиетті беріп, сол қасиеттерін үкілеп ұстай алмайтындарды Алла басқаша жазалайтын сияқты
Сол жазаланған адамдардың қатарына екіжүзділерді, жарпаңбайларды, күншілдерді,  мансапқорларды, дүния үшін досын сататындарды жатқызуға болатыны анық

Біреудің үзеңгісі жоғарыласа жарыса жүгіретіндерді, үзеңгісі төмендеп бара жатса тұра қашатындарды шынымен «Алланың жазасына ұшырағандар» деп айта аламын.
Ештемеге сенбейтін болдық, әкем «Менің күнәм үшін жанымдай жақсы көретін қызымды жазалады» деп, мен мүгедек болып қалғаннан кейін еңіреп жылағанын көрдім.
Болашақта немерелеріміз өмір сүретін Қоғамды осы бастан тазалау әр әкенің, әр ананың, әр атаның, әр әженің міндеті! 
Өтірік ақпар беріп, тек қана өзінің креслосынан айырылмауды ойлайтын басшылардың іс-әрекеттері ұнамаса да, амал жоқ, жұртшылық оларға қарсы бір ауыз сөз айта алмайды
Кішкене ғана ауданның әкімі жарты патшалықты ұстап отырғандай, сондықтан да, жұмысы барлары жұмыссыз қалмау үшін үндемейді, жұмысы жоқтар жұмыстан дәмеленіп, ыза-ашуларын іштеріне тығып отырғандары да өтірік емес…
Менің ғана араласуыммен бітетін шаруалармен қалың  қазақты қарқ ете алмаймыз, әрбір саланың түбегейлі өзгеруіне бірімізді біріміз күндемей, ат салысуымыз керек!
Тегі бар әкім ешуақытта асып-таса қоймайды, өтірік мақтау мен шын мақтаудың ара-жігін ажырата алады
Тегі бар әкім тексіздерді жөнге сала алады, тексіз әкім өзінің жолына бөгет бола алатындардан құтылуға асығады.
Ауданның тұрғындары облыстың әкімінің келетінін бірнеше күн бұрын біліп отырады
Себебі, көшені тазалау, сырлау, әктеу, жолдарды тегістеу бас-талады
Бұл енді барша халыққа таныс жағдай
Облыстың әкіміне телефондатып «Ауданның халқы сізді күтіп алу үшін әбігерге түсіп жатыр екен, сізге айтар екі өтінішім бар
Біріншісі – сіздің жиыныңызға жұмысы бар, жағдайлары жақсы адамдар  тізіммен ғана кіреді, мүгедектер мен жұмыссыздар, халықтың мұңын айта алатын ақсақалдар далада қалады
Жиналыс басталып, есік жабылғаннан кейін сыртқа шықсаңыз, сөзімнің шындығына көзіңіз жетер еді
Екінші өтінішім – әкім қалап алған бір ақсақал тұрады да, бар өнерін салып, кемінде жарты сағат әкімді мақтайды, бұл да шындық, осыған көңіліңізді аударып, бір өзгеріс жасаңызшы» дедім.
Әкім кездесуге барды, далада мүгедектер мен ақсақалдардың кіре алмай қалғандарына көзі жетті, жиналыс басталысымен сайрай бастаған ақсақалға «Отырыңыз, ақсақал» депті.
Сол ауданның тұрғындары үшін бұл бір үлкен жаңалық болды, көп өзгерістер де болды.
Мен бір аяғы көрде, бір аяғы жерде жүрген, жасы келген адаммын
Аллаға шүкір, ұлым бар, қызым бар, немерелерім бар
Тек сол немерелерімнің өмір сүретін ортасына алаңдаймын
Бар малын сатып болыс болуды армандайтын арамдардың өздерінің ұрпақтарына да қандай тәрбие беретіні белгілі
Олай болса «Біреудің ала жібін аттама, өзіңнің еңбегіңе ғана сен» дегенді санасына құйып өскен бала өмір бойы қасірет шегумен өмірін өткізеді ғой… Сол кезде олардың ата-аналарына деген өкпелері де аз болмас…
Қазақтың небір талантты, дарынды жастары өсіп келеді
Немеремнің достарына шай беріп отырып, оларды сөзге  тарта отырып, болашақтарына жоспар құрып жүргендерін, біреудің есебінен өмір сүргісі келмейтіндерін де байқадым.
Адам баласы атаулының бәрін үйіне қамап жатқан мына Індеттің өзі адамзат атаулының бәріне беріліп жатқан үлкен СЫНАҚ! Алла бізді аямай жазалап жатыр, адам түгілі малдың құлағы саңырау болып қалатын масқаралардан Алла да шаршаған болар
Дүния үшін бауыры бауырын өлтіретін болды, еркек еркеке үйленіп, қыз қызға үйленіп, кемпірлерге шейін Алланың берген бет-пішінін өзгерту үшін істемей жатқан әрекеттері аз емес
Туысың түгілі көршің аш отырса Алланың алдында жауап беретінімізді ұмыттық.
Адам жетпей жатыр, иә, адам жетпей жатыр… Ештемеге үлгере алмай жатырмыз
Бұған келісе отырып, ренжимін
Тап қазір Қоғамдық ұйымның Басшылары ауадай қажет екеніне менің көзім жетіп отыр.
2000 жылдары бір Алматының өзінде бес мыңнан астам Қоғамдық ұйымдар жұмыс істеді, соның бірі мен құрған «БИБІ-АНА» Қоғамы болатын.
Қоғамдық ұйымды өзіне сенімді адам ғана құрады
Қоғамдық ұйымды басқарып отырған Басшы халықпен тығыз байланыста жүретін адамдар.
Билікте отырғандар Қоғамдық ұйымның басшыларына ешуақытта еркіндік берген емес
Сәл басын көтергендердің соңына шырақ алып түсулерін қоймады

Сол уақытта есепсіз көп партиялар ашылып жатты
Бір де бір партияға мүше болмағанымыз үшін жазықты болдық, билікте отырған сылқым келіншектердің алдында жалпаңдамағанымыз үшін жазықты болдық, өз үніміз болғанымыз үшін жазықты болдық, бұрыстарын дұрыс демегеніміз үшін жазықты болдық… Әйтеуір, бетімізге күле қарап, сырттай арқамызға қанжар сұғуларын қоймай, ақыры бір түнде «БИБІ-АНА» Қоғамының шаңырағы ортасына түсірілді…
Әділетсіз сот пен прокурорлар мүге-дек аналарды емес, Қазақстанның жарты байлығына ие миллиардерді қолдады.
Жазығымыз не еді? Өмірі жұмыс істеп көрмеген мүгедек аналарды жұмыспен қамту үшін тігін цехтарын аштық, ауылдан келіп оқып жатқан балаларға компьютер бөлмелерін аштық, олар тегін тамақтанатын асхана аштық
Таңертеңнен кешке шейін күні-түні жұмыс істесек те, үлгере алмай жаттық.
Алғашқы күннен бастап мүгедек аналардың балаларының жоғары білім алуын жолға қойғанымды, күні-түні тегін тамақ үлестіріп жатқанымды «Биби-Ана иждивенчеством занимается» деп кінәлады.
Бір Женя деген баланың «Биби-Ана, мамам шайыма екі қасық қант салуға рұқсат беріп жатыр, менің бетіме қан жүгіре бастады» дегенін мен осы күнге шейін ұмытпаймын, ұмыта да алмас-пын…
Адамның қолына балық емес, қармақ беру керек екенін бала күнімнен бойыма сіңіріп өскен адаммын
Бес жүзден астам балаларымыздың тамағын тойдыра жүріп, жоғары білім алып бергенімізді мен енді мақтанып айта аламын
Себебі, сол балаларымыз мүгедек аналарының зейнетақысына жабыспай, керісінше аналарын бағып отыр.
Ең бастысы өмірі көңілдері жарым болып жүрген балаларға «Қайырымдылық» дегеннің құдыретін бойларына сіңірдік
Диплом алған балаларымызға «Көмекке зәру он адамға қайырымдылық жасап жүрсең, ешкімге қиянат жасамай жүрсең, еңбегіміздің қайтқаны» деген өтініш жасаймыз.    
Өздеріне арнап ашылған асхананы, өздеріне арналып ашылған компьютер бөлмелерін, аналарына арнап ашылған тігін цехтарының бір түнде шаңырағы ортасына түскендерін көріп жылаған балаларымыздың жүректерінде қайырымдылыққа орын қалды ма екен?! Осы сұрақ мені қатты мазалайды.
Мені сүйреп келе жатқан, әр ісімді бақылап отырған бір АЛЛА! Сондықтан да ауруханада жатсам да қолымнан телефон  түспейді
Адал еңбектерімен, адамгершілікпен ғана абыройға ие болып келе жатқан азаматтардың арқасында жоспарларымызды іске асырып жатырмыз.
Бірде балаларымның «Мамеке, мынау сенің он төртінші отаң, өзіңді, бізді ойлашы
Бүгіннен бастап, тек қана денсаулығыңды жөндеуге кірісесің» дегендеріне «Мені бүгінгі отадан да аман алып қалған елдің алғысы, ешуақытта осыны ұмытпаңдар
Алла мені әзір алмайды, себебі, әлі орындалмаған жоспарым көп…» дегеніме балаларым кәдімгідей қуанып қалды.
Есікке жетуге зар болып жатқан маған әкемнің «Сен Ел анасы боласың» деген сөзін кезінде түсінбеген ем, енді ойласам әкемнің маған берген батасы екен ғой
Күн сайын марқұм әкемнің алдында есеп беріп отырамын, мұныма сенбейтіндер «Тауқымет» атты романымды оқысын…
Әкем «Әр қазақтың жүрегінің ортасына ойып жазылған қайырымдылық деген қасиетті сөз бар» деп отыратын
Әкемнің осы сөзіне иланып өстік, қайырымдылықты көріп өстік
Ол кезде жасаған қайырымдылықты ешкім жария етпейтін, ол ұят саналатын
Қазақ енді қайырымдылықтың да сауда-саттыққа айналып кеткенін мойындамасқа шаралары қалмапты…
Бірнеше мысал келтірейін.
Өткен жылы Нұр-Сұлтан қаласында бес сәбидің өртеніп кеткені елді дүр сілкіндірді
Жер жүзінде болмаған жағдай
Біреулері бес сәбидің өліміне ата-аналарын кінәлап, баға алмаса неменеге туады деп жатты, осы жөнінде тілшілер маған сұрақ қойды
Мен «Ата-анасы еріккеннен түн ортасында жұмысқа кетпегені анық, түнде ғана жұмыстары қызатын кафелердің басшылары жұмысқа шықпай қалса, сол мезетте жұмыстан шығарып жібереді
Олай болса байлықтан басы айналып жүргендердің тоқалдары мен бәйбішелері он баладан тусын, әйтпесе қазақ қалай көбейеді» дедім
Телеарналардан естігендердің біреулері алғыс айтып жатса, біреулері әдеттегідей қылыштарын дайындап жатты…
Сол бір қайғылы оқиғадан отбасымызбен есеңгіреп қалдық
Өзімнің туған елімдегі пәтердің кезегіне тұратын мүгедектердің тізімін бөлек ұстап отырғанмын
Барлығына телефон соқтым, Бағила деген әйел менің даусымды естісімен еңіреп қоя берді.
Сегізінші баласынан кейін мүгедек болып қалыпты, оның үстіне күйеуге шыққан қызы қайтыс болып, оның үш баласын асырап алыпты, тағы жиырма жасар  қызы мүгедек екен
Кедейліктен тұралап отырғандарын, үйлерінің бір жағы құлап қалғанын  айтты.
Еш ойланбастан туыстарыма үй іздеуді тапсырдым
Ауылға ауданнан көшіп келгендер пәтер жалдап жатса, ауданның тұрмыстары дұрыстары облыс орталығына көшіп жатыр екен
Бірнеше жыл бастық болып істеген бір ағамыз келістіріп сегіз бөлмелі үй салған екен
Туыстарымның «Ауласының өзі 15 сотық, екі тайқазаны бар» дегендерін естігенде қатты қуандым
Енді тары түюдің саудасы қызатын болды деген ой келді
Үйді алатын болдық, енді Бағиланың күйеуін көндіру қиын болды
«Даладағы біреу қалай анау-мынау адамның қолы жетпейтін үйді алып береді екен, кейін ақшасын сұрайтыны анық деп туыстарым болмай жатыр, осы үйімізге де зар болып қалармыз» деп мені әбден шаршатты.
Қазақтың «Туыс бар болсаң көре алмайды, жоқ болсаң бере алмайды» дегенін де түсіндіре алмай қойдық.
Ақыры Бағила «Бибі-Ана, үйді менің атыма жаздырыңыз» деді
Сөйтіп, «Тауқымет» романымның сатылымынан түсіп жатқан ақшаға Бағилаға сегіз бөлмелі үйді алып бердім.
Арада бір жеті өткен соң Бағиланың күйеуі менен кешірім сұрай тұрып «Бұрынғы отырған үйіміздің жерін біреу миллион теңгеге сатып алайын деп жатыр, сізге сол ақшаның жартысын  салып жібермекшімін» деді

Мен «Маған қиналып жүрген Бағила мен ана балалардың қуанышы да жетеді
Енді үйің кең, сол ақшаңа балаларыңа болашақта нәпақа болатын бір тірлік жаса» дедім.
Ең бастысы қайырымдылықтың бар екеніне сенді…
Тағы бір мысал: Көп хаттардың ішінен екі қолы иығынан жоқ, бір жап-жас жігіттің суреті шықты
Үйі жоқ, күйі жоқ, екі баласы, анасы бар екен
Хатты оқи сала әкімге телефон соқтым
Келгеніне бір жылдан асқан әкім, әдеттегідей «Бибі-Ана, жалғыз мүгедек ол емес қой» дегеннен бастады
Екеуміз біраз жерге барыстық, ақыры «Бір жетінің ішінде мына балаға пәтер тауып бер» деп қатты айтуға мәжбүр болдым
Үш күннен кейін баласы жеке үй алған кемпір маған телефон соғып, біраз жылап болып «Бибі-Ана, бір жылқымыз бар еді, қалай жеткізіп береміз деп жатыр туыстар» дегені
Алладан қайтсын дегенді ұмытып, жылқысын ұсынып тұрған кемпірге «Ең болмаса қайырымдылықтың есеп-қисапсыз жасауға болатынын жастарға үйретіңізші, сізден өтіншім осы, ал жылқыңызды сойып, тойыңызды жасаңыз» дедім.
Марқұм болып кеткен ата-анамызға ас беріп тұрамыз, сол астың үстінде бірнеше адам бірінен соң  бірі тұрып «Алла-ай, миллион жақсылық жасаса да бір тиын алмайтын адам біздің Бибі-Ана апамыз ғана» деп, алғыстарын жаудырып жатқанын інім айтып берді.
Құрметті Тұлғалар! Қазақтың қайырымдылығын бойларына сіңіре алсақ жұртшылық өздерін өздері тәрбиелейді
Қазақты бар қасиетінен айырған сол сыбайлас жемқорлық! Бұл да қазақтың басына сор болып жабысқан індет, осы індеттен құтылу үшін бәріміз жабыла кірісейік! Өле жегенше бөліп же дегенді қайтарайық.
Балалары мүгедек аналардан жүздеген хат аламын
Қазақстанның бірде-бір ауданында мүгедек балаларға арналған Оңалту орталығының жоқтығына көзім жетті
Екі жылдан бері айналысып келе жатқан, мүгедек балаларға арналған Оңалту орталығы туралы жоспарымыз іске асып келеді
Сол орталықта жұмыс істейтін дәрігерлерімізді қазірден оқытып жатырмыз
Сексенге таянғанда жұмысымның басымнан асып кететінін білмеппін… Айтарым да көп… Жоспарым да көп… Бірақ, бір мақалаға осы да жетер…
Бүгінгі жаңалықтардан «Карантинге бағынбайтын Тұлғалар» деп, моншаға түсіп жатқан лауазымды азаматтарды көрсетті
Солар ТҰЛҒА болса жетіскен екенбіз
Тұлға деген сөздің құнын  тілшілер де білмейтін болғаны ма?!
Президентіміз Қасым-Жомарт Кемелұлына бір топ ақсақалдардың атынан жазылған Ашық хатты оқып шықтық
Ашық хатты ақсақалдарымыз «БІЗ СІЗГЕ СЕНЕМІЗ» деп атаған екен
Біз де президентімізге сенеміз
Қасым-Жомарт Кемелұлының «Әлемді спортшылар мен той бизнес өзгертпейді, ғалымдар ғана өзгертеді» деген сөзіне өте риза болдық.
Әр күндерін сериалдармен алдарқатып, отбасының жағдайларын жөндеп алмай жатып, несие алып той жасайтын жастармен біз қандай мемлекет құра аламыз?! Әр адамның өз жоспары болу керек, әр адам өзінің мүмкіншілігіне қарай өмір сүруді үйрену керек
Әр баласы әр жерде, алимент төлеуден қашып жүретіндер қатты жазалануы керек
Өзінің ішінен шыққан баласының қандай күйде жүргенінен хабары жоқ әке біреуге бақыт сыйламақ түгілі, өзі де бақыттан жұрдай болатыны анық.
Халықтың үні жететін Үкімет болу үшін Ақсақалдар ұйымдарына, Қоғамдық ұйымдарға жол кеңірек ашылуы керек.
Бала күнімде әкеме «Сен өзің прокурорсың, неге Райым атамен ақылдасасың?» дегенім есімнен кетпейді
Шенеуніктердің де білімін алдыға тарта бермей, халыққа тіптен жақындай түскені жақсы еді.
Отанына, еліне, жеріне есеп-қисапсыз қызмет ететін, елдің басына күн туғанда елдің туын түсірмейтіндей тірек бола алатын Тұлғалар көбейсе екен…
Қазақстанның байлығын жинап алып, бір аяғы шетелде жүретіндер аз ғана бір топ болса, сол топтардан құтылайық!
Қазақтың шынында көзінің ағы мен қарасы, жалғыз Отаны – Қазақстан! Олай болса, ойланайық, ағайын!
«Жерде бір бала қуанса, көкте мың періште шаттанады» деген мәтел бар
Менің өмір сүру принципімнің негізгі темірқазығы да осы, айналайын,              Жанарбек!
Ел аман, сәбилердің шат күлкісіне толы күндерде жолығуға жазғай!
Бибігүл Иманғазина,
жазушы, Қазақстанның 
еңбек сіңірген қайраткері,
«Бибі-Ана» қоғамдық қорының төрағасы
21.04.2020 жыл
