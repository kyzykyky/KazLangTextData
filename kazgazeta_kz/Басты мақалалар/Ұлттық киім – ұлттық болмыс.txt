Бүгінгі мақаламды ұлт жанашырлары болып есептелетін әріптестеріме – мектеп мұғалімдеріне арнаймын
Біз өзіміз тұратын жердегі ұлт болмысының айнасымыз
Біз қазақы салт-дәстүрдің дұрыс-бұрыстығын түзетіп жүреміз
Әрбіріміз салт-дәстүрді өскелең ұрпақтың санасына құйып, өз үлесімізді тигізіп жүрген жайымыз бар
Әсіресе орыстілді ауылда қызмет атқарып жүрген ұстаздар менің айтқанымды жақсы түсінеді
Сондықтан мен бүгін өзіме тыныштық бермей жүрген өкпе-назымды сіздерге айтсам ба деп отырмын.
Көзі ашық адам болсам да ұлт болмысын сақтауға бар күшімді салып жүргенімді, кейбір әріптестерім бәлкім түсінер, бәлкім түсінбес
Бірақ ана ретінде, қазақ тілінің мұғалімі ретінде замандастарымды ойлануға шақырамын
Әр нәрсенің шегі бар.
Қазір ұлттық киім мерекелер мен отбасылық мейрамдарда болмаса, күнделікті өмірде қолданудан қалды
Ұлттық нақыштағы киім үлгілері азын-аулақ уақытта қолданылатын болғандықтан, олардың мән-мағынасы мүлдем ескерілмей жүргенге ұқсайды
Әсіресе сән үлгілерін жасаушы аға-апаларымыз ұлттық болмысты түбегейлі өзгертуде
Олар батыс киімінің элементтерін қолдана отырып, өз санамызда қалыптасқан ұят, ар, намыстың қытығына әбден тиіп болды
Әсіресе қыз-келіншектердің қамзолы мен бешпентіне қол салуы маза бермейді
Кішкентай кезімізде әжелеріміз қамзолдың қапсырмасын ұлдардың көзінше шешпеңдер, әйел адам тек некелі жарының алдында ғана қамзолының қапсырмасын не белдігін шешуіне болады деп құлағымызға құйып өсірді
Ал қазіргі қазақ киімдерінің батыс үлгісімен жасалған түрлерін көрсең… Әжем шошып, бетін басатындай күйде
Болеро үлгісіндегі қамзолдар қапсырмамен жабылмақ түгілі, бір-біріне жақындамайды
Омырау тек көйлекпен жабылып тұр
Бұл сонда не? Қазақ киімі ме? Әлде көрінгенге еліктеген батысшыл санамыз ба? Ағайын, тоқтайық! Онсыз да батыстың бар киімін жылдың 365 күнінде киіп жүрміз ғой, ең құрығанда бір-екі рет киетін ұлттық киімді, таза, қазақы қалпында киейік! Әрине, мұндай дүбәра қазақ киіміне қыздар бұрым да өрмейді
Шашын жайып жіберіп, үстіне тақия, сәукеле бастырған болады
Менің білуімше, бұлай бақсылар ғана киінген
Егер осылай кете берсе, елу жылдан кейінгі ұрпағымыздың ұлттық киім туралы түсінігі қандай болатынын ойлаудың өзі қорқынышты
Ал сіз не дейсіз, замандас?
Г.Әбдуахитова,
Воронеж орта мектебінің қазақ тілі және әдебиеті мұғалімі
Қостанай облысы
Федоров ауданы
