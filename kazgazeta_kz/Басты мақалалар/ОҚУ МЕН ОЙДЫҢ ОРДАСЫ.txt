Бақытжамал Оспанова,
Қазақстан Республикасы Ұлттық кітапханасының директоры,
Қазақстандық кітапханалық 
одақтың төрағасы
Оңтүстік астанамыз – Алматыда республика кітапханаларының басшылары бас қосты
Жыл сайын өтетін дәстүрлі кеңесті, әдеттегідей Қазақстанның Ұлттық кітапханасы ұйымдастырды
Алқалы жиын басталмас бұрын, еліміздің аймақтарынан келген әріптестерге қазақстандық және шетелдік кәсіби басылымдардың «ХХI ғасыр кітапханалары» және «Сирек қордағы латын қарпіндегі кітаптар» көрмелері ұсынылып, арнайы эксурсия өткізілді
Бұған қоса Ұлттық кітапхананың Ақпарат орталығының жұмысы өзара пікір алмасу, сұрақ-жауап түрінде таныстырылды
Қазақстан кітапханалары басшыларының кеңесін еліміздің Ұлттық кітапханасының директоры Б.Оспанова ашып, республика кітапханаларының қазіргі жай-күйі туралы баяндама жасады
Қазақстан Республикасы Мәдениет және спорт министрлігі жауапты хатшысының міндетін атқарушы, Заң департаментінің директоры К.Сейітова республика кітапханаларының өзекті мәселелеріне тоқталып, қойылған сауалдарға жауап берді

Республикалық кеңесте, сондай-ақ кітапханашылар қауымы мен жалпы оқырман күтіп отырған «Қазақстан Республикасында кітапхана ісін дамытудың 2025 жылға дейінгі кезеңге арналған тұжырымдамасының жобасы» жайында Назарбаев Университеті кітапханасының бас сарапшысы П.Лапо, «Қазақстандық кітапханалық одақтың қызметі» және «WEB-RABIS жүйесі мен Ұлттық электронды кітапхана» туралы Ұлттық кітапхана директорының орынбасарлары, тиісінше А.Юсупова мен Н.Искалиева, «Қазақстандық кітапханалық одақ негізінде кітапхана ісі бойынша сертификаттау орталығын» ашу мәселелері» жөнінде Алматы қаласы Кәсіпкерлер палатасының адами капиталды дамыту бөлімінің басшысы В.Цзин сөз алып, қатысушыларды толғандырған сауалдарға жауап берді
Қазақстандық кітапханалық одақтың атқарушы алқалық басқару органы – ҚКО-тың басқару кеңесі сайланды.
Мәдени-танымдық кез келген­ ­шараны, әсіресе республикалық бас­­қосуды дайындау мен өткізудің қашанда жан-жақты ұйымдасты­рушылық жұмысты талап етері түсінікті
Ал көтерілген өзекті мәсе­лелер мен қабылданған шешім­­дердің айтылған жерінде қалмай, нақты жүзеге асуының жауапкершілігі одан да зор
Соған орай республикалық кеңестің, ең алдымен, Ұлттық кітапхананың бастамасымен былтыр, 2018 жылдың 13-14 қыркүйегінде «Кітапхана – қоғам­ның көпфункционалды, көпдеңгейлі әлеуметтік-мәдени институты» тақырыбында ұйымдастырылған бүкілқазақстандық кітапханашылар съезінің қисынды қорытындысына айналғанын атап айтар едім
Олай болса, дамуымыздың стратегиялық басым бағыттары талқыланған ­форумда көтерілген, бірақ уақыттың тығыздығына байланысты жете қамтылмаған және әріптестермен қатар, барша кітапқұмар қауымды толғандырған мәселелер қандай еді? Бұл туралы республикамыздың кітапханалары басшыларының кеңесінде тағы да жан-жақты сөз болып, өзекті мәселелер одан әрі пысықтала түсті
Олай болса, егемен еліміз кітапханашыларының тыныс-тіршілігіндегі елеулі оқиға – Қазақстан кітапханаларының басшылары кеңесінің кейбір қорытындылары мен ортақ іске тигізер оң ықпалы қандай?
Қазір кітапхана ісіндегі ең бірінші мәселе – саланың нормативтік-құқықтық негізінің жетілмегендігі ­болып отыр
Республиканың «Мәдениет ­туралы» заңында кітапхана қызметіне қатысты бір ғана, 24-ші бап бар
Халқымыздың рухани өмірінің асыл қазынасы сақтаулы кітапхана саласында жұмыстың сенімді атқарылып, оның жемісті дамуы үшін аталмыш баптың санын, яғни аясын кеңейту және өз алдына дербес, жеке заң қабылдау керек
Өйткені қолда бар нормативтік құжаттар мен заң актілері кітапханалардың ақпараттық және мәдени-танымдық, оқу-тәрбиелік білім беруге бағытталған қызметін толыққанды жүзеге асыруға мүмкіндік бермейді
Арнайы заңның жоқтығы, тіпті саланың дамуын құқықтық реттеу мен үйлестіруде түрлі деңгейдегі кітапханалар қызметінің тепе-теңдігінің бұзылуына әкеліп соғатын елеулі қиындықтар туғызуда
Сондықтан мүдделі жақтар, әсіресе кітапхана саласының мамандары өзара бірігіп, жаңа заңға байланысты нақты ұсыныстар бергеніміз абзал
Мәселен, кітапханалардың мемлекеттік ұйымдар ретінде өткізетін әртүрлі шаралардың шығындарын өтеуге құқылы емес екенін ескере отырып, «Мәдениет туралы»­ заңның 4-тармағын, оның бірінші сөйлемінен соң, «көпшілік, іскерлік және мәдени іс-шараларды кітапхана ғимаратын ұсынып ұйымдастыру және өткізу бойынша қызмет көрсету» деген сөйлеммен толықтырған жөн.
Бізді, сондай-ақ заманауи қазақстандық кітапханалардың негізгі кітапханалық-ақпараттық ресурсы ­болып табылатын кітапхана қорларының баяу жаңаруы еріксіз ойландырады
Мәселен, көпшілік кітапханалардағы әртүрлі көлемдегі және жеткізгіштегі басылымдардан: кітаптар, баспасөз өнімдері, аудиобейнелі, электронды және басқа құжаттардан тұратын қорда 73 млн 815 мың данадан астам басылым жинақталған
Бірақ кітапханаларды қаржыландырудың айырмашылығы салдарынан олардағы қорлардың көлемі мен сапасы да ала-құла
Рас, ұлттық ­репертуар негізінен міндетті тегін дана есебінен мейлінше толық қамтамасыз етіледі
Бұған қоса, Қазақстан туралы басылымдар топтамаларын толық қамтуға және есепке алуға ұмтыла отырып, қорларды мәдени, ғылыми және көркемдік құндылығы жоғары шетелдік құжаттармен және басқа да ақпараттық ресурстармен толықтыру назарда ұсталады
Соған орай, олар құжаттардың міндетті даналары, мемлекеттік және республикалық бюджеттік бағдарламалар, кітап ­саудасы мен баспа ұйымдарынан ­сатып алу, сыйға берілген кітаптар мен халықаралық кітап алмасу есебінен толығып отырады.
Жалпы алғанда еліміздің кітапхана қоры моральдық-физикалық жағы­нан­ тозған, ол көп жағдайда халықты ақпаратпен қамтамасыз етудің заманауи­ талаптарына жауап бере алмайды
Бұған мемлекеттік жос­парлы қолдаудың жетімсіздігі, баспалардың бірыңғай тақырыптық-типтік жоспарының жоқтығы, басылымдардың міндетті даналарымен толық түрде қамтамасыз етілмеу фактілері де теріс әсер етуде
Демек, аймақтық мәдени мұраның құрамдас бөлігі ретінде республиканың облыстық кітапханалары қорларының толығуын қамтамасыз ету үшін аталмыш заңның 24-ші бабының 2-1 тармағын 3-ші азат жолмен мынадай мәтінде толықтыру қажет: «Қала, аудан аумағында басылып шыққан басылымдардың міндетті тегін даналарын меншік иелері олар дайындалған күні облыстық әмбебап кітапханаларға, ал білім берудің тиісті салалары ­немесе тәжірибелік қызметтер бойынша ­басылымдарды салалық республикалық кітапханаларға жібереді».
Кітапхана саласының маңызды бір көрсеткіші кітап қорының бір оқырманға шаққандағы мөлшері десек, ол есепті кезеңде 1,6 бірлікке артқан
Соның арқасында еліміздің көпшілік кітапханалары әртүрлі тақырыптағы 90 млн 897 мыңнан астам құжаттар ұсынса, оның жартысынан астамы­ қазақ тілінде екен, яғни орташа статистикалық оқырманға шаққанда 19,7 кітаптан айналған
Бұл кітап шығаруды мемлекеттік қолдаудың нәтижесінде қазақ тіліндегі кітаптар санының артуының нәтижесінде мүмкін болды
Айталық, еліміз кітапханаларының қоры 2018 жылы 2 млн 540 мың данаға көбейсе, оның 66,5 пайызы мемлекеттік тілде келіп түскен
Осы кезеңде қор толығуының жалпы көлемі де алдыңғы жылмен салыстырғанда 1,5 есе, ал қазақшасы 1,4 есеге өскен
Негізінен көркем әдебиет, тіл білімі мен әдебиеттану кітаптары басым (62, 3 пайыз), сан жағынан екінші орында әлеуметтік-экономикалық және саяси әдебиет (25 пайыз), ал қалған салалық әдебиеттер 3,4 және 5,8 пайыз аралығында ­болып келеді
Соған сәйкес, көпшілік кітапханалар пайдаланушыларының саны биылғы жылы 4 млн 672 мыңнан асып отыр.
Кеңеске қатысушылар кітапхана ісіндегі проблемаларды осылайша қайта саралап, оларды жүзеге асырудың жолдары айқындала түсті
Биылғы, 2019 жылғы 1 қаңтарда елімізде жалпы түрлі жүйелер мен ведомстволардың 11091 кітапханасы жұмыс жасауда, олардың 6979 – ҚР Білім және ғылым министрлігіне бағынысты, 4012 – көпшілік кітапхана, 100 – басқа жүйелер мен ведомстволардың кітапханасы.
Республиканың кітапхана жүйесі мынадай көрсеткіштермен сипатталады:
– жалпы кітапхана қоры – 334 млн 433 мың;
– оқырмандар саны – 8 млн 828 мыңнан астам;
– келушілер саны – 107 млн 101мың;
– кітапхана кадрларының саны – 19 мың адам.
Талдау Қазақстан аймақтары ­бойынша кітапханалардың орна­ласуының біркелкі емесін көрсетеді және бұл олардың әрқайсысында тұратын халықтың санымен түсіндіріледі
Мәселен, көпшілік кітапханалардың ең көп шоғырланған жері – Түркістан, Батыс Қазақстан және Ақмола облыстары
Соңғы жылдары, өкінішке қарай, аймақтардағы демографиялық және басқа әлеуметтік-материалдық қиындықтардың салдарынан көпшілік кітапханалары қызметінің негізгі көр­сеткіштері төмендесе, кейбір өңірлерде жергілікті мемлекеттік басқару органдары тарапынан кітап­ханалар жүйесін оң­тайландыруға жете мән бермеу, асы­ғыстыққа жол беру, оларды тарату секілді теріс тенденциялар бай­қа­лады
Соның салдарынан көпші­лік кітапханалар саны 44 бірлікке қысқарған.
Кітапханалар қатарының кемуі, жаңа айтқанымыздай, ауыл халқының қалаға жаппай көшуіне байланысты­ олардағы тұрғындар санының азаюы салдарымен түсіндіріледі
Екіншіден, көпшілік кітапханалар санының қысқаруының тағы бір себебі – өңірлердегі кітапхана желісін оңтайландыру шараларында асығыстыққа жол беру болып табылады.­ Осы орайда, республикалық Кеңесте айтылғандай, Мәдениет және спорт министрлігінің берік ұстанымы бойынша­ кітапханаларды оңтайландырудың қалалар мен аудан орталықтарының іргесіндегі ауылдық кітапханаларға ғана қатысты екенін, ал шалғайдағы мекемелердің оған жатпайтынын және бұл жауапты істі науқанға айналдыруға болмайтынын есте ұстаған дұрыс.
Кітапхана саласының білікті кадр­лармен қамтылуы біздің қызметіміздегі тағы бір жанды мәселе
Қазір жоғары немесе арнаулы орта білімі бар мамандардың тапшылығы өткір сезіледі
Республиканың көпшілік кітапханаларында 9 мыңнан астам адам еңбек етсе, соның 66 пайызының ғана арнаулы білімі бар немесе кітапхана қызметкерлерінің әрбір үшіншісінің ондай білімі жоқ
Соған да қарамастан, бәсекеге қабілетті болу үшін кітапханалық үздіксіз білім берудің нақтыланған ғылыми жүйесін қалыптастыру жұмысы созылып барады
Республикада «кітапхана ісі» бойынша маман даярлайтын 8 жоғары және 15 арнайы орта оқу орны болғанымен олар талапкерлерді қажетті мөлшерде қабылдауға кепілдік бермейді
Өйткені, біріншіден, аталмыш мамандыққа бөлінетін гранттар саны жеткіліксіз, екіншіден жастардың арасында жалақысы аз кітапханашы мамандығына қызығушылық деңгейі төмен
Сондықтан Білім және ғылым министрлігі тарапынан «бакалавр», «магистр» академиялық дәрежесімен «кітапхана ісі» мамандығы» бойынша кадрлар даярлауға қосымша гранттар бөлінуі қажет.
Дегенмен, көпшілік кітапхана­лар­дың санының азаюына байланыс­ты, жалпы алғанда негізгі көрсет­кіштердің (келушілер санынан басқасы) төмендегеніне қарамастан, кітапханалардың әлеуметтік-мәдени, білім және демалыс уақытын мәнді де қызықты өткізу орталықтары ретіндегі қызметтерінің жандана түскенін атап айтуымыз керек
Осы орайда пайдаланушыларға шек қойылмайтын көпшілік кітапханаларды (жалпы саны – 4012) өңірлердегі атқарушы билік органдарының ведомство­лық кітапханаларынан бөлек қарас­тырған жөн
Өткен жылы көпшілік кітапханалар 190 мыңнан астам бұқаралық іс-шара өткізсе, олардың басым бөлігі әлеуметтік-саяси тақырыптарға арналған
Сонымен қатар оларда кітапхана қорларын цифр­лы форматқа көшіруге байланыс­ты ауқымды жұмыстар атқарылуда
Мәселен, республика бойынша көпшілік кітапханалар 2018 жылғы 10 қыркүйекке дейін 36 399 құжатты, оның ішінде 29 496 қазақстандық басылым аталымын цифрлы форматқа көшірді.
Қазақстанның кітапханалары, бар­шаға мәлім, көпфункционалды, көпдеңгейлі әлеуметтік-мәдени институт ретінде мемлекет өміріне белсене қатысуда
Еліміздің азаматтарына олар ұсынатын қызметтер мемлекеттік саясатты қолдау, республиканың Тұңғыш Президенті Н.Ә.Назарбаевтың бастамасымен жүзеге асырылып жатқан «Қазақстанның әлеуметтік жаңғыруы: Жалпыға Ортақ Еңбек Қоғамына қарай жиырма қадам», «Цифрлық Қазақстан» сияқты мемлекеттік бағдарламаларды орындау фактор­лары­ның бірі болып ­табылады
Сондай-ақ Елбасының қоғамда зор серпіліс туғызған «Болашаққа бағдар: рухани жаңғыру», «Ұлы даланың жеті қыры» еңбектерінде алға қойылған міндеттер де бізге зор жауапкершілік жүктейді
Соған орай еліміздің кітапханашылары ұлттың адами ­капиталын қалыптастыруға, қоғамдық ­сананы жаңғыртуға және Қазақстанның жалпы әлемдік ақпараттық кеңістікке шығуына ­рухани ықпал етуде
Өткен жылы Ұлттық кітапхана Қазақстан Жазушы­лар одағымен бірлесе отырып өткізген «Әлем жазушылары: сөз арқылы келісімге» халықаралық әдеби биенналесі соның жарқын айғағы.
Көпшілік кітапханалар жүйесінің қазіргі жай-күйіне талдау жасағанда соңғы жылдары еліміздің тарихи және мәдени мұрасын сақтау мен насихаттау, кітапханалық-ақпараттық қызметтің инновациялық нысандары мен әдістерін енгізу, ақпараттық жүйелерді құру жолымен пайдаланушылардың әлеуметтік маңызы бар ақпаратқа қол жеткізуін қамтамасыз ету жөніндегі жұмыстардың айтарлықтай алға басқаны байқалады
Ендігі міндет – кітапханалардағы қызмет көрсетудің қалыптасқан дәстүрлі жүйесін жаңғырту
Әзірге оның дәрежесі өскелең өмір ­талабынан шабандап қалды
Кітапхананы білім «үйіне» және ақпаратқа еркін қолжетімділік кепіліне, әлеуметтік және кәсіби бейімделуге жәрдемдесу орталығына, зияткерлік ­демалу және әңгімелесу орнына, яғни өз-өзіне сенімділік пен қабілеттілікті және басқа да рухани­ артықшылықтарды жүзеге асыру ортасына айналдыру талап етіледі
Бірақ пайдаланушыларға жаңа қызмет көрсету түрлерін таппастан және оларды енгізу мүмкіндігінің жоқ екеніне де қарамастан көптеген кітапханалар дәстүрлі және консер­вативтік қызмет түрлерінің таптаурын жиынтығын ұсынумен шектелуде
Бұған қоса мүмкіндігі шектеулі адамдар үшін кітапханалық-ақпараттық қызмет көрсету жағдайын жасаудың деңгейі өте төмен
Атап айтқанда, ресурстарға қолжетімділік пен кітапханалардың қызметі, олардың арнайы жабдықтармен және бағдар­ламалық қамтамасыз етілуі, сондай-ақ жарықтандыру, кітапхана қызметкерінің құзыреті мәселелері қайта қарауды қажет етеді.
Қазір республиканың элек­трон­дық кітапханалық-ақпарат­тық ресурстарын біртіндеп бірың­ғай интеграцияланған жүйеге біріктіру жүріп жатыр
Еліміз­дің кітапханаларында үлкен ақпараттық ресурстар көлемі жинақталған, алайда­ олар бір-бірінен оқшау жұмыс атқарады және ведомстволық тұрғыдан да бытыраңқы күйде
Ал әртүрлі автоматтандырылған кітап­хана­лық-ақпараттық жүйелерді қолдану салдарынан өзара корпоративтік әрекеттестік үдерісі баяулайды және ақпараттық ресурстарды жиынтықты пайдалану тиімділігі төмендейді
Сондықтан еліміздің көпшілік кітапханаларында ақпа­рат­тық-электрондық дереккөз жүйесін бірыңғай форматқа келтіру үшін тұғырнама ретінде Web-Rabis автоматтандырылған кітапханалық-ақпараттық жүйесін енгізу керек
Ал бұған қорды цифр­лау, пайдаланушыларға қашықтағы электронды ресурстарға қолжетім­ділікті қамтамасыз ету қолайлы жағдай туғызады
Мәселен, Ұлттық кітапханада халқымыздың мәдени игілігінің бір бөлігі ретінде айрықша сақтауды талап ететін, тарихи-мәдени және ғылыми құндылығы маңызды 133 мыңнан астам құжат цифрланған
Отандық және шетелдік өндірушілердің электрондық мәліметтер қорларын (толықмәтінді, реферативтік журналдар, анықтамалық-библио­графиялық және т.б.), соның ішінде онлайн режимінде сатып алу бойынша жұмыстарды кеңейте отырып, өткен жылы 10 мәліметтер қорына қолжетімділік ұсынылды
Сол сияқты кітапханааралық абонент желісі ретінде бізде құжат­тарды электронды жеткізу жүйесі қызмет көрсетеді
Бұл қашықтағы пайда­ланушыларға, сондай-ақ кітапханадағы оқырмандарға интернет арқылы электронды жарияланымдарға сұраныс жасап, пайдалануға мүмкіндік береді.
Әрине, еліміздегі кітапханалар қызметінде, әріптестер айтқандай және басқа да кереғарлықтар баршылық
Осы тұрғыдан Назарбаев Университеті кітапханасының бас сарапшысы П.Лапоның өз тәжірибесімен кеңесте кең бөлісуі әріптестер арасында жанды әңгіменің өрістеуіне ұйытқы болды
Ол «Қазақстан Республикасында кітапхана ісін дамыту тұжырымдамасының жобасымен жұмыс туралы» баяндамасын ұсынды
Айталық, «Нұр Отан» партиясының кеңсесі Портфолио жобалау тобы Қазақстан Республикасының электрондық кітапханаларының бірыңғай цифрлық кеңістігінің тұжырымдамасын, ал оның «Жас Отан» жастар қанатының жобалау тобы өңірлік кітапханаларды жаңғырту негізінде жаңа форматтағы жастар білім орталықтарын құру жөніндегі тұжырымдаманы әзірлеген.
Қазір «Қазақстан Республикасында кітапхана ісін дамытудың 2025 жылға дейінгі кезеңге арналған тұжырым­дамасын» әзірлеу бойынша жұмыс тобы құрылып, оның құрамында «Нұр Отан» партиясының стратегиялық ­бастамалар институтының қызметкерлері мен республиканың кітапханалар қауымдастығының өкілдері жұмыс істеуде
Ендігі міндет – еліміз кітапхана­ларының ұсыныстарын, сондай-ақ алдыңғы қатарлы шетелдік тәжірибені біріктіру мен талдау, адамзат әлеуетін дамыту мен оның зияткерлік, рухани, көркем мұрасына қол жеткізу, кітапхана кеңістігінде тұлғааралық диалог негізінде қоғамның тұрақты дамуына ықпал ету болып табылады
Бұл жан-жақты жұмыс кітапханалардың мемлекеттік және халықаралық бағдарламаларға қатысуы арқылы олардың әлеуметтік функцияларын іске асыру, саланың нормативтік-құқықтық базасын жетілдіру, ақпараттық ресурс­тар мен материалдық-техникалық базаны дамыту, кадрлық әлеуетті нығайту мен кәсіби қоғамдастыққа топтастыру арқылы жүзеге асырылады
Сондықтан, бірінші кезекте, ҚР Мәдениет және спорт министрлігі жанынан ведомствоаралық Кітап­ханалық кеңес құру, Қазақстандық Кітапханалық одақты ҚР кітапхана қауымдастығының жұмыс органына айналдыру, ҚР кітапхана ісін дамытудың 2025 жылға дейінгі тұжырымдамасын әзірлеу, кітапхана әлеуетін қоғам алдында тұрған міндеттерге жұмылдыру және сала қызметкерлерін моральдық қолдау мақсатында Кітапханашы күнін бекіту қажет.
Ал білім беру мекемелеріндегі оқу сапасын арттыру үшін жұмыс берушінің және кітапхана бірлестіктерінің қатысуымен кітапханалық кәсіби стандарттар әзірленуі тиіс
Себебі заманауи талаптарға сәйкес кадрлар тапшы:­ балалармен, мүмкіндігі шектеулі жандармен жұмыс істей алатын кітапханашылар, басқарушы менеджерлер, кітап реставраторлары және басқа да мамандарға ділгірміз
Кеңесте кадр сапасы жайын­да сөз алған Алматы қаласының Кәсіпкерлер палатасы адами­ капиталды дамыту бөлімінің басшысы В.Цзиннің пікірінше, бітірушілердің біліктілігін сертификаттау үдерісін білім беру жүйесінен ажырату қажет
Әлемдік тәжірибеде жоғары оқу орындары мен колледждердің түлектері өз еркімен немесе жұмыс берушілердің талабы бойынша салалық сертификаттау орталықтарының желісі арқылы өз біліктіліктерін растау үшін сертификаттаудан өтуге құқылы
Соған орай жұмысқа кадрларды даярлау сапасын объективті көрсететін жүйе арқылы сертификаттаудан өткен түлектерді қабылдау жақсарады
Кәсіби стандарттар, білім беру стандарттары, біліктілікті бағалау – мұның барлығы бір тұйық тізбектің құрамдас буындары
Олардың барлығы өзара байланысты және үнемі жетілдіру мен жаңартуды қажет етеді
Салалардың мазмұны (жабдықтар, технологиялар, материалдар және т.б.) өзгереді, яғни білім беру мен біліктілікті бағалау стандарттары да қайта қаралуы, өзгертілуі тиіс
ҚР ҰКП Төралқасының шешімімен мамандарды сертификаттау орталықтарының және сертификатталған мамандардың тізілімдерін қалыптастыру мен жүргізу тәртібі туралы ереже, сертификат ­нысаны, мамандарды тәуелсіз сертификаттауды ұйымдастыру әдістемесінің бекітілуі әбден құптарлық жайт.
Кеңесте көтерілген сан-салалы іске қамқор болуы тиіс Қазақстандық кітапханалық одақтың басшы органдары ашық дауыс беру арқылы сайланып, оның бірінші кезектегі міндеттері нақтыланды
2017 жылы құрылған және құрылтайшылары Қазақстанның Ұлттық кітапханасы, Ш.Уәлиханов атындағы Жамбыл облыстық әмбебап ғылыми кітапханасы мен С.Сейфуллин атындағы Алматы облыстық әмбебап кітапханасы болып табылатын Одақтың құрамында қазір республикамыздың 67 кітапханасы бар
Сондықтан еліміздің кітапхана ісіндегі жаңа айтылған және басқа да проблемаларды қоян-қолтық бірлесе отырып шешу, яғни оның сенімді қадаммен алға қарай дамуы үшін аталған Одақтың қызметін жандандырудың ортақ іске пайдалы болары даусыз.
Қазақстан кітапханаларының басшылары кеңесте, сондай-ақ «Кітап және кітапхана» республикалық кәсіби журналы, тоқтап қалған «Жылдың кітапхана астанасы», «Шекарадағы кездесулер» жобаларын жаңғырту және Ұлттық кітапхананың бұрын­ғы басшысы, оның дамуына ұзақ уақыт үлкен үлес қосқан қоғам қайраткері Р.Бердіғалиеваның 75 жылдығы жайында өз ойларымен бөлісіп, «Оқырманы озық өлке» байқауының 2018 жылдағы жеңімпазы Солтүстік Қазақстан облыстық С.Мұқанов атындағы әмбебап ғылыми кітапханасын (директоры Б.Әбілмажинова) марапаттау қуанышына қол соқты
Міне, республикамыздың кітапханаларының басшылары кеңесінің аяқталғанына да біраз уақыт болды
Әрине, әріптестердің өз қызметтеріндегі ортақ мәселелер жайында ашық пікір алысып, қиын сауалдарға жауап іздеуінің ортақ іске қашанда тиімді екені анық
Ал келісілген шаруаның қалай атқарылып, оқу мен ойдың ордалары – еліміздегі кітапханалардың дамуына қаншалықты пайдасы тиері баршамыздың жұмыла қызмет жасауымызға байланысты болмақ. 
