Жұмыр жердегі қай халықтың болса да мәртебесі мен әлемдік аренада алатын орны оның байлығы мен алыптығына емес, сол елдің білім деңгейіне қарап бағаланатыны белгілі
«Ел болудың бірінші тірегі – білім» деген ақын Сұлтанмахмұт Торайғыровтың айтқан сөзінде асқан көрегенділік жатса керек
Иә, білім десек ең әуелі көз алдымызға мектеп және ондағы ұстаздар келеді
Ал бастауыш мектептен бастап ең жоғары оқу орындарында дәріс беретін оқытушылардың бәрінің де сүйенері – оқу құралдары мен оқулықтар
Мыңдаған шәкірттерді біліммен сусындататын сол оқулықтар ғылымның ауыр жүгін арқалаған талмай ізденуінің нәтижесі екені рас
Егер оқулықтан олқылық болып қателік кетіп жатса, одан білім алғандар да өз бағытынан ауытқымақ
Міне, қай саладағы ғалым болса да, оның мойнындағы жауапкершілігінің қаншалықты екендігін осыдан-ақ бағамдай беріңіз.
Біз сөз еткелі отырған филология ғылымының кандидаты, қазақ білім ордасының қарашаңырағы әл-Фараби атындағы ҚазҰУ-дың профессоры, ҚР Білім және ғылым министрлігінің «Жоғары оқу орындарының үздік оқытушысы» грантының иегері Ұлбала Алжанбаева 60 жасқа толып отыр.
Университеттегі қызметін оқыту­шы­лықтан бастаған ол профессорлыққа жетіп, халықаралық қатынастар факультетінің қазіргі шығыс тілдері кафедрасының меңгерушісі, шығыстану факультеті дека­нының ғылыми-инновациялық қызмет және халықаралық байланыстар жөніндегі орынбасары қызметімен жалғастырды
Жүгі ауыр басшылық қызметтерді педагогикалық еңбекпен қатар ұстаған Ұлбала Тұрапбайқызы еш қиындықтан қашпайтын ер мінезді екенін танытты
Ең бастысы, университет ұстазы айналысуға тиісті ғылым майданында да үлкен жетістіктерге жетті.
Білім қуып, қазақ елінің мәңгілігін бекемдеп, тұғырын биіктету жолында еңбек етуді армандаған Ұлбала Тұрапбайқызының жоғары оқу орнына түсуде филологияның араб бөлімін таңдауы да ұлтжанды азаматтың биік талабының нәтижесі деп білеміз
80-жылдары қазақты тарихы тереңнен келе жатқан өркениетті ұлт тұрғысында таныту мақсатымен алғашқы арабтанушы Әбсаттар Дербісәлі қажы студенттерге араб тілін оқыту арқылы қазақ жерінің тарихына, мұсылманшылықпен қалыптасқан дүниетанымына, мәдениетіне зерттеу жүргізу үдерісінің бастамасы араб тілімен байланысты екенін дәлелдеп, қазіргі шығыстану факультетінің негізін қалаған еді
Осы идеяға еліктеген шәкірттер қатарында Ұлбала Алжанбаева да сол ұстазынан білім алды.
Қай саланың да білікті маманы болып, өзінің алға қойған ізгі арман-мақсатына жету әркімнен де қажырлылық пен жанкештілікті талап ететіні сөзсіз
Онсыз жеткен жетістіктің қадірі де болмаса керек
Сонау өткен ғасырдың 90-жылдарының аяғы ел экономикасына ауыр тиіп, күнкөрістің қамымен әркім өзінше тірлік кешіп, нәпақа табудың қамымен кеткенін әлі ұмыта қойған жоқпыз
Әсіресе әйел затының дені бала-шаға қамымен өзінің негізгі мамандығын сауда жасап, базар жағалауға ауыстырды
Уақыт соны талап етті
Міне сол аумалы-төкпелі кезеңде де Ұлбала Тұрапбайқызы университетте дәріс бере жүріп, ғылыммен айналысуын тоқтатқан жоқ
Бұл жылдар оның ғылым жолындағы машақаты мен жан-жақты ізденістерге толы жылдар еді
1999 жылы өзін талай жылдар толғандырып жүрген «Араб тіліндегі түркизмдер» атты тақырыпта кандидаттық диссертация қорғады
Аталған тақырыптағы диссертация жұмысының көтерген жүгі ауыр еді
Өйткені қазақ тіл білімі тарихында, тіпті ТМД елдерінің өзінде де араб тіліндегі түркизмдер тың тақырыптардың бірі және толғағы жеткен тақырып болатын
Түркі сөздерінің араб тілінде кездесетіні туралы там-тұмдап айтылып жүргенімен, бұл мәселе тереңдей зерттеліп жазылған ғылыми еңбек жоқ десе де болғандай еді.
Университет қабырғасында оқып жүргенде-ақ Ұлбала Тұрапбайқызын басқа тілдердегі түркі сөздерінің тарихы қызықтырған
Араб тiлiндегi түркi кiрме сөздерiн зерттеумен арнайы айналыспаса да, бұл мәселе туралы сөз етiп, қызығушылық бiлдiрген қазақ ғалымдары болды
Арабша-қазақша түсiндiрме сөздiктiң авторы, ғалым Н.Оңдасынов: «Араб, парсы тiлдерiне түркi елiнiң де ықпалы аз болған жоқ
Мәселенiң осы жағымен қызығушылар iзденсе, араб-парсы сөздiктерiнен жүздеген түркi сөздерi мен оның элементтерiн тауып алады» десе, ғалым Л.Рүстемов: «Араб тiлiнiң кезiнде Шығыс халықтары тiлiне тигiзген әсерi мол болғаны рас
Алайда бұл тiлдiк құбылысты сыңаржақты процесс ретiнде түсiнуге болмайды
Түркi тiлдес халықтардың тiлi де (соның iшiнде қазақ тiлi де) өз кезегiнде араб және парсы әдеби тiлдерiне едәуiр ықпал еткенi тарихи деректерден жақсы мәлiм» дейдi.
Аталған ғалымдардың сөздерін қапе­ріне ала отырып, екі елдің қарым-қаты­насы ешуақытта біржақты болмайды деген сеніммен және өркениетті Азияның қақ төрінен орын алған түркілік мәдениет еш құрдымға кетпейді деген пайыммен, керісінше, араб тіліндегі түркизмдерге, түркі тілінің көріністеріне мән беріп, кейін бұл ойын өзімен талай жылдар қызметтес болған алғашқы араб тілі мамандарының бірі, профессор Мәрзия Мәженова да қолдап, түркі тілінің тарихын қарастыруға арналған диплом жұмысына жетекші болды.
Ұ.Алжанбаеваның жоғарыда аталған диссертациясы тыңға салынған түрендей болғанын айтпасқа болмайды
Отарлау саясатының негізінде түркі халықтарының дүниежүзілік тарихтағы орны мен мәнін кемсітуге тырысқан зерттеулерге төтеп беріп, тарихқа біржақты қарауға болмайтынын, түркі тілінен енші алған қазақ тілінің де өзге тілдерге ықпал еткенін, әлем тілдері ішінде өзіндік орны бар екендігін, тілімізді мақтан етуге болатынын дәлелдеген
Шынында да, қазақ елінің мәңгілігін паш ететін Ұ.Алжанбаеваның жұмысы ғылымда жаңа үрдіске негіз қалады деп айтуға болады
Бұл еңбек түркі халықтары үшін өзекті әрі жалғасын табуға міндетті ғылыми ізденіс екенін білуіміз керек
Бұл диссертация ислам дінінің таралуымен көрініс тапқан жаһандану үдерісін елдердің қарым-қатынасындағы тілдің рөлін қарастырумен қатар, қазақ тілінің тарихын зерттеуге елеулі қызмет еткен еңбек деп білеміз
Қазақ тілінің болашағына күмәнмен қарайтындарға «Араб тіліндегі түркизмдер» еңбегі қазақ сөзжасамының икемділігін көрсететін өміршеңдігіне, сонау Мысырда «құндақ», «шақпақ», «аламан», «қарауыл», «бек» сөздерінің генезисіне, түрлену жолдарына жасаған талдаулары бұл тіл ғасырлар бойы жасайтынына дәлел екенін мойындауымыз қажет.
«Ғылымың болса-дағы ұшан теңіз, Пайда жоқ өз халқыңа қызмет етпей» деп Алаш арысы Әлихан Бөкейханов айтқандай, Ұлбала Алжанбаеваның ғылыми еңбектерін оқи отырып, оның өз халқына тамшыдай болса да пайдалы қызмет еткеніне ешкімнің де шүбәсі болмаса керек.
Араб тілін білу ғалымдардың жан-жақтылығын белгіледі
Ұ.Алжанбаева да «Өзге тілдің бәрін біл, өз тіліңді құрметте» ұстанымы негізінде қазақ жастары үшін «Арабский язык», «Араб тілі», «Конференцияға қатысушыларға арналған қазақша-ағылшынша-орысша тілашар», «Қазақстан және араб елдері баспасөздерінің тілі», т.б
оқу құралдарын жазды
ҚР Білім және ғылым министрлігінің тапсырысымен орта мектептің 8-сыныбына арналған «Араб тілі» оқулығының, осы оқулыққа арналған «Әдістемелік нұсқау» авторларының бірі
Ұ.Алжанбаеваның 70-тен астам ғылыми еңбегі бар, оның ішінде «Араб тіліндегі түркизмдер», «Жүйесі бөлек тілдердегі түркизмдер», «Түркі әлемінің Шығыс елдерімен мәдени тілдік байланысы» атты монографиялары жарық көрді
­Әл-Фараби атындағы ҚазҰУ тарапынан «Шығыстану», «Түркітану» мамандықтары бойынша мемлекеттік білім беру стандарттары мен оқу бағдарламаларын жазуға атсалысты.
Бірнеше ғылыми мақалалары Қытай, Франция, Индия, Түркия сияқты шетел басылымдарында жарық көрді
Мысыр Араб Республикасында, Біріккен Араб Әмірліктерінде, Қытай, Иран, Түркия сияқты елдерден тәжірибе алмасып қайтты.
Ұлбала Тұрапбайқызы тек жоғары білікті ғалым ғана емес, сонымен қатар мейірбанды ана
Жары Алжанбаев ­Шаяхмет екеуі үш бала тәрбиелеп өсірді
Іңкәр, Алан, Хақназар есімді немерелері де өсіп келеді
Өкініштісі ұлы Елдос ­прокуратура саласында қызмет етіп жүріп қапыда қаза тапты
Ал қыздары Құралай мен Алтынай бір-бір маман иелері болып мемлекеттік қызмет істеп жүр.
Алпыстың асқарына шығып отырған Ұлбала Тұрапбайқызын мерейтойымен құттықтай отырып, қазақ тіл білімі ғылымының алтын қорына қосылатын еңбектеріңіз көбейе берсін демекпіз.
Ақбота Ахметбекова, 
әл-Фараби атындағы 
Қазақ ұлттық университетінің доценті, 
филология ғылымының кандидаты
