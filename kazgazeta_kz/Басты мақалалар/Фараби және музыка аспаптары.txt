Сағатбек МЕДЕУБЕКҰЛЫ, 
әл-Фараби атындағы Қазақ ұлттық университеті, Журналистика факультетінің деканы, ф.ғ.к., доцент
Музыкалық аспаптардың шығу тегін, дамуын, құрылыс-құрылымын, жасалуын, дыбыстық ерекшелігін, әуендік-әуездік мүмкіндігін, қызметін, мақсатын, мән-маңызын зерттейтін ғылым саласы аспаптану деп аталатыны мәлім
Ол сондай-ақ музыкалық аспаптарды тану барысында белгілі бір ұлттың  эстетикалық талғам-танымының даму динамикасын, рухани өресінің ауқымын, музыка ілімінің бағыт-бағдарын да саралайды; бір халықтың музыкалық аспаптарының басқа халықтар музыкалық аспаптарымен байланысын да қарастырады
Біз бұл мақаламызда әл-Фараби негізін қалаған аспаптану ілімінің сабақтастығына шолу жасап өтеміз.
Әл-Фараби өмір сүрген заман да «қой үстіне боз торғай жұмыртқа салған» заман болмағаны тарихтан белгілі
Орталық Азияда небір шайқастар мен ұрыстар, күштінің әлсізді басып алуы, әділетсіздік пен күшкөрсетулер, жоқшылықтар пен қорғансыздықтар жүріп  жатты
Сонымен қатар адамзат  ақыл-ойы бұрын-соңды болмаған  серпінмен биікке көтерілген тарихи кезең де  болды
Әбу Насыр әл-Фараби, Ибн Сина, Бируни, әл-Хорезми секілді данышпан-ойшылдар өздеріне дейінгі көне мұралардан үйрене отырып, солардың негізінде ғылыми ойлау жүйесінің жаңа бағытына түрен салды
Бұлардың еңбектеріне соңғы жүзжылдықтарда  Шығыстың ғана емес Батыстың да музыка назариашылары назариасының [Ескерту: «синаъа әл-мусиқа ән назариа» және «синаъа әл-мусиқа ән амалиа» деп әл-Фараби қолданған терминдерді «назариа» және «амалиат» деп қазіргі  түркі  халықтарының көбі «теория» және «практика» деген аталымдардың орнына қолданады, біз де бұдан әрі  солай қолданамыз] арқа сүйеп келе жатқандығын музыка зерттеушілер айрықша айтады
Сол кезеңді терең зерттеген ғалым Е.Э.Бертельс: «дәл осы кезеңде ортаазиялық ғылым жергілікті халифат аумағында ғана емес, әлемдік ауқымда да  бірінші орынға көтерілді» деп баға берген еді
(Е.Э
Бертельс
История персидско-таджикской литературы  — М., 1960, стр.111 )

Шындығында, сол заманда биікке самғаған ғылыми ой жетістіктері кейінгі замандарда да, тіпті бүгінгі күнге дейін дүние жүзі ілімі мен біліміне алтын арқау болып келе жатқаны жасырын емес
Әйгілі ғалымдардың бірі Н.И.Конрад «Запад и Восток» деген кітабында (Конрад Н.И
Запад и Восток.- М., 1972 г.) Орталық Азия ғұламаларының адамзаттық  ақыл-ой биігіне көтерілуінің алғы шарттарына назар аудара келе, олардың екі бас-таудан: біріншісі – өздерінің ежелгі дәуірінен, екіншісі – өздері өмір сүріп отырған заманнан сусындағанын атап өтеді
Біздің бұған қосымша айтарымыз – Әбу Насыр әл-Фараби көне дәуірдің де, өз дәуірінің де бастауларын жұмыр жердің білім мен ғылым нәрі қордаланған үш аймағынан тапты
Бірі өзі туып өскен қазақ топырағы болса, екіншісі – Шығыс, үшіншісі – Батыс болатын.
Міне, осындай құнарлы бұлақтардан нәр алған әл-Фараби секілді ғұлама дүниеге келген Отырар қаласы да Орталық Азиядағы білім мен ғылым жетістіктері шоғырланған  озық ойдың ордасы болған
Орта ғасырдағы Орталық Азияда, оның ішінде Қазақстан аумағында жалғыз Отырар қаласы өркендеген жоқ
Сонымен қатар  Алмалық, Баласағұн, Сайрам, Сығанақ, Үзгенд, Баршынкент, Ашнас, Жент, Жаңакент (Янгикент), Зернуқ, Сауран, Яссы секілді қалаларда еркін ойлау үстемдік құрғандықтан,  өнермен де, ғылыммен де айналысуға шығармашылық бостандық берілгендіктен, білім мен ғылымның әр саласы (математика, астрономия, геология, гидрология, тарих, медицина), оның ішінде музыка саласы да даму биігіне көтерілді
IX-X  ғасырларда Орталық Азия және Қазақстан аумағында   Әбу Насыр әл-Фараби (870-950)  ғұламаның музыка саласына сіңірген еңбегі ересен.
Әл-Фараби айтады: «…әуенді… қолданған адамдар іздеген шамасының анағұрлым кемел түріне жету үшін өздері шығарған немесе басқалардан алған өлеңнің (әуездің) әрбірін зерттеу және талдау қажеттігі туды
Адам түрі көбейіп, оның басына туған құбылыс-жағдайлар да алуан түрлі болғандықтан, бұл өнерді зерттеушілер мен ой елегіне салушылар да арта түсті
Оларға сыйлық беріліп, құрмет көрсетілді
Нәтижесінде бірі-бірімен бәсекелескендер мен оны мақтаныш тұтқандар молайды
Біреуінде артығымен болған нәрсе екіншісінде жетіспейді немесе әуелгісі жасай алмаған нәрсені кейінгісі орындайды, [өнердің] кемеліне жеткенше немесе оған жақындай түскенше осылай жалғаса бермек»
(Әбу Насыр әл-Фараби.»Музыка туралы үлкен кітап.ауд.: Ж
Сандыбаев
Алматы: «Колор», 2008
59-бет.)
Ғылыми танымның адамзаттық кеңістігендегі қазақ ұлттық  музыкалық аспаптану ғылымы дегенде  алдымен әл-Фарабидің есімі аталады.  Ол іргетасын қалаған музыка негізінде пифагорлықтардың математикалық қағидаттары жатқанымен, сандық тепе-теңдіктер назариасы ежелгі Азия жерінен Грецияға апарылғандығын және Пифагордың өзі Вавилонда бірнеше жыл өмір сүріп, сонда ғылыми еңбектер жазғандығын және музыка назариасын Азия жерінде меңгергеннен кейін өзімен бірге ала кетіп, өз елінде жалғастырғанын еш ғалым жоққа шығарған жоқ
Сол дәуірлерде әр елде, әр жерде және әр кезеңде  жазылған трактаттарды салыстыра келіп, ғалым А.А.Семенов Орталық Азия аумағында Иранда, Мавреннахрда, Хорезмде дүниеге келген  музыка назариаларының бәрі де ежелгі Месопотамия өркениеті дәуірлерінен бастау алғандығын дәлелдейді
(Семенов А.А.К истории узбекской классической музыки
– Литертура и искусство Узбекистана, 1938, №3) 
Шығыстан бастау алған  музыкатану ғылымы кейінгі ғасырларда Греция-да даму жолына түскен
Араға бірнеше ғасырлар салып бұл ғылымның даму желісі қайтадан Шығысқа ауысады.  Міне, осы кезеңде  музыка ғылымын шырқау биікке көтеріп, әлемді мойындатқан бірден-бір тұлға – Әбу-Насыр әл-Фараби болатын.
Әбу-Насыр әл-Фараби – тегі түрк, қазақ топырағында дүниеге келген тұлға.  Мұралары адамзатқа ортақ екендігін мақтанышпен айта отырып, туған жері, шыққан тегіне қарап біз оны өз туысымызға балаймыз да оның мұраларына ие болатын мұрагер екендігімізді үлкен жауапкершілікпен сезінеміз
Әл-Фарабидің бізге қалдырған аса құнды мұрасы – «Музыка туралы үлкен кітабы»
Онда музыкатану, оның ішінде музыкалық аспаптану ғылымының да негізін қалайды
Оның бұл саладағы ұлы еңбегін алдымен Шығыс, одан кейін Батыс елдері ғалымдары ғасырлар бойы ойына ұстын, тіліне тиек етіп келеді
Фарабиден кейін де музыкалық аспаптану басқа ғалымдар тарапынан да  сабақтастық тапқан еді
Уақыт жағынан оған жақыны Ибн Сина
Бұхара жанындағы Афшане ауылында дүниеге келген ол медицинаға, математикаға, физикаға, астрономияға және, басқа да  білім   салаларына ой жүгіртіп, өзіндік қолтаңбасын қалдырды
Солардың ішінде музыка назариасына да зерттеу жүргізді
«Шипагерлік кітабы»  («Китаб уш-Шифа») деген энциклопедиясына «Музыка туралы трактаты» енген болатын
Осы трактатта әл-Фараби секілді ол да музыка назариасын метематиканың бір бөлімі ретінде қарастырады
Оның «Музыка туралы трактатында» аспаптар туралы да айтқандары бар
Музыкалық аспаптанушылар айналып өтпейтін Ибн Сина қалдырған пікірлер бүгінгі күні де өзінің маңызын жоғалтпаған
Оның аспаптарды топ-тармаққа бөлуі де қызықты: плектрлі (барбат немесе уд біздің шертер секілді, танбур біздің домбыра тектес) аспаптарға; шанақ-жәшіктің бетіне көлденең тартылған ашық ішекті (біздің жетігенге ұқсас аспап – шахруд) аспаптарға; екі ашаның ортасына тартылған ішегі бар (біздің адырнаға ұқсас аспап – лира)  аспаптарға     және  бұлардан басқа ішегін ысқымен ысып дыбыс шығаратын (біздің қобызға ұқсайтын рабаб) аспаптарға, сондай-ақ, дыбыс-ты үрлеп шығаратын (біздің сыбызғы мен сырнайға ұқсас мизмар мен сурнай және византиялық органун) аспаптарға бөліп  көреді.   Әл-Фараби мен Ибн Синадан кейін  музыкалық аспаптану ілімін Сафи ад-Дин сабақтастырған
Ол уд аспабына тәжірибе жасау арқылы перне әуездерінің жүйесін жасайды
Бұл жаңалығы оның әл-Фарабиден кейін үш ғасыр өткен соң жарық көрген  «Қайырымдылық туралы рисалат» («Рисолатун аш Шарафийа» деген еңбегінде жазылды.  Уд аспабын егжей-тегжейлі зерттеген ол сол заманғы осы аспаптың тұрпатын дәл танытатын сызба үлгісін де берген
Шындығында, ІХ-Х ғасырлардан бас-тап  Орталық Азия елдерінде музыка туралы ғылым биікке көтерілгендігіне әлем ғалымдары ерекше мән береді
Әсіресе, олар ХІІ ғасырда Хорезмде жарық көрген  Фахруддин ар-Разидің «Джами ул-улум», яғни «Ғылымдар жинағы» атты энциклопедиясының бір бөлімі тұтас музыкаға арналғандығын, ХІІІ ғасырда Сафи ад-Диннің музыка назариасы туралы зерттеулерін, ХІV ғасырда иран ғалымдары – аш-Ширази мен аль-Амулилердің музыка рисалаттарын, ХV  ғасырда Гератта өмір сүрген Әбдырахман Жәмидің және әл-Құсайынның, Самарқанда өмір сүрген Әбділқадыр Марагидің  музыка назариасына арнаған еңбектерін жоғары бағалайды.
Жәләләддин Румиден бір аңыз: «Хазіреті Пайғамбарымыз Аллах Тағаладан өзіне берілген сырлар  мен хикметтер  дариясының бір тамшысын Хазіреті Әліге тапсырып: – Бұл Сырды паш етуші болма,- деп ескерткен еді
Хазіреті Әлі өзіне тапсырылған бұл аманатты (бір тамшыны) таси алмай қиналады
Елсіз иен далаға бет алып, …сырларды сусыз бір құдыққа ақтарады
Уақыт өте келе әлгі құдық суға толып, тасып, жан-жағына   жайылады.  Құдықтан тасыған су келе-келе көлшікке айналып, ол жерден қамыс өніп шығады
Шопанның бір ұлы бұл жайқалған қамыстан жел ескен кезде тамаша үн шыққанын байқайды да, біреуін кесіп алып, сыбызғы жасайды.  Бұл сыбызғыдан шыққан үннің өте әсерлі болғаны сонша, мұны естігендер әуеннің жағымдылығына әрі тартымдылығына тәнті болады
Естіген  әуенмен бірге жылап, онымен бірге күле бастайды
Аз уақыт ішінде әлгі шопан жан-жақққа танылып, адамдар шопанның сыбызғысын тыңдау үшін ағылып келе бастайды.(Осман Нури Топбаш
Мәснәуи дариясынан Абылхаят тамшылары
Алматы, Хикмет
2009, 17-бет).
Марага қаласында дүниеге келіп, 1435 жылы дүние салған ғалым, музыкант, ақын, суретші Әбдіқадыр Мараги соңына «Жәми әл-алхан («Әуендер жинағы»), «Макасид әл- алхан» («Әуеннің қызметі») және басқа да тақырыптарға арналған еңбектер қалдырған.  Оның еңбектерінде Тимур империясының аумағында тұратын халықтар пайдаланған музыкалық аспаптар туралы да айтады
Ондай аспаптардың қатарында түрк танбурасы (домбыра), йатуган (жетіген), копуз-и озан (қобыз) да бар
Әлішер Науаи (1441-1501)  өз замандасы Устод Құлмұхаммедтің уд аспабында, гиджакта және қобызда шебер ойнағанын айтады.  Өзі де шығармаларында осы аспапты  тілге тиек етіп отырады:
Соқие, май тұлаким арбада
истар кұнглум,
Эй мұғанний, чола бошла
ұкурур в құбуз.
Немесе:
Эй қаландарваш муғанний,
гар Навоий кұнглини
Истасанг хар лаһза беһол айламак, тузгил құбуз (Айгуль Малькеева
Тюркские музыкальные инструменты в средневеквых персоязычных источниках по музыке
Кіт.: Музыка тюркского мира
А., «Дайк-Пресс», 2009
Стр.32-34)
Дәл осы ғасырларда өз еңбектерін музыка назариасы мен амалиатына арнамаса да адамзат ақыл-ойының қазынасына өшпес мұра қосқан түркітамырлас тұлғалардың қатарындағы тарихқа аты мәлім  Махмұд Қашқари, Жүсіп Баласағұн, Сүлеймен Бақырғани, Ахмет Игүнекилердің  еңбектерінде музыкаға және музыка аспаптарына қатысты мәліметтер жоқ емес
Ол мәліметтер аспапты толық  танытпаса да сол замандағы болмысынан хабардар ететіні сөзсіз.  Мысалы, Жүсіп Баласағұнның (XI ғ.) «Қалай бақытты болу жөніндегі ғылым» атты дастанында ұрмалы аспаптар жөнінде хабар беретін мынадай жолдар бар: «Күн күркіреді, бұл – қарауыл соққан барабан үні» ( Древнетюркский словарь, 34, 35, 37, 38-беттер.) 
Қарауыл соққан барабан үні күннің күркірегеніндей естіледі екен
Демек, оның шанағының үлкен болғаны
Үлкен болған соң да оның үні зор болады да ауа кеңістігіне  күннің күркірі секілді  тарайды
Осы ұрмалы-соқпалы аспап неден жасалды; қалай құрастырылды; дыбыс диапазоны қандай болды;  сөздікте келтірілген «барабан» атауы сол дәуірде дәл осы айтымында  қолданылды ма деген секілді сұрақтарға жауап беру де аспаптану  ғылымының қызықты тақырыптарының бірі.

1-сурет
Аспапты ансамбль
Музыканттар қолында чанг (әл-Фарабиде сандж, қазіргі қазақтарда адырна), най (әл-Фарабиде сурнай, қазақтарда сырнай), дойра (әл-Фарабиде дуфф, қазақтарда даңғыра)
Сағдидің «Гүлістан» дастанына салынған миниатюрадан фрагмент
Бұқара., 1567 жыл
Лондон
Британ музейі
(көшірме)

2-сурет
Аспапты ансамбль
Музыканттардың бірінің қолында най, (әл-Фарабиде әс-сибз, қазақтарда сыбызғы) екіншісінің қолында дойра (әл-Фарабиде дуфф, қазақтарда даңғыра)
Герат
ХV ғасыр
Дублин.

3-сурет
Танбур (әл-Фарабиде танбур, қазақтарда домбыра) және дойра (әл-Фарабиде дуфф, қазақтарда даңғыра) ойнаған музыканттар
Мұхаммед Мұрат Самарқанди салған миниатюра
1556 жыл. 
Барабанның дәл өзіне анықтама бермесе де басқа аспаптар атауларына қатысты қысқа анықтамаларды  Махмұд Қашқаридің – «Дивани лұғат-ит-түрік» (XI ғ.) еңбегінен  кездестіреміз
Назар аударыңыз:
«BORҒUI- БОРҒУЙ – үрмелі керней;  BUЧЫ- БҰЧЫ – сазы өзгеше бір әуезді аспап; ҚОҢРАҒU – ҚОҢРАҒУ – қоңырау;  KYVRYK –  КҮБҮРЫҚ – дабыл, дауылпаз секілді музыкалық аспап (біздіңше «күбі+ұрық» яғни, күбі тұрпатты ұрып ойналатын аспап
Авт.) ЧАҢ – ЧАҢ – шаң-жаң, әуен аспабы; (біздіңше шаңғауыз немесе шаңқобыз Авт.)  JETIGEN — ИЕТІГЕН – жетіген; ҚОВUZ – ҚОБҰЗ – қобыз, ысқымен тартылатын ішекті аспап, SЫВЫZҒU – CЫБЫЗҒҰ – сыбызғы
Бұлардың көбі  бізге таныс музыкалық аспаптар атаулары (Махмұт Қашқари
Түрік тілінің сөздігі; (Диуани лұғат-ит-түрік); 3- томдық жинағы
– Алматы; ХАНТ.,1998
600- б.).
Қазақ аспаптану ғылымы айналып өтуге тиіс емес жәдігерлер түркі тілдес халықтарға түгел ортақ мұраларда молынан кездеседі
Әсіресе, ХVI –XVII ғасырларда Науаи, Фирдоуси, Сағди, Низами, Дехлеви, Жами секілді шайырлар тудырған дастандардың оқиғасына сәйкес салынған миниатюраларда  сол заманда ең мәшһүр музыкалық аспаптар бейнеленген.  Мысалы, Әлішер Науаидің «Хамса» дастанында Диларам ұстаған чанг (арфа сипаттас, әл-Фарабиде мизаф, қазақтарда жетіген) аспабын ерекше суреттейді
Тіпті оның неден жасалғанына, оның үнінің ерекшелігіне ерекше мән бере сипаттайды
Дастанға қосымша ретінде салынған суреттерде чангтан басқа гиджак,  рубаб және дойра жиі ұшырасады
(1-сурет)
XV ғасырдан бізге жеткен айғақтардың бірі – Әмір Хұсрау Дехлевидің «Хамсасына» салынған  миниатюра.  Мұнда үш музыкант қатар тұрып көңілді музыка тартып тұр
(2-сурет)
Назар аударатын сәт  – қолы бос музыканттың шапалақпен сүйемелдеп тұрғаны
Қос алақанды бір-біріне соғып, белгілі бір ырғақ шығару арқылы әуенді немесе биді сүйемелдеу дәстүрі туралы әл-Фараби өз еңбегінде ерекше айтқан болатын
Бұл сәтте адамның бос алақаны да музыкалық соқпалы аспап ролін атқаратынын көреміз.
Әл-Фараби айтады: «…Уақыт өте келе кейбір аспаптарды зерттеген кезде олардан дыбысты… басқа да жолмен шығаруға болатындығы анықталды

…жоғарыда айтылғандарға басқа да өнерлерді қосуға болады… мысалы шапалақпен соғу өнері[синаға әт-тәсфиқ]… Бұлардың барлығы белгілі бір деңгейлі әнге ереді де еліктейді, бірақ оған қарағанда жетік емес
…Алақанды соғу өнеріне … келер болсақ, …ұзақтық[ләбс]пен созылымдық[имтидәт әс-саут]қасиеттері жоқ, соның нәтижесінде музыкалық емес дыбыстар [саут] музыкаға [нағма] айналады.» (Әбу Насыр әл-Фараби
Музыка туралы үлкен кітап.ауд.: Ж
Сандыбаев
Алматы: «Колор», 2008
60-61-бет.)
XVI ғасырдың соңына таман салынған «Самархандық миниа-тюра» деген атпен мәлім суретте музыкалық аспаптардың жоғарыда аталғандарынан басқа түрлері бейнеленген.  Мұнда алдыңғы қатардағы музыканттың қолында  гиджак (әл-Фарабиде рабаб, қазақтарда қобыз), үшінші музыканттың қолында флейта (әл-Фарабиде мизмар немесе най, қазақтарда қоссырнай) анық көрінеді.
Фирдоусидің «Шахнама» дастанына арнайы салған  Мұхаммед Мұрат есімді суретшінің миниатюраларынан сол заманнан бүгінгі күнге дейін пішінін өзгертпеген музыкалық аспаптардың кейпін көреміз
Мысалы, 1556 жылы салынған миниатюрада қазақтың даңғырасы мен домбырасынан аумайтын аспаптар бейнеленген.(3-сурет)
XV ғасырда өмір сүрген түркі дүниесіне түгел ортақ ақынның бірі- Ахмадидің «Музыка аспаптарының айтысы» атты шығармасы да аспаптанушылар үшін аса құнды дүние
Бұл шығарманы әлемге әйгілі аспаптанушылардың тілге тиек етпегені кем де кем.
Онда мынадай оқиға баяндалады: Түнде қаңырап қалған шарапханада  аспаптар бір- бірімен айтыса кетеді
Әрқайсысы өзінің артықшылығын айтып  және әріптесінің кемшілігін бетке басады.
Тамбура (әл-Фарабиде танбур, қазақтарда домбыра) өзін «тілі тәтті құсқа» балайды
Уд (әл-Фарабиде уд, қазақтарда шертер) «өзге аспаптардың ішінде өзімнің атағым әлдеқайда зор» дейді
Чанг (әл-Фарабиде мизаф, қазақтарда адырна) «мен тек патшамен ғана сырласамын» деп мақтанады
Кобуз (әл-Фарабиде рабаб, қазақтарда қылқобыз) «махаббат бұлбұлымын» деп керіледі
Ятуган (әл-Фарабиде шаһруд, қазақтарда жетіген)  өзін «махаббат ұшқыны лаулайтын жалынға» балайды
Гиджак (әл-Фарабиде рабаб, қазақтарда қобыз) «мен қолымда садағы бар дәруішпін, қауіптімін» деп сес көрсетеді
Рубаб –  (әл-Фарабиде рабаб, қазақтарда қобыз) –  «мен қарапайыммын, сондықтан, құрметтімін, шариғатта маған тыйым салынса да мен тариғат жолындағы адамдармен бірге өмір сүремін
Менің сұлтандарға деген ешқандай  көңілім жоқ» дейді
Кунгура (әл-Фарабиде – конрагу,) –  «тәкәппар, менменшіл болсам да менің үнім нәзік, жұмсақ» деп ақталады
(Вызго Т.С
Музыкальные инструменты Средней Азии
Исторические очерки
Изд
«Музыка» Москва, 1980, стр.122.)
Бұл айтылған поэтикалық сипаттамаларда әр аспаптың өзіне тән қадыр- қасиеті мен мінез ерекшелігі елес береді
Ал енді бұлардың бірінің біріне таққан сындарынан олардың пішінінен де аздап хабардар боламыз:
Удқа  «толық бөкселі,  қисық        мойын, қарны қапақ қожасың» деп мін тағады
Шындығында уд аспабының сырт пішіні осындай  шанағы кең
Мойны иілген
Чанг аспабына «басыңнан аяғыңа дейін қисықсың» дейді
Шындығында доғалы чанг пен тік бұрышты чангтің (арфаның-адырнаның) екеуінің де сұлбасы бүкіш.  Қобызды «бетіңе тері жапқан көн шарықсың (аяқ киім)» деп мінейді
Рас, қобыздың қобысының төмен жағындағы шанағының бетіне көннен қақпақ тартылады
Ятаганға «жатағансың, тіпті төсекте жатып та сөйлесе бересің» деп сын айтады
Шындығында «ятаган» сөзінің төркіні сол «жатаған» деген сипаттамадан туындаса керек
Бірақ, қазақтың жетігенінің атауының астары басқа мағынада түсіндіріліп жүр
Бәлки осы қазақы нұсқаның этимологиялық айқындамасы («жеті+ген»  яғни «жеті + саз») да  дұрыс шығар
Десек те бұл аспапты тізенің үстіне жатқызып (жатаған) қойып тартатыны- шындық
Бұл аспап қазір де хакастарда «чатхан», қалмықтарда «жатға», туваларда «чадаган» деп аталады.  Ортағасырлық шығармаларға салынған миниатюраларда өзге де аспаптардың сұлбасын көруге болар еді.Әлі де терең талдап, бұл ескерткіштерді аспаптық-музыкаға, аспаптануға қатысты қарастырар болсақ, мол дерекке, тың ойларға тап боларымыз хақ.
Қазақ музыка аспаптары дегенде ойға оралып, тілге тиек болатын тұлғаның бірі – Қорқыт
Осы Қорқыт ата  кітабында  нақыл сөздер топтамасы бар
Сондағы «Қорқыт ата сөйлейді, тыңдап көрелік, не айтар екен» дегеннен кейінгі нақылдардың ішінен   мынадай жолдарды оқимыз: «Қыл қобызын арқалап, елден-елге, бектен-бекке жырау кезер
Ер жомартын, ер бақылын жырау білер.  Қарсы алдыңызда жолдан адастырмай, қобыз тартып жырлайтын жырау болсын, ей, ханым!»
Мұнда айтылған  қобыз жыраулардың аспабы болған деп түсінуге болады.
Қорқыт атаға байланысты туған өлеңдерде қобыздың неден жасалатыны былай баяндалады: «…Қарағайдың діңінен  Қайырып алған қобызым, \\ Ақ қайыңның безінен Қағып алган қобызым…\\ Өзегінен қара емен, Ойып алған қобызым,\\ Қыл құйрығын тұлпардың Ішек қылған қобызым…» (Қорқыт ата .Энциклопедиялық жинақ
Алматы, 1999, 125-бет.)
Қазақ фольклорының тарихын жан-жақты зерттеген көрнекті ғалым Әуелбек Қоңыратбаевтың мына сөзі біздің тақырыбымызға сай  айтылғандай: « Фараби мен Қорқыт замандас болған
Екеуі де Орта Азия халықтарының өнер-біліміне зор үлес қосып, жаңалық ашқан
Фараби ғылым мен жазба дәстүрде көрінсе, Қорқыт күй мен жырдың алыбы, ауыз әдебиетінің үлкен өкілі болған
Мұның екеуі де Орта Азия Ренессансы үшін көрнекті тұлғалар…» (Қоңыратбаев Ә
Қазақ фольклорының тарихы
Алматы, «Ана тілі», 1991, 87-бет.)
