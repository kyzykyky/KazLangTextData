Парасаттық – адам бойындағы кісілік қасиет
Парасаттық жеке адам бойынан да, жалпы ұлт болмысынан да байқалатын ақылдылық, білім­паздық, мәдениеттік, көрегендік, зер­делік қасиеттер
Ал бірлік дегеніміз – ынтымақтастық, ұйымшылдық, бірауыздылық
Егер бір ұлтта, бір елде  парасаттық пен береке-бірлік органикалық түрде ұштасып жатса, онда оның алмайтын қамалы, жеңбейтін жауы болмайды
Бұл басқа емес, қазақ тарихында, Орбұлақ шайқасында дәлелденген аксиома
Олай болса Орбұлақ шай­қасына қайта бір ой жүгіртіп көрейік
Орбұлақ шайқасы қазақтар мен жоңғарлар арасында 1643 жылы болған
Сондай-ақ қазақтар аз қолмен жоңғарлардың көп әскерін ойсырата жеңген соғыс ретінде ұлттық жады­мыз­да мақтанышпен сақталып қалған тарихи оқиға.
Жоңғарлар немесе ойраттармен қазақ­тар ара­сында ең алғашқы қарым-қатынас ХV ғасырдың ортасында ойраттардың Орталық Азияның сау­да қала-кенттеріне жасаған талан-таражылығынан басталған болатын
Бірақ ол кезде ойраттар Моңғол үстір­тінде болған кейін, яғни ХVІ ғасырдың екінші жартысында ойраттар Алтай тауының шығысы, Қобданың оңтүстігі мен солтүстігі, Ертістің шығысы мен «Жоңғар ойпатына» ауып келіп орын тепті
Содан кейін ойраттар қазақ даласына әлсін-әлсін сұғынып кіре берді, бірақ олар қазақтардың қайтарма ша­буылынан жеңіліп кері қайтып отыр­ған болатын.
ХVІІ ғасырдың 30-40 жылдары Азия тарихында ұлы өзгерістер орын алды
1635 жылы ойраттың шорос тайпасынан шыққан Батыр қонтайшы ойрат тайпаларын (шорос, дурвэд, торғауыт, хошоут) біріктіріп Жоңғар хандығын құрды
1640 жылы шығыстағы Қалха, батыстағы Торғауыт билеушілерін шақырып Қобықсарыда ұлы құрылтай өткізіп, «Ойрат заңы» қабылдап күшейе түсті; 1636 жылы Қытайдың қиыр шығысындағы жартылай көшпенді манчжурлердің басшысы Абахай Цин (Чиң) патшалығын құрды, 1644 жылы Цин патшалығы Қытайдың Мин патшалығының орнын иеленіп, бүкіл Қытайға билік жүргізе бастады
Сонымен шығысы Тынық мұхиттан, батысы Каспий теңізіне дейінгі кең-байтақ кеңістікте Алтай тілі жүйесіндегі, жартылай көшпенділер: манчжур, моңғол – жоңғар және қазақ билігі орнаған жағдай қалыптасты
Бірақ олардың арасында қалыпты қатынас орнай қойған жоқ, керісінше, оларда жауластық пиғыл басым болды.
Азияда жаңа бір патшалық немесе қағандық құрылса, алғашқы бірнеше жыл немесе бірнеше ондаған жылдар бойы олар айтарлықтай дамиды, күшейеді, одан құлдырай бастайды, ақыры жойылады да, оның орнын сондай біреуі басады
Мұны циклдық заңдылық дейді, Жоңғар хандығы да осы заңдылықтан тыс қалған жоқ.
Жоңғар хандығы алғашқы жылдары өзінің шығысы мен батысындағы (Волга бойындағы) моңғолдармен қарым-қатынастарын жақсартты, олармен өзара көмектестік қатынас орнатып, еліне біршама тыныштық жағдай туғызды
Сонымен, жоңғар­лар­дың мал шаруашылығы айтарлықтай дами түсті
Алайда дамығанның үстіне дами түсу кең байтақ жайылым мен егістік жерлерді және де сауда базарларын қажет ететін
Бұл мәселені жоң­ғарлар Қазақ даласынан, Орталық Азия мен Қашқариядан шешуді көздейді.
Өйткені ол кезде Қазақ ханды­ғынын иелігінде кең байтақ дала да, гүлденген қала да болған еді
Шы­ғысы Жоңғарияға тиіп жатқан Жетісу, Ертістің аяққы ағысы, Талас өзені,Сырдариядан төменгі өңір­лермен Ташкент, Самарқан қатарлы Орталық Азиядағы сауда орта­лық­тары орналасқан қалалар Қазақ ханды­ғының үстемдігінде бола-тұғын.
Жоңғар хандығының тез күшеюінен секем алған Жәңгір хан олардың шап­қын­шы­лығына төтеп беру үшін, шығысы Қашқардағы Яркен хандығы мен оң­түс­­тігіндегі Қырғыз және Самарқан би­леу­шілеріне елші жіберіп, олармен одақтастық байланыс орнатады
Сонымен қатар Жәңгір хан Батыр қонтайшының өзіне де елші жіберіп, жұмсақ-қатты дипломатиялық ұста­нымын ұқтырады.
Белгілі Жоңғар тарихын зерттеуші ғалым Илья Златкиннің «История Джунгарского ханства (1635-1758)» деп аталатын 1964 жылы баспадан шыққан еңбегінде, орыс жазбаларына талдау жасай келіп: «1640 жылы қыркүйекте Жәңгірдің елшілері ­Батыр қонтайшының ордасында болды
Сол кезде онда Ресей елшілері де болған еді
Меншой-Ремезов былай деп жазды: «…Ол кезде Қонтайшыда Хоурлықтың ұлы Ильден тайшы және Бұқараның, Қазақ Ордасынан Жәңгір ханзаданың төрт елшісі және Далай-ламалар болды
Өкініштісі, деректе қазақ делегациясы жөнінде ешқандай мәлімет жазылмағандықтан олардың келудегі мақсатын, келіссөз мазмұны және оның нәтижесін біле алмадық» (аталмыш еңбек, 197 б.) дейді
Дегенмен, Қазақ Ордасы елшілерінің Жоңғардың хан ордасына араздасу үшін емес, екіжақты елдестіру үшін баратыны белгілі
Бірақ оған Батыр қонтайшының келіспейтіні анық еді
Бұл елшілер жоңғарлардың шапқыншылыққа шығатынын біліп қайтса керек, сондықтан Жәңгір хан Жоңғар шапқыншылығына қарсы дип­ломатиялық және әскери дайын­дықтар жасағаны белгілі.
Айтса айтқандай, Жоңғар хандығы Орталық Азияға жорық жасауды 1643 жылы алдымен әлсіздеу қыр­­ғыз­дардан бастады
Содан соң үл­кен дайындықпен қазақтарға шабуылға шықты
Бұл оқиға жөнінде И.Злат­кин­нің 1643 жылы Жоңғар хандығына барып, 1644 жылы жазда қайтып келген Ресей елшісі Гавриил Ильиннің мә­ліметтеріне сүйеніп жүргізген зерт­теуі тарихи шындыққа көзімізді жеткізеді.
Оның пайымдауынша, Батыр Қоң­тайшы алыс-жақын одақтастарынан 50 мың қол жинап, 1643 жылы қысқа салым қазақтарға шабуылға шығады.Жәңгір хан таңдаулы 600 әскермен олардың алдынан қарсы келеді
«Ол 300 әскерін ор қазып жасырады да, өзі 300 қолмен таудың арғы жағына тығылып тұрады
Қонтайшы әскерлері орға жа­қындап келгенде Жәңгір ханның жа­сырынған әскерлері кенеттен шабуыл жасап, қонтайшының көп әскерін өлтіреді, Жәңгір ханның өзі бастаған әскерлер қарсы алдынан шығып, екі жақтан қыспаққа алып соққылайды
Шайқаста Қонтайшының он мыңға жуық әскері қырылады
Осы кезде Жәңгір ханға көмектесу үшін Жалаң­төс 20 мың қолды бастап келді
Қонтайшы қалың қолдың келгенін көріп, шұғыл кері шегінеді
Батыр қонтайшының жорығы ауыр шығынға ұшырайды» (аталмыш еңбек, 198 б.).
Міне, бұл біз бүгін атап өтіп отырған атақты Орбұлақ шайқасы
Осылайша, бұл аздың көпті, әлсіздің күштіні жеңуінің жарқын мысалы ­болып табылады.
Бұл жеңістің тарихи маңызы да, танымдық құндылығы да өте жоғары деп санаймын
Өйткен бұл оқиға, жеңіс бізге белгілі бір заңдылықты ұғындырады, яғни ол – парасаттық пен бірлік ұштасса жеңіске қол жетеді дегенді аңғартады.
Парасаттықтың өмірде, әсіресе со­ғыста баса дәріптелетінін Қытайда б.з.д
V ғасырда жазылған «Sunzi bingfa – Суньцзэның әскери өнері» (орыс­шаға «Военное искусство Суньцзэ» деп аударылған) деп аталатын классикалық әскери еңбектен көруге болады
Ол еңбектің көлемі 13 тараудан, 6000 иероглифтен тұрады
Бұл еңбек әлемнің көптеген тілдеріне аударылған және ол әр елдің әскери академияларында оқытылатын әдебиет
Осы шағын еңбекте «парасаттық» деген сөз 72 мәрте айтылады екен
Осыдан-ақ парасаттықтың маңызын түсінуге болатын сияқты.
Аталмыш еңбекте: «Өзіңді біл­сең, өзгені білсең, қанша соғыс­саң да жеңілмейсің; өзіңді білме­сең, өзгені білсең, бір жеңіп, бір жеңі­лесің; өзгені де білмесең, өзіңді де білмесең, соғысқан сайын жеңілесің»
«Қатер төнбесе соғыспа»
«Қарсыластық жағ­дай өзгереді, кейде аздар көпті жеңеді, кейде әлсіздер күштіні жеңеді» деген екен.
Осы тұрғыдан қарайтын бол­сақ, Орбұлақ шайқасында ­Жәң­гір ханның өзін де, өзгені де жақсы білгенін аңғарамыз
Сондай-ақ Жәңгір ханның парасаттылығы оның қолданған соғыс тактикасының ұтымды болғанынан көрінеді
Ал оған Жалаңтөс баһадүрдің шалғайдан көмекке келіп, бірлесіп соғыс жасауы нәтижесінде қазақтар аз болса да өзінен көп жоңғарларды жеңіп шықты
Демек, бұл соғыс парасаттық пен бірліктің арқасында қазақтар өзінен он еселенген жауды жеңудің жарқын үлгісін көрсетті.
Біз қазақ-жоңғар арасындағы соғыстарды қарастыратын болсақ, қазақ билеушілері парасаттық танытып, береке-бірлік жасаған кезде шапқыншылық жасаған жауды жер қаптырып жеңіп отырған
Ал елді бейғамдық пен алауыздық жай­лаған кездерде сырттан келген жау­дан жеңіліп отырған
Соның ең үлкен мысалын 1723 жылғы «Ақтабан шұ­бырынды» оқиғасынан көруге болады.
Бірақ біз қазақтар парасаттық пен бірліктің арқасында жоңғар шапқыншыларын жеңіп, қалың ел мен кең байтақ жерді сақтап қалғанын атап айтуымыз керек, мұны кең көлемде ­насихаттауымыз қажет
Өйткені басқаны былай қойғанда, отандық тарихи әдебиеттерде Қазақ хандығындағы, қазақ қоғамындағы алауыздықтарды әсерлеп көрсету басым да, олардың біртұтастығын, береке-бірлігін пайым­дау аз
Егер қазақ елінде бірлік бол­маған болса, төңіректен анталаған жауға қарсы тұратын күш болмаған болса, осынау кең территорияны кім қорғады?! Біреу бізге сыйға беріп кетті ме?!
Парасаттық пен бірлік бүгінгі Қазақстанға тіпті де маңызды
Өйткені қазір де әлемдік, халықаралық күрестер тоқтаған жоқ, тек оның формасы мен тәсілі ғана өзгерді
Сон­дықтан біз «өзімізді де, өзгені де жақсы білсек», парасаттық пен бірлікті арттыра түссек, заманауи жаңа технологияларды игеріп, өзімізді күшейтсек, кез келген түтінсіз соғыстарда жеңістен жеңіске жетіп отырамыз.
Парасаттық пен бірлік Елбасы жыл сайынғы Жолдауларына дәріптеп келген адам капиталы сапасының өсуімен биіктейді, сананы жаңғырту барысында жетілетін үдеріс
Сондықтан парасатты да береке-бірлігі күшті ұлт болуға саналы түрде күш салуымыз керек
Әрқандай ортағасырлық ойлар мен іс-әрекеттер замана талабына жауап бере алмайды, тіпті халықты надандастырады
Сондықтан мен жалпы халқымыздың парасаттылығы мен біртұтастығын арттыра түсуге жұмыс жасауды ең маңызды қызмет деп ­санаймын.
Нәбижан МҰҚАМЕТХАНҰЛЫ, 
тарих ғылымының докторы, 
профессор, әл-Фараби атындағы Қазақ ұлттық университеті «Қазіргі заманғы Қытайды зерттеу орталығының» директоры
