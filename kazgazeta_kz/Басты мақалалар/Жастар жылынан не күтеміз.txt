Ақбота МҰСАБЕКҚЫЗЫ
«Ана тілі»
Расул Жұмалы, 
саясаттанушы:
–Ең бастысы аты затына сай болу керек сияқты
Себебі бізде айтылуы айтылады, жұмыс жүрмей қа­латыны тағы бар
Мәселен, «Қарт­тар жылы» қарттардың мәселесі қаншалықты шешілді? Үш жыл қатарынан «Ауыл жылында» ауызсумен, газбен қамтимыз деді, бәрі айтылған қалпында қалды
Қайтадан сол науқаншылдық болып кетпесе деймін
Осындай бастамаларды Елбасы көтергенде, бұл жәй ғана даңғара болмауы керек
Жастардың бүгінгі тәрбие-руханият мәселесі, оның ішінде қазақи тәрбие, қазақ тілі мәселесі – өз алдына үлкен бір бағыт
Себебі әрбір мемлекет жастардың мәселесін, жастардың руханиятын ойламайтын болса, жастар сол мемлекеттің үлкен бір толқуларына әкелуі мүмкін
Кезінде «Араб көктемі» сияқты оқиғалар есімізде
Керісінше, жастардың мәселесін тиісті шеше алатын болса, оларға жағдай жасай алатын болса, жастар сол мемлекеттің, сол қоғамның ілгерілеп, дамуына серпін береді
Екінші мәселе – білім беру, денсаулық сақтау саласы.
Біздің университеттеріміз, оқу орындарымыз көп, олардың ішінде сапалы білім беретіндері жоқтың қасы
Әлемдік 500 дамыған университеттердің, институттардың қатарында бір де бір қазақ оқу орны жоқ
Ал әлемдегі жастардың арасында өзіне-өзі қол жұмсау бойынша, қателеспесем, Қазақстан алғашқы бестікке кіреді
Әсіресе әлеуметтік жағдайы төмен жастар үшін жоғары білім алу өте қиын
Үшіншіден, жылдан жылға шетелге кетіп жатқан қаншама қазақ жастары бар
Оның ішінде оқып жүрген шетелдегі қазақ студенттерінің саны – 150 мың, яғни шетелдегі оқу орындары бәсекеге қабілетті, қолжетімді, сапасы жоғары деген сөз
Ресейде, Қытайда, Еуропада, Кореяда оқып жатқан қаншама жастар бар
Соңғы әлеуметтік зерттеулер бойынша, жастардың 40 пайызы өзінің болашағын туған елінен көрмейді
Түпкілікті шетелге кеткісі келеді
Сондықтан парақорлық, жемқорлық сияқты дүниелерді жою керек
Тағы бір мәселе – жастарды жұмыспен қамту және баспана
Бұл мәселемен айналыспайтын болсақ, мемлекет үшін де, жастардың өзі үшін де өте қиын болмақ
Әрине, бір жылдың ішінде мұның бәрі шешіліп кетпес, бірақ осы 2019 жыл солардың бастамасы болса, сол түйткілдердің ең болмағанда 2-3-еуін шеше бастаса, бұл да дұрыс болар еді
Ал ол мәселелерді оңтайлы шешу үшін тек қана ұрандату, науқаншылдық жеткіліксіз
Меніңше, азаматтық қоғамның пікірлерімен билік кеш те болса санасу керек
Сосын шешім қабылдау орындарына (әкімшілік, министрлік, үкімет, қоғамдық кеңестер т.б.) жалпы жастарды көбірек тарту керек
Ауылды жерлерде, басқа қалаларда белсенді жастар бар, олардың дауысы естілетін болса, бәлкім, шешімдер де оңтайлы болар еді.
Талғат ҚАЛИЕВ, 
«Жастар» ғылыми-зерттеу орталығының директоры:
–Тек қана мере­келік шаралар емес, зерттеу, жастарды жұ­­мысқа тарту мә­се­лелері қаралу керек
Жұмыстың әртүрлі ахуалын көтеру, әр­түрлі әлеуметтік жобалардан бастап, түрлі әлеуметтік мәселелерді қарастырғанымыз абзал деп ойлаймын
Мысалы, бейне түсіріп, «Ютубта» табыс табуға, интернет арқылы жұмыс істеуге болады
Сосын «Жастар әлемі» деген қабілетті жастардың жобаларын жүзеге асырумен айналысатын қор бар және әр аймақта «Жастар ресурстық орталығы» жұмыс істейді
Сонымен бірге аймақтарда «Жастар денсаулық орталықтары» бар, соны дамыту керек
Барлық жерде жастардың жағдайы бірдей болу керек
Ал бізде кей аймақтар мен ауылдарда жастардың қолы көп нәрсеге жете бермейді
Қанша қаржы бөлінсе де жастарды оқытуға, үйретуге, бейімдеуге жұмсалуы керек
Елде жұмыс көп, бірақ жастар тәжірибесіне қарамай таңдайды
Мысалы, тек Астананың өзінде 8 мың бос жұмыс орны тұр
Бірақ кейбіреулер істегісі келмейді
Жоғары оқу орнын тамамдаған соң тек «Самұрық-Қазынаға», «Мұнай-газға» барам деп отырады
Ал шағын фирмаларда 120 мың теңге, 150 мың теңге, 200 мың теңге айлыққа жұмыс бар, жастар оған бармайды
Демек, жастарға арналған жұмыстар бар, тек жастардың істеуге құлшынысы, ниеті жоқ
Яғни осы жылы жастарға жұмыс мәдениетін үйрену керек
Ал баспана мәселесіне келгенде, бізде түрлі бағдарламалар бар
Мысалы «7-20-25» бойынша жұмыс істеген адам ала алады
Егер жұмыс істемей жатса, онда оған ешкім пәтер бермейді ғой
Сондықтан бар мәселе жастардың өзінде, ал біз осы жылы бұл түйткілдерді шешуге тырысуымыз керек.
Ілияс Ысқақов, 
«Жастар» телеарнасының 
негізін қалаушы:
–Қазір флешмоб, форумдар, жиналыстар көп
Одан да жастарға бағыт-бағдар беретін әлеуметтік бастамалар әлдеқайда пайдасын тигізеді
Бізде көбінесе үкіметтік орындар, мекемелер жылдың аяғында есеп беру үшін жұмыс атқарады
Бұл жыл әлеуметтік болсын, басқа болсын, жастарды кәсіпке тартатын жобалардың бастамасы болса екен деймін
Бізде жас отбасыларға деген жақсы бағдарламалар бар
Міне, осыған жүйелі түрде жұмыс істеудің бір құрылымын жасау керек
Себебі оларға айтылады, бірақ көбінесе жастарға жетпей жатады
Көптеген телеарналар ток-шоулар мен мемлекеттік бағдарламаларды көрсетумен ғана жүр
Ал халықты біріктіретін, әсіресе жастарды біріктіретін қандай жоба бар? Ондай жоба көріп отырған жоқпыз
Әр жерде «Қалаулым», «Кел, келінім» шығып жатыр
Мұның бәрі жастарды алға тартып жатқан жоқ, керісінше кері итермелейді
Біз өз тарапымыздан «Жастар жылы Жастар арнасымен» деген бағытпен жұмыс істеп жатырмыз
Қорғаныс министрлігі «Жас сарбаз» деген қоғамдық қор құрды
Олармен де жұмыс істейміз, «Жастар» арнасынан кеңінен насихаттаймыз
«Жас отау» деген бағдарлама аштық, әр жас отбасының проблемасы көрсетіледі
Біздің елде әлеуметтік мәселелер бұрқ етеді, ал солардың алдын алып, бағыт-бағдар беретін қандай жұмыс істеп жатырмыз? Қазақстанда тұратын әр ұлт өкілдерінің арасында жастар көп, бірақ олармен кім жұмыс істейді? Басқа ұлттың өкілдерін Қазақстанның тұрғыны, Қазақстанның азаматы ретінде сабақтастырып отырған қандай іс-шаралар өтіп жатыр? Біз неге Қазақстан тек қазақтарға ғана керек сияқты көрсетеміз? Қазақстан бәріне керек қой
Осыған көп көңіл бөлінсе деймін.
Жастардың проблемасы көп
Бірінші білімді айтайын
Университет болсын, колледж болсын, қаншалықты болашақтың мамандықтарын оқытып жатырмыз? Біз өткен мен бүгінгі күннің ғана мамандықтарын оқытып жатқан жоқпыз ба? Ендігі 10 жылда әлем қатты өзгеріп кетеді
Қаншама мамандықтар ертең керек болмай қалады
Ал қандай мамандықтар болады? Біз соны қазір ескеріп жатырмыз ба? Қандай білім беріп жатырмыз? Жастарға берілетін білім сапасын жақсарту керек
Біз болашақтың мамандықтарын ойластыруымыз керек
Екінші әлеуметтік мәселе, ол – баспана
Қазір жақсы бағдарламалар бар
Грузияда, басқа елдерде жастардың несиелерін алып тастап жатыр
Біз жастарға неге сондай жағдай жасамаймыз? Баспаналық несие алса, бір балалы болған кезде 20 пайызын алып тастасын, екі балалы болғанда тағы 30 пайызын алып тастасын, төрт бала болған кезде бүкіл несиенің бәрін алып тастасыншы, сонда қазақтың да, қазақстандықтардың да өсімін көбейтеміз
Қазір жастардың арасында ажырасу көбейіп кетті
Бұл да ойландыруы тиіс
Жастарға нақты көмек болатын реформалар жасау керек
Одан кейінгі үшінші мәселе – бала тәрбиесі
Қазір қалаға ауылдан көшіп келетіндер көп
«Қала жағалағандар» деген бағдарлама жасағалы отырмыз
Ауылдан қалаға келеді, жұмыс іздейді, жұмыс таппайды, түк таппағаннан кейін ауылға қайтып барғысы келмейді
Содан кейін ұрлыққа барады, болмаса нашақорларға, арақ ішетіндерге қосылады
Болмаса теріс ағымға түсіп кетеді
Оларды кім қарап отыр? Қалаға ауылдан келіп жатқан жастардың саны бар ма? Олардың мәселесімен кім айналысып жатыр? Кім айналысу керек? Әр облыста, әр ауданда жас­тармен жұмыс істейтін департаменттер бар
Солар нақты не істеп отыр? Жұмыссыздық мәселесін жолға қоймайынша, жастар баспаналы болмайды, не балалы бола алмайды, не үйлене алмайды, үйленсе қиындыққа шыдамай ажырасады
Мұның бәрі бір-бірімен байланысып жатқан дүние ғой
Соған жүйелі мемлекеттік бағдарлама керек
Сол бағдарлама биыл көтерілсе, қабылданса, іске асырылса, нұр үстіне нұр болар еді.
Онлайн диплом  – әлемдік әдіс
Алуа Жолдыбалина, 
ҚР Президентінің жанындағы Қазақстан стратегиялық 
зерттеулер инситутының бөлім басшысы
Елбасының «Тәуелсіздіктің ұрпақтары» атауымен Жастар жылының ашылу салтанатында айтқан негізгі басым идеясы – Қазақстанда онлайн білім беруді дамыту

Онлайн-университет, онлайн-курстар – әлемде 2012 жылдан бас­тап белсенді түрде дамып келе жатқан әдіс
2017 жылы 700 университет 10 мыңға жуық онлайн-курс ұсынса, ал 2019 жылы 900 университет 11400 онлайн курс ұсынуды жоспарлап отыр
Бүгінде 101 млн.ға жуық адам онлайн-курстарды оқып, біліктілігін арттырып, білімін жетілдіруде

2014 жылы онлайн білім берудің әлемдік нарығы 1,13 млрд долларды құраса, 2019 жылы бұл көрсеткіш 7,69 млрд долларға жетеді деген болжам бар

Онлайн-тыңдаушылары көп әлемдік ең ірі білім беру платформалары бүгінде америкалық Coursera (37 млн) және EdX (18 млн), қытайлық XuetangX (14 млн)
Онлайн курстардың басым көпшілігі IT-технологиялар, компьютерлік ғылымдар, мәліметтерді талдау, оның ішінде Big data, криптовалюта және нейрондық желілер саласына тиесілі, яғни 38% құрап отыр
Онлайн-курстардың жастар үшін үлкен мүмкіндігі – ағылшын тілі курстарын оқу, ағылшын тілінде ең өзекті ақпарат алу, өз біліктілігі мен қызығушылықтарын ескеріп, арнайы мамандану

Қамқорлықтың жарқын айғағы
Асара Мұқанова,
әлеуметтану ғылымының 
кандидаты
Мемлекет басшысы былтыр Қазақстан халқына арнаған ­Жолдауында жастарды жан-жақты қолдау мемлекеттік саясаттың басым бағыты екенін атап өтіп, 2019 жылды Жастар жылы деп жариялауды ұсынған еді
Бұдан кейін Президенттің тиісті Жарлығы шықты

Нұрсұлтан Әбішұлы жастарға ерекше көңіл бөліп келеді
Елдің жаңа буынына деген қамқорлығы қай кезде де сезіліп жүр

Тәуелсіздіктің алғашқы күндерінен бастап елімізде жастар үшін барлық салаларда, ең алдымен білім алуда, кәсіпті игеруде, жұмысқа орналастыруда бар жағдай жасауда
Жастарға қолдау көрсету үшін мемлекеттік бағдарламалар өмірге келді және олар табысты жүзеге асуда
Соның арқасында бүгінде жастар сапалы білім алып, жаңа мамандық меңгеріп, еліміздің өркендеуіне өз үлестерін қосып жатыр.
Көп нәрсе жасалды, алайда прогрестің шектелмеуі өте маңызды
Сол себепті Мемлекет басшысы Жастар жылының ашылуында Үкіметке жас қазақстандықтардың өзекті қажеттіліктерін қанағаттандыруға арналған нақты тапсырмалар берді
Бүгінде олар баршаға белгілі – қолжетімді және сапалы білім беру, тұрғын үйге қолжетімділік, жұмыс табу, отбасын құру мүмкіндігі.
Атқарар міндеттердің бірі – Астана, Алматы және Шымкент қалаларында жұмыс істейтін жастар үшін жылына кемінде бір мың пәтерді пайдалануға беру
Бұл пәтерлер жалға берілетін тұрғын үй қатарына жатады
Белгілі болғандай, аталған үш қала еліміздің бүкіл аймағынан жастарды тарту орталығы болып саналады

Президенттің ұсыныстары Жастар форумының қатысушы­ларымен толықтай қабылданды
Жастар жылы ресми түрде ­басталды
Алда атқарылар жұмыс көп.
Міне, жастардың арасында және ел алдында жүрген азаматтардың пікірі осындай болды
Көптің көкейінде жүрген мәселелер мен ұсыныстардан ұққанымыз, «Жастар жылы» фестиваль-форумдардың жылы емес, жаңа бастамалардың, проблемалардың шешілу жолы, бастауы болатын жыл болуы керек
Тек оған бәріміз атсалыссақ қана ұрандатқан флешмоб-жиналыстардан емес, нақты істің басынан табыла алатынымыз анық
Сондай-ақ көпшіліктің пікірі бойынша Жастар саясаты туралы Заңдағы 1-баптың 3-тармағындағы «Жастар – Қазақстан Республикасының он төрт жастан жиырма тоғыз жасқа дейiнгi азаматтары» деген жолды өзгерту керек деген ұсыныс туындайды
Жас ғалымдар жасын 29-бен шектеп қоюға болмайды, 35-40-қа дейін созу керек деп түйіндейміз.
