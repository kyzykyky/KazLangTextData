
Ұлт жанашы­ры,­ Атырау облысының әкімі Нұрлан Асқарұлы Ноғаевтың зұлмат жылдары құм қазағын ашаршылықтан сақтаған құмаршыққа арнап ескерткіш понорама орнатуға тапсырыс беріп, бақылауға алғаны аға буын біздерді ризашылыққа бөледі

Нарын құмын жайлаған ел де Алланың берген байлығын қажеттілігіне пайдаланудың әдістерін игеріп, аянбай тер төгіп, еңбек жасау арқылы қол жеткізді
Өмір мұхитынан сүртіліп, құрдымға кетпей­ сақталу үшін Құдай жаратқан сәбіз, жуа, желкек, атшонқай, қоян тобық, шүйлім ең қасиеттісі – құмаршық, тағы басқа да шөптердің өсіп-жетілуін меңгеріп, қоректенуге, емге пайдаланған

Құмның қасиетті шөбі – құмаршықтың жаратылысы жөнінде нақты дерек кездеспейді
Аңыз әңгімелердің желісінде асқан шабытпен кең көлемде баяндалған
Қаламгер Мұрат Бектенұлы «…Өлген төлін жоқтаған нар ботасының тұлпына еміреніп, иіп, желінінен саулаған уызы тамған ақ шағылға Алланың нұрымен құмаршық шыққан» деген аңыз келтірген.
Біз де балалық шағымыздан жадымызда сақталған болжамды келтірмекпіз: «Мұхаммед (с.ғ.с.) пайғамбарымыз Құдайға құлшылық етіп, ислам дінін тарату жолындағы жаугершілік ұзақ жорықта сарбаздары, жалпы­ елі ашаршылыққа ұшырайды
Жұттан мұсылмандарды аман сақтап қалу үшін үш тал ақ шағылдың түйіршігін адамдарға ас бол деп шашқан-ды
Алланың әмірімен құм түйіршіктері гүлдеп шығып, өнім беріп, ел құмнан жаратылған тағамды құмаршық атаған» дегенді естігенбіз.
Шындығын дәлелдеуге шамамыз келмес
Анық білеріміз қоректік күші жоғары, ақ уызы мол, майлы өсімдік
Кез келген жерде болмайды, өсулеріне қолайлы қалың ұйық үлкен көлемдегі ақ шағылдықтарда, қар және жаңбыр сулары қақтанып жинақталған ылғалды жерге шығады
Бір тамырдан көптеген тарамыс­танып шашыраған уақ сабақтары ұйысып шеңберленеді
Жапырақтары ұзыншалау, екіұшы сүйірленген, ені жіңішке үш сантиметрден аспайды
Сидаң түрі шоқтанып, биіктігі кейде бір метрге, кейде одан да асса, жатағаны жайыла аумақтанады
Биіктігі 50 см-дің айналасында болады
Ірілі-уақты сабақтары және дән шығатын көзінің бәрі өткір уақ тікенді
Адам жалаң қолмен ұстай алмайды
Маусымның орталарында тебіндеп көктейді, тамыз айында бас салады
Сол кезде ауа райы жаңбырлы болып, жердің ылғалдылығының әсерінен тұқымы толысып жетіледі
Қуаң жылдары корек жетпей, дәні пыштанып қалады
Қыркүйектің орталарында пісіп жетіледі
Шабуды алғашқы шық түскен күннен бастайды
Ертелетіп бастаған жұмыстарын шөп кебе, яғни сәске түстерде тоқтатады .
Құмаршықты дайындау оңай емес: бірінші шабу; шабылған шөпті бір айыр көлеміндей етіп жинап, аяқпен баспалап, көк баспа ­жасайды; екі-үш күннен кейін құмаршық сабағы кеуіп қатайғанда бірнеше баспаны тіктеп, бір-біріне сүйеп, араларынан жел өтетіндей етіп дөңгелектеп жинайды; 3-4 күн жиналған шөп қурағанда жаймаға салып, ұзындығы 2-2,5 метрдей жас тал сойылмен әбден ұсақтайды
Бұл әдістер шөп сабақтарынан қайталанады; кебек аралас тұқымды алады
Қалған сабанын бөлек жинайды, оны «топан» деп атайды
Тікенді сабақтардың қауызынан шықпаған дәнді қажетінде еселеп соғады; Кебегімен алынған дәнді күн көзіне жайып, әбден кептіреді; Жұмыстың келесі сатысы суырып, ақтау
Желдің самалдап соғып тұрған кезінде кең жайманың үстіне жайпақ ыдыспен кебек аралас дәнді жай саумалдап төсенішке төгіп тұрады
Желдің әсерінен салмақты тұқым тіке түседі, кебектері ұшып, кейіндеу қалады
Ақталып алынған дән-құмаршық Кебекпен аралас ұшқан тұқымды алу үшн кері суыруға салады
Бұл 3-4 рет қайталануы мүмкін.
Осындай жұмыс сатысынан өтіп алынған құмаршықты азыққа пайдалану барысында атқарылар жұмыстар баршылық.
Диірменге тартып ұн алынады, нан пісіріледі; келіге түйіп, жармасынан көже дайындайды, онысы сүттен жасалғандай ақ болады; құмаршықты суға бөктіріп, елекпен сүзіп алып, қуырылғанын диірменге тартып талқан жасайды
Одан дайындалған тағамның барлық түрінің де қоректігі жоғары.
Ерекше қасиеттері
Құмаршықтың азық ретінде қоректік қасиеті өте жоғары
Одан дайындалған нанның екі тілімін ­жегенде тоқтықты сезесің
Ашаршылық, ет не сүттің тапшы кезінде құмаршықтың жармасынан дайындалған сорпа ақ және бетінде май түйіршіктері қалқып жүреді
Адамға жұғымды, күш-қуат береді
Талқаны өте дәмді
Адам ағзасында қорытылып, нәтижесінде глюкоза мен фруктозаға бөлініп, адам өмірінің қалыпты болуын қамтамасыз ететін энергетикалық құрамдар түзеледі
Құмаршықтың құрамында аз мөлшерде ­кумарин бар
Оның қандағы май түйіршіктерін ерітіп, тромба болудан сақтап, қанды сұйылтатын қасиеті белгілі
Гипертониямен ауыратындар не оған бейімдер, холистерині мол адамдар, залалы жоқ табиғи дәрумен етіп, емдікке қолданса оң нәтижеге жетеді
Оған тек құмаршықпен қоректеніп алу қажет
Құмаршықтың қоректікпен қатар емдік қасиетін жақсы білетін исатайлық қаламгер Мұрат Бектенұлы былай дейді: «Адамның күйген денесіне қуырылған құмаршықты тартып, ұнтақтап, майда қылып сепсе жараның іріңдеп, тереңдеп ішке түсуінен сақтайды».
Бір қасиеті, өсіп тұрғанда басқа шөптер­ді қырқып-сорып зияндайтын құрт та, құрт көбелек те құмаршыққа түспейді
Айнала­сындағы құрт жеген өсімдіктер сөлінен суалып, күңгірттене қарайып, жапырағынан айырылғанда ол жап-жасыл күйінде тұрады.
Әр заман өзінің тыныс-тіршілігі, өмір-салтымен келеді
Бүгінгі адамдар құмаршыққа тірелген аштық жоқ, қой үстіне бозторғай жұмыртқалап тамаққа еш кенделік жоқ кезде ескінің қалдығындай құмаршықты көтеріп әңгіме етудің қандай қажеттілігі бар деп кері тартып білгішсінуі – мәселенің мәнін түсінбей жеңіл қараған күнделікті баршылықтан көкірекке бу біткендердің ғана ойы
Әріден байыппен ойлап, барды бағалай білетін қауым өзгеше түсінетіні сөзсіз.
Біріншіден, қандай дертке де дәріні шөптен жасайды
Құм қазағы оны біліп, қажетіне пайдаланған
Дамыған ғылым да біздің тұжырымның шындығын дәлелдеді
Соңғы кезге дейін дауа табылмаған қауіпті оба дертіне жусанның емдік қасиетін тапқан ғалымдардың еңбегі жарық көрді
Сол сияқты адыраспан, жуа, жантақ, мия, басқа да шөптердің қатары мол
Құмаршықтың сыртқы жараға емдік қасиеті анық дәлелденген
Егер де оны дайындап, сұйық күйінде пайдаланса, асқазан-ішек ауруларына дәрулігіне, алдын ала сақтандыратынына күмән келтірмейміз.
Құмаршықтың емдік-дәрумендік қасиетін зерттеу біздің ғалымдардың еншісіндегі тақырып
Ел үлкен үмітпен қарайды
Себебі қандай да жақсылық жағдайды, бірегей өнімдерді шетелдік пысықайлар патенттеп иеленуде
Біздердің ғылым қарыштап ­дамып келеді
Оқымыстыларымыздың білімі ешкімнен кем емес
Осыны тиімді пайдаланып, шетелдік әріптестеріне өздерінің еншілеріндегі жетістіктерді иемденіп кетулеріне жол бермеу керек.
Құмаршықтан тек азықтық көже ғана емес, өңдеу арқылы түрлі сусындар әзірлеу технологиясын игеріп, өнімдерінің пайда­лылығын дәлелдеуде ғылыми-зерттеу институты кенже қалмас деген үмітіміз бар.
Өмірзақ Қажымғалиев,
жазушы
