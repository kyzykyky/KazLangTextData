Суретте:Нұрбала ана Темірхан Мыңайдарұлы мен зайыбы Сәуленің (бірінші қатарда, оң жақта) ортасында

Жоғары қатарда Айтжан Шаңғараев пен Нұрлан Бейсебаев.
(Ұстазым, Кеңес Одағының еңбек сіңірген 
жаттықтырушысы, мемлекет және қоғам қайраткері 
Темірхан Досмұхамбетов туралы шағын толғам)
Темірхан ағаның біз үшін орны бөлек
Ол кісі ағам Нұрғожа, інім Қайрат үшеумізге тек бапкер болып қойған жоқ, әке орнына әке болды
Қазір ойлап отырсам, ағамыз біз күресе бастаған тұста 24-25-тегі жас жігіт екен
Соның өзінде бойдағы бұлықсыған қажыр-қайратына қоса адамгершілігі, кісілігі өзгеше болыпты
Менің он жасымда әкем Тұрар өмірден озып, анам Нұрбала шиеттей сегіз баламен жесір қалды
Анамыз бізді жеткізу үшін таң бозынан қара кешке дейін теміржолда еңбек етті
Жалақысы мардымсыз ғана
Басымызға тартса, аяғымызға жетпейді
Бірақ қайратты, парасатты кісі ғой, балалары үшін небір қиындыққа төзе білді. 
Дәл осы тұста біз Алматының іргесіндегі Қарасу ауылынан қалаға – Масаншы-Шевченко көшесінің қиылысындағы спорт залына жаттығуға барып жүрдік
Темірхан ағамыздың басшылығымен күніне алты-жеті сағат тер төгеміз
Басқа топтарды көріп жүреміз, олар әрі кетсе, төрт-бес сағат жаттығады
Кешкі жаттығуымыз түнгі он-он бірде аяқталатын
Ол кезде Алматыдан Қарасуға қатынайтын автобус­ тоқтап қалады
Ағамыздың «Жигулиі» бар
Темірхан аға жер аяғы шалғай деп қиналмастан оншақты баланы көлігіне мінгізеді
Ішке сыймағандарымыз екі бүктеліп багажникте жатамыз
Күні бойғы кафедрадағы жұмысы, одан екі мәрте жаттығудан шаршамай біздерді сонау қиян шеттегі ауылға жеткізіп салады
Ағамыздың осы тірлігінің өзі жүректегі мейірім, шапағаттың белгісі емес пе
Басқа біреу болса, кешкі жаттығуды жеделдете жүргізіп, балаларды ертерек қоя берер еді
Жоқ, Темірхан аға жаттығуға жанын салып кірісетін
Бір әдісті иін қандыра меңгергенімізше тыным жоқ еді
Осы жерде ақиқатты айта кетейін, егер Темірхан Мыңайдарұлы біздерді осылайша баптамағанда, арамыздан мықты балуандардың шығуы екіталай еді
Егер Темірхан ағамыз біздерге әкеміздей қамқорлық жасап, тура жолға салмағанда біздердің кім боп шығатынымыз белгісіз еді
Өйткені біздер шетімізден бұзық едік
Оның үстіне көпшілігіміздің тұрмыс жағдайымыз мәз емес
Кейбіріміздің үстімізге киетін жөні дұрыс киіміміз де болған жоқ
Жаттығуға, жарысқа жыртық трикомен барған кездер болды.
Ал ұстазымыз болса, өзінің аз ғана жалақысына бізге кезекпен спорттық киім сатып әперетін
Жаңа кеда, жаңа куртка, жаңа футболка, әдемі трико киген күні танауымыз делдиіп, кәдімгідей масайрап қаламыз
Үйдегілер де дән риза
Біздің жарқыраған спорттық формамызға ауыл балалары қызыға қарайды
Ағамызға Алла разы болсын, Қарасудың бір топ баласы бірнеше жыл қатарынан ағамыздың қолынан киініп жүрдік
Сол тұста Темірхан аға мен Сәуле тәте Қазақ мемлекеттік университетінің жатақханасында, бір бөлмеде тұрып жатты
Тұрмыс жағдайлары орташа
Соның өзінде аға мен тәтенің балалардың алдында тарылғанын көрген емеспіз
Сәуле тәтеміз тамағымызды жасап береді
Қашан көрсең, қабағы ашық, шуақты кісі.
Бір жолы Мәскеуге жарысқа апарды
Ауылдан ұзап шықпаған қарапайым шаруа балалары үшін бұл сапардың әсері мол болды
Сол жолы ағамыз күнделікті ас-судан бөлек, «балмұздақ алып жеңдер» деп, он балаға бір сомнан үлестіріп берді
Сондағы қуанғанымыз әлі есімізден кетпейді.
Ағамыз бізді ешкімнен кем қылған жоқ
Қала балаларының қолы зорға жететін спорт лагеріне жатқызып, таза табиғат аясында баптаған кездерін қалай ұмытасың.
Осынша жанашыр, ақ көңіл адам тәртіпке келгенде қатал болатын
Жайшылықта біреуді қағып-соғып жүретін біздер бапкеріміздің алдында сымдай тартыла қалатынбыз
Ағамыз кейде түн ортасында сонау Қарасуға келіп, уақытында жатқан, жатпағанымызды тексеріп тұрды
Ал бұзықтық жасап немесе спорттық режимді бұзып қойсақ, ұзын саптың алдында немесе жеке жерде кедамен жамбастан тартып-тартып жібергенде жаның көзіңе көрінеді.
Ұстазымыздың тағы бір ерекше қасиеті, ол кісі адам таниды
Әлі есімде, шәкірттерін кілем үстіне қаз-қатар отырғызып қойып тартымды әңгімелер айтатын
Бізді қайрағанда тұла бойымыз от шарпығандай дуылдап кететін
Сосын «Сендер үлкен азамат боласыңдар
Сендердің араларыңнан әлем, Еуропа чемпиондары шығады», деп кейбірімізді саусағымен көрсетіп, рақаттанып, рухтана түсетін
Баламыз ғой
«Бұл кісі не айтып отыр? Бізден әлем чемпионы қалай шығады? Ағамыз артық кетті-ау» деп балалықпен келте ойлаушы едік
Сөйтсек, ұстазымыз ақ тілеумен болашағымыздың жарқын болуын сол кезден бастап армандап жүреді екен.
1981 жылы қыста он сегіз жасымда күтпеген жерден Совет Одағының ересектер чемпионатын ұтып алдым
Финалға дейін әлем чемпионы Андрей Ходыревті, грузиннің мықты балуаны, одақ чемпионатының бірнеше дүркін жүлдегері Сосо Ростишвили, тағы басқа күшті спортшыларды жеңіп, шешуші белдесуде жерлесім Қанат Байшолақовтан басым түстім
Спорттан хабары терең адамдар: «Сен одақтың үлкендер чемпионатын ұтқан Қазақ­станның бірінші самбошысың» дейді
Мұндай жағдай үш ұйықтасам түсіме кірген емес
Содан қуанышым қойныма сыймай, бір апта ұйықтай алмадым
Анам барын салып дастарқан жаюдан жалығар емес
Сондай арқа-жарқа сәтте үйге Темірхан аға мен Сәуле тәтем кіріп келді
Ағам қуаныштан жылап тұр
Сәуле тәтемнің де жанары жасқа шыланды
Шіркін, әке орнын жоқтатпаған асыл ағатайым-ай, айдаладағы Қарасудың қара баласына су жаңа «Жигули» мінгізді
Ол кездегі «Жигули» қазіргі «Мерседестен» кем емес
Онымен де тоқтамай басшыларға барып жүріп, Алматыдан үй әперді
Сөйтіп, он жасында әкесінен айрылған Айтжанды ұзақ жыл қамқорлық жасап, күреске баптағаны аздай, небір азулы жігіттердің қолы жетпей жүрген пәтер мен көлікке қарық қылып тастады
Ес білгеннен тарығып жүр едік
Алланың қалауымен аға мен тәте еңсемізді көтеріп тастады
Сол жылы Темірхан ағам бар-жоғы отыз екіде болатын.
Енді інім Қайратқа байланысты бір оқиғаны айта кетейін
Бір күні үйге бапкерім келіп, анама: «Қайрат біздің үйде тұрсын
Қаладан жаттығуға баруы оңай болады
Өзім оқытып, тәрбиесін өзім қадағалаймын» деді
Анам ұстазымды қатты сыйлаушы еді
Екі сөзге келместен: «Ондай ниетің болса, қалай жоқ деймін
Ұлымды өзіңе тапсырдым
Еті сенікі, сүйегі менікі» деді толқып.

Содан Қайрат Темірхан аға мен Сәуле тәтемнің шағын бір бөлмесінде үшінші болып тұрып жатты
Тамағы тоқ, көйлегім көк дегендей
Бірақ кең далада шапқылап үйренген ауыл баласы қаланың тар бөлмесіне сыя қоймайды екен
Екінші жағынан көп баланың ішінде еркін жүруге әдеттенген
Содан бір күні інімнің іші пысып, әрі шешемді сағынып, үйге қашып кетеді
Ертеңіне жаттығуда Темірхан ағаны көрген бойда Қайрат шарасыздықтан жылап жіберді
Ағамыз басымнан сипап, жұбатып жатыр
Сұңғыла адам емес пе, інімнің жағдайын айтқызбай ұқты
«Жылама, жігіт емессің бе! – деді аға мейірлене күліп, – анаңның қасында бола ғой
Күнде жаттығуда жолығып тұрамыз, жарай ма?» Қайрат солығын зорға басып, басын изеді.
Қайрат бауырым жиырма бір жасында жол апатына түсіп, мойын мен үш омыртқасы қатты зақымданды
Сол бір өмір мен өлім арасындағы арпалыста Темірхан аға тағы да қасынан табылды
Алматыдағы ең білікті дәрігерлерді жұмылдырып, операцияның сәтті өтуіне барынша атсалыс­ты
Совет Одағының жастар арасындағы чемпионатының екі мәрте қола жүлдегері болған Қайрат осы жағдайдан кейін күресті біржола доғарды.
Ағамыз шәкірттеріне тек кілемде күресуді ғана үйретіп қойған жоқ
Ол кісі біздің білімді, мәдениетті адам болға­ны­мызды қалады
Ұзақ уақыт кеңес, қазақ құрамаларының жаттығу жиындарынан оралғанымызда оқу жағы ақсап тұратын еді
Сонда қолымыздан жетектеп ректордың, деканның алдына алып барып, сабақ жағдайымызды реттеп беретін
Орта мектепті бітірген бірнеше шәкіртін Қазақ мемлекеттік университетіне оқуға түсірді
Кеңес Одағы кезінде көп мамандықтар бойынша жоғары оқу орнына түсу өте қиын еді
Жазғы оқуға түсу маусымында бір орынға 5-10 адамнан таласатын
Жарыс пен жаттығудан көз ашпайтын біз секілді спортшылар ағамыздың демеуі арқасында университеттен диплом алып шықтық
Темірхан Мыңайдарұлы бұдан кейін де бізден іргесін аулақ салған жоқ
Шәкірттерінің қызметке тұруына жәрдемдесіп, үнемі ағалық ниетін танытып отырды.
Иә, Темірхан Досмұхамбетовке шәкірт болғаныма биыл қырық бес жыл толды
Осы жарты ғасырға жуық уақытта Темірхан аға мен Сәуле тәтеміз бізге туған әке-шешеміздей болып кетті
Терең ойланып қарасаңыз, өмірдің өзі осындай дарқан, қарапайым адамдармен мәнді бола түседі екен
Бәз біреулер туған баласы мен бір туған бауырларын бауырына тарта алмай жүргенде, Темірхан ағамыз бен Сәуле тәтеміз біздерді өздеріне туыс қып алды
Осындай ізгі жандардың барына тағдырға разылық білдіреміз.
Айтжан ШАҢҒАРАЕВ, 
самбодан Әлем кубогының 
жеңімпазы, Еуропаның және 
Кеңес Одағының екі дүркін 
чемпионы
