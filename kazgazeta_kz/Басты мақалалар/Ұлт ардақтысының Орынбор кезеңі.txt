Ресейдің Орынбор аймағының еліміз тарихында, қоғамдық-саяси жүйесінде, мәдени- рухани арналарда алар орны айрықша
Алдымен, ел астанасы ретінде қоғамдық-әлеуметтік бағыттар басымдық алса, қазақ зиялыларының қайраткерлік һәм қаламгерлік қырлары айқындалып, мәдени-ағарту салаларындағы ерен еңбектері, әсер-ықпалы, орын-үлесінің артықшылықтары өз кезеңінде маңызды мәнге, соны сипаттарға ие болды.
Осы реттен келгенде, Ресей Федерациясы аймақтану саласының мүшесі, тарих ғылымының кандидаты Т.И.Тұғайдың «Оренбургский путь Ахмета Байтурсунова» атты зерттеу еңбегі (Орынбор: ООО ИПК «Университет», 2017
— 188 бет) ХХ ғасыр басындағы қазақ тарихы мен қоғамдық-әлеуметтік салаларына қатысты бірқатар мәселелерін, ұлт зиялыларының елшіл-қоғамшыл қасиеттерін, оның арасында даңқты тұлға, әмбебап ғалым А.Байтұрсыновтың Орынбор кезеңін кең көлемде қарастырады.
Зерттеу еңбегінің – «Кіріспе» бөлігінде қайраткер һәм қаламгер А.Байтұрсыновтың есімі мен еңбегіне қатысты дереккөздері мен маңызды материалдарға, орта және жоғары мектептерге, көшелерге аты берілуі алуан мысал-деректер негізінде сөз етіледі
Ал Орынборда – 2010жылы екі мемориалдық тақтаның ашылуы, атап айтқанда, 1 және 2– Жалпықазақ сьезі өткен орын мен танымал тұлға, ұстаз-ғалым А.Байтұрсынов тұрған үйге орнатылғаны анық-қанық жазылады
Әрі бұл орындардың қазақ тарихында, Алаш мәселесінде маңызды сипаты бары да кеңінен ашылады.
Бұдан басқа, А.Байтұрсыновтың өмірбаян беттері (1929), әр жылдары жарық көрген шығармалар жинағы мен зерттеу еңбектері, Алаш мәселесі мен көзқарастар жүйесі, алғашқы оқу халық комиссары болған тұстағы еңбектері, Ахметтану бағыттары мен әліпбиге қатысты ізденіс-көзқарастары, ұстаным арналары алуан мысал-деректер, маңызды көріністер негізінде айқындалады.
Зерттеу еңбегінің едәуір бөлігі – А.Байтұрсыновтың ауыл мектебі­нен сауат ашуы, Торғай қаласындағы екі сыныпты орысша-қазақша училищеде, Орынбордағы мұғалімдік мектепте болуы (1891-1895), кейінгі кезекте ауылдық-болыстық мектепте мұғалімдік қызмет етуі кең түрде сөз болады.
Сондай-ақ зерттеу еңбегінде Орын­бордағы орыс-қазақ мұғалімдер мектебінде А.Байтұрсынов 1891-1895 жыл­дары оқығаны, оқытушы­лар құра­мында – Б.Бахтыгереев, Ғ.Әлібеков, Т.Иманғазиев, Б.Исмұқанов, т.б
болуы нақтылы сөз етіледі (69 бет)
Мұғалімдер мектебін әр жылдары бітірген – Т.Иманғазиев, Н.Құлжанов, Ғ.Балғымбаев, М.Жолдыбаев, Е.Омаров т.б
еңбегі мен өмір жолдары маңызды материалдар арқылы көрініс табады
Ұстаздық қызметтің мәні мен ерекшелігі, қыр-сыры да ашылады.
Кейіннен бұл оқу орны – Орын­бордағы Қырғыз халық ағарту институты болып құрылғаны, Орынбордан Алматыға ауысқан кезде – Қазақ педагогикалық институты болып аталғаны да дәлелді дәлдік, нақтылы деректер негізінде өріс алады
Ал, А.Байтұрсыновтың Орынбордағы мұғалімдер мектебін бітіргеннен кейінгі алғашқы педагогикалық қызметі ауылдық, болыстық, кейін екі сыныптық мектептерде жалғасқаны жүйелі сөз болады
«Қазақ» газетіндегі редакторлығы (1913-1918), Алаш қозғалысы (1918-1919) тұсындағы қилы кезең көріністері, Ә.Бөкейхан, М.Дулатов, т.б
берік байланысы, қазақ әліпбиіне реформа жасауы, Кирревкомдағы қызметі, Партия қатарына өтуі, т.т
деректік-құжаттық мәнімен назар аудартады.
Халық ағарту комиссариа­ты мен ондағы адамдар туралы сөз болғанда – А.Байтұрсынов, А.Кенжин, Н.Залиев, И.Темірбеков, С.Сәдуақасов, т.б
аталады
Осы тұста А.Байтұрсыновтың орынбасарлары – Ж.Аймауытұлы, А.Кенжин, С.Сәдуақасов болғаны, ел мұраты жолында адалдық танытқаны, мәдени-ағарту салаларына ерен еңбек еткені мадақ сезіммен атап өтіледі.
Кітаптың құндылық қырларын ойға алғанда, алдымен Орынборда Қазақ мемлекеттік баспасы құрылып (1920), редакция алқасы жұмыс жасайды
Осы тұста оқу-ағарту бағытында – Н.Құлжанова, Қ.Кемеңгеров, т.б
оқулық пен дидактикалық еңбектер дайындауға қатысқаны, жас ұрпаққа білім мәнін, ғылым нәрін кең түрде көрсеткені тиісінше сөз болады.
Осы кезеңде Қазақ және Татар халық ағарту институты ашылады (1921)
Алғашқы үш жылдық оқыту­шы­­лар курсы, жұмысшы факуль­теті (рабфак) де өз жұмыс­та­рын бастап, білімгерлерге есігін айқара ашады
Осы бағытта – С.Сейфуллин, Ж.Аймауыт­ұлы, М.Жұмабаев, А.Затаевич, т.б
ұлт руханиятындағы орны, ең­бектері мен өмір жолдарының мәнді тұс­тары қоғамдық қызметі, кезең көрі­ністерімен сабақтастықта сөз болады.
Кітаптың жарқын беттері: Қазақ­стан астанасы Қызылордаға ауыс­қанда, осы кезеңде ұлт мақ­та­нышы А.Байтұрсынов алдымен Ташкентте, кейіннен Алматыда Қазақ педагогикалық институтында ұстаздық қызметте болуы, кеше мен бүгін байланысы, өмір тағылымдары негізінде жүйелі жеткізіледі
Маңыздысы, әрине, аталмыш еңбектің ішкі бөлік­терінде – А.Байтұрсыновтың өмірбаян беттері, содан өріс алатын қоғамдық-әлеуметтік жұмыстары, қазақ руханиятындағы, жазу реформасына қатысты орын-үлесі кеңінен көрінеді.
Тұтастай алғанда, Т.И.Тұғайдың «Оренбургский путь Ахмета Байтурсунова» атты зерттеу еңбегі ел өмірі мен тарихындағы – Орынбор орнын, қазақ зиялыларының мәдени-ағарту һәм руханият салаларындағы ерен еңбегін, анығырақ айтсақ, ұлт мақтанышы А.Байтұрсыновтың адамдық мұраты мен азаматтық қырларын кең түрде көрсетіп, алуан үлгі-өрнектер тұрғысынан да терең танытатын елеулі еңбектер қатарына жатады.
Р.Сағымбекұлы, 
Қазақстан Журналистер 
одағының мүшесі
Астана
