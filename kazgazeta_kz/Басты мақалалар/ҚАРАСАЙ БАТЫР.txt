Қазақ Елі өзінің үш мыңжылдық тарихында небір күрделі тарихи дәуірлерді, аумалы-төкпелі замандарды, қиын-қыстау кезеңдерді, басына бақ қонған кездер мен бақ ұшқан күндерді өткере отыра, жыл санауымыздың үшінші мыңжылдығының табалдырығын еркін, азат ел ретінде аттап отыр
Экономикалық жетістіктермен қатар, елімізде соңғы жиырма жылдай уақыт ішінде рухани дамуға да ерекше көңіл бөлінуде
Оның ішінде Отандық тарихқа да көңіл бөлініп жатқанын байқап отырмыз
Әр заманда еліне қорған болған тұл­ғалар тарихымызда көптеп саналады
Біз оларды соңғы ширек ғасырда ғана танып-біліп, халық жадында мәңгі есте қалдыру үшін қажетті шараларды атқарып жатырмыз

Осыдан төрт ғасырдан астам уақыт бұрын дүниеге келіп, бүкіл өмірін ел қорғау ісіне арнаған, есімін елі ұранға айналдырып, ерліктерін елі аңыз-әңгімелер мен жыр-дастан түрінде сақтаған тарихи тұлға – Қарасай батырдың (1598-1671 жж.) тұл­ғалық болмысы нағыз біртуар тұл­ғалар қатарынан орын алады
Тарих ғы­лымындағы аса маңызды қағидалардың біріне – «тұлғаны тану үшін оның өмір сүрген заманын білу керек» деген қағида жа­тады
Қарасай батырдың өмір сүрген жыл­дары белгілі, олай болса, тұлғаны тану үшін оның заманына, яғни XVI-XVII ғасыр­лардағы Қазақ Елінің тарихына терең үңіліп көрелік

Қарасай батырдың өмір сүрген заманы – Қазақ хандығының дәуіріне жатады
Өзінің үш мың жылдық тарихында Қазақ Елі бірнеше ірі-ірі тарихи дәуірлерді басынан өткерге­ні белгілі
Скиф-сақ дәуірі, ғұн дәуірі, түрік дәуірі, оғыз-қыпшақ дәуірі, Алтын орда дәуірі, Қазақ хандығы дәуірі және тағы басқалары
Бұл дәуірлердің ортақ бел­гілеріне – сабақтастық және үздіксіздік принциптері бойынша жалғасын тапқан бір этностың нақты бір кеңістік пен бірнеше мыңжылдарға созылған уақыт желісінде тек өзіне ғана тән тарихи, мәдени, рухани ортақ құндылықтарды қалыптастыруы мен оны дамытуы жатады
Сонымен қатар аталған әрбір тарихи дәуірдің ел тарихында алатын өзіндік ерекшеліктері мен айрықша белгілері де бар
Ел тарихындағы алатын орны мен маңызы ерекше тарихи дәуірге – Қазақ хандығы дәуірі немесе жай ғана хандық дәуір деп аталатын тарихи кезең жатады
Уақыт жағынан алғанда бұл дәуірге XV ғасырдың ортасы мен XIX ғасырдың бірінші ширегі аралығы енеді, ал әлемдік тарих тұрғысынан қарасақ, бұл дәуір – Ортағасырлардың соңғы кезеңі мен Жаңа заманның алғашқы кезеңдерін қамтиды.
Хандық дәуірдің уақыт шеңбері – ұлттық сипаттағы мемлекетіміз Қазақ хандығының тарих мінберіне көтерілген кезі мен XIX ғасырдың 20-шы жылдарының бірінші жартысында оның тарих көшінде қалған кезі жатып, ол үш жарым ғасырлық уақытты қамтиды
Үш жарым ғасырлық тарихы бар Қазақ хандығы дәуірін өз ішінде саяси тарихтың өрбуіне қарай шартты түрде екі үлкен кезеңге бөлуге болады
Бірінші кезеңге – хандықтың бір ор­талықтан басқарылып тұрған жылдары жатса, ал Қазақ мемлекетінің бытыраңқылыққа ұшыраған жылдары – екінші кезеңді құрайды
Керей мен Жәнібек хандар тұсынан Тәуке хан қайтыс болғанға дейінгі аралық хандық дәуірдің бірінші кезеңі болса, одан кейінгі жылдары екінші кезеңі басталады.
Қарасай батырдың өмір сүрген жылы хандық дәуірдің алғашқы кезеңіне жататыны белгілі
Хандық дәуірдің алғашқы кезеңінің өзі бірнеше кішігірім кезеңдерге бөлінеді
Қарасай батырдың өмір сүрген заманы қандай болды деген сауалға жауап беру үшін хандық дәуірдің ішіндегі кезеңдерге назар салалық.
Хандық дәуірдің бірінші кезеңін­дегі, яғни XV ғасырдың орта тұсынан XVIII ғасырдың басына дейінгі аралықтағы дәуір­ді шартты түрде былайша кезеңдеуге болады: а) хандықтың құрылу кезеңі; ­­ә) хандықтың күшею кезеңі; б) хандықтың әлсіреу кезеңі; в) хандықтың қайта өрлеу кезеңі; г) хандықтағы «текетірес» кезеңі; ­ғ) жоңғарлармен алғашқы күрестер кезеңі; ж) белгісіз жылдар кезеңі; з) «алтын ғасыр» кезеңі немесе Тәуке хан билік құрған ­жылдар кезеңі.
Қарасай батыр өмір сүрген 1598-1671 жылдар – хандық дәуірдің алғашқы ке­зеңін­дегі хандықтағы «текетірес», жоң­ғар­лармен алғашқы күрестер, белгісіз жылдар деп аталатын кезеңдерге сәйкес келеді
Олай болса, «тұлғаны тану үшін оның за­манын білу керек» деген қағидаға сай, Қазақ хан­дығы тарихындағы осы кезеңдерге көңіл аударып, XVI ғасырдың соңғы жылдары мен XVII ғасырдың 70-ші жылдары ара­лығындағы тарихи үдерістерге көңіл аударалық.
Қарасай батырдың дүниеге келген жылы, 1598 жыл – Қазақ хандығының та­ри­хындағы айтулы даталардың біріне жатады
Осы жылы Тәуекел ханның Мауерен­нахрға жасаған соңғы жорығы сәтті аяқталып, аштарханилық әулетпен жасалған келісім бойынша Ташкент қаласы мен аймағы, бүкіл Сыр бойындағы қалалар мен өңірлер Қазақ хандығының құрамына түпкілікті қосылады
Осылайша, бір жарым ғасырға созылған Сыр бойындағы қалалар мен жайылымдар үшін күрес Қазақ хандығының жеңісімен аяқталады
Отандық тарихнамада осы тұс қазақ халқының этникалық аумағы­ның қалыптасуының аяқталған кезі делінеді
Хандық тарихының ке­лесі кезеңдері осын­шама зор аумақты қорғаумен өтеді
­Қа­расай батыр да осы ел қорғау жолындағы кү­рес­терде белсенділік танытып, тарихта қалды.
1598 жылы Тәуекел хан Бұхара түбін­дегі ұрыстарда ауыр жараланып, қайтыс болады да, орнына туған інісі Есім хан би­лікке келеді
Шамамен осы жылдары Яссы қаласы Түркістан атауын иеленіп, хандық­тың саяси-әкімшілік орталығына айналады
Есім ханның ордасы Түркістанда орналасады.
Хандық тарихында 1598-1628 жылдарды «текетірес» кезең деп атап жүрміз
Осы кезеңнің әр жылдарында Түркістандағы Есім хан мен Таш­кенттегі Тұрсын хан ара­сын­да алауыздық орын алып, жеті жыл­дай (1617-1624 жж.) Есім хан­ның Шығыс Түркістанға кетуімен, хан­дардың қайта татуласуымен, Тұрсын хан­ның Есім ханмен жасаған антын бұзуымен, ақыры Есім ханның Тұрсын ханды өлтіруімен аяқ­талады
Есім ханның жалпы күресте жеңіс­ке жетуінің көп себептерінің біріне қазақ батыр­ларының Есім ханды қол­дауы жатса керек
Сол батырлар­дың ішінде 30-ға жаңа толған жас Қарасай батыр да болған деп есеп­тейміз
Өйткені Қарасай батыр туралы айтылатын барлық тарихи аңыз-әңгімелерде батыр үнемі Есім, Жәңгір хандардың жанында жүреді, хандар­дың тапсырмаларын бұлжытпай орындайды.
Аңыз-әңгімелерде Қарасай батыр он жеті жасынан көзге түсіп, батыр атанған
Ондағы мәліметтерде батырдың ойраттармен Тобыл бойында, Каспий теңізінің жағасында болған шайқастарға қатысуы, талай жекпе-жектерде қарсыластарын жер жастандыруы туралы баяндалады
Ауыз әдебиетінің осы мәліметтеріндегі оқиға­лар­ды жазба деректерге негізделген тарихи оқиғалар барысымен салыстырып көрелік.
XVI ғасырдың ортасында Батыс Моң­ғолия аумағындағы Ойрат мемлекеті ыдырап кетеді де, Қарахұла тайшы шорос, дүрбүт, торғауыт және хошауыт тайпаларының одағын құру үшін күреседі
Торғауыт тайпасының көсемі Хо Өрлүг жеңіліс тауып, 1607 жылы елу мың отбасымен (250 000 адам) қазақ жері арқылы батысқа жылжымақ болады
Жетісу жері мен Орталық Қазақстан арқылы батысқа жүретін торғауыт көші қазақтар та­рапынан болған қарсылықтардан ба­ғытын солтүстікке ауыстырады
Бұл маңда да қазақтар торғауыттарға бірнеше соққы береді
Ақыры, ойрат көшуі бірнеше ондаған жылға созылып, 1630-шы жылдардың соңында ноғайларды ығыстырып, Еділ бойын иеленеді
Кейін оларға тағы да 1663 жылы 10 мың ойрат отбасы келіп қосылады
Олар кейін Еділ қалмақтары деген атауға ие болады.
Аңызда айтылатын Қарасай ба­тырдың 17 жасынан атқа қонып, батыр атануы, жекпе-жектері мен көр­сеткен ерліктері Жетісу мен Тобыл арқылы 1607-1627 жыл­дары батысқа қарай жылжыған ойрат көшіне қарсы күрескен қазақ батыр­ла­рының жекелеген эпизодтары деп білеміз
Осылайша, Қазақ хандығындағы «текетірес» кезең жылдарында ойрат­тарға қарсы қан майданға шығып, талай жекпе-жектерде жау батырының қанын төккен Қарасай батырдың есімі басқа да қазақ батырларымен бірге бүкіл елге танымал болады
Батырдың жасы бұл кезде отыздарда ғана болатын.
Қарасай батыр атағының ең бір ша­рықтап шыққан кезі Қазақ хан­ды­­ғы тарихындағы келесі кезең – жоң­­ғар­лар­мен алғашқы күрестер ке­зеңін­де болды
Осы кезеңдегі Қазақ хандығында болған жағдайға тоқтала кетсек.
1628 жылы Есім хан қайтыс бол­ғаннан кейін оның ұлдары – Жәнібек хан, одан кейін Жәңгір хан билікте болды
Осы кезеңде, дәлірек айтсақ, 1635 жылы, 1643-1644 жылдары және 1652 жылы жоңғарлардың қазақ еліне бірнеше жорықтар жасағаны белгілі және оған қарсы тойтарыс күресі болған
Жоңғарлардың бұл жорықтары туралы жазба деректерде баяндалған
Ал жазба деректерге ілінбей қалған ірілі-ұсақты қақтығыстар қаншама
Деректерге жүгінсек, 1635 жылы алғашқы шайқаста қазақтар жағы жеңіліс тауып, Жәңгір сұлтан жоңғарларға тұтқынға түседі
Бірақ көп ұзамай босап, еліне аман-сау оралады
Біз Жәңгір хан ­туралы зерттеулерімізде ол жөнінде арнайы қарастырғандықтан, бұл жерде оған тоқталмаймыз.
Ал ауыз әдебиетінің материалдарында Қарасай батыр қарулас досы Ағынтай ба­тырмен бірге Жәңгір сұлтанды жоңғар тұт­қынынан босатқандығы туралы айтылады.
Жоңғарлардың қазақ жеріне келесі жорығы 1643-1644 жылдың қыс айларында болады
Бұл туралы қалың жұртшылық «Орбұлақ» шайқасының тарихына қатысты зерттеулер арқылы хабардар
1643-1644 жылдың қысында Жәңгір сұлтан 600 сарбазымен Орбұлақта 50000 жоңғар әскерін тар шатқалда тоқтатады
Жәңгір сұлтанның бұл жеңісі оның есімін қазақ тарихында алтын әріппен жаздырып, мәңгіге қалдырады
Самарқаннан Жалаңтөс батыр бастаған 20000 әскер келіп жетіп, жоңғар хонтайшысы кейін оралуға мәжбүр болады
Көп ұзамай тақты иеленген Жәңгір хан болашақта жоңғарларға қарсы күресу үшін мұсылман елдерінің одағын қалыптастыруға бар күшін салады
Ал 1652 жылғы кезекті бір қазақ-жоңғар шайқасында Жәңгір хан қаза табады
Хан­дық тарихындағы «Жоңғарлармен алғаш­қы күрестер» кезеңі осылайша өрбиді.
Осындай қиын-қыстау күндердегі оқиғалар барысынан біз тағы да Қарасай батыр есімін көреміз
Тарихи аңыз-әңгімелер батырдың Жәңгір ханның жанында болғандығын баян етеді.
Қазақ хандығының тарихында Жәңгір хан қаза тапқан 1652 жылдан Тәуке хан билікке келген 1680 жылға дейінгі 28 жылдық кезеңді шартты түрде «белгісіз жылдар» деуге болады
Тарихымызда бұл жылдары кімдердің хан болғаны шынында да белгісіз, тарихи әдебиеттер мен тарих оқулықтарында бұл жылдар жабулы күйінде жатыр.
Алдымен Жәңгір хан қаза тапқан жыл тұсындағы қазақ қоғымының ішкі саяси өміріне назар аударсақ
1652 жылы Жәңгір хан қаза тапқан тұста оның ұлдары 20 жастың о жақ, бұ жақ­тарында болатын
Ал тек қана Шығай әулетінен тараған хан тағына үміткерлердің өзі жетерліктей еді
Шығай ханнан Ондан сұлтан, Тәуекел хан, Есім хан, Шахмұхаммед сұлтан, Әли сұлтан, Сұлым сұлтан, Ибрагим, Шәкім, Көмек, Абылай және Әбусейіт атты ұлдардың тарағаны белгілі
Осылардың әрқайсында 4-5 ұл болды дегеннің өзінде Жәңгір хан секілді таққа үміткерлер саны 40-50-ден асар еді
Ал осылардың әрқайсында тағы да 3-4-тен бала болған десек, Жәңгір ханнан кейін тақты иеленуге құқы барлардың саны 100-150-ге жететін
Тәуке солардың бірі және жас жағынан алғанда кішісі болатын
Жәңгір ханның ағасы Жәнібек ханның ұлдары және інісі Сырдақ сұлтанның өзі немесе ұлдарының билікті иеленуге толық құқы болды
Өкінішке қарай, сол тұстағы жағдайды көрсететін жазба деректер болмағандықтан, біз тек осындай ой-болжамдар ғана айта аламыз.
Ал Шәкерімнің еңбегіндегі осыған қатысты матриалдардан, біз Жәңгір ханнан кейін тақ үшін талас-тартыстардың болғандығына көз жеткіземіз
Онда «Жәңгірдің орнына әз-Тәуке хан болғанда, хандыққа өкпелеп Уәлибақи Ғайып ханға кетіп еді» деп айтылады
Автор бұл дерегін қайдан алғандығын көрсетпесе де, ол біз үшін өте маңызды мәліметтер қатарына жатады
Тақ пен билік үшін таластың жеңіл болмайтыны белгілі
«Өкпелеп кетті» деген мәліметтің астарына үңілсек, көп жағдайды аңғаруға болады
Күрес, таластар тақ үшін болғандықтан, «өкпелеп кетті» деген сөздің орнына «жеңіліс тауып, қашып кетті» деген сөздерді қосуға болады
А.И.Левшиннің Тәуке хан туралы келтірген мәліметін осы жерде келтіруге тура келеді
«…Ол (Тәукені айтып отыр
– Б.К.) өзара қыр­қыстардан кейін халықты тыныштандырды, тайпалар арасында бірнеше жылдарға созылған қантөгістерді тоқтатты, жұрттың бәрін ақылымен және әділдігімен өзіне бағындыра білді…» Шәкерімнің де, А.И.Левшиннің де материалдарына тереңірек талдаулар жасау арқылы Тәуке хан билікке келгенге дейін қазақ қоғамында тақ үшін кәдімгідей талас-тартыстардың болғандығын, ру-тайпалар арасында да жанжалдардың өршігендігін көруге болады
А.И.Левшин осы талас-тартыстардың ұзақтығын «бірнеше жылдар» деп жазса, біздің ойымызша ол 28 жылға, яғни Жәңгір хан қаза тапқан 1652 жылдан Тәуке хан билікке келген 1680 жылға дейін созылған
Тек Тәуке ханның билікке келуі мен жүргізген саясаты ғана ел ішіндегі барлық талас-тартыстар мен қантөгістерді, бітпейтін дау-жанжалдар мен өзара қырқыстарды тоқтатады
Сөйтіп, ел ішінде тыныш өмір қалыптасады
Салыстырмалы түрде алсақ, Тәуке хан билікке келген 1680 жылға дейінгі 28 жыл бойғы өзара алауыздықтар мен қантөгіс қырқыстарға қарағанда Тәуке ханның билігі тұсында қалыптасқан бейбіт, тыныш өмір «қой үстіне бозторғай жұмыртқалаған заман» боп саналады.
Ал енді осы 28 жыл бойғы өзара қыр­қысу кезеңі қазақ елімен көршілес ел­дердің тарихында, оның ішінде олардың қа­зақ­тармен қарым-қатына­сында қалай көрініс береді, неге олардың тарихында осы кезеңдегі қазақ хандарының есімдері атал­майды деген сұрақтарға жауап іздестіріп көрелік.
Осы кезең ішіндегі қазақ – жоңғар қарым-қатынасына назар аударсақ, деректерде екі жақтан да бір-біріне қарсы бағытталған әскери жорық, ұрыс пен шайқастар жөнінде ешқандай мәліметтер айтылмайды
1653 жылы Батыр хонтайшы қайтыс болғаннан кейін оның үлкен ұлдары мен кіші ұлдары арасында тақ үшін талас-тартыстар басталып кетеді де, ол күрес бүкіл жоңғар қоғамындағы белгілі тайшылар мен батырларды екіге бөліп жібереді
Көп ұзамай билікке кіші ұлдар тобын басқарған Сенге хонтайшы келеді, бірақ ол ішкі өзара алауыздықтарды тоқтата алмайды
Ақыры 1670 жылдың соңына таман Батыр хонтайшының үлкен ұлдары Цецен тайшы мен Цзотба батыр інілері Сенгені өлтіреді
Сенгенің орнына таққа отырған оның кіші інісі Галданның алғашқы сая­саты кіші ағасы үшін үлкен ағаларынан кек алуға бағытталды
Сондай-ақ ол Жоңғариядағы кейбір тайшылардың дербестігін жоюға, ішкі алауыздықтарды реттеуге, жалпы алғанда, билікті орталықтандыруға күш салады
XVII ғасырдың 70-ші жылдарының соңына таман ғана Галдан Жоңғариядағы негізгі қарсыластарын жеңіп, орталық билікті нығайта алады
Осылайша, ішкі саяси жағдайды ретке келтіргеннен кейін ғана көрші елдерге көз аларта бастайды
Оның басқа көрші елдерге жасаған жорықтары секілді, қазақтарға жорығы XVII ғасырдың 80-ші жылдарынан басталады
Бұл жорықтар жазба деректерде көрініс береді.
Ал жазба деректерге енбей қалған қазақ-жоңғар қарым-қатынас­ын­дағы қарама-қарсы жорықтарды ауыз әде­­­биетінде жыр-дастан, аңыз-әңгіме түрлерінде сақталған деуге болады
Қазақ Елі үшін өте ауыр болған «белгісіз жылдар» кезеңінде орталық мемлекеттік билік әл­сіреп, өзінің негізгі міндеттерінің бірі – елді, жерді қорғау мен оны ұйымдастыруды жүзеге асыра алмайды
Тақтан үміттенген сұлтандар арасында билік үшін күрестер өрбіп негізгі міндетті орындауға мүмкін­дік бермейді
Міне, осы тұста ел намысын халықтың бел ортасынан шыққан батырлар ғана қорғауға шығып, мемлекеттің ең басты міндеттерін орындауды өз қолдарына алады
Қазақтың басқа да батыр­ларымен бірге дәл осы кезеңде Қарасай батыр да ел мен жерді қорғауды ұйым­дастыруға, оған басшылық жасауға белсене араласады
Батырдың жоңғар шап­қыншылығына қарсы күресі кейінгі ұрпаққа жыр-дастандар түрінде жетеді
Батырдың көп ерлігінің бірі «Қарасай батыр» жырында былайша жырланады:
«…Қазақ елі ертеде болыпты кез,
Жазуда жоқ, халқымда айтылған сөз.
Қалың жоңғар шығыстан
қаптап келген,
Болыпты ел күйзелген бір қиын кез.
…Қыл бұрау сап қинады батырларды,
Қорлады жас қыздар мен қатындарды.
Жақсының жағасына қолын салып,
Алдына сап айдады ақындарды.
Жоңғарлар туған жерге ойран салып,
Ер азамат жол таппай қатты састы.
Тепкісіне шыдамай ата жаудың,
Қаратауды бетке алып елім қашты.
Қарасай халқы үшін атқа мінді,
Шыдамай жауыздыққа неше түрлі.
Ұл мен қыз тұтқындағы зар жылайды,
Жамандыққа бет алған жаудың түрі.
Қарасай ұран салды өз атынан,
Дұшпаны қарсыласқан болғандай таң.
Қазақтың жалпақ жатқан кең даласы
Батырдың қуанғандай қайратынан.
Қарасай кісі салып ел жинады,
Қорлыққа қарсы тұрар қол жинады.
«Ер кегі – елдің кегі болған кезі,
Халқының құрбаны бол» деп жинады.
Жауынан құтылатын мезгіл жетті,
Басуы оңай емес шыққан өртті.
Жылында мың алты жүз алпысыншы,
Қарасай даңқы шықты құдіретті.
Үлкен ұран Қарасай әуел бастан.
Содан бері Қарасай даңқы асқан,
Оған ерген ерлердің батырлығын
Ақын-жырау келеді етіп дастан…».
Жырдан көріп отырғанымыздай, ­баяндалатын оқиға 1660 жылға сәйкес кеп тұр
Бұл – Қазақ хандығындағы «белгісіз жылдар» кезеңі
Мемлекет өз міндетін атқара алмаған кезде батырлардың ел қорғау ісін қолына алған кезі
Жырда Қарасай батырдың бір ғана ерлігі жөнінде баяндалады
Айтылмай қалған ерліктері қаншама! Тәуке хан таққа отырып, билікті қолына алғанға дейін Қарасайдай батырлардың арқасында ғана Қазақ Елінің тұтастығы мен азаттығы сақталып қалды.
Жоғарыда айтылған ойымызды қорыта келе, Қарасай батырдың өмір сүрген заманы хандық дәуірдің ең бір ауыр кезеңдеріне сай келеді
Батырдың за­маны қаншама күрделі, қайшылықты болса да, елге қорған болған тұлғалардың арқа­сында қазақ елі өзінің жоңғарларға қарсы күресінде дербестігін сақтап қалады
Қазіргі ұрпақ осындай тарихи тұлғаларды танып-біліп, ертеңгі ұрпаққа жеткісе, онда Мәңгілік Елдің басты шарты орындалғаны!
Берекет Кәрібаев,
ҚР ҰҒА корреспондент-мүшесі,
әл-Фараби атындағы Қазақ ұлттық
университетінің профессоры,
тарих ғылымының докторы
