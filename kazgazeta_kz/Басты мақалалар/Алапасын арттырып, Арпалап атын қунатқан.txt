Қазақ дипломатиясының тарихы тым әріде жатыр
Берісі Абылай хан, әрісі қазақ ордасын құрған хандар дәуірінде де қазақтың өз дипломатиясы болды
Қазақ халқы қазақ атымен мемлекет болғалы көрші елдермен қарым-қатынас орнатты
Соның барлығы біздің дипломатиямыз арқылы қол жеткен жетістіктер
Ежелгі қазақ дипломатиясы мен қазіргі дипломатиялық қызметтің жалпы тілдік табиғаты салыстырылғанда бұрынғы заманда елді аузына қаратқан би-шешендердің дау шешу, сөзге иландырып, бітімге келтіру, ішкі және саяси сыртқы мәселелерді «Жеті жарғы» заңына сүйене отырып, мәмілегерлік шешендікпен басқару жүйесі ойдың ұшқырлығына, жүйріктігіне, жан-жақты парасаттылығына, тілдің әсерлі, эмоционалды көркем бейнелілігіне негізделген екен
Сондықтан да сол кезеңдегі ауызша дипломатиялық тіл – би-шешендердің ақыл-өсиеті болып саналады
Әрине, билер сөзі тәрбиеге толы көркем сөз

Кезекті «Сөзтаным» айдарында қазақтың дәстүрлі танымындағы дипломатиялық қатынастарды айғақтайтын лексикалық бірліктермен таныстыруды жөн көрдік.
АҚ ҮЙЛІ АМАНАТ – ежелгі қыпшақ заманынан қазақ хандығы жойылғанға дейінгі дәуірде дипломатиялық қатынас­тағы қолданылған тәсілдердің бір түрі
Ақ үйлі аманатқа кіретін міндеттемелер: соғыстың шығынын төлеу, бұдан былай қару көтермей, жауласпай, бейбіт отыру
Жаугершілік замандарда екі жақ мәмілеге келіп, іс бітімгершілікпен аяқталғанда, жеңілген жақтың басшысы мал-мүлік жабдықталған, жасаулы ақ үй тігіп, өз ұлын қасындағы адамдарымен бірге топ қыз қосып, аманат ретінде береді
Ежелгі заманда ақ үйлі аманат алу жеңудің зор көрсеткіші болып саналды
Көне түркі тілінде мұндай құқықтық дипломатиялық тәсіл тұнық деп аталған
Ә.Марғұланның еңбектерінде мұндай жағдай өткен ғасырларда қазақ даласында жиі болып отырғаны туралы жазылады
Мысалы, жоңғар қазақ соғыстарында, қытай-қазақ шапқыншылығында, Хиуа хандығы мен қазақ келісімге келген кездер көп болған
Мұндай үлкен іс басында мемлекет ішінде беделді би, батырлар мен шешендер, атақты ақсақалдар, тіпті, хандардың өздері де жүрген
Тарихта Абылай хан 1779 жылғы қырғыздарға соңғы рет жорық жасап, қырғыздар атынан ақ үйлі етіп (Омбы мұрағаттық деректерінде көп кісіні тұтқындап әкелді деген мәлімет келтірілген), қырғыздың солту руынан шыққан Жамансарттың ұлы Тілеубердіні бас қылып, аманатқа алып, қырғыз руларын Арқаға алып келгендігі айтылады (бір жыл Құдайменде сұлтанның қолында тұрған ол еліне аман-есен оралған деседі) [1].
СҰЛТАН ЛАУАЗЫМЫ – хандық дәуір­дегі қазақ қоғамында айрықша құқықтар мен ерекше артықшылықтарға ие болған таңдаулы әулет өкілдері, әлеуметтік жік
Сұлтан мәртебесінің тағы бір белгісі – елдің әлеуметтік-экономикалық құрылысы мен жағдаяттарына сұлтандар көп кірісе алмайды
Бірақ мемлекеттік билік жергілікті аймақтық басқару ұлыстық-иелік басқару ісіне араласуға, әскери дипломатиялық іске қатысуға саяси құқығы болды
Қоғамның басқа мүшелерінен сұлтандардың тағы бір артықшылығы – оларға дүре соғылмайды және билер сотына бағынбады
Этникалық нормалар бойынша қарадан шыққандарға олардың атын атауға болмайды, тек «тақсыр» деп қана тіл қатады
Сұлтанмен бетпе-бет келіп қалған қара халық өкілі аттан түсіп, бір тізесін бүге сәлем беретін бол­ған
Сұлтан оның иығына қолын салып тұрып «Мал-жан аман ба?» деп амандасады
Киіз үй ішіне де осы тәртіп сақталған [2, 157 б.].
ӘЗ – байырғы қазақ қоғамында қазақ мемлекетінің негізін қалауда, саяси құрылымдарын жетілдіруде, сыртқы жаудан қорғауда, мәмілегерлік (дипломатиялық) қатынастар орнатуда айрықша еңбегі сіңген мәртебелі тұлғаларға халық таңған ерекше құрметті атақ
«Әз» деп атануға Жәнібек хан мен Тәуке хан ғана лайық болған
Олар әз-Жәнібек және әз-Тәуке деген атпен тарихқа енді
Әз сөзі «ізгі қасиетті, ардақты, аяулы, ғазиз, сыйлы» деген ұғымды білдіреді.
БАЙСА – көшпелі халықтардың қағаны тарапынан билік иелері бектерге, әмірлерге, мәмілегер билерге, елшілерге, саудагер керуенбасыларға, үкімет адамдарына берілетін арнайы құқықтық белгі
Байса көбінде алтын, күміс секілді бағалы металдан жасалып, оған иесінің шеніне сәйкес әртүрлі хайуанаттардың (лашын, жолбарыс, т.б.) суреттері салынатын болған
Байса – қытай-манжұр тілінде белгі деген сөз
Осы белгімен жүрген үкімет адамдары басқа елдердің шекарасына еш кедергісіз өтуге құқылы болып, азық-түлік, мініс-көлікпен қамтамасыз етілетін болған
Бұл дәстүр әлемдік дипломатияның тарихында үлкен қызмет атқарған, қазіргі халықаралық заңнамадағы виза деген ұғым осы негізден қалыптасқан
Байсалардың лауазымдық айырмасы болған, мәселен жүздік, мыңдық ұлығына арыстан ­басты, күн, ай бейнесі бедерленген байса, түмендік ұлығына арыстан басты байса, мыңдық ұлығына алтын сары байса, өлке билеушісіне сұңқар суреті салынған алтын байса берілген
Ресей музейлерінде Алтын орда ханы Өзбектің, Абдулланың, Келдібектің байсалары сақталып отыр.
Қой дегенде бір шапқан,
Құястан жап-жас қана Жұмай бар.
Балаңқылар батпаған,
Байсасы тудай Мәмбет бар, – деп жырлаған Шалкиіздің «Ер Шобан» жырынан байсаның Ноғайлы дәуірінде де қолданыста болғанын аңғаруға болады.
АЛА АРҚАНДЫ ҚИЮ немесе АЛА ЖІПТІ КЕСУ – елдің ішкі мәселелерін дипломатиялық түрде шешудің рәсімі
Бұл рәсім екі түрлі жағдайда орын алған: біріншіден, ала жіп кесу дауласушы екі жақтың келісімге келіп бітіскенін білдіреді, екіншіден, ру-қауымның демографиялық мөлшері тым артып, осыған байланысты жер (жайылым) тапшылығы айқын сезілгенде сегізінші атадан ары қарай бөлінетін келесі ру-қауымдық топ пен бөлетін ру-қауымның екі айырылысуын рәсімдейтін ғұрып
Ел арасында мал, құн, қыз, жесір, жетім, даулары сияқты кикілжің, араздық ­тудыратын даудың ақ-қарасын анықтап, әділ шешімін беру ауыл ақсақалдарының үлесіне тиетін
Дәстүрлі ортада кез келген дау үлкендердің тоқтамымен түйінделіп, ақсақалдар тарапынан шешімін таппаса, дауласқандар биге жүгінеді
Даушарға төрелік айтып, қазылық құру үшін болған отырысты дау жиынына жиналып, өте маңызды болса, бір мал құрбандыққа шалынып, жиналғандар қолдарын қанға малып дұғалар оқылады
Салт бойынша, дау соңында қарсы жақтар ала жіп керіп отырады
Осы ала жіп ортасынан шарт кесіледі
Бұл ғұрыптың орындалуы даудың аяқталуын, қарсы жақтардың мәмілеге келуін, қазылыққа разылығын аңғартады.
АЛАПА – орта ғасырлық түркі-моңғол елдерінде мемлекеттің тұрақты қызметіндегі әскердiң ат-көлiгiн ұстауға қажетті мемлекет тарапынан бөлінетін қаражат
Бұрынғы кезде хан ордасын күзетуге, қаланы қорғау сияқты мемлекеттiк қызметтердi атқаруға тұрақты әскерлер ұсталынған
Олардың азық-түлiгi, көлiктерiнiң жемдерi мемлекет тарапынан қамтамасыз етiлiп, ол үшін «алапа-улепе» деп аталған белгiлi мөлшердегі қаражат төленiп отырды: үлепе деп адамдарға бөлінетін жалақыны, алапа – аттардың азығына бөлінген қаражатты атаған
Пошталық бекеттерде елші, ­жаушы, хабаршылардың мінген көліктері мен ауыстыратын аттарын ұстауға жұмсалатын қаражат та алапа деп аталған
Алапа жергілікті халықтан салық түрiнде жиналды
Осы мағынада алапа атауы Алтын Орда заманындағы мемлекеттік ресми құжаттарда кездеседі
Мемлекет қызметіндегі адамдардың аттарын күтіп ұстауға бөлінетін қаражат ретінде алапа Қазақ хандығы кезінде де қолданылған
Бұқар жыраудың Абылай ханға арнаған толғауында:
Айбалтасын алтынменен булатқан,
Алапасын арттырып,
Арпалап атын қунатқан, – деп жырлауы мұндай хан қызметіндегі аттардың азығына мемлекеттен бөлінген қаражат қазақтарда беріде, Абылай заманында да болғанын көрсетеді
Алапа атауы кейде «олжа, пайда, табыс» «пара, алым, ауыз бастырық» деген мағыналарда да қолданылады
Егін жақсы шықса, халыққа үлкен алапа (мақал)
Ерте заманда жаудан түсетін олжа алапай деп аталған.
АНДА – дәстүрлі этномәдени ортада адамдардың достығының ең жоғарғы «жан аямас» түрі
Өйткені адамдар осы ретте өзара ант беру арқылы достасады
Яғни мәңгілік адал дос, тамыр болуға, ол үшін тіршіліктің нелер бір қиын сәттерінде қажет болса бірі үшін бірі жан қиятын болып сөз байласады
Анда рәсімі кейінірек екі достың арасында ғана емес, қоғамдық кең ауқымды мәнге ие болып, жеке тұлға тарапынан ел үшін немесе ұлыс әміршісі хан үшін анда беру рәсіміне ұласып, далалық ғұрыптық заңның бір түріне айналып кетті
Мысалы, ежелгі анда болу кейін анттасу деп аталатын мәмілегерлік жосынға айналды
«Моңғолдың құпия шежіресіндегі» тұлғалар Керей Уаң хан мен Есукей батыр немесе Тэмүжин мен Жамуха арасындағы «андалық» саяси ірі одақтастыққа ұласып, билік пен байлықты бөлісудің құралына да айналды деуге болады
Бұндай мағынадағы анттасулар мемлекеттің болашақ тағдырын шешетін ірі саяси тетік болды [2, 157 б.].
ТЫМАҚ ҰРУ немесе ТЫМАҚ ТАСТАУ – бітімге шақырудың ең үлкен жолы
­Айыпкер жағының беделді адамдары мен жасы үлкен, жөн білетін ақсақалдары құныкер ауылындағылардың алдына барып «Құдай кешсе кеш! Білместік, оқыс кездейсоқтық (қасақана емес) іс болды, кешірім!» деп өтінген кезде ортаға ең үлкен ақсақалы бөркін немесе тымағын тастап сөзге, мәмілеге шақырады.
Сөз төркіні
ДАУШЫҒА ЖІП КЕСЕР
Әртүрлі тарихи кезеңдерде елдің ішкі-сыртқы байланысында қалыптасып, пайда болған сөздер мен ұғымдар қашанда маңызды рөл атқарғанын байқауымызға болады
Билер кеңесінде, келісім мен уағдаластықтарда қолданылған сөздер, дипломатиялық терминдер, заң ұғымының аясындағы белгілі түсініктердің мазмұны мен орны туралы кеңінен айтуға болады
Солардың бірқатарына назар аударсақ.  
БИЛЕР КЕҢЕСІ – дәстүрлі қазақ қоғамында өкілетті негізде қызмет атқарған ең жоғарғы кеңесші орган
Руаралық, тайпааралық, тіпті ұлысаралық шиеленіскен дауларды шешуге шақыры­латын бірнеше билерден тұратын билер құрамы
Билер сотын үш сатыға бөледі
Біріншісі – жеке би немесе ауыл ақсақалының билігі, екіншісі – бір немесе екі би, кейде 1-6 дейінгі ауыл ақсақалдар билігі, үшіншісі – ең беделі жоғары сатысы, құрамы 6-дан 24 биге дейін жеткен билер кеңесі
Билер кеңесі дауды шешуге кіріспес бұрын араларынан даудың соңғы нүктесін қойып, шешімін айтатын төбе би сайлаған
Билер үлкен ­дауда өз руы немесе тайпасының атынан түскен сөз ұстаушы би, ол жақтаушы немесе айыптаушы, сонымен қатар тергеуші міндетін де атқара береді
Билер үкімін жақтаушы да, қабылдаушы да, сынаушы да халық
Себебі қандай дау болмасын халық алдында ашық өтеді.
ДАУ ЖИЫНЫ – дау-шарға төрелік айту үшін жиналған билердің, ел ақсақалдары мен ел ағаларының алқалы кеңесі
Ертеде руаралық – жер дауы, жесір дауы сынды ірі даулардың болатын күні алдын ала белгіленіп, дауласушы жақтың билері, ақсақалдарымен қатар беделді, бетке ұстар игі жақсылары шақырылған
Даудың өтетін жеріне арнайы жер таңдалып, үйлер тігілген
Алыстан келген даушыларға қонақасы беріліп, ертеңіне дау шешу ісіне кіріскен
Дау аясы кең, түйінді болса, арнайы мал сойылып, Құран оқылған
Дау жиынында алдымен ара би, төбе би тағайындалып, дауласушы екі жақтың сөз ұстаған билері белгіленген
Дау ­жиыны алқалы ашық түрде өтеді
Дауласушы жақтардың бір-бірімен мәмілеге келуі, билікке разылығы ала жіпті кесумен аяқталады.
ДАУШЫҒА ЖІП КЕСЕР – даулы іс ше­шіл­­ген кезде істің аяқталғанын білдіретін, екі жақты татуластыру, мәмілеге келтіру мақсатында жасалатын ғұрып
Бұл ғұрыпты «ала жіп» ыры­мымен байланыстырады, оның мағынасы дау шешілгенге дейін үстінен ісі қозғалған адамның аяғын ала жіппен тұсау арқылы, ерікті емес екендігін білдіру.
АРА АҒАЙЫН – ішкі диплома­тия­лық қатынастарды реттеуші, қазақы дәстүрлі ортада әртүрлі әлеуметтік деңгейдегі адамдардың арасындағы, топтар арасындағы дүрдараздықтың, сондай-ақ ауыл және руаралық араздасудың, тіпті осыдан өршіген шиеленістің шешімін табушы – тараптарды бітістіруші адам немесе бүтіндей үшінші ру
Бітімгерлік жасаушы араздасқан тараптарға туысқандық жағынан бірдей, яғни бейтарап болуы шарт
Араздық немесе шиеленістің сипаты, ауқымы және барысына байланысты ара ағайын функциясын атқаратын субъектілер де әртүрлі болады
Яғни бір ауылдағы екі адамның арасындағы дүрдараздықты, әдетте, үлкен үйдің өкілі – ақсақал немесе ауылдың туыстық жақындығы екі жаққа бірдей сыйлы адамы ара ағайын ретінде шеше берсе, руаралық тым өршіген шиеленісті сый ағайын болып жүрген басқа үшінші ру-қауымның игі жақсылары араағайындық жасап, шешіп беріп отырды
Мысалы, тарихтан белгілі тобықтының ішіндегі жігітек руының ұрда-жықтары Абайдың ауылына баса-көктеп кіріп, оны соққыға жығуы Абайдың жақтастары мен жігітектің адамдарының арасында қатты шиеленіс туғызады
Осы шиеленісті бүкіл тобықты тайпасына сый ағайын болып жүрген Керей мен Семіз найманның игі жақсылары шешіп берді.
БІТІСТІРУ – қазақтың дәстүрлі әдеттік заңында ел бірлігін көздеген құқықтық ұстанымдардың бірі
Қандай да бір даудың асқынып, ел іші айықпас араздыққа ұласып бара жатса, билер өзара ақылдасып, екі жақты бітімге келуге шақырады
Ондайды бітіспес дауға қалды деп атайды
Осындай бір істің қалай атқарылғаны жөніндегі төмендегі дерек көп жайдың басын ашады: «Ауыл ішіп отырған көлшік басында балалар суға түсіп жатады
Бір шал айғайлап балаларды қуады
Шалдың астындағы байтал үркек екен, балаларды қуа бергенде тымағы түсіп кетіп, байтал содан үркіп, шалды құлатып кетіп, шал содан өледі екен
Ол заманда ер адамның құны мың қой немесе жүз ірі қара екен
Екі жақ келісе алмай екі-үш жыл жүріпті
Бітісе алмай жүргендерін естіп Сырым: «Билігін маған берсе бітірер едім» дейді
Ауыл ақсақалдары келісім береді
Сырым:
Әуелі қаққа шомылған бала тентек,
Екінші, оны қуған шал тентек.
Үшінші, ұшып түскен бөрік тентек,
Төртінші, үркіп жыққан байтал тентек, – деп құнның төрттен бірін төлеткен екен [4, 157 б.].
ЕР КИІМІ
Мемлекетаралық сыйларда бағалы заттар әртүрлi ­саяси қатынастардың мәнiн, деңгейiн белгiлейтiн дипломатиялық тiлдiң элементi болды да, осы дәрежедегi сый ретiндегi қолданылуында, ер киімінің белгілік функциясы ескерiлдi
Сондықтан екi елдiң, мемлекеттiң арасындағы елшiлiктермен жiберiлетiн арнаулы сыйлардың құрамына мiндеттi түрде ер киімі де кiретiн
Әртүрлi мәнiне байланысты ер киімі бұл ­саяси қатынаста тұрған екi елдiң не тең дәрежесiн, не бағыныштылығын, сюзерендік-вассалдық қатынасын көрсетеді.
ЖАРҚЫН ҚҰН – дәстүрлі ортаның әдет-ғұрыптық «заңына» сәйкес құн төлемінсіз, бірақ үлкен айып төлеу арқылы бiтiмге келу жолы
Байырғы кезде билер мен ақсақалдар қандай да бір қылмыстық істі қарастырғанда бұрынғының жолымен аталы сөзге тоқтап, әділ icті бағамдап, шариғат қағидатына, елдің ежелден қалыптасқан әдет-ғұрыптық «ережелеріне» сүйенген
Осының негізінде дауласушы екі жақты келісімге келтіріп, бітістіру жолдарын қарастырған
Ал жарқын құнды билердің, ел үлкендерінің осындай игі мақсатына негізделген тоқтамы десек қателеспейміз
Ол – есе алу, кек қайтару емес, екi елдi татуластыру, бipiктipу, дау-шарды ұмыттыру жолына қызмет етеді
Мұндай жағдайда айыпты жақ билер шешімімен айып ретінде нар, ат бастатқан тоғызбен бipгe тұлымды қыз, айдарлы ұл беретін болған
Тоғызды алған даулаушы оны осы елдің беделді азаматтары мен ақсақалдарының босағасына байлап кеткен.
Сөз сыры
МИЯТ ЖАРИЯЛАУ
Ерте заманда ру-тайпалар арасында асқынып бара жатқан дауды қарастыру үшін дауласушы жақтардың істің ақ-қарасын ажырататын белгілі билерді өздерінің құқықтық мүддесін қорғау үшін шақыруы
Елдің тұтастығына қатты қауіп төндіретін даулардың бір саласы, әсіресе шешімі қиын жер дауымен байланысты болды
Сондықтан дауласушы жақтар билер сотында өздерінің сөзін ұстап баратын бидің кім болатынына ерекше көңіл бөлген
Дау атаулының дұрыс шешімі шындық пен әділдікке негізделді
Даудың түр-түріне қарай бидің ұстанатын әдіс-тәсілдері әрқилы болды
Осылайша қазақ қоғамында бүтін елдің тұтастығына, тұтас елдің бүтіндігіне қауіпті болған ру-тайпааралық жер дауы, құн дауы, т.б
дауларға байланысты қарама-қарсы екі жақтың да мият жариялап шақырған білікті билер соты шындық пен әділдіктің негізінде дұрыс шешімін, әділ төрелігін тауып отырған.
Білгенге – маржан
Балқұндық – балауса балғын шақ 
Сөз – мұра
Атадан балаға берілген аманат
Әр сөздің қасиеті болады
Өз мәнісі мен мағынасы болады
Заман өзгеріп, қоғам жаңарған сайын кейбір сөздер архаизмге айналып, қолданыстан шығып отырады
Бірақ бұл оларды мүлдем ұмытып, жадымыздан шығару деген ұғымды білдірмесе керек
Қайта қолданыстан тыс қалып бара жатқан сөз­дердің мәдени кеңістігіміздегі орнын зерделеп, сана­мызда қайта бір жаңғыртып отырудың да пайдасы мол
«Қазақ әдеби тілінің сөздігінен» іріктеліп алын­ған осындай сөздердің бір парасына назар аударсақ.
Асырсоқ – қамсыз, жайбарақат.
Барқынды – көк майсалы, қалың жынысты.
Белдемпая – ақсүйек ойы­нындағы лақтырылған сүйек түскен жер мен көмбенің дәл ортасына қойылатын белгі
Ақсүйек жетіп түсетін мәре мен көмбе аралығында тең ортада бір белгі болады
Мұны белдемпая деп атайды.
Белегір – бел, белестеу жер.
Әздекте – еркелету, әздек ету.
Әлеміш – әшекей, өрнек.
Атерін – аттың ерні тәрізді өрнек
«Атауыз», «атерін» деп аталатын өрнектер мал­дың аузын, үстіңгі және астыңғы еріндердің түйісіп тұрған бейнесін еске түсіреді (С.Қасиманов, Қаз.қолөнері).
Атпақыл – асық не томпай атып ойнайтын ойынның аты
Жүргенде атпақылды атып ойнап, Кетіпті бір кемпірдің жібін үзіп (Қозы Көрпеш).
Әлпейім – бірде олай, бірде бұлай, құбылмалы.
Әуек – үйір, топ
Қасқырдың абаны әуегіндегі басқа қасқырлардың атасы да, мықтысы да болса керек (Қазақ тілі
аймақ).
Бакенші – судың тереңдігін өлшеп, соған қарай бакеннің орнын ауыстырып, оны бақылаушы, реттеуші адам.
Балқұндық – балауса балғын шақ.
Бойра – қамыстан тоқылған төсеніш, яки кереге сыртынан ұста­латын зат.
Ашадды – қатыгез, қатал адам.
Халық даналығы
Сөз – адамның айнасы 
Тіл жүйрігі – басқа,
Қол жүйрігі – асқа.
***
Сөз мәнісін білмеген сөзді өзіне келтірер,
Көш мәнісін білмеген көшсе көлік өлтірер.
***
Сөйлей білмес жаман сөзді өзіне келтірер.
***
Сөз – адамның айнасы.
***
Әділ сөздің алды ашық.
***
Аңдамай сөйлеген ауырмай өледі
***
Тыймаған ауызда бәле бар.
***
Сөз білмесең үндеме, көп ішінде отырсаң.
***
Жақсы сөз жан сүйіндірер,
Жаман сөз жан күйіндірер.
***
Тілі – тәтті, көңілі – қатты.
Өтірікшінің шын сөзі зая кетер.
***
Көңіл кірі айтса кетеді,
Көйлек кірі жуса кетеді.
***
Жақсы сөйлеген жігіт ­шешен.
***
Тіл қаруы – сөз.
Сөз қаруы – ой.
1.Марғұлан Ә
Ежелгi жыр, аңыздар
– Алматы, 1985
– 323 б.
2.Қазақтың этнографиялық категориялар, ұғымдар мен атауларының
дәстүрлi жүйесi
Энциклопедия
– Алматы , 2011
– 738 б.
3.Әлменұлы Б
Шешендік сөздер
– Алматы, 1994
– 263 б.
4.Ертедегі әдебиет нұсқалары
– Алматы, 1967
– 314 б.
5.Қазақ қолжазбаларының ғылыми сипаттамасы
3-кітап
– Алматы, 1979
– 320 б1.Марғұлан Ә
Ежелгi жыр, аңыздар
– Алматы, 1985
– 323 б.
2.Қазақтың этнографиялық категориялар, ұғымдар мен атауларының
дәстүрлi жүйесi
Энциклопедия
– Алматы , 2011
– 738 б.
3.Әлменұлы Б
Шешендік сөздер
– Алматы, 1994
– 263 б.
4.Ертедегі әдебиет нұсқалары
– Алматы, 1967
– 314 б.
5.Қазақ қолжазбаларының ғылыми сипаттамасы
3-кітап
– Алматы, 1979
– 320 б
Бетті дайындаған 
Айгүл Әмірбекова,
А.Байтұрсынұлы атындағы Тіл білімі институтының жетекші ғылыми қызметкері, 
филология ғылымының кандидаты
