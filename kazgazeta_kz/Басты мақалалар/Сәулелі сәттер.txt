…Арналы Сарыторғайдың түлегісің,
Ата-анаң қабыл болды тілегі шын.
Бөленген абыройға, алғыс алып,
Туған жердің мықты сен тірегісің!
Мағзұмбек Машайықұлы
Еліне еңбегімен еленген Сабыржан Ахметұлы жайлы толғаныс
Мен Сәкеңді – ­Сабыржан Ахметұлы­ның өткен жетпісінші жылдардың орта кезінен сырттай естігенім болмаса, жақын таныстығымыз жоқ еді
Целиноград (қазіргі Астана қаласы) қаласының құрылыс институтын тәмамдағанмын
Ол кезде әке-шешем Жангелді ауданының орталығы – Торғай селосында тұратын
Демалыс, мейрам күндері соларға асығатынмын
Шалғайда орналасқан Торғайға жету үшін, жолда орналасқан Амантоғай, Амангелді аудандарын басып өтетінмін.
Кейінірек Амантоғай ауданы жабылып Амангелді ауданының құрамына кірді
Екі ауданның да өмірде қалай дамып-өрбігендері қазіргідей көз алдымда
«Ауылына қарап азаматын таны» дейді дана халқымыз
Бұл сөз жас шағынан атажұрты – Сарыторғайда электр жөндеушісі, кейін сол жүйеге иелік еткен Сәкеңе арналып айтылғандай еді
Сол сияқты 1975-1993 жылдары жұмыстарын ұршықша үйірген Сабыржан Ахметұлының ерен еңбегін институтта бірге оқыған, осы ауданның тумалары Болат Нақанов, Есім Дауылбаев достарым ауыздарынан тастамайтын
Ол жайында аудан еңбеккерлерімен тілдескенімде олардың Сәкеңді төбелеріне көтеріп, қатты құрметтейтініне көзімді жеткізген едім
Бұл ­Сабыржан Ахметұлының сәулелі сәттерінің алғашқы баспалдақтарының бір көрінісі еді
1993 жылы Арқалық қаласының әкімінің орынбасары болып тағайындалды
Танымайтын басшымен танысудың ретін таба алмадым
Ол кезде облыстық әкімдікте шаруашылық басқармасын (ХОЗУ) басқаратынмын.
Әйтеуір бұл жұмыста онымен жолымыз бір жолықпады
Бұл кезең бұрынғы жоспарлы жұмыстың жайына қалып, нарықтық қарым-қатынастың қарқынды белең ала бастаған кезі болатын
Нарықтың бұлжымас заңы – ол айналысқан ісіңнің көзін ­тауып, пайда табу
Сәкең экономикасы алға жылжымаған қаланың күні қараң қалатынын қалалықтарға қадап айтып, көзге көрінерлік жұмыстар атқарды
Қала тұрғындары нарықтың заңын алғашқыда жете түсінбей, әркім өзінше күндерін көруге көшіп еді
Қала әкімшілігіне тікелей өндірістен келген іскер басшыны облыс басшылары Арқалық қаласында көп ұстамай, 1995 жылы экономикасы шатқаяқтай бастаған Амантоғай ­ауданына әкім қылып тағайындады
Нарықтың тілін жете меңгерген азамат іскер басшы екендігін бұл ауданда да көрсете білді
Ол аудан әкімі ретінде, бұрынғы әкімнің болжыратып жіберген егістік көлемін 140 мың га
көтеріп, ауыл шаруашылығына басымдық берді
Негізінде Торғай жері мал шаруашылығымен айналысатын өңір
Сол жылдары «бартер» деген бәле шығып, бұрын төскейі төрт түлік малдан қайысатын Торғайдың төңірегі аянышты халде еді.
Сәкең сол жылдары жұртшы­лықтың қамын ойлап көп қамықты
Жарғақ құлағы жастыққа тимей, жергілікті халықтың рухын қайтсем көтеремін деген ой маза бермеді
Біз қазақ деген халық, өмір бойы жоғын іздеген халықпыз
Ол бір ғасыр бұрын елінің, туған жерінің тәуелсіздігі, азаттығы үшін құрбан болған Амантоғай өңірінің тумасы – Құлан Кейкі батырдың аруағын аунатып, жергілікті халықпен қауыштырып, олардың алғысына бөленді
Осы кезден бастап амантоғайлықтардың рухы көтерілді
Өзі бас болып, Алматыға екі кәсіпкерін жіберіп, Кейкі Көкембайұлы атасының мүсінін жасатты
Оны аудан орталығына орнатқызып, салтанатты ашылу рәсімінде жұрттан: «Түбі ауданымызға батыр атамыздың аты беріліп қалуы мүмкін» деген ойын да жасырмады
Бірақ өмір адамның ойлағанындай өткен бе?! 1997 жылы Торғай облысы екінші мәрте жабылғанда, онымен қоса Амантоғай ауданы да оның жолын құшты
Сөйтіп, Сәкеңнің ойлаған ойының ойраны шыққан болатын
Сол жылы Амантоғай ауданы төркініне қайтып келген қыздай болып, Амангелді ауданының құрамына қайта қосылды
Ауданның әкімі болып Сабыржан Ахметұлы сайланды
Ол осы ауданға әкім болып сайланғанына бір жыл өтер-өтпестен, Арқалық қаласының әкімі болып тағайындалды
Оны қалалық активке облыстың сол кездегі әкімі Тоқтарбай Қадамбаевтың өзі таныстырып, жұмысына сәт-сапар тіледі
Сол жиынға қатысқан жандардың бірі ретінде Сәкеңнің істің адамы екендігіне, сөзге шешендігіне көзімді жеткізіп қайтқан едім
Оқырмандардан несіне жасырайын, ол кездері көңілімнің хошы болмай, жан сырымды бөлісетін жөні түзу басшы кезікпей жүрген кезім болатын
Сәкеңе дейінгі әкіміміз облысымыз жабылмай тұрғанда бірде-бір тексеріс болмаған басқармамызды 9 ай ішінде 7 рет тексеріс жасатқан болатын
Осыдан кейін көңілімнің хошы қайдан болсын?! Тексерушілер істеген ісімнен ілгешек таба алмай, басқан ізімді аңдумен жүрген кез болатын
Жүйкем қанша жұқарса да, оны әкімге бермегенім, қызметтес әріптестерім: «Ұрының арты қуыс – деген, өзінің тазалығын дәлелдей алмағандықтан жұмыстан кетті» демесін дегендіктен
«Аққа құдай жақ» деген, жаңа әкім Сәкең келіп, сол қиналған күндерім артта қалды
Бұрынғы облыс кезінде, кейін қалалық әкімдікте әкім болған кейбір басшылардың ауыздарына ақ ит кіріп, көк ит шығып жататын
Қашанда сабыр сауытынан табылатын, сөзі салмақты, ойы орамды Сабыржан Ахметұлы әкімдікке келгеннен кейін, арқа-басым кеңіп сала берді
Оның өткізген лездемелерінде, шұғыл кеңестерінде басы артық мәселелер көтерілмейтін
Жұмыс барысында түсініксіз мәселелер туындаса, кейбір әкімдер сияқты даусын көтермей, жұмыс столын сабаламай, сол мәселенің неден туындағанын тәптіштеп сұрап, дұрыс-бұрысына көзін жеткізетін
Қа­рауын­дағы қызметкерлерден «Тәртіпке бағынған құл болмайды» (Б.Момышұлы) деп, тәртіпті талап ететін
Тәртіп дегеннен шығады
Бірде оның жұмыс кабинетінде отырып, бұл тақырыпта ұзақ әңгімелестік
Ол маған ағынан жарылып, өмірдерегін алдыма өзі жайып салды
Өзімді толық білмейтін қала басшысының менімен бұрыннан білетін танысындай ашық-жарқын сөйлесуін жақсылыққа жорыдым
Ойыма өткен 70-жылдардың аяғы мен 80-жылдардың басында туған өңірімізге басшы болып келіп, оның экономикасы мен әлеуметтік жағдайын жақсартып, рухани саласын айтарлықтай дамытқан ұлтымыздың асыл перзенті, қоғам әрі мемелекет қайраткері Еркін Нұржанұлы Әуелбеков оралып, «Сәкеңдей басшы келгесін Арқалықтың басына үйірілген қалың бұлт та сейілер» деп отырдым
Сол кездегі Арқалық қаласының жай-күйі адам айтса нанғысыз аянышты еді
Қала тұрғындары айлықтарын айлап ала-алмай, зейнеткерлер жәрдем ақыларының жүзін көре алмай, жадап-жүдеп жүрген болатын
Жығылғанға жұдырық дегендей, дүкен сөрелері жылан жалағандай тазарып, жұрт босып кетудің аз-ақ алдында тұрды
Оның үстіне электр жүйесі де құбылмалы кесте бойынша тәулігіне 3-4 сағат жарық беретін
Оның «қызығын» жұрт қалың ұйқыға кеткен кезде ғана көретін
Жылу беретін (ТЭЦ), газбен қамтамасыз ететін мекемелердің мардымсыз жұмыстарынан кейін, қала тұрғындары үйлерінің қасынан жер ошақ қазып, тамақтарын сонда істеп, бала-шағаларымен сонда жылынып жататын.
Осындай қиын кезеңде Сабыржан Ахметұлы Арқалық қаласына әкім болып келді
Экономикасы құл­дырап, құрдымға кетудің аз-ақ алдында тұрған қаланы құтқару әкімнің әкімінің, азаматтың азаматының қолынан келетін іс еді
Сәкеңмен оңаша сол отырысымызда ол ма­ған: «Асеке, шынымды айтсам, осы Арқалыққа әкім болып келуге алғашқыда үзілді-кесілді қарсы бол­дым
Бірақ Төкең мені жанды жерім­нен ұстап алып, ол ойымнан айнытты
Оның Төкең деп отырғаны – облыстың сол кездегі әкімі Тоқтарбай Қадамбаев екен
Сол кісінің айтқан: «Сабыржан Ахметұлы, әркімнің туған жері – Мысыр шаһары» деген
Сені туған қалаң – Арқалық қаласын құтқаруға жібергелі отырмын
Оның құлдыраған экономикасын көтеріп, қатарға қосу сенің ғана қолыңнан келетініне сенімім мол
Аталарымыз: «Нарға артқан жүгің діттеген жерге барады, итке артқан жүгің шашылып жерде қалады» деген екен
«Осы сөзді естігенде қалай сылқ ете қалғанымды өзім де байқамай қалдым» деп еді
Иә, туған жер кім кімге де ыстық қой
Шынымды айтсам, сол кезде Сәкеңнің Арқалық қаласында туғанын білмеуші едім.
Сәкең сол жылдары жұртшы­лықтың қамын ойлап көп қамықты
Жарғақ құлағы жастыққа тимей, жергілікті халықтың рухын қайтсем көтеремін деген ой маза бермеді
Біз қазақ деген халық, өмір бойы жоғын іздеген халықпыз
Ол бір ғасыр бұрын елінің, туған жерінің тәуелсіздігі, азаттығы үшін құрбан болған Амантоғай өңірінің тумасы – Құлан Кейкі батырдың аруағын аунатып, жергілікті халықпен қауыштырып, олардың алғысына бөленді.
Кейбіреулердің айтуынша, оны Амангелді ауданына қарасты Сарыторғай кеңшарының азаматы деп жүргенмін
Сөйтсем Сарыторғай Сәкеңнің ата-жұрты екен
Бұл жерде оның Кенесары ханның бас сарбаздарының бірі болып, еліміздің тәуелсіздігі үшін күрескен руы Төлек, Жәуке батыр жерленген
Сол батыр бабасының рухы қолдаған болу керек, Сәкең туған жерге туын тіккелі келіпті
Қанына тартпайтын қазақ болмайды
Тікелей атасы Балғожа мен әкесі Ахмет те бұрынғы Торғай уезіне атақтары шығып, ел басқарған белгілі адамдар болыпты
Отызыншы ойранды жылдары Ахмет әкесі қуғын-сүргінге ұшырап, Атбасар, Көкшетау жақта бой тасалауға мәжбүр болыпты
Шаш ал десе, бас алатын сол кезеңнен әкесі аман қалып, 1947 жылы Қызылқозыға оралыпты
Қызылқозы – қазіргі Арқалық қаласы
Бұл қалада боксит кені өндіріледі
Шалдардың айтуы бойынша, бір інге бір қозы кіріп кетіп, қып-қызыл болып шыққандықтан жергілікті жұрт Қызылқозы деп атап кетіпті
Сол жылы 15 мамырда дүние есігін ашқан ұлына әкесі Сабыржан деп ат қойыпты
Онысы – ұлым өзім сияқты сабырлы да алғыр болсын – деген ниеттен туындаса керек
Әке үміті алдамады
Сәкең жасынан алғыр, еңбекқор болып ерте есейіп ағайынның аузына ілігіп, сабырлығы мен көпшіліктің көзіне түсті
1960 жылы туған жерге деген махаббаты Ахмет ақсақалды жетелеп атамекені, жаңадан ашылып жатқан Сарыторғай кеңшарына әкеледі.
Сәкең осы кеңшардың орта мектебінде оқуын жал­ғастырып, оны 1965 жылы ойдағыдай аяқтайды
Бір сыныпта оқыған 19 сынып­тастары арман қуып, әр қалаға аттанып жатқанда, бұл ауылда қалады
Оған себеп, асқар таудай әкесінің өмірден өтуі еді
Бұғанасы толық бекіп болмаған бозбалаға бұл қайғы қатты әсер етті
Көкейіндегі арманының быт-шыт болғанына мойымай, аяулы анасы Зейнеп пен жалғыз қарындасы Жұмабикеге «қайтіп қорған боламын» деп мазасы кетті
Ақыры Қостанай қаласындағы қысқа мерзімді электр-монтерлерін даярлайтын курсқа түсіп, электр-жөндеушісі мамандығын игеріп шығады
Кеңшарда еңбек жолын қарапайым электр-жөндеушіден бастаған жас жігітті болашақта жауапкершілігі шаш-етектен келетін лауазымды қызметтер күтіп тұр еді
«Өмір күрестен тұрады» деп жатады өмір көргендер
Сол өмір күресінен Сәкең сүрінбей өтіп, өзінің адал еңбегінің арқасында билік табалдырығына табаны тиді
Ол үшін өмір мектебінен өту керек болатын
Ол кезде кеңестік армия – өмір мектебінің мықты баспалдағы болып саналатын
Мектеп бітірген жылдың күзінде Сәкеңді әскери міндетін өтеуге шақырады
Үш жылдан кейін өсіп-өнген еліне есейіп оралған оның бойынан жерлестері жауапкершіліктің табын байқайды
Сол кезден бастап, ол үнемі өрлеу үстінде болды
Сарыторғай кеңшарында электр жүйесін басқарып жүргенінде Зақан Қайыркенқызы мен көңілдері жарасып, Зейнеп әжейдің қолын ұзартты
Осы кеңшарда Ахмет ақсақалдың Қарлығаш, Арман, ­Жанар, Ербол атты немерелері өмірге келді
«Орнында бар оңалар» деген осы емес пе?! Целиноград қаласына келіп, ауылшаруашылық институтына түсіп инженер-механик мамандығын алып шығады
Текті жердің ұрпағы ретінде Сәкең әулетінің атын аспандатып жүрген азамат
Оның ұл-қыздарынан өрбіген немере-жиендері бүгіндері Астана қаласында, оның төңірегінде аталары сияқты еліне еңкейіп адал еңбек етіп жүр
Қазақта: «Еңкейгенге еңкей, ол сенің құлың емес
Шалқай­ғанға шалқай, ол Құдайдың ұлы емес» деген даналық сөз бар
Сәкең осы даналық сөзді басты қағидасына айналдырып, жұрттың алдында үнемі кішірейіп жүреді
Алды ашық, кімге болса да кеудесін көтермейтін мейірбан жан
Біз қазақ деген халық, қашаннан ырымшыл халықпыз ғой, ұрпағының ұлағатты жандарға ұқсап өскендерін қалайды
Ол бір немересінің атын ырымдап Төлен деп атапты
Төлен деп атамас бұрын, қазақтың көрнекті жазушысы, атағынан алыстан ат үркетін Төлен Әбдік ағамызға телефон шалып, оның рұқсатын алыпты.
Сәкеңмен телефон арқылы бір тілдескенімде, сол Төлен немересінің спорт саласында қол жеткізген жетістіктерін естігенім бар еді
Неме­ресі республикалық деңгейде күрестен спорт шебері атаныпты
Төлен атасы да кезінде университетте оқып жүргенде күреспен айналысқан ғой
Менің бір байқағаным, Сабыржан Ахметұлы елін, жерін сүйетін үлкен ұлтжанды азамат
Ол қай жерде қызмет істемесін, сол жердің тұлғалы тұлғаларын танып-біліп, «Жандарыңда жүр жақсы адам» деп жан-жағына жариялап жүреді
Оған мысал, 1999 жылы «Қазақстанның құрметті дәрігері», І санаттағы оташы Асқар Байжұманұлына «Ар­қа­лық қаласының құрметті азаматы» атағынын берілуі
Мұндай атаққа көпшілік жұрт, билік басындағыларға тамыр-таныстарын салып, қулықтарына құрық жалғап қолдарын жеткізіп жатады
Ондайдан хабары жоқ, республикаға танымал оташы ағамыз, Сәкеңнің адам тани, елге сіңірген еңбегін бағалай білетін қасиетін отырған отырыстарда жыр қылып айтып отырады
Маған «Жақсының жақсылығын айт, естіген жан сүйінсін» деген сөз Сабыржан Ахметұлына арналып айтылғандай әсер етеді
Ол Арқалық қаласына әкім болып келісімен қаланың нарықтық қарым-қатынастарына үлкен мән беріп, оның тамырына қан жүгіртті
Бұл оның нарықтық экономиканы терең меңгергенін білдірсе керек
Осындай іскер әкіммен 1998 жылы күз айларының бірінде қоштасуыма тура келді
Оған себеп, сол жылы жоғары оқу орнын бітіріп келген ұлыма лайықты жұмыстың реті келмегені еді.
Жұмыс іздеп, қай мекемеге бармасын, «Маман­ды­ғыңыз бойынша еңбек өтіліңіз жоқ екен, сондықтан жұмысқа ала-алмаймыз» деп сұлу-сыпайы шығарып салғандығынан
Желдің қай жақтан шығып тұрғанын ішім сезіп жүретін
Бұрынғы әйел әкімнің орынбасары болып істеген бір құрбысының: «Бір басымызға бір Бектемісов те жетер» деген сөзі құлағыма жетіп жататын
Әйелдермен айтысып, абырой таппасымды біліп, жұмыстан өз еркіммен кетуге арызымды бердім
Көп ұзамай Сабыржан Ахметұлының қабылдауында болдым
Ол кісі маған: «Асқарбек Назарбекұлы, атам қазақтан қалған «Битке өкпелеп, тоныңды отқа жақпа» деген сөз бар
Сені өкпелеткен әйелдер маған бағынышты ғой
Менің айтқанымды олар аяқ асты қалдырмас
Істеп жүрген жұмысыңда қалсаң қайтеді» деген емеурін танытты
Мен Сәкеңе үлкен рақметімді айтып, келесі күні Нұрланымды алып, Астана қаласына жол тарттым
Менің сол жолы Сәкеңнің адам жанына терең бойлайтынына көзім кәміл жеткен еді
Бұл оның сәулелі сәттерінің бір көрінісі ретінде көз алдымнан әлі күнге дейін кетпейді
Ол өзіне «сенімді іні таптым» деп марқайса, мен «өмірде арқа сүйер аға таптым» деп шаттандым
2000 жылдың күзінде Сабыржан Ахметұлын Ұзынкөл ­ауданына әкім қылып сайлады
Бұл аудан Қостанай облысының Ресеймен шекаралас жатқан түйткілі көп, салт-дәстүрімізден, ана тілімізден алшақтай бастаған аудан ғой
Жалпы Сәкеңнің өмір жолына үңілген адам, оның тағдырының мәселесі, шаш-етектен келетін аудандармен, туған қаласы – Арқалықпен тоғысқанын көреді
Оның басынан өткерген қиындықтарына ердің ері ғана шыдайтынын өмірдің өзі дәлелдеп берді
Ол Ұзынкөл ауданында 5 жыл әкім болып еңбек еткенде, мемлекеттік тілімізді менсінбей, қазақшаларына қақалып жүрген қандастарымызды өрге сүйреумен болды
Мұндай жауапкершілігі зіл батпан жұмыс, қай әкімнің оң жамбасына келе берген?! Бұл шара Сәкеңнің ғана қолынан келді
Қазақтың белі қайыспайтын қара нары – классик жазушысы Ғабит Мүсіреповтің 100 жылдық мерейтойы республикалық деңгейде дүркіреп өтті
Жұрт «өткен күнде белгі жоқ» деп жатады
Неге болмасын?! Оған бір тал қара шашы қалмаған Сәкеңнің ақ қырау шалған басы куә.
2004 жылы мамыр айында Аман­гелді ауданының басшылығында күрделі жағдайдың орын алуына байланысты, облыс әкімдігі Сәкеңді осы ауданға екінші мәрте әкім қылып сайлайды
Аудан жұртшылығы оны құшақ жая қарсы алады
Өзіне етене жақын ауданның проблемасын шешуге білегін сыбана кірісіп кетеді
Ауданның жыртығын жамауға жетпейтін бюджеттен бөлінетін қаржыға телмірмей, осы ауданнан шыққан қалталы азаматтарға хат жазып, инвестиция тартады
Нәтижесінде аудан адам танымастай өзгеріп, алдыңғы қатарлы аудандардың қатарына қосылды
Егістік жер көлемі 70 000 гектарға жетті
Ерен еңбегі еленіп, «Парасат» орденінің және бірнеше медальдардың иегері Сабыржан Ахметұлы Ахметовке 2007 жылы «Құрмет» ордені табысталды
Ол, сонымен қатар «Қазақстан ­Республикасы Білім беру ісінің құрметті қызметкері».
Осындай ел алдында беделі биік, абыройы асқақтаған Сабыржан Ахметұлы бұл күндері 70 жастың жотасына шығып отыр
Оған: «Алдағы уақытта 80 жастың сеңгірінен секіріп өтіп, 90 жастың тосқауылына тоқ­тамай, желмаядай желіп отырып 100 жасқа жетіңіз» деген тілегімді біл­діремін
Сол жасыңызда да ел-жұртыңызға беретін жан жылуыңуыз бен жүрегіңіздің сәулесі сөнбесін!
Асқарбек БЕКТЕМІСОВ,
журналист-жазушы,
ҚР Ақпарат саласының үздігі
