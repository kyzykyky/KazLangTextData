Газетіміздің өткен нөмірінде хабарла­ға­нымыздай, Елордада Дүниежүзі қазақтарының V Құрылтайы өтті
Алқалы жиынның салтанатты ашылу рәсіміне Елбасы Нұрсұлтан Назарбаев қатысып, баяндама жасады

Әлем қазақ­тарының делегациялары бас қосқан шараға жиыны 39 мемлекеттен өкілдер келді
Алыс-жақын шетелдердегі ағайындар бір-бірімен сағыныса қауышып, жарқын жүзде дидарласты
Көптеген маңызды мәселелер талқыланды
Ұсыныс-пікірлер тыңдалды
Дүниежүзі қазақтарын толғандырған мәселелерге назар аударылды
Жиналғандардың бірауыздан қолдауымен Елбасы Нұрсұлтан Назарбаев Дүниежүзі қазақтары қауымдастығының Төрағасы болып қайта сайланды
Ал Төрағаның бірінші орынбасары болып Зауытбек Тұрысбеков сайланды
Президент бұл қызметті бұған дейін атқарып келген Талғат Мамашевке ризашы­лығын білдіріп, алғыс айтты
Жиын соңында Құрылтайдың Үндеуі де қабылдан­ды
Құрылтай туралы мақаланы газетіміздің 6-7 беттерінен оқып, таныса аласыздар.
ҚАЗАҚСТАН ПРЕЗИДЕНТІ НҰРСҰЛТАН НАЗАРБАЕВТЫҢ ДҮНИЕЖҮЗІ  ҚАЗАҚТАРЫНЫҢ V ҚҰРЫЛТАЙЫНДА СӨЙЛЕГЕН СӨЗІ

Ардақты ағайын!
Қымбатты бауырлар!
Дүниежүзі қазақтарының V құрыл­тайына келген баршаңызға қазақтың қас­терлі Атажұрты – Қазақ Еліне, оның бас ордасы – Астанаға қош келдіңіздер деп қуанышымды білдіремін! Алты құр­лыққа сауын айтқан мына алқалы жиынға әлемнің 39 елінен 350-ден астам қандасымыз келді
Қайда жүрсе де қазақтың тарихи Отаны біреу-ақ
Ол – Қазақстан
Атамекеніміз жалғыз, ол – бір уыс топырағына дейін қасиетті Қазақ Елі
Бүгінгі басқосуға негізінен жас буынның өкілдері шақырылды
Себебі, жас ұрпақ түп қазығын ұмытпай, бір тамырын тарихи Отанында жаюға тиіс
Туған елімен байланысын нығайтып, ата салтын сақтап, ана тілін ұмытпай, біліп өсуі қажет.
Құрылтай баламалы энергия бойынша жер жүзінің инновациялық жетістіктерін паш ететін «ЭКСПО-2017» көрмесіне орай өтуде
Біз арнайы осылай байланыстырдық
Себебі, бұл Қазақстанның мерейін асырып, күллі әлемнің назарын аударатын ауқымды шара болып отыр
Біз бауырларымыз Атажұртының бүгінгі келбетін көріп, марқайсын, ой түйсін деп сіздерді ЭКСПО-ға орай шақырдық
Дүниені таңғалдырған елордамыз – Астананың өсіп-өркендеп бара жатқанын көрсін, қуансын деп ойладық
Кешеден бері Қазақстанның марқайған, көркейген астанасын көріп, көз жеткіздіңіздер.
Құрметті отандастар!
Алғашқы құрылтайдан бері 25 жыл өтті
20 ғасырда қазақтың басынан өтпеген зұлмат жоқ
Тәуелсіздіктің 25 жылы да қиындықсыз болған жоқ
Дегенмен, қазақтың талантты халық екені дүниежүзіне белгілі
Бәріміз бірігіп, жұмыла жұмыс істеп, бірлігімізден жазбағанның арқасында осы жылдар ішінде келелі табыстарға жеттік.
Жалпы орташа өмір сүретін халық­тардан озып, олардан жоғары шықтық
40 пайыз кедейшілікті 3 пайызға төмендеттік
Экономикамызды 22 есе өсірдік
Елдің табысы да осынша өсті
Бүгінгі қазақтың тарихында оның жағдайы мен тұрмысы еш уақытта мұндай болған емес
Бұл – тарих тұрғысынан қас қағым сәт болғанмен, қазіргі таңда тұтас дәуірге татитын уақыт
Еліміздің болашаққа бастар бағыты мен мақсаты да айқын
Біз бұл жолдан да өттік
Бірінші жолымыз – тәуелсіздік алған қуанышымыз болды
Екіншісі – 2030 жылға дейінгі бағдарламамыз
Оны орындадық.
Енді үшінші жол – 2050 жылға дейінгі стратегиямыз
Оның негізгі мақсаты – өркендеген ең үлкен мемлекеттер қатарына қосылу
Елдігімізді нығайтатын 5 институттық реформаны іске асыру үшін «100 нақты қадам» Ұлт Жоспарын орындап жатырмыз
Қазақстанның үшінші жаңғыруын жариялап, оның 5 басымдығын нақтыладық
Конституциялық реформалар жасап, саяси жаңғыруды жүзеге асырудамыз
Бұл жұмыстардың өзегіне айналатын Рухани жаңғыруды қолға алдық
Оған қоғамдық сананы түбегейлі өзгертіп, жаңа ұрпақ қалыптастыруға бағытталған 6 жоба негіз болады.
Заман өте тез жылжып келеді
Қазір техника мен инновацияның артқан кезі
Жаңалықтар күн сайын еселенуде
Халықтар зор бәсекелестік жолына түсті
Солардың қатарында болу үшін біз де қамдануымыз керек.
Біріншіден, қазақ тілін латын әліпбиіне көшіру
Бұл – ана тіліміздің жаһандық ғылым мен білімге кірігуін әрі әлем қазақтарының рухани тұтастығын қамтамасыз ететін бірегей қадам
Мұны айтып отырған себебім, қазір ТМД аумағындағы қазақтар кирилл әріптерін, Қытайдағы қандастарымыз төте жазуды, батыс елдеріндегі бауырлар латын әліпбиін қолдануда
Бәріміз сөйлескенде тіліміз бір болса да, оқығанда үш түрлі болып шығады
Ешбір кедергісіз түсінісетін бір қазақтың баласы бір-бірінің жазуын ұқпайтын күйге жетті
Бұл – жер жүзіне тарыдай шашылған қазақтың кейінгі ұрпағын бір-бірінен алшақтатуда
Көп ұзамай бұл олқылықтар біржола жойылады
Қазақ тілінің латын әліпбиіне көшуі бірлігімізді нығайтып, рухани жақындастыра түседі.
Екіншіден, гуманитарлық бағыттағы ең үздік 100 оқулықты қазақ тілінде шығару
Бұл – қазақстандықтар үшін ғана емес, күллі қазақ үшін айрықша маңызды жоба
Шет елдің оқулықтарын алдымен орысшаға, сосын қазақшаға аударғанша көп жыл өтеді
Сондықтан ең керекті 100 кітапты қазақ тілінде шығару мәселесін алға қойып отырмыз
Енді қандастарымыз қай елде тұрғанына қарамастан дүниедегі ең таңдаулы біліммен ана тілінде сусындай алады
Қазір осында сан тілде сөйлейтін, терең білімді көптеген жастар отыр
Сіздерді күллі қазақтың өрісін кеңейтіп, деңгейін көтеретін айтулы жобаға белсене қатысуға шақырамын
Жолдауымда мұны 2025 жылға дейін жүзеге асыру керек деген меже қойған болатынмын
Бірақ оны соза берудің қажеті жоқ
Ғалымдарымыз бізге тиісті әріптерді таңдап беруге тиіс
Меніңше, еш қиындық жоқ
Себебі, біздің балаларымыздың бәрі бірінші сыныптан бастап ағылшынша оқиды
Өсіп келе жатқан ұрпаққа оны игеру еш қиын болмайды.
Үшіншіден, «Туған жер» жобасы әрбір азаматтың жері мен еліне қамқорлық жасауын көздейді
Мен тарихи Отанына септігін тигізгісі келетін қандастарымыз да көп екеніне сенімдімін
Әрқайсымыз өз мүмкіндігімізге қарай кіндік қанымыз тамған туған жерімізге жақсылық істесек, бүкіл халықтың берекесі болар еді
«Туған жерін сүйе алмаған, сүйе алар ма туған елін?» деген ақынның өлең жолдары бар
Шынында да, отаншылдық, отанды сүю туған жеріңнен, туған ауылыңнан басталады
Сондықтан «Туған жерге тәу ету» деген ұғым қазаққа тән нәрсе
Айталық, Еуропадан дәрігер қазақ келіп, бір бауырына операция жасаса, бұл бар қазақтың жаны бір екенін көрсетпей ме? Немесе құрылтайға келген әрбір қазақ Астанада ағаш отырғызса, оны жергілікті жұрт қиырдағы бауырымның қолтаңбасы деп баптап жүрсе қандай жарасымды?! Шетелдегі қазақ өнерпазы елде концерт берсе, қазақ ғалымы тапқан жаңалығын енгізіп, кәсіпкерлер жаңа өндірістер ашып жатса, ел мен елдің қосылғаны осы емес пе?! Жобаны үйлестіруші орган Дүниежүзі қазақтары қауымдастығымен бірлесіп, бұл бағытта жұмыс істеуі керек.
Төртіншіден, қазақ үшін Атамекеннің бір шымшым топырағына дейін тұнып тұрған қасиет
Тұтас түркінің алтын бесігі Алтай, киелі Түркістан, ұлт ұясы Ұлытау және басқа да орындар – барша қазақ үшін қасиетті
Бұл жерлерге шетелден сан мың қазақ келіп, тағзым етіп жүр
Алайда, кейінгі жастардың елдегі тарихи, рухани құндылықтардан хабары аз
«Қазақстанның киелі жерлерінің географиясы» жасалған соң, ол шеттегі қазақтарға да таныстырылуы қажет
Қайда жүрсек те алты Алашқа ортақ құндылықтар бізді біріктіре түседі
Сондай-ақ қазақтың талай баға жетпес рухани қазыналары Қазақстаннан тыс жерде
Біз бір жылды «Ұлттық тарих жылы» деп жариялап, дүниежүзі бойынша қазақ тарихына қатысты құндылықтарды іздестірдік
Көп дүние жиналды
Кейіннен «Мәдени мұра» бағдарламасын іске асырдық
Жаңа кітаптар жазып, қазақтың аталы сөздерін, әндерін, философтар мұрасының жинағын шығардық
Ғалымдарымыз шетелдерге жасаған ғылыми сапарлары арқылы көптеген құнды мұраларымызбен қайта табыстыруда
Жақында белгілі ғалымымыз 1,5 мың жыл бұрын жасалған домбыраны тауып, елге әкелді
Көне түркі тілінде «жұпар күй әуені сүйсіндірді» деген жазуы бар домбыра қазақ күйі 15 ғасыр бұрын ұлы өнер деңгейіне көтерілгенін көрсетеді
Қазақстаннан тысқары жерлерде мұндай құнды жәдігерлер жетіп артылады
Археологиялық зерттеулер жасағанда шеттегі киелі орындар мен мұралар назардан тыс қалмауға тиіс.
Бесіншіден, Қазақстандық мәдениетті әлемге танытатын бірегей жоба басталды
Онда отандық мәдениеттің таңдаулы үлгілері әлемнің басты тілдерінде сөйлеп, барлық құрлықтарға жол тартады
Сондай өнер туындыларын тауып, сараптап, Біріккен Ұлттар Ұйымының алты тіліне аударып, дүниежүзіне тарату керек
Қазақстандық мәдениет дегеніміз – ең алдымен қазақтың мәдениеті
Ендеше, төл мәдениетімізді жер жүзіне танытуға ағайындар да атсалысуы керек
Қазақстан халқы Ассамблеясының XXV сессиясына сонау Аргентинада тұратын жерлесіміз келіп қатысты
17 жыл бұрын Алматыдан көшкен неміс қызы Қазақстанның мәдени орталығын құрып, ұлттық байрақ мемориалында көк туымызды желбіретіп жүр
Осындай патриоттар баршаға үлгі.
Алтыншыдан, «Қазақстандағы 100 жаңа есім» жобасы Тәуелсіздік жылдарында жетістікке жеткен отандастарымызды елге таныстырып, үлгі етуді көздейді
Біз 25 жыл ішінде ғасырға татитын шаруа жасадық
Қазақстанды дүниежүзіне паш еттік
Еліміздің деңгейін көтердік
Қазақстанның көптеген бастамасы әлемде қолдау тауып, іске асуда
Осы жылдар ішінде баршаға белгілі болған отандастарымыз да аз емес
Соларды іріктеп, аттарын әлемге таныту керек
Әрбір азаматтың табыс жолы – еліміздің даму жолының көрінісі
Оларды алыстағы ағайын білуі қажет
Сондай-ақ өмір бойы сыртта жүрсе де, білімі мен білігі, өнері мен дарыны арқылы қазақтың атын шығарған бауырларын тарихи ­Отаны тануға тиіс
Қауымдастыққа әлемдегі танымал қазақтардың электронды базасын дайын­дауды тапсырамын
Бұл шетте жүрген ағайынмен сан түрлі салада ынтымақтастық орнатып, барыс-келісті жандандыруға жол ашады
Рухани жаңғыру деген – бүкіл қазақтың жаңғыруы, бірлік деген – барша қазақтың бірлігі
Бұл – негізгі мәселе
Біздің қол жеткен табысымыз ел ішіндегі тыныштық пен бірліктің арқасы
Бірлігі жоқ елдерде не болып жатқанын көріп отырмыз
Қазақтың «Өсер елдің арманы бітпес, өспес елдің жанжалы бітпес» деген аталы сөзі бар
Сондықтан біз бірлікті, соның ішінде қазақтың бірлігін сақтап келе жатырмыз
Тарихқа көз салсақ, қазақтың жеңіліп, біреуге бодандыққа түсуі тек қана іштен ыдырап, бірлігінен айырылған кезде болған
Керісінше, қазақ біріккен кезде жеңіп отырған
Осыны ұмытпауымыз керек
Қазіргі жаһандану дәуірінде рухани тұтастық қана қазақты ғасырлар сынынан сүрінбей өтетін Мәңгілік Ел етеді.Қадірлі бауырлар!
Өткен ХХ ғасыр қазақ үшін қиянатты, өте ауыр ғасыр болды
1921-1930 жылдардағы аштықта қазақтың тең жартысынан айырылдық
Кезінде ондай жағдай болмағанда, қазір қазақтың саны 50-60 миллионнан асып қалар еді
Одан кейін репрессия болды
103 мың адам сотталды
Қазақтың 65 мың бетке ұстар зиялысы тұтқындалды
Оның 25 мыңы атылды
Қазақ үшін сөз айта алатын адамдардың тамырына балта шабылып, жойып жіберілді
Сол қиыншылықтар кезінде қазақтар жан сауғалап, дүниежүзіне шашырап кетті
Мың өліп, мың тірілген қазақ өркендеп, қайта өсіп келеді
Қазір 5 миллионнан астам қандасымыз шет мемлекеттерде тұрып жатыр.
Біз Тәуелсіздік жылдарында алыстағы ағайынды қолдауды естен шығарған емеспіз
Шетелден 1 миллионға жуық қазақты елге көшіріп алып, қолдан келер барлық көмегімізді жасадық
Бүгінде бауырларымыз Қазақстанның азаматы атанып, ел дамуына өз үлестерін қосуда
Келген ағайындардың ішінде көптеген танымал ғалымдар, дарынды спортшылар мен өнер майталмандары бар
Мысалы, боксшы Қанат Ислам, әнші Майра Мұхамедқызы, ғалым Қаржаубай Сартқожаұлы, Дүкен Мәсімхан және басқа да көптеген азаматтарды атауға болады.
Сонымен бірге ағайындар демография­лық жағдай жақсарып, халық санының өсуіне ерекше ықпал етті
1991 жылы елімізде қазақтардың үлесі 40 проценттей болса, қазір 70 проценттен астық.
Қымбатты отандастар!
ХХ ғасырда Солтүстік Кавказдан 550 мың адам, Қиыр Шығыс пен Кореядан 100 мың адам, Ресейдегі неміс ұлтынан 600 мың адам, еврейлер мен гректерден 1,5 миллиондай адам күштеп көшіріліп, жасанды түрде көп ұлтты елге айналдық.
Тәуелсіздік алған жылдарда 17 миллионға тарта халқымыз бар еді
Одақ ыдырап, ел сарсаңға түскенде, солардың біразы елдеріне көшті
Содан біз 14 миллион болып қалдық
Алғашқыда жыл сайын 200 мыңдай бала дүниеге келсе, қазір жылына 400 мыңнан астам бала туады
Мен биылғы 1 шілдеде халқымыздың саны 18 миллионға жетеді деп жариялаймын
Қандастарымызға мемлекет пен қоғам тарапынан жан-жақты қолдау мен көмек көрсету үшін мына жұмыстар қолға алынуы тиіс.
Біріншіден, шеттегі және елге көшіп келетін ағайынды қолдау үшін «Отандастар» қорын құрамыз
Қазақ бизнесмендерін осы қорға өз үлестерін қосуға шақырамын
Мұны ұйымдастыруды Құрылтай басшылығына, Президент Әкімшілігіне және Үкіметке тапсырамын
Қауымдастықтың офисін Алматыдан Астанаға көшіретін кез келді.
Екіншіден, құрылған Қор Дүниежүзі қазақтары қауымдастығымен бірлесіп, отандастарға жан-жақты қолдау мен көмек берудің іс-шараларын анықтап, соған сәйкес кешенді бағдарлама әзірлесін
Ол бағдарламада қазақтың көші мен алыстағы ағайынмен байланыстың барлық мәселелері қамтылуы керек
Бағдарламаның басымдықтары мен міндеттері қор арқылы іске асырылатын болады.
Үшіншіден, елім, жерім деп еміренген әрбір қазаққа Қазақстанның есігі әрқашан айқара ашық
Ешкімге шектеу жоқ
Біз көшіп келетін ағайынға жол сілтеуді тұрғылықты жерінен бастауымыз керек
Елшіліктер азаматтардың құжатын қамдап, қоныстанатын жері туралы кеңес беруге тиіс
Оны Сыртқы істер министрлігіне тапсырамын
Сонда шекарадағы шырғалаң да, елге келген соң құжат түгендеу үшін ары-бері сабылу да болмайды
Қытай қазақтарының сотталмағаны туралы анықтама алуы жайы, ағайынның арғы беттегі еңбек өтілі есептелмеуі сияқты проблемалар бар
Үкіметке осының бәрін кешенді түрде қайта қарап, шешімін табуды тапсырамын.
Төртіншіден, жастарға қолдау көрсету
Біз шетелдегі қазақ балаларының Қазақстанда білім алуына жағдай жасауымыз керек
Қазір олар мемлекеттік грантпен еліміздің жоғары оқу орындарында оқи алады
Үкіметке отандастарымыздың жоғары білім алуын қолжетімді ету үшін оларға бөлінген квотаны 2 есеге көбейтуді тапсырамын
Қазір білім мен ғылымға көп көңіл бөліп жатырмыз
Осы жылдар ішінде 1500 мектеп салынды
Зияткерлік мектептер мен жоғары оқу орындарын салдық
Шетелдік қазақ студенттері үшін біліміне қарай арнайы стипендиялық бағдарлама енгізу керек
Қай елдің азаматы болса да елде оқыған қазақ баласы ертең Қазақстанға қызмет ететінін есте сақтаған жөн.
Бесіншіден, сыртта жүрген бауыр­лардың бір бөлігі, әсіресе жастар асси­миля­цияға түсіп, ана тілін ұмытып барады
Біз бұған ара түсуге тиіспіз
Үкімет шетелдегі қандастарымыз ықшам орналасқан өңірлерде олардың ана тілінде білім алу мүмкіндіктерін қарастыруы керек
Қысқа мерзім ішінде қазақ диаспорасын гуманитарлық бағыттағы әдебиеттермен, оқулықтармен, әдістемелік құралдармен қамтамасыз етуді тапсырамын.
Алтыншыдан, алыстағы ағайын елден тұрақты хабар алып, байланыста болғысы келеді
Қазақстанда не болып жатқанын біліп, атқарылып жатқан істерді көргісі келеді
Қазір шетелдік көрермендерге арналған KazakhTV телеарнасы қандастарымыз тұратын аймақтардың біразын қамтиды
Бірақ бұл жеткіліксіз
Үкіметке мемлекеттік телеарналарды іргелес елдерде көрсету мүмкіндіктерін қарастыруды жүктеймін
Бұл мерзімді баспасөзге де қатысты.
Жетіншіден, кез келген мемлекет кәсіби, білімді, жаңашыл мамандарға мұқтаж
Мен тарихи Отаныма еңбек сіңіремін, оның дамуына үлес қосамын деген әрбір талантты қазақты елге шақы­рамын
Үкімет осындай азаматтарды елге тартып, мамандығына, мүмкіндігіне қарай жағдай жасаудың тетіктерін қарастырсын.
Сегізіншіден, біз арнайы бағдарлама қабылдап, оңтүстіктің тұрғындарын солтүстікке көшіріп жатырмыз
Ағайындар еңбек күші аз теріскей жаққа қоныстануға ынталы болуы керек
Бұл үшін көшіп келушілердің жаңа ортаға неғұрлым тез бейімделуіне жағдай жасауға тиіспіз
Ол жақта бейімдеу орталықтары жұмыс істеуі қажет
Келген ағайынды қоныстандыратын үйлер салып, әлеуметтік инфрақұрылым жасау керек
Оны бағдарлама түрінде қолға алуымыз қажет
Олардың қажетті мамандық алуына жәрдем беріліп, жұмыспен қамтудың жол картасы жасалсын
Осының бәрі – ұлтымыздың, еліміздің жарқын болашағы үшін атқарылатын маңызды шаралар болмақ.
Ардақты ағайын!
Біз сіздердің келгендеріңізге қуанамыз
Атажұртқа тарихи Отанымыз бар деп келіп отырсыздар
Сондықтан дүниежүзіндегі қазақтардың басы қосылып, еліміздің өркендеуіне атсалысса екен деймін
Бірлігіміз ажырамасын.
Қауымдастық құрылған күннен бастап оған өзім төрағалық етіп келемін
Мен үшін шетте жүрген бауырларға жанашыр болу – әрбір қазақстандыққа қамқорлық жасаумен бірдей маңызды
«Әр қазақ – менің жалғызым» деген өлең жолын құрылтай мінбесінен әлемдегі әрбір қазаққа жолдаймын
Сіздерге айтарым, алыстағы ағайынға менің дұғай сәлемімді жеткізіңіздер
Қазақ баласы қай елде тұрса да Ұлы Далада Мәңгілік Ел құрып жатқан байтақ Қазақстанның ажырамас бөлшегі екенін жүрегінің төрінде ұстасын! Құрылтай күнде болып жатқан жоқ
Асықпай Атамекенде аунап-қунап, әсем Астананы көріңіздер
Әлем назарын тіккен ЭКСПО-ны тамашалаңыздар
Оған 115 мемлекет пен 22 халықаралық ұйым қатысуда
Біз екі-үш жылдың ішінде Астананың бір ауданын салып шықтық
Бұл сапар елмен етене танысып, ой түйер жемісті сапар болсын
Бүгін барша қазақтың басын біріктірер салмақты ойлар айтылып, ізгі істер бастау аларына сенімдімін
Екі күннен соң барша мұсылмандар үшін қасиетті айт мерекесі басталады
Біз ұмытылып кете жаздаған ата дінімізді қайтарып, Қазақстанда 2,5 мың­нан астам мешіт аштық
Елді иман­ды­лыққа шақырып келеміз
Біз экстремизм мен терроризмге қарсы елміз
Зайырлы мем­лекетпіз
Сол жолды ұстанамыз
Өрке­ниет­ке, ғылым мен білімге қол созған елміз.
Айт қабыл болсын, жаратқан Қазаққа жар болсын!
Қазақстанның тәуелсіздігі мәңгілік болсын!
Біздің көк байрағымыз мәңгі желбірей берсін!
* * *
Құрметті отандастар!
Дүниежүзіндегі қазақтар саны басқа елдермен салыстырғанда көп емес
Дегенмен, елдің деңгейі халқының көптігімен немесе аздығымен өлшенбейді
Елдің сіңірген еңбегімен, сол елден шыққан белгілі адамдар мен ғалымдардың жетістіктерімен өлшенеді
Сондықтан бар қазақтың басын біріктіру – менің Елбасы ретіндегі парызым! Сенімдеріңізге рақмет!
Қазақстан – бәріміздің ортақ Отанымыз
Сырттағы ағайын әрдайым көңіліміздің төрінде
Бүгін көп­теген мәселелерді талқыладық
Ұсыныс­та­рыңыз­дың барлығы ескерілетін болады
Мен Үкіметке бірқатар тапсырмалар бердім, ол менің бақылауымда болады.
Жалпы бұл құрылтайдың берері аз емес деп санаймын
Қазақта «бармасаң, келмесең жат боларсың» деген сөз бар
Сондықтан тек қана құрылтайға емес, әр уақытта келіп тұрыңыздар
Біздің есігіміз әрдайым ашық
Шеттегі әрбір қандасымыз – қазақ елінің бір түйіршігі
Сіздер екі ел арасындағы дәнекер боласыздар
Шетелдегі қазақтар елге жиі келіп, туған жерге тамыр бекітіп тұрғаны дұрыс
Сіздер елге келіп көзайым болсаңыздар, мен де сырттағы жастарымыздың ой-өрісін, білім деңгейін, бастысы, қазақы болмыстарын көріп, көңілім толып отыр
Осы қалыптан танбаңыздар
Қайда жүрсеңіздер де, арқа сүйер Атамекенді, бүкіл қазақ қасиет тұтар Қазақстанды жүрек төріне сақтап жүріңіздер
Сонда өздеріңіз де, ұрпақтарыңыз да мәңгі қазақ болып қаласыздар
Қазақ болу – мәртебе, мақтаныш, қазақ болу – жаратқанның сыйы! Осыны бәріміз де бағалай білейік! Біз сіздерге тілекшіміз, әркез біргеміз
Бәріңізді ата-бабалар аруағы қолдасын! Еліміз аман, іргеміз тыныш болсын! Көк байрағымыз биікте желбіресін! Қазақстанның Мәңгілік Ел болуына бірлесе атсалысайық!
ҚҰРЫЛТАЙ  «ҚАЗАҚ ЕЛІ» МОНУМЕНТІНЕН БАСТАЛДЫ
Мейір шуағын төгіп тұрған Астанада төрткүл дүниеден жиналған қан­дастарымыз Дүниежүзі қазақта­рының V Құрылтайы ашылар қарсаңда Тәуелсіздік Сарайы алдындағы бас алаңға жиналды
Дәл осы жерде «Қазақ елі» монументі асқақтап тұр.

Көңілдері тасып, жүздерінде шаттық нұры ойнаған қандастарымыз шын көңілмен тәу етіп, өздерінің жүрекжарды ықылас-пейілдерін білдіріп, емен-жарқын әңгімелесті.
Дүниежүзі қазақтары қауым­дас­ты­ғы Төрағасының бірінші орынбасары Талғат Мамашев бастаған қонақтар енді бір сәт қатарласып барып «Қазақ елі» монументіне гүл шоқтарын қойды
Осы бір жан толқытар әсерлі сәтті сөзбен айтып жеткізу қиын
Әр қазақтың бойында мақтаныш сезімі ойнады
Әр қазақтың жүзінен бақыт­тың табы білінді
Олардың қай-қайсысы да Қазақстан сияқты Отаны барына қуанып, Жаратқаннан осындай мерейлі сәттерден айыра көрмеуін тілегені анық.
АСТАНА ТӨРІНДЕГІ БАУЫРЛАСТЫҚ ТІЛЕК
Елбасының баяндамасынан кейін Құрылтай қонақтары сөз алды
Жиын барысында сөз сөйлеген қатысушылардың ой-пікірлерін шолу түрінде ықшамдап беруді жөн көрдік. 
Моңғолия Ұлы Құралының бұрынғы депутаты, Моңғолия Ғылым академиясының академигі, экономика ғылымы­ның докторы Бәкей Ағыпарұлы жиынға қатысушыларды құттықтап, сырт­тағы 5 миллион қазақтың сағынышты сәлемін ала келгенін жеткізді
«Біз тарихи Отанымызды және бүкіл қазақтың ордасы Астананы мақтан етеміз
Мен Астанада бұрын да болғанмын, бірақ әр келген сайын көркіне көз тоймайды
Даңғыл көшелер мен зәулім үйлер, қазақтың бүлдір­шін қара балалары көзімізге оттай басылады» дей келе, ЭКСПО көрме­сінің жетістіктеріне тоқталды
Сондай-ақ Елбасы Жолдауын қолдайтындығын білдіріп, «Бұл – ел экономикасын жаңа сапалық деңгейге көтеретін бірегей қадам» деген баға берді.
Италиядан келген Әйгерім Бо­лат­­­қызы өзінің қазіргі кезде Милан қаласындағы Боккони уни­верси­тетінің лекторы, әрі Мемле­кетті Басқару магистрлік бағдар­лама­сының директоры екендігін атап өтті.
– Мен 7 жылдай Сингапур ұлттық университетіндегі Ли Куан Ю атындағы мемлекеттік саясат мектебінде қызмет істедім
Сол уақытта Сингапур мен Қазақстан арасында білім саласы бойынша келісімдер жасауға тікелей қатыстым
Соның нәтижесінде Қазақстанның 150-дей мемлекеттік қызметкерлері – министрлер мен басқа да жоғарғы лауазым иелерінің білімдерін жетілдіруін Астанада және Сингапурда ұйымдастырдым» деді Ә.Болатқызы.
АВТ компаниясында зерттеуші және бағалаушы ғылыми қызметкері, Куинсланд университетінің ден­сау­лық сақтау саласындағы зерттеуші-оқытушысы, доктор, австриялық Анар Ұлықпан былай деді:
– Австралияда қазақтар өте аз
«Болашақ» президенттік бағдар­ламасы арқылы білім алып жатқан аз ғана қазақ жастары бар
Сондықтан бүгін тарихи Отаныма келіп, қалың қазақтың ортасына түскеніме өте қуаныштымын! Астанаға келгелі бері, елордамызды аралап, жан-жақты танысуға тырысып жатырмын
Осында жаңа медицина кластері түзілуде екен
Осы өңірде Қазақстан сияқты медицинаның барлық салалары бойынша ірі орталықтарды бір жерге жинап, ең үздік жабдықтармен жарақтаған ел – сирек
Назарбаев университетінің медицина мектебі бұл орталықтарға қажетті мамандықтарды даярлайтын «дәрігерлер ұстаханасы» болады деген сенімдемін
Осының барлығы – ел болашағы үшін, халық денсаулығы үшін жасалып жатқан үлкен қамқорлық, – деген ой-пікірін жеткізді.
Франциялық Мехмед Зенгин болса, өзінің өткен ғасырдың 30-ыншы жылдары өзгеше тағдыр кешкен Алтай қазақтарының ұрпағы екендігіне тоқталды.
– Біздің бабаларымыздың сүйегі Гималайдың шың-құздарында, Такла-Маканның шөлінде шашылып жатыр
Көз көрген ата-әжелеріміздің айтуынша, 18 мың қазақ Алтайдан көшіп, Тибет, Гималай, Үндістан, Пәкістан арқылы Түркияға жеткенде небәрі 2 мыңға жуығы қалыпты
Түрік ағайындардың қамқор­лығының арқасында есімізді жиып, ел қатарына қосылдық
Бірнеше тіл игердік, қазақ тілін де ұмытқан жоқпыз
Шетте жүріп, латын әліпбиін еркін қолданатын болдық, бұл жазу біз үшін өркениет кілтіне айналды, – деп Елбасының мақаласын қуана қарсы алғанын жеткізді.
Ыстамбұлдағы «Жас түркістан­дықтар» білім, ғылым және зерттеу қауымдастығының төрағасы Динчтүрк Шабан Серкан Қазақ­стан көпэтносты мемлекет болғанына қарамастан, Елбасының теңгерімді саясаты нәтижесінде, елде бейбітшілік пен келісім орын алып, халықтың ынтымағы жарасып отырғандығын тілге тиек етті
«Қазақ елі тек өз аймағында ғана емес, сондай-ақ бүкіл әлемдегі бейбітшілік пен бірліктің символы болып саналады» деген ой-пікірін білдірді
«Елбасының Рухани жаңғыру туралы бағдарламалық мақаласы Қазақстан халқымен қатар, Түркиядағы зия­лы қауымды да селк еткізді
Бұл түріктердің өзіне де ой салуда
Жалпы алғанда – Н.Назарбаевтың сол ойлары бүкіл түркі дүниесін, түркі халықтарының, әлемдегі барша қазақтардың бәсекеге қабілеттілігін жетілдіретін стратегиялық бағдар, жол сілтеуші» деп жоғары баға берді.
Өзбекстандағы қазақ ұлттық мәдени орталығының төрағасы, Өзбекстан делегациясының басшысы Серікбай Үсенов «Қазақстаннан тысқары жерде тұрып жатқан қазақтар көз жеткізген бір шындық бар: қазақ жері – барлық түркі халықтары үшін қара шаңырақ
Тағы бір айдай ақиқат нәрсе – қара шаңырақты ұстаған елдің тектілігі
Біз осындай текті халықтың бір бөлшегі екенімізді сезінген сайын масаттанып жүреміз
Елбасымызбен мақтанамыз
Елімізбен шаттанамыз» деп атап өтті.
Ирландияның Дублин универси­теті әлеуметтану ғылымдар факуль­тетінің оқытушысы, жас ғалым Өзгежан Кесижи 25 жылда әлемдік қоғамдастықтан мәртебелі орнын тапқан Қазақстанның жетістіктеріне бүкіл әлем куә екендігін атап өтті.
Елбасының Жолдауы мен мақаласындағы жаңа міндеттерді қолдайтындығын тілге тиек етті
«Жолдау мен Рухани жаңғыру туралы мақала өзара тығыз байланысты
Сіз мақалаңызда «білімді бәрінен биік қоятын ұлт қана табысқа жетеді» дедіңіз
Мен осындағы Еуразия ұлттық университетінің Халықаралық қатынастар факультетінде бір жыл дәріс бергенмін
Қазір «Жаңа гуманитарлық білім
Қазақ тіліндегі 100 жаңа оқулық» жобасы қолға алынуда
Бұл жобаға қатысуға біз, шетелдегі қазақ ғалымдары зор қызығушылық танытып отырмыз
Себебі, біліміміз бен тәжірибемізді Қазақ елінің игілігіне жарату біз үшін үлкен мәртебе» деді жас ғалым.
«ЭТНОАУЫЛДАҒЫ» ҚАУЫШУ
Құрылтай қонақтарының арнайы атбасын бұрған жері – «ЭКСПО көрмесі аясында ашылған «Этноауыл» болды
Олар онда қазақтың тарихын, салт-дәстүрі мен әдет-ғұрпын, ұлттық құндылықтарынан сыр шертетін көріністерді тамашалады
Мерекелік шара театрландырылған қойылыммен басталды. 
Әр өңірден келген өнерпаздар салт-дәстүрлерден үзінді көрсетті
«Этноауылды» тамашалауға келген қонақтар әр киіз үйге кіріп, қолөнер бұйымдарымен, өзге де ұлттық қазыналармен танысты.
Құрылтайға 39 мемлекеттен 350-ден астам адам қатысқанын, оның ішінде жастардың басым екендігін ескерсек, олар үшін этноауыл жұмысы өте қызықты әрі тартымды болғанын айта кетуіміз керек.
Сонымен қатар алыс-жақын ­шетелдерден келген қандастарымыз «Астана Опера» мемлекеттік опера және балет театрында сахналанған «Қыз Жібек» қойылымын тамашалады
Жаңа музыкалық редакция авторы, қоюшы дирижері Қазақстанның еңбек сіңірген қайраткері Абзал Мұхитдинов
­Басты кейіпкерлер Жібек бейнесін Майра Мұхамедқызы, Төлегенді Мейір Байнеш, Бекежанды Талғат Ғалеев сомдады
«Қыз Жібек» ұлтымыздың генети­калық коды, ұлттық өркениетіміздің берік қазығы, рухани азығы, уақытпен шектелмейтін үйлесімнің айқын көрінісі екені анық.

ЭКСПО КӨРМЕСІ ТАҢҒАЛДЫРДЫ
«Құтты қонақ келсе, қой егіз табады дейді»
Құрылтайға асыға жеткен қазақтар елорданың төрінде әлем жұртшылығының  назарын аударған «ЭКСПО – 2017» көрмесі жұмысының нағыз қызған сәтіне тап келді
Бағдарлама бойын­ша Көрмені тамашалауға арнайы уақыт бөлініп, арнайы автобустармен қалашыққа жеткізілген қандастарымыз  бірімен-бірі жарыса өздері қалаған павильондарға бет алды.
Павильондар бірінен-бірі өтеді
Иін тірескен, кезек күткен жұрт
Солардың арасынан Құрылтай қонақтары көзге түседі
Көпшілігі алдымен Қазақ­стан павильонын көруге құмартқан екен
«Нұр әлемді» шеттен келген аға­йындар көруге асықты.
Биіктігі 100 метр, ені 80 метр болатын көгілдір шар өзінің сыртқы сипатымен-ақ болашақтың энергия­сын әйгілеп тұрғандай әсер береді
Күн энергиясы, жел энергиясы, су энергиясы… Әр қабат өзінше бір қиял-ғажайып әлем
Осы жерде Өзбекстаннан келген ақын ­Абдулла Рүстемовты жолықтырып, сөзге тарттық.
– Көрме өте тамаша екен
Барлық павлильонды аралап көрдік
Әсіресе «Нұр әлем» сферасы қатты таңғалдырды
Қазақстан павильоны ерекше екен
Әлемде әлі мұндай сфера жасақталған жоқ деп ойлаймын
Болашақтың энер­гиясын көрсетіп тұрған әр елдің жетіс­тіктеріне риза болдық, – деді ол ағынан жарылып.
– Елбасы шеттегі қазақтардың балалары Қазақстанға келіп оқуы үшін грант екі есе көбейеді деді ғой
Бұйырса, біздің немерелеріміз келіп оқып, осында көрсетілген болашақтың энергиясына атсалысады деп үміттенеміз, – деп оның сөзін жанындағы серігі зейнеткер Әлішер Жаппаров жалғастырды.
Дәл осы сфера ішінде Моңғолия­, Қытай, Түркия, Ресейден келген қазақтар да қызу әңгіме-дүкен құрып, мәре-сәре болып жүр.
«Нұр әлем» шеттен келген қандас­тарымыздың жүрегін нұрландырып, өз елдеріне барғанда жерлестеріне ертегідей ЭКСПО қалашығынан алған әсерлерімен бөлісу үшін әрқайсысы әсем көріністерді суретке түсіріп алып жатты.
Құрылтайдың ұмытылмас бір сәті халықаралық «ЭКСПО – 2017» көр­месінде осылай жалғасты.
ТҮРКІ ӘЛЕМІНІҢ ҒҰЛАМАСЫ
Дүниежүзі қазақтарының бесінші Құрыл­тайы аясында дінтанушы ғалым, жазушы, ақын, этнограф Халифа Алтайдың туғанына 100 жыл толуы құрметіне арналған «Халифа Алтай және қайта оралған тарих» атты халықаралық ғылыми-тәжірибелік конференция болды
Шара аясында «Алтай Халифа Ғақыпұлы» атты кітаптың тұсаукесері өтіп, деректі фильм көрсетілді.
КЕЛЕЛІ ҰСЫНЫСТАР АЙТЫЛДЫ
Құрылтайдың екінші күні шетелден келген қандастарымыз бес секцияға бөлініп, күн тәртібіндегі өзекті мәселелерді талқыға салды.
Дөңгелек үстел барысында Қырғызстан қазақ мәдени орталығының басшысы Е.Бөлекбаев, Беларусь мәдени орталығының өкілі Д.Станкевич, Моңғолиядан келген Айнагүл Сарайқызы және т.б
өзекжарды пікірлерін білдірді
Жиын «Шетелдегі қазақ диаспорасы: мәдениет, спорт, ақпарат құралдары жөнінен қолдау және дін істері мәселесі» тақырыбында өрбіді
Сонымен қатар білім беру, денсаулық сақтау, кәсіпкерлік және т.б
мәселелер өзге секцияларда талқыланды.
АТАМЕКЕННЕН СЫР ШЕРТКЕН
«Ғылым ордасы» Орталық ғылыми кітапханасы «Әлем қазақтарының Құрылтайы: қазақ диаспорасының бірлігі және тарихи отанымен байланысы» атты кітап көрмесін ұйымдастырды
Көрмеге 1992 жылы өткен алғашқы Құрылтайдан бастап бүгінгі Құрылтайға дейінгі уақыт­тағы еліміздегі ғылыми еңбектер, мұрағат қорынан алынған құжаттар жинағы қойылған.
Сонымен қатар «Халифа Алтай және қайта оралған тарих» атты Халықаралық ғылыми-практикалық конференция аясында ғалымның еңбектері мен аудармаларынан және дінтанушы ғалым туралы жазылған зерттеулерден кітап көрмесі ұйымдастырылды.
ЖАСТАР ФОРУМЫ
Құрылтай аясында «Нұр Отан» партиясының қолдауымен «Рухани жаңғыру және жастар» атты Әлем қазақ жастарының тұңғыш форумы өтті
Форум жұмысын «Нұр Отан» партиясының бірінші орынбасары Мұхтар Құл-Мұхаммед басқарып жүргізді
Аталған шараға әлемнің 39 елінен келген қазақ жастарының өкілдері қатысты
Оның ішінде Қытай қазақ студенттер қоғамдық бірлестігінің төрағасы Ғ.Оралханұлы, Швеция Республикасы «Абай» орталығының жетекшісі Г.Асылбекова, Түркия Республикасы Таекводо чемпионы І.Кәрім, Моңғолия Республикасы «Ақиық» турфирмасының бас директоры Е.Жәнібек және т.б
сөз сөйлеп, ой-пікірлерімен бөлісті
Айта кетейік, жас­тар форумының негізгі ұйымдастырушысы ә­рі идея авторы – Дүниежүзі қазақтары қауымдастығы Жастар орталығының жетекшісі Талапбек Тынысбекұлы.
Топтама материалдарды дайындағандар «Ана тілі» газетінің арнаулы тілшілері 
Ғазиз ЕСЕМБАЕВ,
Бағдагүл БАЛАУБАЕВА
 
 
