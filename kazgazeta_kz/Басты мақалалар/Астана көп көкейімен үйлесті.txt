Елбасы Нұрсұлтан Назарбаевтың қаламгер­лер­мен дидарласып, келелі кеңес құрып, әсерлі әңгіме өткізіп отыруы жақсы дәстүрге айналғандай
Әдебиет пен мәдениеттен, тарихтан мол хабары бар Елбасының қалам­гер­лермен жүздескен сәтінде елдік, халықтық мәселелерге мемлекеттік мүдде тұрғысынан баға беріліп, жұртшылықтың көкейін толғандырған өзекті жайлар да басты нысанаға алынатыны белгілі
Бұл жолы да солай болды
Ашық әңгіменің тиегі ағытылып, қоғамды көптен бері мазалап келе жатқан түйіндер тарқатылды, тұшымды жауаптар берілді
Қаламгерлеріміз Дулат Исабеков, Бексұлтан Нұржекеев, Смағұл Елбуай да ашылып сөйлесіп, «осы бір мәселе шешімін тапса екен» деген орайдағы елдің тілегін жеткізе білді.
Әрине, кездесудің негізгі темірқазығы Елбасының «Болашаққа бағдар: рухани жаңғыру» мақаласы болғаннан кейін ондағы айтылған келелі мәселелер төңірегінде кеңінен ой өрбітілді
Президент өсіп-өркендеген елдердің қатарына қосылуымыз үшін санамызды өзгертудің қажеттілігіне тағы бір мәрте тоқталды
Бәсекеге қабілетті ұлт болуымыз керектігін уәждеді.
Дулат Исабеков санамызға қозғау салған мақалаға қатысты өз ой-пікірін білдіріп, бұл елдің көптен күткен дүниесі болғанын, жаңғырудың жаңа сатысына қадам басуға байланысты жазылған мақаланың елдің көңілінен шыққанын, жанымызды да жаңғыртып, еңсемізді көтеріп, ел екенімізді сезіндіргенін айтты
Президенттің асығыстыққа жол бермейтін салиқалы да сарабдал саясатына ризашылығын жеткізді.
Жазушы Бексұлтан Нұржекеев туған жерді дәріптеу, туған жерге көмектесу, ел ардақтыларына лайықты құрмет көрсету, көше атын беру секілді маңызды мәселелерге айрықша тоқталды
Тарихи орындар мен ескерткіштерді мемлекет қорғауына алу жайына назар аударды
Өйткені күні бүгінге дейін еш қамқорлықсыз жатқан тарихи орындар аз емес
Мысалы, соның бірі – атақты Орбұлақ шайқасы өткен жер
Бұдан бөлек әртүрлі қорғандар мен бейіттер, балбал тастар, дала төсіндегі өзге де жәдігерлердің барлығы, қаламгердің пайымдауын­ша, мемлекеттің қамқорлығына алынуы керек
Елбасы жазушының бұл ұсынысын қолдады
Кеңес уақытында мұндай құндылықтарға дұрыс мән берілмегендіктен қаншама ұрпақ тарихи жерлерді білмей өсті
Ендігі ұрпағымыз олай болмауы тиіс екенін айтты.
Бексұлтан Нұржекеев, сонымен қатар қазақ тілін латын әліпбиіне көшіру жайына келгенде, халық арасында қобалжу барын да жасырмады
Бұл орайда әліпбиді өзгерте салумен мәселе шешілмейтінін дәйектеді
Әліпбиді өзгерту арқылы тіліміздің шешілмей келе жатқан мәселелерін шешуіміз керек деді
Ең алдымен қазақ тілінің емлесін жасау керектігіне баса назар аударды
Шетелден енген сөздерді жазу заңдылықтарындағы қарама-қайшы тұстарды атап көрсетті.
Жазушы Смағұл Елубайдың қозғап өткен мәселелері барша жұрттың көкейінен шықты деп айтуға толық негіз бар
Ол, ең алдымен, үш тұғырлы тіл мәселесі
Қаламгердің «Үміт пен күдік тудырып отырған бір мәселе бар
Мұны айту бізге парыз
Үш тіл деген сөз Қазақстанда үш мемлекеттік тіл бардай естіледі, құлаққа түрпідей тиеді, меніңше, олай болмауы керек, мемлекеттік тіл ылғи да бірінші орында тұруы керек деп ойлаймын» дегені тілге деген шынайы жанашырлықты көрсеткен аталы сөз болды
Смағұл Елубай еліміздегі мектептерді қазақ, орыс мектептері деп бөлмей, бірыңғай қазақ мектебіне айналдыру мәселесіне де айрықша тоқталды
Жекелеген пәндерді орыс, ағылшын тілдерінде оқыта беруге қарсы емес екенін жеткізді
Осылай жасасақ, бұл Қазақстандағы қазақтар мен еліміздегі ұлт өкілдерінің бір-бірімен түсінісуіне кеңінен жол ашатынын айтты
Сондай-ақ Елбасымен жүздесу барысында Смағұл ­Елубай демографиялық ахуалымызға, жат жұрттағы қандастарымызды атамекенге көшіру мәселесі жөнінде өз ойын ортаға салды
Халық санының көп болуы – ұлт қауіпсіздігінің кепілі екенін жеткізе отырып, жырақтағы ағайындардың ұлттық сипатынан айрылып бара жатқанына алаңдаушылығын білдірді
Олардың ендігі 10-15 жылда өзге ұлттың өкіліне айналып кете ме деп қауіптенетінін жасырмады
Асыл дініміздің көрнекті өкілі Қожа Ахмет Ясауи ілімдерінің маңыздылығын сипаттай келе тұғырлы тұлғаны танып білуді өзіміз қолға алуымыз керектігіне мән берді
Бұл орайда Ясауиді экран арқылы суреттеуге байланысты сценарий жазуға кіріскенін айтты.
***
Елбасы Н.Назарбаев Астана қаласының нысандарын аралап, қала қонақтарымен, тұрғындармен кездесті
Бірінші кезекте Елорданың оң жағалауында орналасқан теміржол вокзалына барып, оның қызмет көрсету сапасымен танысты
«Сарыарқа» ауданының тұрғындарымен жүздесіп, пікірлерін тыңдады
Қаланың коммуналдық шаруашылық саласы қызметінің жұмысы туралы ой бөлісті.
– Мен жас маман ретінде 10 жылға жуық пәтер кезегінде тұрдым
Қазір заман басқа
Ұмтылыссыз ештеңеге қол жетпейді
Табысқа жету үшін жатпай-тұрмай жұмыс істеу қажет, сонда ғана еңбектің жемісін тата аласыздар, – деді Елбасы жұртшылықпен кездесу барысында.
Қаланың қызмет көрсету мекемелерінің жұмысын, шаһарды абаттандыру, тазалық сақтау жұмыстарын жалғастыру қажеттігіне тоқталған Мемлекет басшысы жолдағы кептеліс пен көлік қоятын орындардың жағдайын да атап өтті.
– Жолдарда көлік өте көп
Қала басшылығы бұл мәселені шешудің жолдарын қарастыруы керек
Қажет болған жағдайда, шетелдік тәжірибе зерттелуге тиіс
Сонымен қатар түрлі ғимараттардың, сауда үйлері мен дүкендердің иелері әріптестерімен бірлесіп, өз аумағындағы тазалық пен тәртіпті қамтамасыз етуі қажет, – деді Елбасы.
Сонымен қатар ЭКСПО-2017 халықаралық көрмесінің маңыздылығына тоқталып, қала халқын белсенді болуға, айналаны көгалдандыруға үлес қосуға шақырды.
***
Қазақстан Республикасының Президенті Н.Назарбаев Шанхай ынтымақтастық ұйымына мүше мемлекеттердің Сыртқы істер министрлерімен кездесті
Ұйымның қоршаған ортаны қорғау саласындағы ынтымақтастығы тұжырымдамасын бекіту жұмыстарын жандандыру, ұйымның экстремизмге қарсы тұру жөніндегі конвенциясына қол қою, ұйымға мүше елдердің нашақорлыққа қарсы күрес стратегиясын қабылдау тәрізді күн тәртібіндегі бірнеше мәселеге тоқталды.
Сонымен қатар Елбасы Н.Назарбаев жуырда Қаржы министрі Бақыт Сұлтановты, Еуразия даму банкі басқармасының төрағасы Дмитрий Панкинді, Қазақстан Республикасының «Сырбар» сыртқы барлау қызметінің директоры Ғабит Байжановты қабылдады.
Салиқалы әңгіме барысында Б.Сұлтановқа елдің экономикалық даму деңгейін арттырудың маңыздылығын атап өтіп, бюджетті толықтырудың қосымша тетіктерін қарастыруды тапсырса, Д.Панкин Еуразия даму банкінің жоба-жоспарлары туралы хабардар етті
Ғ.Байжанов сыртқы барлау қызметінің қазіргі жұмысы және алдағы кезеңге арналған жоспарлары туралы мәлімдеді.
Кездесу соңында Елбасы бірқатар нақты тапсырмалар берді.
Дәуіржан Төлебаев,
Бағдагүл БАЛАУБАЕВА
