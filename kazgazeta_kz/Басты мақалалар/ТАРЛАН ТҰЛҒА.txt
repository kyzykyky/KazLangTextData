АЛҒАШҚЫ КЕЗДЕСУ
Естелігімді неден бастасам екен?..
Осы сауал апта бойы маза бермеді.
Тұрғанбек Қатаұлын осыдан алпыс жыл бұрын бірінші рет көрген едім
Ол кезде мен «Ара-Шмель» журналында фельетоншы болатынмын
«Лениншіл жас» (қазіргі «Жас Алаш») газетінде әдебиет-өнер бөлімінің меңгерушісі болып қызмет атқарып жүр едім.
Сәске түс кезінде қарақұлақ телефоным кісіней жөнелді.
– Әлеу, әлеу, – дейді бейтаныс ­дауыс, – Мен жаңадан ашылған «Ара-Шмель» журналының жауапты хатшысы Бәри Мәзитов деген ағаң боламын, Ғабит Махмұдұлы сенімен кездескісі келеді, – деп сөзін қысқа қайырды.
– Апыр-ау, шынымен Мүсірепов Ғабиттің өзі ме? – деп таң-тамаша болдым.
– Иә, Ғабит Махмұдұлы журналдың Бас редакторы, – деді тағы да Мәзитов.
– Қашан баруым қажет?
– Бүгін түстен кейін сағат үштер шамасында….
Қасымдағы столда қарама-қарсы отырған Сапар Байжанов маған таңырқай қарап:
– Ғабеңнің өзі шақыртса, несіне қобалжисың, зуылда, тез жет! – деп құптап қойды.
… Кешікпей Бас редактор Ғабең мені жаңадан ашылған журналға қызметке алды
Газеттегі жанталасқан «жандайшаппен» қоштасып, жайбарақат жұмысқа орналасқаныма мәз болдым.
Журналдың көлемі шағын
Айына бір рет шығады
Қаламақысы да қомақтылау, бірақ жауапкершілігі күшті
Сатирик Садықбек Адамбеков екеуміз бір кабинеттеміз
Журналға қилы-қилы заңсыздықтар туралы хаттар көптеп түседі
Сондай шағым-хаттың бірі Павлодар облысы Ертіс ауданынан келген еді.
– Хатты мұқият тексересің
­Деректер анықталса, фельетон жазасың, – деді жауапты хатшы
Қыстың көзі қырауда «Ил-14» ұшағымен Павлодарға жет­кенмін
Хаттың жай-жапсарын апта бойы анықтап, қайтар алдында облыстық үгіт-насихат бөлімінің меңгерушісімен сұхбат­тасуға тура келді
«Тұрғанбек ­Катаев» деп сары­ қаңылтырға айшықталған кабинеттің кіреберіс бөлмесінде он минуттай тосуға мәжбүр болдым
Әне-міне дегенше есік ашылып, көзтаныс кісі шыға келді.
– Ассалаумағалейкөм!
– Ағалейкүм әссалам!
Аласа бойлы, шашы буырлана бастаған келтетанаулы ағамыз Әзілхан Нұршайықов екен.
– Әй, Мыңбай, үй-ішің аман ба?… Тұрекеңе тездетіп кір
Шаруаң біткен соң біздің «Қызылту» газеті редак­циясына соғарсың, – деп Әзағаң әдет­тегідей қарапайымдылығымен құрақ ұшып қолымды қысып кете берді.
Орта бойлыдан жоғарылау, торсық шекелі, томағасын әлгінде ғана сыпырған қырандай жанары жар­қырап, жайдары жүзді, жасы қырықтар шамасындағы Тұрекең орнынан тұра қолымды алып амандасты.
Сұхбат кезінде менің алдымда терең білімді, тәжірибесі мол азамат отырғанын аңдағандай едім.
– Жолсоқты болған жоқсың ба? – деп сондағы хал-хадарымды сұрап, ақжарқын кейпін аңдатқаны күні бүгінге дейін есімде
«Атамаңыз» деймін, бәзі біреулер секілді суықтау сәлемдесіп:
– Не шаруамен келдің? – деп шірене тергеп, тексермей-ақ, бәлсінбей-ақ, ағыл-тегіл ақыл-кеңесін айтып, мені бұрыннан білетін секілді бауырмалдық танытқан қайран Тұрекең-ай десеңші!

ЕКІНШІ РЕТ ҰШЫРАСУ
Республикалық Министрлер кеңе­сінің төртінші басқармасының жолдамасымен «Алматы» санаторийіне тынығып, сауығып қайтуға келген едік
Қасымда Сталина атты зайыбым бар
Күндізгі ем-дом шаралары түгесіліп, саябаққа шыққан болатынбыз
Бізбен қатарлас бөлмеде жан жары Нағима жеңгеймен жатқан көрнекті қоғам қайраткері, ғалым Сағындық Кенжебайұлы ағамыз:
– Әй, Мыңбай, кешкі ас кезінде асхананы ұмыт, домбыраңды алып, келінді ертіп, Тұрекеңнің люксіне келетін бол, – деп ескертті.
– Тұрекең? Қай Тұрекеңді айтасыз?…
– Өй, сен де қызық екенсің, Тұрғанбек Қатаевты айтамын.
– Ә, жарайды, Сәке, рақмет! Міндетті түрде келемін – дедім.
Күн кешкіргенде домбырамды алып, Тұрекеңнің бөлмесіне тарттым.
…Төр алдында омырауында бес­тармақ алтын жұлдызы жарқырап Бәйкен Әшімұлы отыр
Оның оң жағында Сәкең мен Нағима жеңгей
Құрметті қонақтардың келгеніне көңілі көншігендей бейнебір жалт-жұлт еткен аққайран балығындай, жүзінен шуақ шашып, Тұрекеңнің жан жары Базаркүл отыр
Дастарқан қазы-қарта, жал-жая, көкөніс, жеміс атаулыға, қымыз бен шұбатқа лықа толы.
– Бәйкен аға, сіздің қоластыңызда ұзақ жылдар бойы қызмет атқар­ғанымды білесіз
Аса жауапты лауазымыңызға қарамай, бізге үлгі-өнеге көрсетіп, ақыл-кеңесіңізді аямағаныңыз үшін сізге мыңда бір рет рақмет айтуға рұқсат етіңіз
Бақыт жеңгей екеуіңізге зор денсаулық тілеймін
Бәке, Өзіңіз салдырған сауық­тыру орнының шипасы тие берсін демекпін
Базаркүл келініңіз екеуміз ақ дастарқанымыздан дәм татуға арнайы шақырып отырмыз
Кел­геніңізге көп рахмет
Сәке, Нағима келін, сіздерге де ерекше қуа­­ныш­тымын
Кәне, қысылып-қым­ты­рылмай, өз үйлеріңіздей көріп, дәм алып отырыңыздар
Осы сөздерді айтқан Тұрекеңнің аузын ашса-ақ, көңілі көме­кейінен көрінетіндігіне куә болдым.
– Саған да рақмет, Тұрғанбек, «үлкенді сыйлағанды құдай да құрмет­тейді» деген сөздің жаны бар
Менің пайымдауымша, сен мен білетін ми­нистрлердің тозығы емес, озығы екеніңе әбден көзім жетті
Отбасыңа баянды бақыт, өзіңе ұзақ ғұмыр тілеймін!…
Бәйкен Әшімұлы байсалды да, па­расатты қалпымен інісінің ізетіне риза­шылығын білдіргендей еді
Сағындық ағамыз бен Нағима жеңгеміз де жүрек­жарды сөздерін жеткізіп жатты…
– Әй, бала, кәне жарқырат жы­рың­ды, ал қолыңа домбыраңды! – деп ­Са­ғын­дық ағай маған күлімсірей қарады
Мен жыр алыбы Жамбыл айналасынан бастап, қазақтың хас батыры Бауыржан Момышұлына арналған ­«Батыр-дастан» поэмамнан үзіндіні домбырамен күңіренте жөнелдім.
ТҰРЕКЕҢНІҢ  ҚИНАЛҒАН ЖЕРІ….
Қазақстанның халық жазушысы Әзілхан Нұршайықов Тұрекең жайлы естелігінде оның энциклопедиялық білімді, жығылғанға сүйеу болуға тырысып, қол ұшын беруден қашпайтын қайсар азамат екенін әңгімелейді
«Қалауын тапса, қар жанады» дегендей, Әзағаңның алыстағы ауылдан жазған очерктеріне тәнті болған Тұрекең Қазақстан Компартиясының кезекті оныншы құрылтайына делегат етіп мені ұсынғанына қайран қалдым» дейді Әзағаң
Әзелде жоғарғы лауазымдағылар болмаса, облыстық деңгейдегі қызметте жүргендерді, оның ішінде журналистерді құрылтайға делегат етіп сайлауға ұсыныс жасағанды көрген де, естіген де жоқ болатынбыз.
Бөлім меңгерушісі кезінде Павло­дар облыстық партия комитетінің бірінші хатшысы Елагинге барып:
– Семен Дмитриевич, құрылтайға нағыз лайық делегат «Қызыл ту» газетінің бас редакторы Нұршайықов деп ойлаймын
Осыған қалай қарайсыз? – деп табандап отырып алған
Тұрекең «облыстың бірінші бас­шысы келісе қояр ма екен» деген қобалжу құшағында отырғанда:
– Мм… да… Ол біздің облыс тіршілігі, еңбек адамдары туралы тамаша очерк­тер жазғаны есімде
Мейлі, айтқаның болсын, келісемін! – деп барбиған алақанымен столын тоқ еткізгенде Тұрекеңнің қуанышында шек жоқ еді.
– Өзім де солай ойлап елім, ­Семен Дмитриевич, сіз білесіз, бәрін де білесіз! – деп Тұрекең жерден жеті қоян тапқандай тебіренгені есімде.
***
…Әзілхан Нұршайықовпен бірде әңгіме­лес­кенімде оның «Қазақ әде­биетінен» неге кеткенін есіне салғаным бар.
– Ау, орталық комитет шақырып алып: «Қазақфильм» студиясына бас редактор болсаңыз» қайтеді? – деп ұсыныс жасады
Бармаймын, мен кино өнерін білмеймін, – деп кесіп айттым.
– Ендеше, «Ара» журналының бас редакторлығынан неге қаштыңыз?
– Сен де қызықсың, кейінгі кезде номенклатура дегенді жұрт «Номенхолтура» деп дұрыс айтып жүр
Билік шеңберіне кіріп алғандар, жоғары жақ қайда айдаса, сонда барғыштар көбейіп кетті
«Еу, бұл шіркін осы мамандыққа сай ма? Жұғысты ма? Біле ме?» деген сауалдарға құлақ аспайды
«Әйтеуір, бастық болсам болғаны» десіп тартып отырады
Мұны айтып отырғаным, мен сатирик емеспін
Ал «Ара» журналына азуы алты қарыс, орақ тілді сықақшы қажет
Міне, әңгіме қайда жатыр…
– Хош, «Қазақ әдебиетінің» бас редакторлығынан қалай бо­са­тыл­­­ға­­ныңызға қайта оралайықшы?
– Мен бұл басылымды басқаруға алғаш шақырған кезде бірден бас тартқанмын.
– Неге?
– Өйткені қашаннан өріс алған Жазушылар одағындағы бір-біріне өшпенділік, жікшілдік індетінен қауіптенген едім.
– Сонымен….
– Ақыры солай болды да
Мен әлгі жікшілдердің айтқанына көніп, айдағанына жүрмедім
Қара қылды қақ жаруға тырыстым
Олар «ә, солай ма?» деп ерегесіп Орталық комитетке шағымдарын боратты кеп
Отырысқа төрелік еткен Орталық комитеттің екінші хатшысы ­Соломенцев сұрлана сазарып алған.
– Нұршайықов орнынан алынсын, партиядан шығарылсын! – деп салды.
– Оны айтасыз-ау, мені осы орынға қоярда: «Қорықпа, қолдаймыз, көмек­тесеміз!» деп уағда берген идеология хатшысы Жанділдин жымия күліп, ­Соло­менцевті жақтап шыға келді
Сұрқым қашып, төбемнен суық су құйғандай болдым.
…Сол бір кездерде менің басыма қара бұлт төнген тұста қолұшын және берген Тұрекең жарықтық болатын
Ол Орталық комитеттің өндіріс жөніндегі хатшысы Рахымәлі Байғалиевті мен туралы айтқанына үгіттей көндіріп, екеуінің арқасында жұмыстан босаға­ныммен, партиядан шыққам жоқ.
Жұмыссыз жүрген аш құрсақ кезім­де де Тұрекең өзінің бөлім меңгерушісі Ло­гиновамен ақылдасып, «Со­циалистік Қазақстан» газетінің бас редакторы Кеңес Үсебаевқа телефон соғып, мені жұмысқа алдыртты
Міне, біздің Тұрекең қандай азамат еді!…
«Махаббатқа егделік еш шек емес» дегендей, жасы шау тартқан шағына қарамастан, өзінен жиырма жас кіші Базаркүл атты жеңгелеріңе ғашық болып, ақыры Тұрекең өз алдына отау тігіп тынды
Тұрекең өмірінің соңына дейін балаларының, немере-шөберелерінің шырақшысындай шат-шадыман ғұмыр кешті
Сексенінің сеңгірін сергек қалпында көрді
Айтыскер ақын Балғынбек Имашев Тұрекеңе арнаған жырында:
Өлеңді өлмейтұғын өрнектесем,
Көпшілік көкейіңе ұнатып ал.
Сексенге келіп қапты серкелерің,
Бойында өнер-білім бұлағы бар.
Шынымен қазақ елі бақытты ғой,
Тұрғанбектей ұланы, қыраны бар, – деп тебірене төгілген еді.
…Майдангер Тұрекең отыз беске толғаннан бастап, аупартком нұсқау­шысынан – облыстық партия комитетінің хатшысы, министр дәре­жесіне дейін көтерілгенін білеміз
Мемлекет, қоғам қайраткері Тұрғанбек Қатаұлы бақилық болғанымен, соңынан мәңгілік мол мұра қалдырып кетті
Білім министрі болған Тұрекең қолы босай қалған сәттерде шабыт құшағына шомылып, лирикалық өлеңдер тудырғанынан да хабардармыз
Асылы табиғат бұл тұлғаға өнер атаулыны да аямай дарытқан дерсің.
БӘКЕШКЕ АРНАЛҒАН ӨЛЕҢДЕР
Зайыбы Базаркүл (Бәкеш) елу жасқа толғанда Тұрекең мынадай жыр жолдарын арнаған екен:
Бәкешім, құтты болсын елу жасың,
Көңілің қартаям деп жасымасын.
Алдыңда әлі талай қуаныш бар,
Шалыңның құшағында, қасындасың.
Ақниет көңілі нәзік, пейілі кең,
Сүйікті ардақтым да, әдемім сен,
Кешірек мен сенімен кездессем де,
Бір жыл өмір өзіңмен – он жылға тең!
Дүниеге келгенім жоқ бекер босқа,
Бақыт қой сүйгеніңмен құдай қосса.
Соңымда өркендеген өренім бар,
Көп менде жолдас, туыс, нағыз дос та.
Өмірде өжеттікпен өрге бастым.
Алдыма күн шұғыла нұрын шашты.
Жол жүріп мәртебелі абыроймен,
Шықтым мен биігіне жетпіс жастың.
***
Саямсың өмір сәні, жанға серік,
Сыйынған махаббатқа антым берік.
Тілегім одан басқа болмас менің,
Сен жүрсең қол ұстасып, қасыма еріп.
Өзіңсің бар байлығым, махаббатым,
«Бәкешім» – саған қойған менің атым.
Сүйген жар керек емес сенен басқа,
Өзіңсің қызығым да, салтанатым!
«Махаббат жалыны» тақырыбына енген өзге де өлеңдер топтамасы жетерлік
«Сегіз қырлы, бір сырлы» Тұрекең іскер басшы, қайраткерлігімен қоса, ақын­дығы да бар екендігін аңғартқандай.
«Әп, бәрекелді»
Сұрапыл соғыс жүріп жатқан кезде (1943 ж) жыр алыбы Жамбыл Қазақстан ақын­­дарының айтысын ашты
Соны көзім­мен көрген мен домбырамен айтыс шымыл­дығын ұлы ақынымыздың қалай ашқаны туралы орындап берген едім.
– Е, еу… Алатаудан, Арқадан
Ақындарым келіпсің.
Тілдерінен бал тамған
Жақындарым келіпсің.
Ертіс, Еділ, Іле, Сыр,
Бас қосқалы келіпсің.
Жүрген жерің – думан, жыр,
Сендер елге көріксің!
Шаршы топта төгілген,
Сөздеріңді сағындым,
Көзге жылы көрінген
Өздеріңді сағындым
Астананың төрінен
Қолыңды алып көріскен
Сәлемі осы Жамбылдың! — деп тебірене салғанда отырған жұрт Абай атындағы опера-балет театрын жаңғырта қол шапа­лақтады
Жамбыл «Ақындарға арнауының» жалғасын айтқан сайын, көрермендер қызулана қол соғып:
– Әп, бәрекелді!
– Ой, жарайсың, ақыным! – десіп, қошеметтеді
Мен осыны домбырамен дүрілдеткенде Бәйкен Әшімұлы таңырқап:
– Әп, бәрекелді, қарағым, әу, сен сонда қанша жаста едің? – деп сұрады.
– Он төрт жасқа қараған шағымда…
– Е, жарайсың, құймақұлақтығың байқалып тұр, – деп қойды.
– Бұл жігіт мен ҚЛҚЖО-ның Орталық комитетінде хатшы болып жүргенімде «Лениншіл жаста» қызмет істеген, Бәке, – деп қойды Сағындық ағамыз.
– Хош, талабың өрістей берсін! – деп Бәйкен Әшімұлы маған ризашы­лықпен тілектестігін айтқан еді.
– Тағы қандай жырың бар? – деп және сұрады.
– Бәке, бұл Бауыржан Момышұлы ­туралы дастан жазған, – деді Сәкең.
Мен енді «Батыр-дастанымнан» үзінді орындадым.
– Е, еу.
хас батырын қазақтың
Айтайын, достым, айтайын.
Алапат қырғын соғыста
Шайқасқан шағын шайқайын.
Жаралған жаны дауылдан,
Аттанған қазақ ауылдан,
Тайсалу білмес жауынан,
Момыштың ұлы Бауыржан!
Үстінде сұр шинелі,
Омырауы алтын түймелі,
Ту сыртынан қарасаң,
Арыстандай шүйделі.
Алып туған анадан,
Қырқадан қырқа қараған,
Шақырып Фидель Кастро,
Қолбасы қайсар санаған! – дей келіп, жалғасын жандырта айтып шықтым.
– Бәрекелді, бағың жана берсін, – деді Бәйкен ата.
– Өй, бұл пері арқасы қозса-ақ ­тоқта­уды білмейді! – деп әзілдей күліп қойды Сәкең.
Бәкеңнің зайыбы Бақыт жеңгеміз бен Базаркүл де «Жарайсың!» деп жатты.
…Сол күнгі кеште Тұрекеңнің бөл­ме­сінде ақ дастарқан басында ағымыздан жарыла бас қосқанымыз күні бүгінге дейін есімнен шығар емес.
– Ұлықпан әкім осындай отырысты бір жасқа санаған деген сөз тегін емес-ау! – деп қойды Сәкең.
Мезгіл – сынап, адам өмірі де күр­меуге келмейтін қысқа жіп тәрізді
Десе де, дүйім жұртқа мәшһүр тұлғалармен жүздесудің өзі үлкен бақыт сыңайлы
Ағаларымның:
– Әп, бәрекелді! – деп жайраңдай айтқан жылы лебіздері менің көңі­лімді көкке көтергендей, жігерімді тасытқандай болады да тұрады.
Биылғы жылы туғанына бір ғасыр толайын деп отырған аса көрнекті мемлекет Һәм қоғам қайраткері, Алматы облысының Іле ауданында 1919 жылы дүниеге келген төл перзенті, тарлан тұлға Тұрғанбек Қатаұлына арналған шағын толғау осымен мәресіне жеткен іспетті.
Дегенмен, біртуар азаматтың адами өмірі мен қым-қиғаш қырларын шағын көлемді естелікпен шегере салу мүлде мүмкін емес
Ол – мазмұнды өмірі мен жарқын бейнесі қомақты хикаят немесе романға сұранып тұрған тұлға.
Мыңбай РӘШ
