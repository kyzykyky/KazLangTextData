 Қарагөз Сімәділ
«Ana tili»
Күллі түркінің атажұртына айналған Түркістандай киелі өлкенің топырағына табаны тиген адамның жолы оңғарылады деседі
Жалпыхалықтық сайлаудан соң, ресми тұрғыда Президент болып қызметіне кіріскен Қасым-Жомарт Кемелұлы қазақ жерінің әр өңіріне барып, ел-жұртпен емен-жарқын араласып, хал-жағдайын көзімен көруге бекінгенде, алғаш ат басын бұрған мекені – «екі дүние есігі» Түркістан еді
Президент ретіндегі ең алғашқы саяси салмағы басым ресми сөзді де, ел тағдырына байланысты шешімдер мен мәселелерді де алғаш рет осы топырақтың төрінде тұрып ­айтты…
Одан бері де бір жыл аунап өтіпті.
Сын сәттердегі саяси қадамдар, экономикалық-әлеуметтік көмек, халықтың жүрек толқынысы – бәрі-бәрін бір жыл безбенінде сыдыртып айтып шығу оңай секілді
Түрлі қиындықтар, ауыртпалықтар, жарқын, шуақты сәттері мидай араласып кеткен осы бір жыл ішінде халық көңіліндегі сенім, үміт пен күдік қатар өрілді.
Ел еңсесін тіктеу үшін әлеуметтік жәрдемақылар қатары артты, ­ха­лықтың несиесін бір реттік өтеп беру жөнінде шешім қабылданды
Экономикалық саясаттың бағдары айқындалды
­Жастарды қолдау ­мақ­сатында кадрлық ­резерв ­жасалды… Иә, Арыстағы әскери қой­маның ­жарылуы, ­Алматы аспа­нындағы ұшақтың құлауы, Қордайдағы қақтығыс, күллі әлемді шырмаған COVID-19 індетімен күрес, Мақтааралдағы су тасқыны секілді апаттар мен індеттер де осы бір жыл ішінде жүректерге салмақ салды
Осы бір жыл ішінде Президентке жүктелген жауапкершілік жүгі де ұлғайды
Қасірет пен қайғы қай ұлтты да, қай қоғамды да біріктіре түспей ме? Мұндай қиын-қыстау сәтте де республика жұртшылығы біріге түсті, біздіңше.
Ішкі жағдай осындай болғанда, сыртқы саясаттағы ұстаным мен мәртебе де осы уақыт аралығында көптің мойындауы мен қолдауына ие болды
Біздің заман – дүниежүзінің алпауыт елдерінің дауысы қатты­рақ шыға бастаған кезең
АҚШ пен ­Еуропа мемлекеттері, іргеміздегі Қытай секілді алыптардың әр­қайсысы кейінгі елдердің өз ізімен жүргенін қалап тұратыны жасырын емес
Оған қоса, біздің заман – Азияның ­геосаяси ­амбициялары байқалған уақыт
Таяу және Орта Шығыс, Оңтүстік Азия, Азия-Тынық мұхит аймағы тәрізді ширыққан өңірлердегі түрлі қақтығыстар, күллі әлемнің ­назарын өзіне аудартқан, оның ішінде отандастырымыздың да біршамасын «бауырына тартқан» Сириядағы жағдай және өзге де текетірестердің кесірінен қаншама мемлекет ұлттық стратегиясын қайта қарастыра ­бастады
Міне, сыртқы саясат деп аталатын, әлемнің шытынауы оңай мөп-мөлдір терезесінен қарасаңыз, біздің елдің, оның ішінде Президент Қ.Тоқаевтың бұрынғы саяси салмағы одан сайын артқанын байқауға ­болады
Азиядағы, әсіресе көрші елдермен қарым-қатынасты арттырудағы Тоқаевтың үлесін осы бір жыл ішінде сарабдал саясаткерлердің өзі мойындады
2020 жылдың ­14-16 ақпанында ­Президент Қ.Тоқаев қауіпсіздік жөніндегі 56-шы ­Мюнхен конференциясына қатысып, қауіпсіздік, Қазақстанның сыртқы ­саясаты мен Орталық Азияның ­геосаяси жағдайы секілді халықаралық сипаттағы маңызды мәселелерді жіліктеп беруі, өңірлік қауіпсіздік туралы пікір ­алмасуы осы сөзіміздің бір ғана дәлелі.
Бір нәрсені ұмытпайық, күллі дүние қазір үлкен қауіптің ­алдында тұр
Әлемдік рухани-мәдени жағдайға, экономикаға, қауіпсіздікке қатысты эпи­демиологиялық дағдарысқа кез болдық
Осындай сын сәтке әрі мем­лекеттік жауапкершілік жүктелген кезеңге президенттік мерзімі тұспа-тұс келген Қ.Тоқаевтың бір жылы – біздің елдің болашақтағы үлкен қадамы
Ал ол қадам түркінің алтын бесігі Түркістандай киелі топырақтан басталған.
