Қазаққа құдай бере салған ғажап перзент Герекең, Герольд Бельгердің фәниден бақиға озғанына бес жылдың жүзі болыпты
Соған орай оның 80 жылдық мерейтойы қарсаңында (көзі тірісінде) жазылған осынау мақаланы ұсынуды жөн көріп отырған жай бар.
Герекеңмен жиі сырласамын
Бетпе-бет, жүзбе-жүз, телефонда емес, оның өмір бақи төзім, тектілікпен үзбей жазатын күнделіктері арқылы
Міне, оның «Парасат» журналының әр санында жарияланатынына жиырма­ жылдан асты (қайтыс болған соң бір жыл жарияланып, сонымен бітті)
Қомақты бір бөлігі осыдан үш-төрт жыл бұрын ұлтжанды азамат Әбдісағит Тәтіғұловтың демеуімен «Өтеді өмір осылай» деген атпен жеке кітап болып шықты
Жөні кеп жатса, алда шығаруға жететін «азық» та молшылық
Әлбетте, анда-санда көзбе-көз де жолығып тұрамыз
Негізінен онымен­ ­менен көп пікірлесетін ешкім жоқ екен (күнделіктерінің тәржімешісі ретінде)
Сондағы ең бірінші табан тірейтін нәрсе, оның кім-кіммен де достыққа адалдығы
Солардың біріне назар аударайық

Барон мен князь
Тырнақшаға алмаймыз
Себебін төменде біле ­жатасыз
Жер бетіндегі қай халық болмасын, әріден келе жатқан асыл мұралардың бірі – достық, сыйластық
Риясыз, адал, шынайы сыйластық
Сол сыйластыққа селкеу түсіретіндер де болатыны өзінше
Айтыңызшы, астарсыз­ айтылған бір сөз үшін жанашырды жау санау қай қисынға жатады?­ Көсемсіді деме, бәлкім, ұлы Абайдың: «…Бір сөз үшін жау болып, бір сөз үшін дос болып…» дейтінінен нәр тартып отырған шығармыз.
Әрқилы басылым беттерінде мұндай лепес-лебіздер талай-ақ айтылған, айтылып та жүр
Өзіңе зиян іс-қылығыңды айтқан пендені дұспан санамай, қайта алғыс айт, қонаққа шақыр, онан соң мініңді түзесең, пайдалысы сол болмас па дегендей.
«Кемшілігіңді айтушыға алғыс айт, қонаққа шақыр» деймісің-ай?! Пах! Солай болуы мүмкін бе? Сені қайдам, біздіңше, мүмкін
Мүмкін емес, арғы-бергіде ондай болған, болып та жүр, бола да бермек
Ұлы Пушкин жан досы Чаадаевтай ұлы ақынға, орыстың ұлы актері Щепкин­ өзін үнемі сынайтын драматург досы Гогольге сол үшін хат арқылы алғыс білдіріп, әрі оны өзі де сынап, әрі қонақ етіп, құрмет көрсетіпті
Тоң-терістік байқатып, безіп кетпепті
Ұлы Мұхтар Әуезов те бір жиында туған інісіндей көретін Мәлік Ғабдуллиннің орынсыздау сөздерін кешіріп, дәм-тұздары жарасып жүріпті («Президент және Халық»
20
ІҮ
2012 ж.)
Мұндай тектілік сирек те болса ұшырасады.
Сыйлау мен сыйламау (сыйласу мен сыйласпаушылық) қашанда домбыраның қос ішегіндей
Сыйлау көп пе, сыйламау көп пе дегенде,­ соңғысы басымдау көрінетіні де рас
Бүгін бағың шауып­ тұр, сыйлысың, ертең тобығың қисаяды екен, С.Адамбеков айтқандай, «аузыңнан тәтті дәм кетіп, көшеде қаласың әндетіп»
Осы ма сыйласу? Ол деген шікәмәк екеніне қарамай, өзін құлан санайтын, бет-аузы иірілген жыландай күлмең көздерге тән «сыйласу»
Шын сыйласу (сыйластық) басқа
Айталық, қайсыбір жылы сексен­ жасқа толған белгілі архитектор Шота Уәлиханов пен таяуда оның да жасы сексенге толғалы отырған көрнекті жазушы ­Герольд Бельгердің сыйластығындай
Олардың ұзақ жылдан бергі бір-біріне ыстық ықылас, ниет-пейіл, ілтипаттары сонау әйгілі ғалым Шоқан Уәлиханов пен орыстың ұлы ­жазушысы Федор Достоевскийдің достығынан бір де кем емесіне иман кәміл
Шоқан Уәлиханов, Федор ­Достоевский
Екеуі де ірі тұлға
Шоқан Абылай ханның аса білімді ғалым ұрпағы болса, ­Достоевский күллі әлемді ­тамсандыратын «Қылмыс пен жаза» ­романын ­жиырма жастағы гимназия шәкірті, стенографист, болашақ жарына (Синицина) жиырма бір күн ауызша айтып отырып дүниеге келтірген данышпан жазушы (бұл оның сол әйелдің күнделігінде айтылатын – «Парасат» журналында жарияланған – дерек, күмәнданба)
Өз басым осынау екі алыпқа ғажап қаламын, сыйластықтарына тән беремін, бас иемін
Айналадағы «бүгінгі дос, ертең жау» бола салғыштар соларға зер салса еді, шіркін?! (бәлкім, салып та жүрген болар)
Күніне жүз құбылып, мың түрленіп, бір боқ батпақтан екінші боқ батпаққа (Бельгердің сөзі) топ еткіш «ежелгі ел болмастармен» қас қағымда қосыла шәуілдесу де сыйластық боп па, тәйірі (дейміз де, әшейін)
Өзге тұрмақ, өзін сыйламайтындарға не сөз.
Ал Шота мен Герольдтің достық, сыйластық, қимастық, риясыз қарым-қатынасының жөні бөлек дедік
Бұл сөздерді кім екенін жұрт бізсіз де білетін оларды көтермелеу (не жағыну) үшін айтып отырмағанымызды зерделерсіз
Біздікі – кейінгі жаңа буын, жас ұрпақ адамдар арасындағы шын, табиғи, риясыз сыйластық деген не, қандай екенін білген үстіне біліп, ұғына түссе, оған қоса, кейінгі толқын інілер алдыңғы толқын ағалар жетігірек білетін Шота мен Бельгердей тұлғалардың кім екенінен де хабары молая берсе ­деген тілек қана
Сонымен…Шотаға келсек…
Ол тек қазақ елі емес, берісі, постсоветтік республикалар, әрісі, күллі әлемге әйгілі дарабоз архитектор, қазақ дегенде шығарға жаны жоқ, туған халқының (жан-тәнімен сүйетін) ақ сүт емген адал перзенті
Қарапайым, кішіпейіл, кең мінез, кешірімшіл, ірілердің ішінде іріктелген бетегеден биік, жусаннан аласа, бір қарағанда, кәдімгі басы жұмыр пенде деп те қарауға болатын сирек жаратылыс
Аспандаған абырой-атағы болса, ол алпыс жылдан астам еткен еңбек, төккен тердің өтеуі, нәтижесі (шығар)
Оны да айта кетейік, Шота өткен ғасырдағы (ашаршылық емес) асаршылық дендеп­ тұрған 1932 жылы өмірге келіп, сол зұлматтан үзеңгілес ­достары Кәкімбек Салықов, Аманжол­ Қошанов, Шерхан Мұртаза, ­Камал Смайылов­ секілді әупірімдеп аман қалған ұрпақ өкілдері санатынан
Мәскеуде оқыған
Шығыс елдері, Халықаралық архитектура академиясының академигі, ҚР-ның еңбегі сіңген архитекторы, ҰҒА суретшілер академиясының академигі, профессор, Мемлекеттік сыйлықтың лауреаты, Шыңғысхан Халықаралық академиясының академигі, отандық, шетелдік ­орден, медаль, құрмет грамоталармен наградталған
Ең бастысы,­ ҚР Елтаңбасы мен Тәуелсіздік монументінің авторы
Оларға қоса: ақын, драмашы, аудармашы,­ эпистолярлық ғаламат мұрағат жасақтаушы
Қоғам қайраткері, ғұлама ғалым, ойшыл, терең ақыл-парасат иесі
Дала аристократы.­ Төре
Шыңғыс хан ұрпағы
Шыңғыс ханнан былайша ­тарайды: Шыңғыс хан – Жошы – Тоқан – Темір – Бәдік – Орыс хан – Құйыршық хан – Барақ – әз Жәнібек – Жәдік – Шығай хан – Еңсегей бойлы ер Есім – Салқам Жәңгір – Уәли – Қанішер Абылай – Көркем Уәли – Абылай хан (Әбілмансұр) – Уәли Шыңғыс – Әбілмақыжан (Мақы) – Ыдырыс – Шот-Аман (Шота Уәлиханов)
Шотаның әкесі Ыдырыс – Шоқанның туған інісі Мақының баласы
Мақы Петербургта оқып, білім алған
Танымал суретші болған.
Міне, көріп отырғанымыздай, Шота атақты Абылай ханның бір баласы Қасым ханнан тарайтын Кенесары – Наурызбаймен туыстас
Аллаға шүкір, бүгінде Абылай хан ұрпақтары қазақ жерінің барлық өңірінде өсіп-өніп, ғұмыр кешуде
Бірі – біз әңгімелеген осы Шота
Бельгердің жан досы.
Шотаға осы жолдарды қағазға түсіріп отырған менің де бөтендігім жоқ
1958 жылдың күз айларында­ танысып, жан дүниесі ашық, бауырмал,­ алғыр, талантты­ екеніне тәнті болатынбыз
Екі сөзінің бірі «дос» болатын
­Достары сол кездің өзінде көп еді
Кәкімбек пен Аманжолды аузынан тастамайтын
Кейін бір-бір белгілі тұлғаға айналған оларды сол кездерде Шота арқылы білетінмін
Адамбек Қапанов, Хакімжан ­Наурызбаевтармен де Шота арқылы таныстым
Павлодарлық Шәкен Рақышев дейтін әдебиеттанушы (ең жақын) досы ертелеу дүние салды
Жезқазған облыстық партия комитетінің екінші секретары болып жүргенде Алматыға жолы түскен Кәкімбек Салықовты «Алатау» санаторийінде – қыс кезінде – демалып жатқан маған әдейілеп ертіп әкеліп, дәм үстінде таныстырғаны есте
Ақтөбе облыс­тық партия комитетінің екінші секретары Темірғали Бекеновпен Шотаның үйінде танысып, ол бақилық болғанша хабарласып тұрдық.
Иә, біз білетін Шота жас кезінен көпшіл, қонақжай, дарқан, ашық-жарқын, білімді, талантты тұлға
1959 жылдың басында «Жас Шоқан» атты пьесасы қабылданып, таң атқанша жуғанымыз неге ұмытылсын
Ол пьеса кейін (1960 жылдардың басында) Шымкент театрында қойылды.
Шотаның әкесі Ыдырыс ақсақалды көріп, сөзін тыңдап, дәмдес болғанбыз
Жалпы Шота жайлы менде де айтар нәр­селер жоқ емес
Кейбіріне шетпұшпақтап тоқталдық (себебі бұл жолғы мақсат басқа)
Бельгер екеуінің достығы хақында.
Ал енді Бельгерге келетін бол­сақ, күніне бес сағат төл шығарма, екі сағат аударма, күнделік жазып, екі сағат газет-журнал қарайтын, ол арада қонақ қабылдап, тәулігіне пәлен рет (тек Алматының өзінде 20-30) жер шарының түкпір-түкпіріндегі тамыр-таныс, жолдас-жора, қимас дос, тума-туыс, бейтаныс тілектестермен телефон арқылы сөйлесетін қымбатты Герекең осы күнге дейін не орыс, не неміс, не қазақ жазушысы екенін өзі де айыра алмай келе жатқан, үш тілде қалам тербейтін танымал тарланбоз, дөңгеленген дүниеге кеңінен мәшһүр хас тұлпар емес пе? «Жақсылығымыз ешқайда қашпайдыны» мәнзелдей отырып, ащы да, тұщы да айтатын, айтқанда, өзінен бастап кімге болса­ да, әсіресе, аса жақсы көретін бүкіл қазағына батырып, батыл айтатын жаужүрек батыр, иә, иә, құдай бере салған қазақи неміс, әрине
Шотаның қияметтік досы
Шырқау биіктегі жарқыраған жұлдыз, жылына жүздеген мақала, рецензия, күнделік жазып, бірнеше кітап шығаратын жанкешті дарабоз
Соңғы екі-үш жыл көлемінде жарық көрген кітаптары қаншама
Үш-төрт жыл ілгері күнделіктер жинағы «Тоғанай-Т» (директоры­ Талғат Айтбаев) баспасынан қазақ тілінде жарық көрді (дедік)
Оның ізінше Шотаның сексенге толу құрметіне «Mein Freuno Шот-Аман» деген кітап шығарды
Оған Шота туралы шағын мақала, сондай-ақ жиырма жыл ішінде жазылған күнделік беттеріндегі Шотаға қатысты жерлер (күндер) топтастырылған
«Оған беретін сыйым осы, басқа ештеңем жоқ» деді Бельгер аталмыш кітапты маған ұсына тұрып: «Тойына бара алмаймын, себебін өзі біледі
Менен дұғай сәлем айтыңыз».
Сыйластық, достық
Біреуге бұйырып, біреуге бұйырмайтын
Сыйластықты бағалап, достықты аялай білгенге не жетсін
Шота мен Бельгер құсап
Айтпақшы, олар бір-біріне толып жатқан қосымша ат қоюға шебер
Шота Бельгерді барон десе, Бельгер оны князь дейді (жанасып, жарасып тұр)
Кейде бір-бірін герр, төре деп те жібереді
Яғни бірі төре, бірі герр: Шота-Бельгер!
Енді осынау екі досқа сыйлас­тықтарың артып, достықтарың нығая берсін дей отырып, бір сәт Бельгердің өзіміз білетін адами болмысына ден қояйық
Ол да тынымсыз айтылып, жазылып жатады ғой
Сонда да
Өз тарапымыздан…
Енді бұл жерде Герольд ­Бель­­гердің­ сегіз ондық – сексенге­ дейінгі ғұмырнамалық соқ­пақтарын қан­шалық қапысыз білеміз дегенмен, Петропавл қаласында тұратын ҚР-ның Мәдениет қайраткері, өл­ке­танушы, Герекеңнің жасы үлкен ағасы, қадірменді Қайролла ­Мұ­қановтың қасында жіп есе алмайтын болармыз, сірә
«Шығар­маларын, негізінен, үш тілде жазатын жазушы, эссеші, тәуелсіз «Тарлан» және Қазақстан ПЕН-клубы сыйлығының ­лау­реаты Герольд Бельгер биыл қазан айында 80 жасқа толады
Қаламгер алда үш бірдей мерейтойын атап өтпекші: 80 жасқа толуы, Алматыда тұрғанына 60 жыл және Қазақстан Жазушылар одағына мүше болғанына 40 жыл толғанын» деп бір түйіндейді Қайрекең
Жөн-ақ
Дәл солай
Әйтсе де, біздің және басқалардың бұларға қосарын тізбелейтін болсақ, таудың ұшар басына бір-ақ секіретінімізді де ескерсек дейміз
Мәселенки, Қайрекең атағандарға қоса ол, әрине, жытқыр журналист, очеркші, ­романшы, ­хикаяшы, әңгімеші, аудармашы, зерттеуші, сатирашы, көсемсөзші, күнделік өрнектеуші боп та кете береді
Оларға қоса, ата-бабалары­ шыққан Германиядан ­бастап Ресей, бірқатар еуропалық елдер, бұрынғы посткеңестік республикалардың үлкенді-кіші атақ-марапаттарынан да құр қалмаған құрмет иесі
Күллі әлемдегі аузы дуалы зиялылардың назарында болған, болып та жүргені, тіпті өз еліміздегі бірқатар шет мемлекеттер елшілерінің қаперге ұстап, салтанатты жиын­дарға жиі шақыратыны не өздері келетіндей жоралғыла сыйымды, жарасымды
Герекең бәріне бек лайық
Сатып не сұрап алған абырой-атақ емес, таза еңбекпен келген мәртебе
Сонан соң…
Сөзіміздің әлқиссасында айтқаны­мыздай, әңгіме арқауы оның достыққа тастай берік адалдығы, бір сөз үшін дос ­болып, бір сөз үшін қас болудан өзін аулақ ұстайтыны, керек болса, Мемлекеттік сыйлыққа екінші рет ұсынылғанда да бағы жанбай, ең жақын санайтын екі досының сын сағатта қасақана қысастық жасап, құлатқанына ренжісе де, кек тұтпай, кешіріммен қарағаны және екеуін де жоғары бағалап, классик деуден танбайтыны (күнделіктен).
Ақиқатты тайсалмай айтатыны өз алдына
Тағы бір аса сыйлас әріптесі қайтыс болғандағы көңіл айту сөздерінде болашақта оның шығармаларының көбі оқылмайды деп жазады (күнделіктен).
Бұл Герекең дегеніңіз еліміз тәуелсіздік алған жылдардан бастап (оған дейін де) құрметті Президентіміз Нұрсұлтан Әбішұлының назарынан тыс қалып көрді ме екен десейші
Жоқ, жоқ және жоқ! Сәті келген шақтың бәрінде, әсіресе, Тәуелсіздік мейрамы,­ Жаңа жыл, Наурыз мерекелері кезінде не Нұрекең ­телефон шалып құттықтайды не жеделхат жолдайды, сый-сияпаттар өзінше
Қасым-Жомарт Тоқаев, Иманғали Тасмағамбетов те ­солай
Имекең әр жылдың соңына таман не жаңа жылдың басында соғымға деп бір жылқының етін жібереді, жылы лебізге толы жеделхат жолдайды, телефонмен құттықтайды
Ондай қадыр-құрмет шексіз
Герағасын ешқашан ұмытпайтын жазушы Мұхтар Құл-Мұхаммедтің ықылас-пейілі не тұрады
Ол және Әлібек Асқаров екеуі қанша кітабын шығаруға сеп жасағандарын бір Алла, онан соң Герекеңнің өзі біледі
Тәулігіне пәленбай рет ­телефон соғылып, үйіне пәленбай ел-жұрт келгенінен «мезі болатын» Герекең солар сәл-пәл тыным тауып, кейде жазатайым телефон «үндемей» не есіктен кіріп келетін адам аяғы сиресе, сол ­замат жалғызсырап, үйге сыймай, көңілі құлазиды
«Мені ұмытты ма» деп күдік-күмәнға шырмалады
Ендеше, міне деп, телефонға қол созады
Аңсаған аяулыларының даусын естіп, лебізін тыңдаған соң барып тыншиды, жастыққа бас қояды
Көзі ұйқыға ілінер алдында міндетті түрде ағайынды Манн, Кошут, Толстойдың жазбаларын оқиды…
Түнде оянғанда бір сәт балконға шығып, таза ауамен тыныстайды
Аймен сырласады, жұлдыздарға тәу етеді, тас түнекке ой жібереді
Таңертең…
Жұрттан бұрын оянып, тағы да балкон есігін ашады
Қарға, сауысқан, кептер, торғайларды түгендейді, зерделейді
Олар ізінше бес-алты (ғана) сөйлемнен тұратын күнделік бетіне ұялайды Онан соң әрі қарай… үйренген тыныс-тіршілік…
…Анда-санда телефон соғамын
Анда-санда, өзі (сиректеу) телефон соғады
Мен де жиі килікпеймін
Өйткені қажетсінбеймін
Есесіне, зәуімен телефон соққанда «сізбен үнемі сөйлесіп отырамын, сыр­ласып-мұңдасып жүремін» деймін
Ол таласпайды
Өйткені әр жыл сайын күн құрғатпай ­жазатын күнделіктерінің кей парасын жиырма жылдан бері «Парасат» журналының әр санына тәржімалап беріп жүр емеспін бе? Ендеше, Герекеңді мен неге бір адамдай білмеуім керек? Е-е, менен он, он бес, жыирма, тіпті жүз есе артық білетіндер де жетеді
Оларды да білемін
Күнделік беттерінен
Ең жақын досы, марқұм Асқар Сүлейменовтен бастап Мәлік Ғабдуллин, Дүкенбай Досжанов,­ Сағадат Нұрмағамбетов, Ғабит Мүсірепов, Есләм Зікібаев, Баққожа Мұқаев, бүгін көзі тірілерден Әбдіжәміл Нұрпейісов, Смағұл Елубаев, Ермек Тұрсынов, Бақытжан Қанапиянов, Иранғайып Оразбаев, Темірхан Медетбеков, Қали Сәрсенбаев, Талғат Айтбаев – қайсы бірін айтайық.
Ал енді бұл жолы оның өмір­баяны, шығармашылық табыс­тарына тоқталмаймыз
Оларды Герекеңнің Петропавлда тұратын Қайролла Мұқанов деген ағасы бар (дедік қой), соның және басқа ағайындардың жазбаларынан оқып, қаныға жатасыздар.
Зәкір АСАБАЕВ
