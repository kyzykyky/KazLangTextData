Қазақтың көрнекті жазушысы, ҚР Мемлекеттік сыйлығының лауреаты, әдебиетіміздің мақтанышы Дулат Исабековтің 75 жылдық мерейтойына арналған мерекелік кеш М.Әуезов атындағы Қазақ мемлекеттік академиялық драма театрында айрықша салтанатпен өтті
Шараға қаламгердің туындыларын сүйіп оқитын  оқырмандары мен замандас-достары, әдебиет пен өнер жанашырлары қатысты.
Салтанатты кештің ресми бөлімінде Елбасы Нұрсұлтан Назарбаевтың арнайы құттықтауын Алматы қаласы әкімінің орынбасары А.Қырықбаев жеткізді
Н.Назарбаев қаламгердің қазақ әдебиетіне қосқан үлесіне жоғары баға беріп, шығармашылық табыс пен денсаулық тіледі
Сондай-ақ кеш барысында Ақпарат және коммуникация министрлігі, басқа да ресми органдар басшыларының мерейтой иесіне құттықтау хаттары тапсырылды
«Ақжол» демократиялық партиясының төрағасы Азат Перуашев қаламгерге «Алаш» қозғалысының 100 жылдығына арналған ­медаль тақты.
Кеш барысында М.Әуезов атындағы Қазақ мемлекеттік академиялық драма театры, Ғ.Мүсірепов атындағы Жастар мен балалар театры және Қ.Қожамияров атындағы Мемлекеттік республикалық ұйғыр музыкалық комедия театры Д.Исабековтің драмалық қойылымдарынан үзінділер көрсетті.
Көрнекті қаламгердің мерейтойына арналған іс-шаралар жыл басынан бері елімізде және шетелдерде кеңінен атап өтілуде
Шілде айын­да Астанада ЭКСПО-дағы Ұлыбританияның Ұлттық павильонында жазушының ағылшын тілінде жарық көрген шығармалар жинағының тұсаукесері өтсе, қазан айында Мәдениет және спорт министрлігі мен Қазақстанның Ұлыбританиядағы Елшілігінің қолдауымен Лондонда жазушының мерейтойына арналған театр фестивалі ұйымдастырылды
Фестиваль кезінде Дулат Исабековтің «Жаужүрек» және «Актриса» қойылымдарын М
Әуезов атындағы Қазақ мемлекеттік академиялық драма театры, Мемлекеттік республикалық корей музыкалық комедия театры британдық көрермен назарына ұсынды
Біз бұны қазақ әдебиеті мен өнерін, жазушы шығармашылығын талғампаз ағылшын жұртының мойындауы деп білеміз
Д.Исабековтың драмалық туындылары Лондоннан бөлек Мәскеу, Санкт-Петербург, Душанбе, Париж қалалардының сахналарында қойылуда
Бұл қаламгер шығармаларының тақырыбы жалпы әлемге ортақ екенінің айғағы.
Дулат Исабеков – «Гауһартас», «Дермене», «Тіршілік», «Бекет», «Мазасыз күндер» сынды прозалық шығармаларымен, «Әпке», «Жаужүрек», «Актриса», «Тор», «Өкпек жолаушы», «Бақыт құсы» және басқа драмалық пьесалары арқылы қалың оқырмандары мен көрермендерінің ыстық ықыласына бөленген қаламы қарымды жазушы, ұлтының мұңын мұңдап, жоғын жоқтаған қайраткер тұлға
Жазушы ел мен жердің тағдыры талқыға түскен тұстарда қаламымен ғана емес, қайсар мінезімен, уытты сөздерімен, салмақты сұхбаттарымен белсене араласып жүр
Оның шығармашылық мұраты азаматтық ұстанымынан алшақ емес
Елбасының алдына дейін шамырқанған шындықты айтып, халқының тілегін жеткізіп жүрген тұлғаның қайраткерлік қыры қаламгерлігімен қатар тұр.
Дулат Исабеков – ХХ ғасырдың 60-жылдарында қазақ әдебиетінің қатарына қосылған топтың өкілі
Ол жазған шығармалардың жарты ғасырдан астам уақыт бойы оқырман көңілінен берік орын алуы тегін емес
Әрбір туындысы шынайылығымен баурап, оқырманға ой тас­тайды, мәңгілік сұрақтарға жауап іздетеді
Жазушы оқырманға әрдайым ақиқатты айтады
Осы ретте ғалым Құлбек Ергөбек: ­«Дулат ­Исабеков – мейлі өткен күн тағылымын айтсын, мейлі бүгінгі күн шындығын жазсын, қайда да, қашан да – шынайы суреткер
Айтарын характер арқылы бейнелей айтады, жазарын көркем детальдарды ойната құбылтып ашады, шығарманың көркемдік формасы жұтынып, композициясы дөңгеленіп шып-шымыр шығады» деп баға береді.
Қаламгердің жастар арасында өте танымал, сүйікті авторға айналуы да оның шығармаларының ерекшелігінде, даралығында болса керек
Қазіргі заманның тынысын терең түсініп жазатын суреткердің әрбір туындысы шынайылығымен баурап, оқырман көкейіндегі ойды дөп басады
Сондықтан да жазушының халық сүйіп оқитын шығармалары өте көп
Исабеков дегенде ең алдымен оқырман есіне «Ата үміті» мен «Қарғын» романы, «Гауһартас» фильмі түседі
«Қарғында» жазушы адамдар арасындағы қарым-қатынастың биік шыңы – сүйіспеншілікті арқау етеді
Романның басты кейіпкерлері – Бағила мен Жасын білімді, көзі ашық, ой-өрісі жоғары бейнелер ретінде оқырман көңілінен шықты
Екі адамның кіршіксіз махаббаты суреттелетін «Қарғын» романы көпшілікке жаңаша үлгіде ұсынылып, тың туынды ретінде таралды.
Қазақ әдебиеті мен драматургиясында ешкімді қайталамай, өз орнын берік иеленген қаламгер шығармалары кино тілінде де шебер сөйледі
Мәселен, «Гауһартас» повесінің желісі бойынша түсірілген осы аттас фильм қазақ кинематографиясының үздік үлгілерінің бірі саналады
Қаламгер кейіпкерлері кәдімгі ет пен сүйектен жаратылған пенде, олар қателеседі, мұңаяды, жылайды, күнәсіне өкініп, тәубе етеді
Сонысымен де көрермен жүрегінен жылы орын алды
Мұндай образ жасау тек ­шебер суреткердің ғана қолынан келетіні белгілі
Жазушының тіл шеберлігі, ұлттық болмысты тереңнен ашып көрсетуі шығармаларындағы бейнелеу тәсілінен керемет көрініс тапқан
Мәселен, «Талахан-186» атты әңгімесіндегі кейіпкерлер бастан кешкен күлкілі жағдаяттар олардың мінез-құлқы, қимыл-қарекеті арқылы шынайы күлкіге көмкереді
Бұл ретте жазушының жылы юморы, зілсіз қалжыңы бір қарағанда жеңіл көрінгенімен астарында зілдей ойлар жатады
Исабеков адамдардың қарапайым тыныс-тіршілігін суреттей отырып, қоғамдағы кілтипандар мен кемшіліктерді көзге шұқып көрсетеді
Әңгіме кейіпкерлерінің әдеттегі әрекеттерінен Кеңес үкіметі тұсындағы қоғамдық тоқыраудың қазақ халқының діліне, болмысына қалай әсер еткенін, рухани құлдыраудың деңгейін бағамдауға болады.
Жазушының «Ескерткіш» атты әңгімесі туралы белгілі сыншы Әлия Бөпежанова «бұл туындыда қоғамымыздың жалпы құрылымы, тыныс-тіршілігі, басымыздан бақайшығымызға дейін індете енген формализм, шенге табынушылық, екіжүзді Янустық өмір, рухани қуыс кеуделілік, адам баласының өзін-өзі қор етуі, ең бастысы, тектен ажыраудың көрініс-құбылыстары жазушының әжуасы арқылы зерделенеді, бір-біріне бергісіз комедиялық жағдайлар жинақтала келе қоғамның трагикалық картинасын құрайды
Әңгімедегі күлкілі оқиғалар жан сыздатарлық – еңбек адамына, қарапайым жұмысшыға қүрмет көрсету ниетімен ежелден малды ауданның алғашқы тері илеушісіне ескерткіш орнату хикаясы адам айтса нанғысыз абсурдтық сипат алады» деп тұжырымдайды
Өмірдің өзінен алынған, айналадағы күнде көріп жүрген құбылыстар жазушының әңгіме, повестерінде құнарлы да қарапайым тілмен шебер суреттеледі.
Бүгінде ондаған прозалық кітаптардың, жиырмаға жуық драмалық шығармалардың, көптеген кинофильмдер сценарийлері мен жүздеген мақала, эсселердің авторы Дулат Исабеков қазақ әдебиетінде де, қоғамдық ойда да өзіндік орны бар тұлға
Өйткені жақсы шығарма қашанда өзекті
Ұлт өмірін өзек еткен Исабеков шығармаларынан бүгінгі оқырман да, келер ұрпақ та өзіне керегін табары сөзсіз.
Салтанатты кешке жиналғандар мерейлі жетпіс бес жасқа келген жазушының қаламынан туған дүниелер қазақ елінің рухани қазынасына қосылған елеулі үлес екеніне сенім білдіріп, Тәуелсіз Қазақ елімен бірге жасай беруін тілеп тарқасты.
Дина Имамбаева
