Филология ғылымының докторы, профессор,ҚР Жоғары мектебі ҰҒА-ның корреспондент-мүшесі, ҚР Мемлекеттік сыйлығының лауреаты, белгілі лингвист ғалым, саналы ғұмырының 55 жылын тіл ғылымына арнап, қазақ тіл білімі мен жалпы тіл білімінің түрлі мәселелерін зерттеп, 500-ге жуық еңбек жазған Байынқол Қалиұлы 2019 жылғы қаңтардың 23-і күні мерейлі 80 жасқа толады
Қазақтың ең құнды қазынасы бай да шұрайлы тілін зерттеуге бар күш-жігері мен жарты ғасырдан астам уақытын жұмсап талмай еңбек етіп келе жатқан ғалымды мерейлі жасымен құттықтап, ұзақ өмір тілей отырып, көпшілікке оның ғылыми жетекшілігімен диссертация қорғаған алғашқы шәкірті, белгілі тілші-ғалым Шерубай Құрманбайұлының ұстазы жөнінде жазған мақаласын ұсынып отырмыз.
САТЫДАН БАСТАЛҒАН  ӨМІР САТЫЛАРЫ
Бүгін сексеннің сеңгіріне көте­ріліп отырған еліне танымал белгілі тілші-ғалым Байынқол Қалиұлының өміріндегі алғашқы қадамдары, асқар таулар бау­райына кіріге орналасқан Саты деп аталатын аядай ғана ауылдан басталады да, білім мен ғылымның биік асуларына қажымай-талмай сатылап көтеріле беруден тұрады.Ол 1948 жылы Cаты ауылындағы жеті жылдық мектептің табалдырығын аттап, жетінші сыныпты аяқтағаннан кейін Жалаңаштағы орта мектепке барып, оны 1958 жылы жақсы бітіреді
Туған жері мен өскен ортасы адамның қалыптасуына зор ықпал етеді
Адам жаны қашан да сұлулыққа құштар, биікке ұмтылғанды ұнатады
Болашақ ғалымның балалық шағы өткен туған жері – Жаратушының мейірімі түскен табиғаты таңғажайып мекен
Шілде кезінде ұшар басында қар ­жатса, етегінен бастап орта шеніне дейін қарағайы мен қайыңы, аршасы мен тобылғысы, шетені мен жыңғылы араласқан тау беткейлеріне қарасаң көз тоймайды
Бұл өлкенің мүлгіген тыныштық құшағындағы таулардың ақ ұлпа жамылған қысы да, қар астынан бәйшешегі гүл ашып, жылғаларынан жылт-жылт етіп тарамдалып аққан бұлақ сулары сыңғырлап жататын көктемі де көрікті
Жұпар иісі аңқыған арша мен мәңгі жасыл қарағай-шырша түсіне шетеннің қып-қызыл шоқ жемісі, итмұрын-қарақат, жыңғыл-қайың ағаштарының сарғыш, қызғылт-қоңыржапырақ жемістерінің түрлі бояулары табиғи үндестік тауып, сан құбылып кететін күзі тіпті ғажап!
Осы таудың терең сайларындағы күміс тостағанға құйылған кәусар бұлақтың суындай мөлдіреген Көлсай мен Қайыңды сияқты көрікті көлдерін көрген жан табиғаттың мұндай көз тартар сұлулығына сүйсінбеуі мүмкін емес.Осы өлкеде, аспанмен астасқан асқар таулардың бөктерінде қоныс тепкен шағын ауылда туып-өскен талапты жас ұланның тазалыққа, адалдыққа бас иіп, көкке қол созып, биікке ұмтылмауы мүмкін емес еді
Солай болды да
Алдымен ата-анасынан, одан кейін осы туған жерінің топырағынан дарыған қасиеттері оны алға шақырып, арман биігіне, білім шыңына жетеледі
Тау баласының тау­дай талабы оны оқу бітірген жылы ҚазМУ-дың студенті атандырды
Ғылым биігіне ұмтылған талапты жас 1963 жылы ҚазМУ-дың филология факультетін жақсы бітірді
Сөйтіп, Сатының ұланы өзі таңдап алған білім-ғылым жолындағы алғашқы белестерінің бірін бағындырып, тағы бір сатыға көтерілді.
ҒЫЛЫМНЫҢ  БИІК БЕЛЕСТЕРІ
Университетті бітірген жылы аспи­рантураға қабылданады
Ол кезде оқу бітіре салып аспирантураға түсу үлкен жетістік еді
Бұл оның ғылымның алғаш­қы сатысына аяқ басқаны еді
Осы жолда оны үздіксіз ізденістер мен қажырлы еңбек арқылы ғана бағындыруға болатын жаңа белестер күтіп тұрды
Ғылым жолындағы нағыз ізденіс енді басталды
Жастайынан еңбектенуге үйренген, еңбекпен пісіп өскен аспирант тыным таппай ізденді
Ізденісі нәтижелі болды
Аспирантурасын бітіре салып, 1967 жылы академик І.Кеңесбаевтың жетекшілігімен «Қазақ және қарақалпақ тілдеріндегі қысаң ­дауысты дыбыстардың редукциясы» деген тақырыпта кандидаттық диссертация қорғады
Сол жылы Қазақ КСР Ғылым академиясының Тіл білімі институтының түсіндірме сөздік бөліміне жұмысқа қабылданды
Кіші ғылыми қызметкерден бастап бөлім меңгерушісіне дейінгі қызметке сатылай көтеріле отырып, осы институтта 1995 жылға дейін 29 жыл еңбек етті
Түсіндірме сөздік бөлімінде ол қазақ тілінің он томдық түсіндірме сөздігін жасауға басынан аяғына дейін қатысып, автор, жауапты редактор ретінде осы сөздіктің бүкіл жауапкершілігін арқалады.Тапсырылған жұмысын бар ынтасымен атқарған жас маман сөздік жасаудың теориясы мен тәжірибесін дәл осы кезеңде жан-жақты меңгеріп, нағыз сөздікші, лексикограф ғалым ретінде қалыптасты
Ұзақ жылғы еңбек еленіп, сөздіктің негізгі жұмысын атқарған авторларға 1988 жылы Қазақ КСР Мемлекеттік сыйлығы берілді
Сөздіктің 8 томының редакторы болған әрі осы сөздіктің 74 баспа табақ бөлігін жеке өзі жасаған Б.Қалиұлы еңбегі жанған лауреаттардың алдыңғы қатарында тұрды
Осылайша ол 49 жасында ғылым саласында ең жоғарғы мемлекеттік марапатқа ие болды
Бұл оның ғылым жолындағы тағы бір белесті бағындырған елеулі жетістігі, көтерілген тағы бір сатысы еді.
Ғалым 1988 жылы өзі ұзақ жылдар бойы жинап, арнайы зерттеп жүрген өсімдік атаулары жөндегі «Қазақ тіліндегі өсімдік атаулары» деген монография­сын жариялады
Араға екі-үш жыл салып, 1991 жылы осы монографияның негізінде докторлық диссертациясын сәтті қорғады
Сол жылдан бастап, университетке ауысқанға дейін терминология бөліміне басшылық етті
Қай істі қолына алса да барын салып кірісетін жауапкершілік иесі бұл салада да өнімді еңбек етті.Көптеген мақалалар жазды, терминологиялық сөздіктер жасады
Мемтерминком хатшысы, мүшесі ретінде белсенді қызмет атқарды
Ұлт тілінің сөздері негізінде жасалған терминқорды қалыптастыру – оның басты мақсаты, негізгі ұстанымы.Қашанда уәдесіне берік, ұстанымы мықты ғалым осы бағытынан тайған емес.
Ол о баста өзі таңдап алған маман­дығына, сүйікті кәсібіне адал болды
Басқа жолға бұрылмады, бар саланы игеріп әмбебап болам деп жан-жаққа шашырамады, шен-шекпенге қызығып мансап қумады
Тіл білімінің тізгінінен ажырамай, ұлтының тіліне қызмет етті
Саналы ғұмырын ғылымға, қазақ тіл біліміне арнады
Әр күніне есеп бере жүріп ондаған кітаптар, жүздеген мақалалар жазды
Ғалымның көз майын тауысып жасаған сапалы сөздіктерін мыңдаған оқырман пайдаланып, монографиялары мен оқулықтарын ғылыми қызметкерлер мен студенттер, көпшілік қауым қажетіне жаратып отыр
Басқаларын айтпағанда, ол барлық томдарын жасауға автор ретінде қатысып, 8 томының жауапты редакторы болған он томдық «Қазақ тілінің түсіндірме сөздігі» (1974-1986) мен жеке өз авторлығымен жасалған «Өсімдік атауларының түсіндірме сөздігі» (2012), «Қазақ тілінің түсіндірме сөздігі» (2014) және әріптес, шәкірттерімен бірлесіп ақиық ақын М.Мақатаевтың сөз байлығын зерттей отырып жасаған «Мұқағали тілі сөздігі» (2019) сияқты іргелі еңбектерін пайдаланбайтын қазақ кемде-кем болар
Мыңдаған тіл тұтынушыларының қолынан табылатын ғылыми құндылығы жоғары мұндай еңбектер жариялау әр ғалымның қолы жете бермейтін үлкен жетістік, жанкешті еңбектің нәтижесі
Мұны мерейлі жасқа келген ғалымның қуанышы десек орынды.
Филология ғылымының докторы, профессор Байынқол Қалиұлы өзінің ғылымдағы еңбек жолында аспирантура – кіші ғылыми қызметкер – аға ғылыми қызметкер – жетекші ғылыми қызметкер – бөлім меңгерушісі сияқты қызметтердің барлық сатыларынан өтіп, кандидаттық, докторлық диссертацияларын қорғап, ғылымның биік белестеріне, сол иеленген лауазымдары мен алған ғылыми дәрежелеріне лайық іргелі еңбектерімен, қазақ тіл білімінің дамуына қосқан қомақты үлесімен, адал қызметімен қол жеткізген нағыз тіл маманы, шынайы ғалым.
ҰЛАҒАТЫ МОЛ – ҰСТАЗДЫҚ ЖОЛ
1967 жылдан Ахмет Байтұрсынұлы атындағы Тіл білімі институтында кіші ғылыми қызметкерден бастап бөлім меңгерушісіне дейінгі қызметтерді атқарып, тапжылмай 29 жыл жұмыс істегеннен кейін Байынқол Қалиұлы 1995 жылдан бүгінгі күнге дейін 25 жыл Абылай хан атындағы Қазақ халықаралық қатынастар және әлем тілдері универси­те­тінде кафедра меңгерушісі, профессор лауазымдарын иеленіп, табысты еңбек етіп келеді
Байағаң ғалымдық пен ұстаздықтың тізгінін тең ұстаған ғалым-ұстаз
Отыз жылға жуық ғылыми-зерттеу институтында қызмет етіп, іргелі зерттеулер жүргізіп, көлемді сөздіктер жасағандықтан тілші ғалымдар қауымы оны негізінен лингвист ғалым ретінде жақсы таниды да, ұстаздық қыры көп сөз бола бермейді
Алдымен тілші-ғалым болғанымен, ол ширек ғасыр жоғары оқу орнында еңбек етіп келе жатқан тәжірибелі педагог
Байынқол Қалиұлының ұстаздық қызметін екі қырынан қарастыруға болады
Біріншіден, ол жоғары мектепте ұзақ жылдар бойы студенттер мен магистранттарға дәріс оқып, семинар сабақтарын жүргізген, оларға арнап көптеген оқулықтар мен оқу құралдарын, әдістемелік құралдар жазған, курс жұмыстары мен диплом жұмыстарына жетекшілік еткен ЖОО-ның профессоры
Өзі ширек ғасыр еңбек етіп келе жатқан Абылай хан атындағы университеттен өзге де бірқатар республикадағы және кейбір көрші елдердің жоғары оқу орындарында 1992-2007 жылдар аралығында арнаулы курстар жүргізіп, дәрістер өткізді
Екіншіден, көптеген жоғары білікті ғылыми кадрлар даярлаған, оларға ғылыми кеңесші, жетекші болған ғалым-тәлімгер
Тоқсаныншы жылдардың ортасынан бергі жиырма жылдай уақыт ішінде Б.Қалиұлы 2 докторлық, 23 кандидаттық диссертация қорғатты
Осы 25 тіл маманы Қазақстанның әр түкпіріндегі жоғары оқу орындарында, ғылыми-зерттеу институттары мен орталықтарда және басқа да мекемелерде қызмет етіп жүр.
Сонымен қатар профессор Б.Қалиұлы өзі жүргізген курстар бойынша студент­терге арналған «Тіл біліміне кіріспе» (1997), «Сөз мағынасының негіз­дері» (2002
А.Жылқыбаевамен бірге), «Жалпы тіл білімі» (2005, 2009), «Қазіргі қазақ тілі» (2011), «Тіл білімі теориясының негіздері» (2014) сияқты бірнеше оқулықтар мен оқу құралдарын жариялады
Жариялаған еңбектерінен ғалым-ұстаздың филолог мамандарды дайындауда оқытылатын негізгі, іргелі пәндерді жүргізіп, сол пәндер бойынша оқулықтар дайындағанын көруге болады.Тіл ғылымы бойынша мықты кәсіби дайындықтан өткен терең білім иесі, нағыз лингвист ғалым болмаса, тіл білімі ғылымы бойынша мұндай оқулықтар жазуға кез келген тіл маманының бара бермейтіні белгілі.
Оған «ҚР Білім беру ісінің үздігі» (1998), «Ыбырай Алтынсарин» (2017) төсбелгілері мен ҚР Жоғары мектебі ҰҒА-ның корреспондент мүшесі (2018) атағының берілуі Б.Қалиұ­лы­ның ұстаздық қызметінің жоғары баға­лан­ғаны, еңбегінің ескерілгені болса керек.
ӨНЕГЕЛІ  ӨМІР ШЕЖІРЕСІ
Саналы ғұмырын қазақ тіл біліміне арнаған, елге танымал ғалымның бүкіл еңбегін бір мақалаға сыйғызу мүмкін емес
Белгілі ғалым Байынқол Қалиұлының өмір жолы мен ғылыми еңбектері туралы түрлі энциклопедия­лар мен жинақтардан, оның 50, 60, 70, 75 жасқа толған мерейтойларына арналған мақалалардан қажетті ақ­паратты алуға болады
Дегенмен, белгілі тіл маманының ғылыми ғұмыры ­туралы барынша қамтыған бір еңбекті айрықша атауға болады
Ол ғалымның өмірі мен ғылыми шығармашылығы жөнінде жан-жақты әрі нақты мәлімет беретін оның 80 жасқа толатын мерейтойы қарсаңында 2018 жылы «Өнегелі өмір» сериясымен шыққан «Байынқол Қалиұлы Қалиев» деп аталатын көлемді (420 бет) кітап.Кітап құрылымы мен жүйесі жағынан осы сериямен шыққан еңбектерден едәуір ерекшеленеді
Белгілі тілші-ғалым жайында білгісі, оның ғылыми еңбектерімен кеңірек танысқысы келетін көпшілік осы кітаптан іздегенін таба алады
Байынқол Қалиұлы туралы бұл еңбекті оның тағылымды, өнегелі өмірінің шежіресі деуге болады
Кітап алғы­сөзінен кейін, ғалымның өмірбая­ны мен ғылыми, педагогтік және қоғам­дық қызметі туралы нақты мәлімет беріледі
Одан кейінгі «Б.Қалиевтың тіл біліміне қатысты еңбектері мен сол еңбектер туралы пікірлер» деп аталатын бірінші тарау – «Ғылыми еңбектері», «Ғылыми мақалалары», «Оқулықтар», «Сөздіктер», «Публицистикалық шығармалары», «Сұхбаттар» деген алты тармаққа бөлініп, әр еңбектің негізгі мазмұны мен құрылымы жөнінде мәлімет беретін алғысөздерден кейін сол еңбектерге жазылған әріптес ғалымдардың пікірлері беріліп отырады
Бұл тараудан ғалымның бүкіл ғылыми шығармашылығы мен қаламынан туындаған басқа да еңбектерімен танысып, нақты мәлімет алумен бірге ғалым еңбектері жөнінде ғылыми қауымның әр кезде жазған пікірлерімен танысуға болады
Бүгін сексеннің сеңгіріне көтеріліп отырған ғалым 55 жыл бойы тынымсыз еңбек ете жүріп, 11 монография, 6 оқулық, 25 сөздік, 18 кітапша, 5 мақалалар жинағын, 364 ғылыми мақалалар жариялапты
Сонда оның қаламынан туындаған 475 еңбектің жалпы көлемі – 978,5 баспа табақ болады екен
Ғалым еңбектерінің жалпы көлемін оның ғылымға арнаған ғұмырының 55 жылына тең бөлсек, ол әр жылда 18 (17,80) баспа табақ еңбек жазып, жария­лап отырған
Зер салып қарасақ, осы цифрлардан жарты ғасырдан астам уақыт ішінде атқарылған қыруар еңбектің кең ауқымы мен зіл батпан салмағы сезіледі.
Кітаптың екінші тарауы «Әріптес­тері мен замандастары Б.Қалиұлының өзі және еңбектері туралы: құттық­таулар, ойлар, пікірлер» деп аталады
Бұл тарауда ғалымның 50, 60, 70, 75, 80 жас­қа толған мерейтойларында жазылған мақалалар мен пікірлері қамтылған
Осы мақалалар мен әріптестер пікірлерін­де Байынқол ағаның ғылыми еңбек­те­рінің мән-маңызы мен адамгершілік қасиеттері туралы жан-жақты айтылған
Оны тіл мамандары зерттеген салаларына, жазған зерттеулеріне қарай – сөздікші, лексиколог, фонетист, терминолог, фразеолог, этнолингвист деп таниды
Айтса айтқандай-ақ, ғалым осы салалардың қай-қайсына да аз еңбек сіңірген жоқ
Ол қай салаға қалам тартса да кәсіби дайындықпен келетін, қандай істі қолға алса да соны аяғына жеткізбей тыным таппайтын, нені зерттесе де ерінбей еңбектенетін аса еңбекқор, қай мәселені қарастырса да оны жан-жақты қамтитын нағыз ізденімпаз, нысанаға алған тақырыбын терең зерделейтін зерделі зерттеуші
Соған сәйкес оның авторлығымен жарық көрген еңбектердің қай-қай­сысының да өзіндік орны бар
Олар­дың әрқайсысы жеке-жеке әңгі­меге арқау етуге тұрарлық еңбектер
«Сонда да солардың бар таңдамасы» деген қағидат тұрғысынан қарай бастасақ, біз үшін ғалымның лексикология, лексикография саласындағы зерттеулерінің, әсіресе ол жасаған сөздіктердің орны айрықша
Байынқол Қалиұлы – нағыз сөздікші, сөздік жасаудың хас шебері
Ол сөздік жасаудың қыр-сырын, теориясы мен практикасын жетік білетін және бұл іспен шындап айналысқан, ғылымдағы ғұмырының ұзақ жылдарын тікелей осы салаға арнап, сөздік өндірісінің қазанында қайнап, оның бар машақатын, қызығы мен шыжығын көзімен көріп, жан-тәнімен сезіне жүріп өсіп-шыңдалған білікті маман
Істің мән-жайын біліп қоюмен ғана шаруа тына қоймайды
Сол істі жақсы көру және оның бар қиындығына төзе білетін де қасиет қажет
Дәл осы істе оған теңесетін, сөздік жасау ісінің қиыншылығы мен бар ауырлығын қажымас қара нардай арқалай отырып діттеген жеріне дейін жеткізетін төзімді де еңбекқор жанды табу өте қиын
Мұндай тұжырымға біз сөздікшінің авторлығымен жасалған сан түрлі сөз­дік­терін саралау арқылы ғана емес, оның сөздікті қалай жасайтынын өз көзімен көрген, онымен бірлесіп кейбір сөздіктерді жасауға қатысқан телавтор ретінде келіп отырмыз.
ҒАЛЫМНЫҢ  КІСІЛІК КЕЛБЕТІ
Адамның өмірден өз орнын табуы, жетістіктерге жетуі оның тәрбиесіне, біліміне, дарынына, мінезі мен бойын­дағы басқа да қабілеттеріне, адам­гершілік қасиеттеріне тікелей байланысты
Қоғам өмірінің қай саласында қызмет етіп, қандай кәсіп иесі болса да бойындағы жеке қасиеттері оны сол ортада танытады
Ғылым мен шығармашылық қауымы­ның ортасында да солай
Байынқол Қалиұлының ғылымдағы жетістіктері мен ғылыми қауым ортасындағы өзіндік орны туралы да соны айтуға болады
Ол жөнінде: «Мен Байынқолды еңбекқор ғалым деп атаған болар едім
Ғалым үшін екі нәрсе керек
Біріншісі – ақыл, ой, қабілет керек
Екіншісі – еңбек
…Байынқолдың бойынан мен осы екі қасиетті де көремін» деп жазыпты, қазір тоқсанның бесеуіндегі қадірлі ақсақалымыз, қазақ тіл білімінің көрнекті тұлғасы, академик Әбдуәли Қайдар
Өзі басқарған институтта көп жыл қатар еңбек еткен әріптесін аға буын өкілі Әбекең жақсы білетіндіктен, оның бойындағы қасиеттерін де көре білген екен
Ғалымның мерейтойына орай «Өнегелі өмір» сериясымен жарық көрген кітапта басқа да әріптес, замандастары тарапынан әр кезде жазылған мақалаларда оның мінезі мен адамдық қасиеттерінің көп қырлары ашылған
Алпысқа толғанда өзін көп жылдан бері білетін белгілі ғалым, филология ғылымының докторы, профессор Б.Хасанов: «Рас, Сіздің үніңіз жұмсақ, бірақ «мақұлбай» емессіз
Әділін айтар кезде айылын жимаған, мұндайда «бәрекелді» дерлік болып келетін, қара қылды қақ жарған әділсіз, Байеке! Сіз, бір сөзді екі қайта дегізбеген, досқа діттеген жерден табылатын, қайыры еш уақытта тарылмаған азаматсыз!» деп жазыпты
Әділ айтылған сөз
Байекеңнің біреудің сөзіне ермей, қашанда өз ұстанымын ұстанатыны да, ойын бұқпантайламай пікірін бетке айтатындығы да, бұра тартпай әділ сөйлейтіні де, уәдесіне беріктігі де рас
Оның көп мақұлдады демей, принципті мәселелерде өз дәйек-дәлелдерін алға тартып, жеке-дара шығып пікір білдіретін кездерінің де аз болмағанын әріптестер қауымы жақсы біледі.
Әдетте белгілі суретшілер өздерін жақсы тану үшін өз автопортретін салады
Ақындар Қ.Аманжоловтың әйгілі «Өзім туралы» жыры сияқты өз өмірі жайлы өлең жазады
Жазушы, журналистер мен өзге де шығармашылық кәсіп иелерінен де осындай туындыларды көруге болады
Осы дәстүрмен Байынқол Қалиұлы «Үзеңгілестерім менің» деген кітабында «Мен кіммін?» деген сұраққа жауап беріп, өз автопортретін жасапты
Әрине, адамның өзін-өзі танып, бойындағы бар қасиеттері мен мінез-құлқын дөп басып, шынайы бейнелеуі қиынның қиыны
Солай десек те, автордың өзі жайлы жазғанын біз еш қоспасыз, нағыз ғылыми дәлдікпен жасалған автопортрет деп қабылдадық
Алғы сөз орнына жазылған автордың осы өз бейнесін оқығанда, оның бүкіл болмысы көз алдымызға келіп, өзін көріп отырғандай әсерде болдық
Оны жақсы білетіндер оқып-танысса, «мынау шынымен-ақ біз білетін Байекең ғой» деп, сол жазбадан авторын көретініне көп күмән келтірмейміз.
Өзіміз білетін Байынқол ағаның бір қасиеті – асқан ұқыптылығы мен құнттылығы
Бұл қасиеттері туралы өзі былай деп жазыпты: «Маған тән жақсы қасиеттердің бастысы – ұқыптылық пен құнттылық болса керек
Барлық достар мен туыстарға, барша бұйымдар мен заттарға ұқыптылықпен, құнттылықпен қараймын
Нәтижесінде достар мен туыстардың сағы сынбайды
Бұйымдар мен заттардың шеті кетілмейді»
Бұған біздің еш күмәніміз жоқ
Байағаңның бір парағының шеті қайырылған кітабын, ұшы мұқалып қалған қарындашын, сынған қаламын, өз орнында тұрмаған затын көрмейсіз
Оның жүрген-тұрған жері, кабинеті мен жұмыс үстелі, портфелінің іші нағыз ұқыптылықтың үлгісі
Оның бір кітабын, қаламын ­немесе жазған бір парақ пікірін сұрасаңыз сол кітаптың сөренің қай жерінде, қаламының үстелінің қай суырмасында, ал бір бет қағаздың портфелінің қай бөлігінде тұрғанын дәл айтып, қазір ­тауып бере алады
Ол ең қымбат нәрсесі алтын уақытына да дәл осылай өте ұқыпты қарайды
Уақытын босқа өткізуге еш жол бермейді
Қыруар еңбек жазып, бастаған ісінің бәрін аяғына жеткізуі – оның осы ұқыптылығы мен жауапкершілігінің нәтижесі екені анық.
Қажет жерінде табандап тұратын мінезділігіне, біршама тұйықтығына қарамастан Байекең менмендікке, тәкаппарлыққа бой алдырмайтын өте қарапайым жан
Біреуге қиянаты жоқ, ешкімнің ала жібін аттамайды
Жасыңыздың үлкен-кішілігіне, лауазымыңыздың жоғары-төмендігіне қарамастан онымен тең сөйлесу еш қиындық туғызбайды
Ол қашанда арық айтып, семіз шығуға тырысады
Біз білетін Байекеңнің тағы бір қасиеті – өтірік айтқанды суқаны сүймейтіндігі және өзі де ешқашан өтірік айтпайтындығы
Біз оның бар болмысын терең танып, барынша ашып бере алмасақ та, жанында аз-кем жүріп, тәлімін көрген әріптес-шәкірті ретінде өзіміз білетін кейбір өзіндік ерекшеліктеріне, адамгершілік қасиеттеріне ғана тоқталып өттік.
Қажырлы еңбегі мен үздіксіз іздені­сінің, бір бағытты берік ұстанған мақ­саткерлігінің, адамгершілік қасиет­тері мен табандылығының арқасында ол ғылымның биік белестеріне көтерілді
Сатыдан басталған өмір сатыларында ол асып-cаспай, абдырамай ақырын жүріп, әр қадамын анық та нық басудан жаңылған жоқ
Солай жүргендіктен де өмірдің ұзақ сапарында,ғылым шыңына ұмтылғанда тайғанап құлап, жығылып-сүрініп, жарты жолда қалып қоймады
Өзі межелеген белестеріне тек тынбай еңбектену арқылы ғана жетіп, жоспарлаған істерін аяғына дейін атқара білді
Жүрегінің түгі, табанының бүрі болғандықтан ол пікірін жалтақтамай анық айтып, ашық жазып, ғалымдық ұстанымы мен азаматтық бет-бейнесін де сақтай отырып сексеннің сеңгіріне сергек те абыройлы қалпында шықты.
Осы шыққан биігіңіз аласармасын, бейнетіңіздің зейнетін көріп, ұзақ жылғы қажырлы еңбегіңіздің жемісін жеңіз, жүз жасаңыз қазақ тіл білімінің қажымас қара нары, қадірлі Байынқол аға!
Шерубай Құрманбайұлы, 
филология ғылымының 
докторы, профессор, 
ҚР ҰҒА-ның корреспондент-мүшесі
