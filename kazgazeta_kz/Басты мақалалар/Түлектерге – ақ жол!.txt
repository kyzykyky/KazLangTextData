2017 жылғы 27 мамырда Елбасымыз ­Назарбаев Университетінің түлектеріне салтанатты түрде диплом тапсыру рәсіміне қатысты
Еліміздегі ең үздік жоғары оқу орнын бітіріп, үлкен өмірді бастағалы жатқан студент жастарды құттықтап, ақ жол тіледі
Оқу орнын бітірушілердің бүгінгі табысына студенттер мен ұстаздардың, университеттің Қамқоршылық кеңесінің бірлескен күш-жігерінің арқасында қол жеткізіліп отырғанын атап өтті.
– Көктемнің осы шуақты күні қуанышты сәтпен – диплом алған жас мамандардың кәсіби еңбек жолын бастауымен тұспа-тұс келіп отыр
Бүгін Университеттің 737 түлегі оқуды аяқтады
Оқу орнының тарихында біз тұңғыш рет 9 ғылым докторын даярлап шығардық
Алдыңғы жылдары бұл университетті мыңнан астам студент бітіріп шықты
Олардың жартысы әлемдегі беделді оқу орындарында білімін одан әрі жалғастыруда
Еңбек нарығына қосылған түлектер өздерінің бәсекеге қабілеттілігін және сұранысқа сай екендерін дәлелдей алды
Олар еліміздің ірі компанияларында, ғылым, медицина және мемлекеттік қызмет саласында жұмыс істеп жатыр, – деді Қазақстан Президенті.
Елбасы оқу орнындағы студенттер санының көбеюіне байланысты келешекте оқу ғимараттарының әлеуетін арттыру қажеттігіне назар аударды
Сондай-ақ ­Назарбаев университеті мен мектептерінің есігі білімге ұмтылған жастар үшін ашық екенін айтты.
– Бұл университет – біздің еліміздің активі
Түлектер – болашағымыздың алтын қоры
Сондықтан да мұнда оқуға түсу үшін 10 мың талапкерге дейін өтінім береді, соның ішінде 400-500-і ғана түседі
Олардың ­географиясына қарасақ, Қазақстанның барлық өңірінің ең талантты жастарынан құралған, – деді Елбасы.
Қазақстан Президенті білім беру нары­ғын­да жаһандық бәсекенің күшейгеніне, ғылыми-зерттеулер сапасын арттыруға және жастарға ғылыми байланыстарын кеңейтуге мүмкіндік беретін тиісті гранттар бөлудің маңыздылығына назар аударды
Сондай-ақ осы университет тәжірибесін еліміздегі бүкіл жоғары білім беру жүйесі көлемінде қолданудың маңыздылығын айтты.
Елбасы өзінің «Болашаққа бағдар: рухани жаңғыру» атты мақаласында айтылған табысқа жетудің басты талаптары туралы ойларын түлектердің есіне салды
Қоғамның даму үрдісін сақтап, әлем тілдерін меңгеру және жаһанда болып жатқан жаңа үрдістерді түсіне білу тұлға ретінде жетіле түсу үшін аса маңызды екенін атап өтті
Жиын соңында ­Елбасы университеттің Қамқоршылық кеңесінің өкілдері мен оқытушыларына шығармашылық табыс тілеп, ризашылығын білдірді.
Сонымен қатар Елбасы дербес білім беру мекемелері – «Назарбаев Университеті» мен «Назарбаев зияткерлік мектептерінің» және «Назарбаев қорының» Жоғары Қам­қоршылық кеңесінің отырысына қатысты
Қазақстан Президенті ғылыми-зерттеу үдерісін дамытып, университеттің халық­аралық байланыстары аясын кеңей­тудің маңыздылығына назар аударды, сондай-ақ бүкіл еліміздегі 20 зияткерлік мек­тептің тиімді жұмыс жүргізіп жатқанын айтты.
***
Елбасы Н.Назарбаев Ақпарат және ком­муни­кациялар министрі Дәурен Абаевты қабылдады
Кездесуде Мемлекет басшысына Ақпарат және коммуникациялар министрлігінің алдына қойылған міндеттердің орындалуы жөнінде есеп берілді
Нұрсұлтан Назарбаев мемлекеттік саясаттың бірқатар бағыты бойынша сапалы ақпараттық жұмыс жүргізудің маңыздылығын атап өтті.
– Біріншіден, ақпарат құралдарында индустриялық-инновациялық даму бағдар­ламасының іске асырылуы барысын толық­қанды көрсету керек
Екіншіден, «Нұрлы Жол» инфрақұрылымдық даму бағдарламасын орындау жұмысын насихаттауды күшейту қажет
Мысалы, «Нұрлы жол» бағдарламасы мен Қытайдың «Жаңа Жібек жолы» стратегиясының ұштасуының оң аспектілері туралы халыққа жеткізу маңызды, – деді Қазақстан Президенті.
Сонымен қатар Мемлекет басшысы Қазақстанның транзиттік-көліктік әлеуетін ақпараттық тұрғыда көрсетудің өзектілігіне тоқталып, ел өңіріндегі инфрақұрылымдық жобалардың іске асырылуын БАҚ-та жария ету қажеттігін атап өтті
Бұдан бөлек, Нұрсұлтан Назарбаев «Қазақстанның үшінші жаңғыруы: жаһандық бәсекеге қабілеттілік» атты Жолдаудың және «100 нақты қадам» Ұлт жоспарының негізгі ережелерін жүзеге асыру үдерісіне ақпараттық тұрғыдан кеңінен қолдау көрсету қажеттігіне назар аударды.
Ақпарат және коммуникациялар ми­нистрі Д.Абаев Қазақстан Президентіне «Қазақ­станның 100 жаңа есімі» жобасының іске асырылуы және қоғамдық сананы жаңғыртудың барлық бағыты бойынша ақпараттық-түсіндіру жұмыстарының жүргізілу барысы жөнінде ­баяндады.
Мемлекет басшысы кездесу қорытын­дысы бойынша бірқатар нақты тапсырмалар берді.
***
Елбасы Нұрсұлтан Назарбаев Ақмола облысы Ақмол ауылында орналасқан ­«АЛЖИР» музейінде болып, саяси-қуғын сүргін құрбандарына тағзым етті.
31 мамыр Елбасының Жарлығымен 1997 жылдан бері Саяси қуғын-сүргін және ашар­шы­лық құрбандарын еске алу күні ретінде атап өтіледі
Қатыгез саясат салдарынан мил­лиондаған адам опат болып, қуғын-сүргінге ұшырады
«Саяси қайраткерлермен бірге олардың әйелдері мен балаларын да репрессиялады
АЛЖИР-де қолдарында кішкентай сәбилері бар әйелдер отырды
Сондықтан бұл оқиғаны халқымыз әр­дайым жадында ұстауы тиіс» деген Елбасы та­риx­тың ащы сабағын ұмытпауымыз керектігін айтты.
***
Елбасы Н.Назарбаев шетелдік елші­лерден сенім грамоталарын қабылдады
Қазақстан Президентіне рәсім барысында Төтенше және өкілетті елшілер: Корея Республикасынан – Ким Дэ-Сик, Сербия Республикасынан – ­Владан Матич, Индонезия Республикасынан – Рахмат Прамоно, сондай-ақ Румыниядан – Чезар-Маноле Армяну сенім грамотасын тапсырды.
Мемлекет басшысы елшілерді Қазақ­стандағы дипломатиялық қызметінің ­басталуымен құттықтап, олардың жұмысы мемлекетаралық ынтымақтастықты нығайтуға бағытталатынына сенім білдірді
Елшілердің Қазақстандағы дипломатиялық миссиясы мемлекетіміз үшін жаңа тарихи кезеңде басталғалы тұрғанына, еліміздің одан әрі даму мен өзара ынтымақтастықты қамтамасыз ету бағытындағы шараларына тоқталып, Қазақстанның сыртқы саясаттағы қызметінің нәтижелеріне назар аударды.
Сейілбек МҰСАТАЙ,
шолушы, саяси ғылым докторы
