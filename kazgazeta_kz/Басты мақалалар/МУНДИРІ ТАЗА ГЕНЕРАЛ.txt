Тек қана күш-қуат құрылымдары арасында ғана емес, жалпы қоғамымызда үлкен беделге ие болған Рүстем Есімханұлы Қайдаровтың  есімі оқырман қауымға жақсы таныс
Өткен желтоқсан айының жиырма жетінші жұлдызы күні Алматыдан ­Нұр-Сұлтан қаласына ұшып шыққан «Бек-Эйр» әуе компаниясының ұшағында «Генералдар кеңесі» республикалық қоғамдық бірлестігінің алқа төрағасы генерал-майор Рүстем Қайдаров та болатын
Өмірдің талай шырғалаңынан өтіп, әбден ысылып, тісқаққан ұлтжанды генералдың ғұмыры тап сол күні әлгі ұшақтың ішінде үзіледі деп ешкім ойлаған жоқ
Рүстем Қайдаров кім? Тәуелсіз Қазақстанның құқық қорғау саласында оның орны қандай? Енді міне, осы сауалдарға жауап іздеп көрелік. 
Ол бүгінгі Павлодар облысы­, Бесқарағай ауданының аума­ғындағы Сосновка ауылында­ 1940 жылдың 18 мамырында қарапайым орманшы Есімхан мен үй шаруасындағы Күлшімнің отбасында дүниеге келіпті
Әкесі Есімхан соғысқа 1941 жылдың шілдесінде аттанып, 1946 жылдың желтоқсанында оралса керек
Украинаны азат етуге қатысқан ол, кейіннен ­Кенигс­берг­ қаласындағы кескілескен шайқастың ортасында да болған
Соғыс аяқталып, енді елге ораламыз деп тұрғанда жапон самурайларымен соғысқа жөнелтіледі
«Ауыл-елдің арасында Қайдар атамның абыройы зор еді
Атамның ағаштан түйін түйген шеберлігін ағайын-тума әлі күнге дейін жыр қылып ­айтады
Қайыңнан табақ тостаған, тегене­ жасап, көрші-қолаңның барлығына үлестіріп беретін
Соғыс кезінде атамыздың қолынан шыққан ожау, астау, қырған ­тегене, табақ, арбаның дөңгелек күпшегін құртқа ауыстырып, жанымыз аман қалды» деп отыратын Рүстем Қайдаров
Азамат ұлы Есімхан қан майданнан кешеуілдетіп оралған кезінде 100-ге келіп өмірден озған атасының алғаш рет жылағанын көріп, оның етегіне оратыла­ қосылып еңірегеніне дейін ауық-ауық еске алатын
Балалық шағы қамкөңілдеу кезеңге тап болғасын ба, әйтеуір құлаған-сүрінгеннің көпшілігі Рүстем Есімханұлын жағалап жүретін
Қиналғанға әрқашан көмек қолын созуға даяр тұратын еді.
Алғашқы еңбек жолын жүк тиеуші болып бастаған ол, кейіннен орман шаруашылығында электрмен аралаушы, ауылшаруашылығы механикаландыру­ училищесін бітірген соң тракторшы, өндірістік оқыту шебері болып еңбек еткен екен
Алпысыншы жылдардың соңында С.М.Киров атындағы Қазақ Мемлекеттік университеті заң факультетінің сырттай бөлімін ойдағыдай бітіреді
1966 жылдан­ бастап Рүстем Есімханұлының ішкі істер органындағы қызметі басталады.­ ­Жауапты салада 33 жыл бойы табан аудармастан қызмет атқарған ол осы кезеңде қатардағы жедел өкілетті қызметкерден, Қазақстан ­Республикасы Ішкі істер министрінің тергеу ісі бойынша орынбасары­ және кезінде қоғамда үлкен ықпалға ие болған Мемлекеттік Тергеу комитеті төрағасының бірінші орынбасары лауазымдарын ­абыроймен атқара білді
Бірақ Рекеңнің ішкі істер органында жауапты қызмет атқарып жүргенінің өзінде қызмет бабы бойынша кейбір кедергілерге де тап болғанын жасырмайтын
Бұл әсіресе, Жезқазған облыстық ішкі істер басқармасы бастығы болған кезеңге сәйкес келіпті
1986 жылдың желтоқсан оқиғасы кезінде қаладағы оқу орындарының студенттері орталық алаңға жиналып, әрі кеткенде бір сағаттай бейбіт шеру өткізіп, өздерінің талап-тілектерін жеткізеді
Облыстық ішкі істер басқармасының бастығы қызметіндегі Р.Қайдаров оқу орындарының басшыларымен қосылып, әлгі жастарды сабырға шақырып, үйлеріне қайтарады
Жоқ жерден жау іздеген облыстық партия комитетінің бірінші хатшысы Н.Давыдов барлық деңгейдегі басшыларға алаңға шыққан жастарды жазалап, олардың оқудан шығарылғандығы туралы ақпарды дереу беруді талап етеді
Тіпті кезекті бір жиналыс үстінде «Қайдаров жолдас, қаламыздың кей мектептерінде жоғарғы сыныпта оқитын қазақ балалары қарама-қарсы екі сапқа тұрып, саптың бір басынан орыс балаларын жіберіп, саптың соңына дейін аяусыз тепкілейді екен
Осы жөнінде не айтасыз?» деп, зілдене сауал қояды
Облыстың бірінші басшысының қитұрқы ойын бірден түсінген Рекең әлгі ақпаратты жеткізген адамның аты-жөнін атауды әрі әлгіндей оқиғаның болуы мүмкін еместігін тікесінен айтады
«Осындай лас әдістер арқылы адамдардың арасына ши жүгіртіп, жүйкелерін жұқартты
Қасыңдағы күнде көріп жүрген сырлас адамыңа ақтарыла әңгіме айтудан қалдық
Саналарын үрей билеп, сарсылған жандарды көргенде баяғы 37-нің зұлматы қайта келді ме екен деген ойда болдық» деп еді сол кездерді еске алып
Жоғарғы басшы не айтса, «ләббай тақсыр» деп көзді жұмып орындауға бейім тұратын біреу болса, бірінші хатшының тапсырмасын жүзеге асырамын деп талай бейкүнә жастың обалына қалған болар ма еді
Ал Рүстем Қайдаров ондай безбүйректікке барған жоқ
Керісінше, ашуға булығып, алаңға жиналған жастарға ағалық ақылын айтты
Бүгін бар, ертең жоқ лауазымы мен жалған беделін ойлап, жастардың қолын қайырып, темір тордың арғы жағына сүйрелей жөнелген жоқ
Айналасындағы адамдардың амандығын, сосын өзінің ­абыройына кір жұқтырмауды ойлады.
Кеңес Одағы күйрей бастаған тоқса­ныншы жылдардың аяғында қылмыс атаулының өрши түскендігі және белгілі
Міне, тап осы кезеңде Рүстем Қайдаров КСРО Ішкі істер министрлігінің Қазақ КСР және Қырғыз КСР бойынша ұйымдасқан қылмыс пен коррупцияға қарсы күрес жөніндегі 6-шы басқармасының бастығы болып тағайындалып, өңірдегі қылмыс атаулының алдын алу бағытында да қыруар жұмыстарды жүзеге асыра білді
Ал енді ҚР ІІМ орынбасары лауазымын атқарған кезі Тәуелсіз Қазақстанның Ішкі істер органдарының енді-енді құрылып жатқан мезгілі болатын
Қоғамда сынға көбірек ұшырайтын бұл саланың отымен кіріп, күлімен шыққан Рүстем Есімханұлы ­керек кезінде ішкі істер ­органын қаттырақ ­сынап, қажет жерінде қызғыштай қорғай білетін
2003 жылы республикалық басылымға берген бір сұхбатында «Ішкі істер органдарының беделін өсіру олардың жалақысын өсірумен есептелмейтін болар?» деген сауалға ол: «Әрине
Қоғам қандай сырқатпен ауырса, ол барлық саланы қамтымай қоймайды
Милицияның жұмысы халықпен қоян-қолтық араласудан тұрған соң, жақсылығы да, жаманшылығы да олардың көз алдында.­ Қателеспейтін адам бола ма
Егерде, бір милиция қызметкері сүрініп кетсе, жерден жеті қоян тапқандай шулаймыз кеп
Ал енді, өмірлеріне, отбасыларына қауіп төніп тұрғанына қарамай аса қауіпті қылмыскерлердің қолдарына кісен салып жүрген қатардағы милицияның жақсы істері көп айтыла да, жазыла да бермейді» деп жауап қайтарып еді.
Ол талай мәрте алыс-жақын шетел­дерде заңдылық пен құқық тәртібін қамтамасыз ету мәселелері бойынша өткен халықаралық комиссиялардың жұмысына қатысып, сөз сөйлеп, аталған сала бойынша­ еліміздегі атқарылып жатқан жұмыстар ­туралы баяндады
2001 жылдың қаңтарында Қорғаныс және Ішкі істер министрлігі, Ұлттық қауіпсіздік комитеті мен Бас прокуратураның ардагер-генералдарының басын қосқан Құрылтай жиналыста ­«Генералдар кеңесі» қоғамдық бірлестігінің алқа төрағасы лауазымына Р.Қайдаров бірауыздан сайланды
Осы кезең ішінде «Генералдар кеңесі» қоғамдық бірлестігі көптеген шаруаларды оңынан жүзеге асырды
Әсіресе, бірнеше жыл бойы даярлап, арғы-бергі тарихымызды қамтып, «Қазақстан генералдары» анықтамалық-танымдық мәні зор энциклопедияны шығарды
Тарихымызда аттары ұмытыла бастаған талай генералдардың есімін қайта тірілту жолында Рүстем Есімханұлы басқаратын қоғамдық бірлестік осылайша сауабы мол шараны дер кезінде орындай білді.
Көнеден келе жатқан «заңнан жоғары – махаб­баттың, құқықтан жоғары – мейірімді­ліктің, әділеттіліктен жоғары – кешірімнің» болатындығына Рүстем Қайдаровтың ғибратты ғұмыры үлгі болады
Туған жұртының бір пайдасына жарасам деп шапқылаған генерал Рүстем Қайдаров қалай болғанда да қазақ қоғамына керек адам еді
Амал қанша…
Кенжебек ТҰМАНБАЙҰЛЫ
