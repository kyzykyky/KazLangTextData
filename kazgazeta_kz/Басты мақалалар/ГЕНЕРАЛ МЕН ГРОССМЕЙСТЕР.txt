Бұл екеуі де ертеде Жетісу Алатауы мен Іленің ар жағынан көшіп, құтты мекенге қоныс аударып бауыр басқан қандастарымыз
Ата мен қыз
Бірі – даңқы жер жарған генерал, екіншісі – әлемге әйгілі шахмат патшайымы.
Шымкент педагогикалық инс­титу­тының оқытушысы, филология ғылымының кандидаты марқұм Әсілхан Оспанұлы қайта-қайта «Қа­зығұрт қыраны» деп құжаттарға сүйеніп, Сабыр Рақымов туралы зерттеу мақалалар жаза бергенде қуаттап, қолдағаным ойға оралады
1976 жылы жазғытұрымға салым жеңгеміз Құралай Натуллаева (Әліби Жанкелдиннің қызы) «Лениншіл жасқа» дәйекке толы бір құшақ қағаз әкеліп, қазақ перзенті Сабыр Рақымовты туған топырағына қайтару үшін ізденіп жүргенде СОКП Орталық Комитеті саяси бюросының мүшесі, Қазақстан Компартиясының бірінші хатшысы Дінмұхамед Ахметұлы Қонаевқа жолықтыру жұмысы тобына жегілгенімді біреу білсе, біреу білмейді
Жеңгей сол сапарда бар мәселе оң шешілгендей Ташкентке қуанып қайтты.
Ал Жансая жайында гәп басқа
Атасы Әбдімәліктің үйінде кездесетінбіз
Қазір ғой, көп уақыт жоғарғы дәрежеде өтетін жарыстар мен қымбат кездесуге дайындыққа кетеді
Әнебір жылы Гүржістан қыздары Нона Гавриндашвили мен Майя Чубарнадзе тұсында ешкімге дес бермейтін еді
Одан кейін Мажарстан мен Қытай қыздары осалдық танытып жүрген жоқ
Енді Жансая және оның құрбылары туралы қызығып та, қызғанып та айтып жүр…
***
Бұл елді сүймеу, тіпті, мейлінше білмеу мүмкін емес
Қаршадайдан қанға сіңген атау келе-келе аңыздан ақиқатқа айналды
Қазығұрт! Бабаларымызды қайдам, біз ес білгелі құдайдың құтты күні аталарымыз «Басында Қазығұрттың кеме қалған, ол әулие болмаса неге қалған?» деп ұлы ұғымды құлағымызға құйып отыратын
Шым шаһардан Ташкентке қарай ары-бері өткенде жолай Өгем өлкесінің алтын өзегі Шарапхана мен Қазығұртқа тоқтамай суыт өтіп кету әбес көрінетін
Егер жаратылыста жер кіндігі болса, онда осы – Қазығұрт
Бұл дүниежүзі тарихында Арабиядағы Жуда, Түркия мен Айастандағы ортақ Арарат пен Қазығұртқа байланысты әпсаналар мен шежірелер шертетін сыр
Солардың бәрі бұғалық түскен асаудай бұлқынып, жүректерде жаңғырып жатқандай.
Тәңіртаулардың бұл бөлігінде жайма-шуақ жаз еді
Құдіретті пейішті көргеніміз жоқ
Бәлкім, осындай шығар
Дүние сұлу сыланып, үлбіреп тұр-ау, үлбіреп
Жаратылыс малынып, жастық пен гүл құшағына бөленіпті
Шерхан Мұртаза бастаған жазбагерлер тобы баспасөзге жазылу науқанын бетке ұстап, бүкіл Өгем өлкесін аралап, оның қантамыр бел омыртқасындай сол кезде дабысы жер жаратын «Коммунизм» кеңшары (директоры Балтақара Ораз) жайылып төсек, жатып жастық болып, төбесінен жай түскендей күткен болатын
Дәулетіне сәулеті сай үлкен ауыл Тәңіртаулар тізбегінің етегіне орналасыпты
Күні бойы қаталап келе жатқан бізге кәусар ұсынғандай еді
Алдымыздан жанға рақат желпуіштей салқын леп соғып қоя берді.

Біртүрлі жер жаннатына кіріп келе жатқандаймыз
Енді қатарласа жарысып, жиі-жиі ботакөз бұлақтар ұшыраса бастады
Кеудеге нұр құятын күміс сыңғыры қандай! Тал-дарақтар үргедек сезіммен тыныштық дүниесін күзетіп тұрғандай саясына шақырады
Бір кезде бұл өлкеде ғаламат жанартау атқылап, кеңістіктің келісті келбетін бұжыр-бұжыр етіп, өзгертіп жібергендей
Жер бедері, тау-тас пен топырақ реңкі соған сілтейтіндей
Беткейлерде бетеге, боз шағыр қаулап қалың өсіп, қос қапталды көмкеріпті
Аңғарларда шырша, долана, үшқат, итмұрын мен жабайы алма жасыл бұйра басын изейтіндей
Геуіл гүлдеп жатыр екен
Бізбен бірге қазақ жырының тайпалма жорғасы да аралап, ілесіп жүргендей.
Ұлы даланың қай пұшпағында да көшпенділер табанының бүрі қалмаған нүкте бар ма екен? Өткен ғасырдың басына таман атамекеннің осы Көкібелінде (Әй, бауырластық-ай! Төле би заманында қырғыз биі Көкінің жайлауы ма?) асыл азамат, Халық қаһарманы, Кеңес одағының батыры, генерал-майор Сабыр Омарқұлұлы Рақымов дүниеге келгенін іштей жұптап келемін
Ол тарихты айтпаса да, серіктерімнің бәрі біледі
Құнарлы топыраққа түскен дән терең тамыр тартып, туған жер тынысы кеңігендей
Шың мен шыңырау арасында ұдайы ел сүйіспеншілігінің алақанының аясында ғажайып ғұмыр кешкен адам тағдырында уақыттың терең әрі айқын таңбасы жататыны несі екен? Екі ғасыр тоғысынан сәл берірек қылышын сүйреткен қыста туса да, оның ұстараның өткір жүзінен өткендей бүкіл өмірі кездейсоқ оқиғаларға толы болып өтті
Мезгіл марқасқасы оны жақсы сезінді
Жазмыштан озмыш жоқ.
Тау баласы тауға қарап өседі
Кейін Қазы­ғұрт қыраны атанып, бастапқы бұйығы арманына аттанған Сабырдың әкесі Омарқұл – қазақ (баз бір басылымдар жаңылы­сып жазып жүргендей Омар емес), шешесі Бәһәрайым – өзбек, өзі ағайынды қос халық­тың перзенті
(Амал жоқ шежіре мойындатқызады: Тілеуберді (Жарықшақ) (1398-1475 жж.), Суан… Мәмбетқұл – Омарқұл, Мәуленқұл, Оспанқұл)
Қып-қызыл қанға боялып, төңкеріс таңы атып келе жатқанда шаңырақ шайқалып кете жаздады
Әкесі ерте өліп, шешесі төркінін сағалап, Ташкент төңірегіндегі Пақтапұл маһал­ласына көшіп кетіп, ағасы Рақымды паналады
Қабырғасы қатаймаған Сабыр­дың мектепте соның ныспысымен жазылатыны сондықтан.
1925 жылғы 7 тамызда Бакыдағы атты әскерлер мектебін бітіргенде Кеңес армиясының ірі қолбасшысы М.В.Фрунзенің қолынан түлектің хас шабандоздығына сүйсінгендіктен жылқы мүсінін ескерткішке алғаны сол кез үшін айтулы оқиға еді
Арнайы оқу бітіріп, жас командир елге оралып, жасақтар құрамын басқарып, қызыл үкіметке қарсы Доттқа, Жұнайыр хан, Умар әпенді, Машап Фараб, Ибрагимбек құрбашы және басқа басмашылар мен қарақшылар тобын құрықтап, бүлікшілерді талқандауға қатысады
Үлкен өмір мектебінен өтіп, қоғамдық-әлеуметтік жұмыстарға қызу араласып, әскери дайындығын жатпай-тұрмай жан-жақты күшейтеді
Жалаңаштық, аштық пен кембағалдықты көп көріп өскен жас жігіт елге қырғидай тиген қасіретті нәубеттен кейін қуғын-сүргін тұсында әлдекімнің сілтеуімен 1,5 жылдан астам тар қапас түрмеде отырып, атала мен қара нанның дәмін татып, әупіріммен босаған Сабыр Батыста соғыс өрті тұтана бастағаннан өзі сұранып майданға аттанып, 43-ші армия құрамына жіберіледі
1941 жылы ол, ең алдымен, 1149 атқыштар полкінің командирі болып, Қап тауы, Краснодар қаласын азат етуде дұшпанмен қиян-кескі ұрысқа қатысып, әскери дарындылығына іскерлігі ұштасып, от пен оқ астында толарсақтан қан кешіп жүріп тез есейді
Қырық жастағы сардардың жанқиярлық ерен ерлігі бағаланып, Қорғаныс халкомының орынбасары С.М.Буденный қол қойған құжатпен полковник шені беріледі
Соғыста аса қаһармандық көрсеткен оны 1943 жылғы мамырда Өзбек КСР делегациясы (ішінде өрімдей Роза Бағланова да бар еді) оны құттықтап барып қайтты
Сол жылғы шілдеде демалысқа келген Сабыр Рақымов ән салдырып, күй тыңдаттырып, би билеп, ауыр еңбек қажытқан жерлестерінің көңілін көтеріп, өзі де халық әндерін тамылжыта орындайды
Қолы боста жадап-жүдеген маһалланы аралап, балалығын еске түсіріп, мауқын басады
Өзгелерді де қолқалап, өзі де отырыстың гүліне айналып, қысқа ойын-сауық өткізіп, сол сапарда мақта шабығында ыңыршағы шығып, шаршап-шалдығып жүргендерге дем беріп, бірауық қанды қасаптан келетін қара қағазды ұмыттырып, Сырдың «Қараторғайын» Ахмет Байтұрсынұлына телитін «Аққұмды» нәшіне келтіріп шырқайды.
Екінші дүниежүзілік соғыс қақап тұрған тұста Бас қолбасшы Ресей бүкіл мұсылмандары қауымдастығының жетекші мүфтиі Ғабдрахман Расулевты (башқұрт) қабылдайды
Әңгіме үстінде ол шайды терезеден шашып жібереді
Себебін сұрағанда «Өфөде өрт болып жатыр
Соны сөндіру үшін» деп жауап береді
Артынша сұрастыра келгенде, шынында да, қала отқа оранып, Мәскеу жақтан түйіліп келген қара бұлт оны сөндіруге қатты ықпал еткені белгілі болады
Генерал-фельд­маршал Ф.Паулюс басқарған немістің 6-армиясының Сталинград түбінде күйреп, қоршауда қалатынын айтады
Бұған риза болған Сталин көп ұзамай Сабыр Рақымов бастаған бір топ ислам дін басыларын (ішінде Ғ.Расулев те бар) Мекке-Мәдинаға қажылыққа жіберіп алыпты.
Шайқас шешуші кезеңге бет бұр­ғанда С.Рақымов екінші дәрежелі ­Суворов орденімен марапатталып, оған Бүкілодақтық Староста хат жолдайды: «1943 жылғы 8 ақпанда КСРО Жоғарғы Кеңесі Президиумының Жарлығымен екінші дәрежелі Суворов орденімен марапатталуыңызбен құттықтап, арнайы тапсыруға мүмкіндігім болмағандықтан осы хат арқылы жіберіп отырмын
Сіздің жоғары наградамен лайықты марапатталып отырғаныңызға байланысты жауынгерлік қызметіңіз бен жеке өміріңізге үлкен табыс тілеймін
КСРО Жоғарғы Кеңесі Президиумының Төрағасы М.Калинин».
Ердің даңқы – елдің даңқы
Бұдан жетпіс жылдай бұрын күндей күркіреп өткен сұрапыл соғыста қазақтар жанқиярлықпен шайқасып, кескілескен ұрыс даласында қаһармандық пен ержүректіліктің үлгісін көрсетті
Олардың 510-нан астамына Кеңес одағының Батыры атағы берілді
Солардың екеуі Бауыржан Момышұлы мен Сабыр Рақымов дивизия басқарды.
Майдандас серіктері мен жолдастары Сабыр Рақымовтың жүрек жұтқан ерлігі мен әскери қайраткерлігін аса жоғары бағалады
Кеңес одағының маршалы А.Гречко: «Жүзінен иман нұры төгілген кішіпейіл, көнтерілі, төзімді, тактиканы жақсы біледі, тәртіпті-тәрбиелі офицер, шабуыл кезінде полкты парасатпен сауатты басқарды» деп баға берген.
Кеңес одағының Батыры Тоғанбай ­Қауын­баев бір толаста өзінің құлағына ­сыбырлап: «Сен менің бауырымсың…» дегенін еске алады.
Кеңес одағының екі мәрте батыры, Армия генералы П.Батов: «Генерал Рақымов Сабыр Омарқұлұлы» деп таныстырды ол өзін
Алғаш ақылдылығымен көзге түседі
1944 жылғы көктемде Бобруй операциясы басталарда өте қиын ахуал қалыптасты
Қар еріп, жер түсіп кетіп, қайда аяқ бассаң да Белоруссияның ми батпағы
Генерал Рақымовтың ой-қиялында шек жоқ еді
Ол барлық жауынгерлер мен офицерлерді шаңғыға тұрғызды
Қолдан жасалған имек ағаштар аяққа шанди байланып, адамдарды батпаққа батып кетуден сақтап қана қоймай, сарбаздардың емін-еркін тез жүргенінің куәсі болдым
Тартпа ұйықта жол мен көпір салу оңай емес, паром қолдана алмайсың, сондықтан С.Рақымов зеңбіректерді де шаңғыға отырғызды
Табан астында біздің әскер мен зеңбіректердің жау күтпеген тұтқиыл тұстан пайда болып, тосыннан шабуылдауы жеңіс кепілі болғандай
Бірде маршал Рокоссовскийге майдан штабындағы операцияны жүзеге асыру үшін үлкен әскери бірлестіктің (оған бірнеше дивизия, авиация полкі, т.с.с
кіретін) командиріне әскери тәжірибесі бай, жігері мол, қайратты сардар керек болды
Мен Рақымовты ұсынып:
– Ол сенімді ақтайды, – дедім маршалға.
– Жақсы, генерал! – деді сүйсінген маршал
Рақымов өзіне тапсырылған міндетті абыроймен орындап шықты…
Генерал Рақымов командирдің бақылау пунктінде отыруды жаратпайтын
Ол үнемі жауынгерлерді жігерлендіріп, алғы шепте, ұрыстың қайнаған ортасында жүретін
­Сабыр Рақымов атты әскердің әккі офицері болғандықтан менің бірнеше ескертуіме қарамастан жанын шүберекке түйіп батальондар қатардағы қосындарының арасына кіріп кетіп, шабуылға шығып, жауды «кес­кілеуді» ұнататын», – деп естелік қал­дырған
(П.И.Батов «Звезда Востока», 1946 ж, №9).
Көп куәгердің айтуынша, қазақтың алып­тар тобына жататын шын мәніндегі ха­лық жазушысы Сәбит Мұқанов досы Ғафур Ғулямның үйінде қонақта отыр­ғанда:
– Сабыр – біздің қанымыз, қазақ, – дей беріпті қайта-қайта ескертіп
Ғ.Ғулям да бұны аңғарып, сөз аяғын әзілге бұрып, құтылғысы келіп:
– Әй, Сәбит! Мен осы әңгімені талайдан бері естіп жүрмін
Енді сен де айтатын болыпсың
Өздерің «өзбек – өз ағам» деп сайрағанда сондайсыңдар
Ағаларыңа бір ұлды қимайсыңдар ма? – дегенде қарқыл­дап күліп, досының қолын алады
Қо­нақ­тар да ду күліп, екеуінің уәжіне риза болған екен.
«Жеңіске нәйеті екі айдай қалғанда Польшаның Гданьск қаласын фашистер қарамағынан азат ету жолында дұшпан минасының жарықшағынан қайтыс болған генералдың денесі 1945 жылғы 28 тамызда Ташкентке зор құрметпен әкелініп, орталық қорымда жер қойнына тапсырылады
Көшелер, метро, мектеп, аудан аты беріледі
Кеңес одағы батырына ел сүйіспеншілігі де айрықша еді
Көрсоқырлықтан солардың барлығы желге ұшты
Аруақпен алысуға бола ма? Желдиірменмен жағаласқан Дон Кихотшылық әрекет бұл
Енді не болады? Екі халық арасына сызат түсті
Күн батып таң ататынын ескермейтіндер бұл генералға соншалықты неге өшікті? Өзбектің кешегі билігінің ер есімімен алысқаны қай сасқаны? Пақтапұл көшесі баяғыда-ақ Сабыр Рақымов атына берілген
Енді оның атындағы көшелер, метродан қалай тез айнып шыға келді? Ауданды өзгертудің қандай қажеті бола қойды? Ескерткіш қиратылып, неге қайта қойылды? Өзбек халқына жиен Сабыр Рақымовқа қысастық қылған кім? Ол Ташкенттің қақ ортасында қасқайып тұрса, кімге болса да айбын мен айбар емес пе? Көп жылдар достық туы астында бейбіт өмір сүріп келе жатқан қос халықтың мәңгі мызғымас бірлігіне қаяу түседі деп ешкімнің ойламағаны ма?! Бұдан кім не тапты? Арты неге соғады? Мына дүние кімнен әдірам қалмай жатыр? Төле би (Қарлығаш би) кесенесі төңірегінде де ара-тұра осындай жағымсыз әңгіме айтылып қалады
Неге?
Абырой болғанда, Шымкенттің орта­сындағы Жеңіс саябағында Қазығұрт қы­ранына жеті метрлік ескерткіш тұрғы­зылды
Оңтүстік Қазақстанның сол тұстағы әкімі Асқар Мырзахметов: «Қасиетті Қазығұрттан түлеп ұшқан қыранның Отан алдын­дағы өшпес ерлігін мәңгі есте сақтау мақсатында осы ескерткішті қоюды жөн деп таптық
Бұл бүгінгі шара­лар арқылы біз жас ұрпақты отансүйгіштікке баули береміз…» деді.
1976 жылы жазғытұрымға салып қуанып Құралай жеңгей (генерал С.Рақымовтың майдандас серігі һәм жары) Алматыға келді
Алдымен «Лениншіл жас» (қазіргі «Жас Алаш») редакциясына соқты.
– Шырақтарым, шағынып келгенім жоқ
Жағдайым жаман емес: тамақ тоқ, көйлек көк
Алайда ағаларың соғысып жүргеннің өзінде «туған жұртына қазақ екенімді жеткіз» дейтін еді, – деп көзіне жас алды
Талай есік қағылды
Сол кезде лауазымдағылар мәселеге мән беріп шұғыл шешуге аса құлық танытпады… Неге сонша жалтақпыз? Кімнен қорынып, төменшіктейміз? Басқа басқа, Мәскеуде тұратын ат төбеліндей башқұрт тарихшылары Александр Матросовтың өз қандастары Шәкіржан Мұхамеджанов екенін бұлтартпайтын айғақтармен дәлелдеп шыққан жоқ па?
Қазығұрттан түлеген генерал-майор, Кеңес одағының Батыры Сабыр Рақымов Балтық жағалауында, Еуропа жүрегіндегі Польшаның Гданьск қаласын фашист басқыншыларынан азат ету үшін болған шайқаста Жеңіске аз күн қалғанда қаза тапты
Оның ақырғы аманатын орындауға орасан күш-жігер жұмсап, қазақ перзентін өз еліне қайтаруға өлшеусіз еңбек сіңірген Құралай Әлібиқызының тіршілігіне жамиғат риза
Олардың ұлы Рахметолла (Роман) Ташкентте, қызы Дариға (Дарико) Жаңасібірде тұрады.
***
Кезінде Абай айналасына шабандоздар, балуандар, тоғызқұмалақшылар, дойбышылар, әншілер мен күйшілерді неге топтастырды? Өзіміз көзіміз көрген алыптар тобының аймаңдайы Социалистік Еңбек Ері, сарабдал суреткер Ғабит Махмұтұлы Мүсірепов беріге дейін саят құрып, тастаяқ ойнап, аламан бәйгеде төбе би болып, ханқамаудың (шахмат) тарихын айтудан жалықпайтын
Жүйрік жылқы әңгіме тұздығына айналатын…
Сол қатарда қазақтың қаршадай қызы Жансая Әбдімәліктің қаншама дүркін әлем тәжін киіп, жеңімпаз атануы да кездейсоқ құбылыс емес
Мен оның атасы Әбдімәлік Манапұлы Әшіровты жақсы білемін
Техника ғылымының докторы, айтулы ғалым
Бұрынғы Оңтүстіктегі бірқатар білім ордасында басшылық қызмет атқарды
Онымен шұқшиып жекпе-жек шатыраш ойнамасам да, бұл шахматшылар шаңырағы жете таныс
Баласы Данияр, оның ұлы Санжар мен қызы Жансая да қолда өспесе де есеюі көз алдымда өткендей
Енді ғана бір мүшел жастан асқан Жансаяның әрбір адымы қуантып келе жатқаны бір адамдай маған да аян.
Халқымыздың баһадүр перзенті ­Бауыржан Момышұлының соғыс өрті лапылдап тұрғанда от пен оқ ортасында жүріп, Қазақстан Компартиясының сол кездегі бірінші хатшысы Н.Скворцовқа: «Асық, шілік, жасырынбақ, жарыс, күрес, ақсүйек ойнау – жастарды ептілікке, шеберлікке, айлакерлікке, мергендікке, ширақтыққа, табан­дылыққа, сондай-ақ ұрыста солдатқа ауадай қажет басқа да жақсы әскери, жауынгерлік қасиеттерге тәрбиелейді» деп жастардың болашағы ­туралы қам жеп хат жазуы жайдан-жай емес
Осындайда 1957-58 жылғы оқу жылында Байжансай орта мектебінде интернатта жатып оқып жүргенде оқушылардың аудандық спартакиадасында шахматтан бірінші орын алғаным көкейде қатталып тұр
Амал не, өнердің ізіне түсіп, жолын қумадым
Кейін бұл классикалық күреспен айналысып (бапкерім Кеңес одағының Батыры С.М.Шахворостов еді), әдебиетке келуіме көп ықпал етті
Мәскеудегі Әдебиеттің М.Горький атындағы ­институтында көп адам қатысқан сеанста халықаралық гроссмейстер Сало флормен тең түскенім есіме түседі
Әрине, халық жанының сұлулығы мен қаһармандық қайнары тіл-көз тимей аман тұрса, әлі талай топжарғандар шығатынына ешқандай күмән жоқ
Әйтпесе қыз-келіншектер арасынан Аида Мүсілімова, апалы-сіңлілі Эльмира мен Гүлнар Сахатовалар, Ләззат Тәжиевалар және басқалардың жарқырап көрінуі кездейсоқ па? Бірақ оларға уақытында осы саладан қара үзіп сайыпқыран атануға жағдай жасалды ма? Қаншама жас шахматшылардың бағы жанбай, бабы келмей кетті.
Бұдан біраз бұрын, яғни 1924 жылы 22 шілдеде Парижде құрылған халықаралық шахмат федерациясы – ФИДЕ жұмысының содан бері жүйелі әрі пәрменді емес екені байқалады
Тегеурінді өмірде тізгінді босатып алғандай
Әне бір жазда Қазанда өткен үміткер талапкерлердің біріншілігін ұйымдастыруда бұл әлсіздік барынша білінді
ФИДЕ-нің қазіргі президенті қалмақ Кирсан Илюмжинов уәдені үйіп-төгіп беруіне қарамастан бұл тұйыққа тіреген халықаралық ұйымды алда үлкен өзгерістер күтіп тұрғандай
Атақты Гарри Каспаров «ФИДЕ бұның бәрін ұйымдастыруда толық әлсіздігін көрсетті» деді қынжылып
Адамзатты сонша алдарқатып үміттендіріп келген бұл ежелгі ойын түрі ешқашан ұмытылмақ емес
Дегенмен, гроссмейстер Серікбай Темірбаев, Дәурен Сәдуақасов пен ­Динара Түйтебаева басқа салаға ауысып, ФИДЕ-нің жағдайы жаңағыдай болғанда, біздің республика ұйымының жұмысы ешқандай сын көтермейді
Қазақстан шахмат федерациясы қай батпаққа батып жүр? Тіпті үні естілмейді
Бейне бір астыртын қимыл жасап жатқандай дыбысы да, сыбысы да жоқ
Ауызды қу шөппен сүртіп отырған жоқпыз
Алайда біздің елімізде ханқамау (шахмат) тамаша қарқын алып, ойдағыдай дамып келеді деп айту артық
Рас, бұнда да тосын оқиғалар болмай тұрмайды
Әупіріммен өткен Қазақстан біріншілігінде шымкенттік ­жиырма жастағы Берік Ақкөзов халықаралық гроссмейстер Нұртас Қажығалиевті жеңді
Республиканың көпдүркін саң­лақ жеңімпазы, ФИДЕ шебері ­Динара Сәдуақасова Грекияда топ жарды
Ташкенттегі шаршы тақтадағы шайқаста Мәдина Дәулетбаева мен Гүлмира Дәулетова қарсыластарынан оқ бойы озық келді
Бразилиядан ақжолтай хабар жетті дүркіреп
Астананың 7 жасар тұрғыны Бибісара Асаубаева (өкінішке қарай, Мәскеу шахмат федерациясы қамқорлық білдіріп, пәтер беріп, қанатының астына алып отыр) жеңіп алса, Жансая он бір жасында үздік атанып, төрт мәрте әлем тәжін басына өлшеп көрді
Мажарстанның чемпионы қырықты алқымдап қалған Юдит Полгар (15 жас, 5 ай, 28 күнде) қыздар арасында гроссмейстер атанып, Гиннестің рекордтар кітабына енсе, мына қарқынмен бүйте берсе шахмат шаһзадасы біздің Жансая – қазақтың қаршадай қызы оны басып озуы да мүмкін
Ол қор қазынасына 19 алтын, 1 күміс, 1 қола медальдан аса қосып, биік жетістіктерге қол жеткізді
Жекпе-жекте Польшаның Краков қаласында қазақтың жас шахматшылары алдына қара салмай көпшілік қауымды таңғалдырған болатын
Онда да Жансая Әбдімәлік, Әсел Серікбай және Бибісара Асаубаева өз қатарларының алды болып, алтыннан алқа тақса, Динара Сәдуақасова – күміс, ал Әнел Алтайбек, Диана Асаубаева, Рамазан Жалмаханов пен Ринат Жалмаханов қолаға қол созды
Бұл өзінен-өзі оңайлықпен келген қолақпандай жеңіс емес
Бармақ тістесең де, бұл жас спортшылардың аяқ алысы мен жетістіктері дер кезінде дұрыс насихатталмайды… Спорттағы ғұмыр да ұзақ емес
Біздіңше, оларға да шындыққа бет бұратын кез жеткендей.
Бос уақыттың біразын мұз айдынында сырғанап, суда жүзіп өткізетін Жансая шахматтағы шаршы алаңға сағынғандай болып оралады
Оның жойымпаз жүрістерінің ащы дәмін белорус қызы, әзербайжандық Гунай (Күн-ай) Мамадзаде, қытайлық Син Лияу, Еуропа чемпионы орыс қызы Васинина мен өзбек қызы татып көрді
Жансаяның ендігі бір белесі мысырлық Мона Халлекенің 11 жыл, 7 ай, 16 күн қол жеткізген жетістігінен әлдеқайда бұрын мәреге шығып, ел намысына дақ түсірмеу жайы
12 жастан асқанда Гроссмейстер атағын алған украин қызы Катя Лагноның көрсеткішін жаңарту дәмесі де жоқ емес
Кім біледі, ол бұл салада өзінен бұрынғылардың әлем чемпионатындағы ерлігін қайталар
Бәлкім, Эстонияда дүниежүзі дойбышылары арасында 16 жасқа дейінгі қыздар ішінде сынға түсіп, алтыншы мәрте чемпион атанған ­Алтынай Жұмагелдиеваның құтты қадамы жұғысты болғай оған да
Теннис пен велосипед, зілтемір мен күрес, хоккей мен аяқдоп өкілдерін шеттен іздеу үрдісі етек алып тұрған заманда ауыл азаматтарына бет бұрмаса қазақ спортының көсегесі қалай көгереді? Болашақ жанқиярлық жарыстарда азулы қарсыластарға осы Жансая, Бибісаралар тәжірибе жинақтап, қарсы тұрмай ма? Спорт­тағы саңлақтар тағдырына осы бастан аса жауапкершілік және қамқорлықпен қарау қажет
Қазір Сингапурде Шығыс Азия елдері шахмат академиясының президенті Игнатиус Леонг мырзаның шақырып, тікелей араласуымен оқып жатқан Жансая Әбдімәліктің бір аяғы шетелде болса, жүрегі туған жер деп соғады
«Балам дейтін елі болмаса, елім дейтін бала қайдан туады?» қағидатына орай Жансаяны да жұрт маңдайынан сүйіп, ыстық құшағына қысады әлі
Қазақ-Британ университеті алғаш жоралғы жасап, қаршадай қызға грант тапсыруы құптарлық қадам
Өзге де атымтай жомарт азаматтар аз емес
Түрлі компаниялар мен қоғамдар бұдан тыс қалмайтынын ішінара болса да көрсете бастады
Бастысы ел-жұртының тілегі Жансая Әбдімәлікте
Білікті бапкер, халықаралық дәрежедегі шебер Николай Перегудов, қытай гроссмейстері Чанг Чонг одан несін аясын, шәкірттерінің тез үздіктер қатарына қосылып, қиырға қанат қаққанын қалайды
Күллі қазақ баласы да солай
Азияның бір бүйіріндегі Вьетнамда қарсыластарын қиратып топ жарды
Сонан соң туысқан Түркияда, ескі құрлық өкпе тұсындағы Польшада, мұхиттың арғы жағында, теңізден інжу-маржан терген Бразилияда асығы алшысынан түсті
Қызғалдақ қыз еліміздің Байрағын биікте желбіретті.
«Қазақ-британ техникалық универси­те­тінің түлектер клубында» (Alumkni club of KBTU) әлем назарын өзіне аударып, ерекше дарынды шахматшы Жансая Әбдімәлікке қолдау көрсету мақсатында білім шаңырағында кездесу рәсімін ұйымдастыруда академик Мұрат Жұрынов көп көкейіндегісін білдіргендей: «Мен Жансаяның атасы Әбдімәлік Әшіровпен Мәскеуде бірге оқып едім
Студент кезімізде шахмат ойнайтынбыз
Әбдімәлік өте жақсы ойнайтын
Бәлкім, Жансая атасына тартқан шығар
Ерекше қабілеттілік адам тегіне де байланысты ғой
Кезінде Жансаяның әке-шешесі Данияр мен Алманың үйлену тойына қатысып едім
Енді солардың перзенттері Жансаяның жеңістеріне куә болып жүрмін
Лайым, қазақтың атын шығаратын мәртебесі биік бір қызы болсын!».
Алда Жансаяның өмірінде күйініштен гөрі сүйініш көп болатынына мен бәс тіге аламын
Сары құрлықта туып, Азия­да шахмат шоқжұлдыздарымен аралас-құралас күн кешіп, Еуропа мен Америкада қазақ елінің атын аспандатып жүрген қарлығашымыздың алдында көп асулар тұр
Оны парасат патшалығының перизаты Жансая Әбдімәліктің жұлдызы жанып, біраз биіктерді бағындыратынына өз басым имандай сенемін
Ойда-жоқта оқыс оқиғалардан үндестік пен үйлесім іздемейтінім айдан анық
Кейде сәл бір сәтте қызық салыстырулар арқылы ақиқат ашылады
Тіпті қаршадайынан зерек болып бой жетіп келе жатқан Жансая Әбдімәліктің тәлімі көп ойға жетелейді
Мен ақын-жазушылардан Т.Әлімқұлов, С.Шаймерденов, О.Сүлейменов, Е.Ібітанов, Қ.Мұқанбетқалиев, ­О.Жанай­даровтың шахматты бір кісідей тәп-тәуір ойнайтынына куә болып, сүйсіне қол соққанмын
Ол да ұзақ шығармашылық жолдағы зор олжаға меңзейді
Бәлки, бұлар бір қалыпқа сыймай, Еуразия кеңістігінде емін-еркін өмір сүріп, көкірегі күй шертіп, бұлбұл көмейі ән салуға бейім халықтың асыл қадір-қасиеттеріне, ұғымталдығы мен алғырлығына ұштасатын шығар
Не десе де, ханқамау шаршы тақта мен ақ қағаз алдында жауапкершілікпен ойлауға үйретеді
Ой ошағына тамызық тастап, жұмбақ пен басқатырғыш шешкендей шұғыл ермек емес бұл, әйтеуір
Уақыт алдында парыз бен қарыз ауырлай түседі.
Қандай игілікті істе болса да ұйытқы, бастамашы болып жүрген мекемелер, ұйымдар мен қауымдастықтардың абыройы асады
«Қазақ газеттері» ЖШС-на қарасты «Ақиқат» журналының дәстүрге айналып келе жатқан жазушы Тәкен Әлімқұлов атындағы шахмат жарысы былтыр сол Жансая Әбдімәліктің шахмат Академиясында бастау алған
Биыл да бұл турнир өз жалғасын тапты
Несі бар, әлі алда Академияда жүздесетін шығармыз.
Жақында Халықаралық федерация әлемдегі 20 жасқа дейінгі қыз-келіншектер арасындағы үздік шахматшылардың тізімін жариялады
Сонда бірінші болып Жансая Әбдімәлік тұр
Демек, оның даралығын күллі әлем мойындады деген сөз
Генерал атасының аруағы жар болса, жас гроссмейстердің алмайтын асуы бар ма, сірә! Жаса, Жансая!..
Аян НЫСАНАЛИН
