Мейрам ағаның қоңыр дауысын алғаш рет радиодан естіген едім
Байсалды үні, Кеңес заманының дикторларына тән сөйлеу ырғағы әлі күнге дейін есімде
Кейіннен Қазақстан телеарнасынан көрдім
Толқынды шашы, қияқ мұрты көз алдыма әкемнің бейнесін елестетті
Содан бері эфирден көрген сайын жаныма жақын тұтып, бір шаңырақ астында қызмет атқарғанымызда да әкемдей қадірлеп, құрметтедім
Көп дүниені үйрендім, тәлім алдым
Мұны айтып отырған себебім, Қазақстанның Құрметті журналисі, «Ерен еңбегі үшін» медалінің иегері Мейрам Жанәділов жақында мерейлі алпыс жастың асқарына толмақ
Осы орайда ағамызбен жүздесіп, журналистік еңбек жолы, өскен ортасы, өмірден көрген-түйгендері жөнінде әңгімелескен едік. 
– Мейрам аға, ғұмыр тарихыңызға зер салсақ, өз ауылыңыздан шыққан тұңғыш журналист екенсіз
Жалпы уақытпен санаспай жұмыс істейтін, қайнаған жаңалықтардың бел ортасында жүретін мамандыққа қалай келдіңіз?
– Жазуға бала жасымнан құмарт­тым
Оқушы кезімде «Қазақ­стан пионеріне» материал жіберетінмін
«Керемет жазыпсың
Келесіде бұдан да тамаша жаза түс
Сол кезде газетке басамыз» деген жылы лебізге толы хат аламын
Мерейім өсіп, бойыма қанат біткендей болады
8-9 сыныпта әдебиет пәнінен Қайыржан Көпенова деген апайы­мыз сабақ берді
Жазған дүниелерімді ұнатып, «Мен саған журналистикаға жолдама әперемін» деп тілеулестігін білдіретін
Тоғызыншы сыныпта аудандық газетке шағын хабарларым шығып, журналист болсам деген тәтті арманым ұлғая түсті
Өзім қарапайым механизатордың отбасындағы 11 баланың бірімін
Әкем марқұм: «Алматыны сенің аталарың да көрмеген
Анау совхоздың директоры сияқты зоветтехникумға түс, жанымызда бол
Кемінде совхоз басқарасың» деген соң ол кісіге қарсы келу қайда? Сөйтіп жүргенде Қарағандыда тұратын кіші әкем келіп: «Мейрам, сенің спортқа икемің бар
Журналистиканы қайтесің
Жүр, мен сені дайындап, оқуға түсірем» деп, алып кетіп, дене тәрбиесі институтына оқуға қабылдандым
Ауылдағы техникумның студенті болып кете жаздап, Қарағандыдан бір-ақ шыққанға қалай қуанбассың?!
Сол заманда студенттерді бір айға ауылшаруа­шылығы жұмыстарына қолғабыс етуге жіберетін еді ғой
Осакаров ауданындағы науқаннан оралған соң, аймақтық газетке картоп жинау жайында мақала жазып жібердім
Ертеңінде материалым «Орталық Қазақстан» газетінің бетінде жарқ ете қалды
Қуанышымда шек болған жоқ
Содан редакцияның мекен-жайын тауып алып, байланыс жасап тұрдым
Ағалардан бағыт-бағдар алып, журналистика айдынына қадам бастым
Кейінірек облыстық телеарнада спорт тақырыбын серік етіп, материалдар әзірлеп жүрдім.
Институтқа түскен жылы оқу орнын Олимпиада чемпионы Юрий Зайцев тамамдады
1980 жылы Мәскеу олимпиадасында институттың бізбен қатар оқыған Виктор Мазин ауыр атлетикадан чемпион атанды
Сонымен қатар курсымызда Серік Нұрқазов, Бейбіт Есжанов сынды мықты боксшылар болды, осындай сайыпқыран азаматтардың спорттағы елеулі жетістіктерін жазып жүрдім
Мақалаларымды Қарағанды облыстық газетіне, республикалық «Лениншіл жас» газетіне жолдаймын
Өзімді керемет спорт журналисі ретінде сезіне бастадым
Сөйтіп, бірте-бірте спорт журналистикасына бейімделдім
Жазғандарым ректорға ұнаған болуы керек, оқу бітірген жылы маған жұмыс істейтін орнымды өзіме таңдауға мүмкіндік жасады
Содан Қарағанды облыстық телевидениесінде бір орын босап, бірден қызметке қабылдандым
Біздің ауыл – 100 түтіні бар аядай ғана мекен
Сол жерден әнші-композитор Рамазан Елебаев, Мағауия Биғалиев сынды кенші, ондаған ғылым докторы, ғарыш кемесін құрастырушы азаматтар түлеп ұшты
Ал мен осы ауылдан шыққан тұңғыш журналист болдым
Жалпы өзімді өмірде жолы болған адаммын деп айта аламын.
– Өзіңіз төрт жыл білім алған спорт саласында қандай жетістікке жеттіңіз?
– Кезінде Пацаев, Добровольский, Волков деген Кеңес одағының космонавтары болған
Қарағандыда солардың атында самбодан Бүкілодақтық турнир өтетін
Ол жерде жүлделі орын алсаң спорт шебері атағын аласың
Кейін бірінші орынға ғана берді
Институтта оқып жүргенде әлгі турнирге үзбей қатыстым
Бірақ жүлдегер атана алмадым
Кейін 3-4-курс оқып жүргенде самбодан жастар арасында Қазақстанның екі мәрте чемпионы болдым
Бірде Целиноградта, бірде Қарағандыда алтыннан алқа тақтым
Спорт шеберінің нормасын орындадым
Кейін жұмыс істеп, еңбек етіп жүрген кезімде күресті тастаған жоқпын
Бірде жарысқа баруым керек болып, спорт комитетінің шақыртуын Қарағанды облыстық телевидениесінің директоры Путеев деген кісіге алып кірдім
Қағазды оқып болған соң ол кісі: «Сен журналиссің бе, спортшысың ба? Журналист болсаң жұмысыңды істе, спортшы болсаң жөніңе бар, жұмыстан шық» деп талап қойды
Содан не керек, спортты қойып, есесіне спорт журналистикасына біржола бет бұрдым.
– Ару қала Алматыға қалай келдіңіз?
– Мені Алматыға Несіп Жүніс­бай ағамыз шақырды
Жазған дүниелерімді оқып жүреді екен
«Лениншіл жаста» жұмыс істейтін
Несіп аға газеттің редакторы Сейдахмет Бердіқұловқа ертіп кірді
Жұмысқа алуға ниеттері болғанымен, өзім біртүрлі жүрексіндім
Өйткені телевидение саласына үйренгенмін
Қыр-сырын меңгеріп, материал дайындауға машықтанып қалғаным бар
Содан телевидение саласына келдім
Бөлім меңгерушісі – Өмірзақ Жолымбетов деген кісі екен
Аты-жөнімді айтып едім, ол: «Бізге сенен басқа ешкім керек емес, жүр бастыққа барайық» деп арызымды дайындап, аяқ-қолымды жерге тигізбестен Теле-радио комитетінің төрағасы Камал Смаиловтың алдынан бір-ақ шықтым
Камал ағаның бұйрық шығаруымен, Алматыға біржола ауысып келдім
Мұнда да көп тәжірибе жинақтадым
Жаңа ғана атын атаған Өмірзақ Жолымбетовтен бастап Диас Омаров, Рабат Жәнібеков, Қайрат Жантикин сынды замандас­тарымнан көп үйрендім
Спорттың арқасында талай мемлекетте болдым
Дүбірлі додалардан тұңғыш рет қазақ тілінде репортаж жасадым
Осылайша ақпарат жұмысына қызу араласып, он жыл бойы телевидениеде, оның ішінде «Хабар» арнасында директордың орынбасары қызметін атқардым.
– Біле білсек, сіз мемлекеттік қыз­метте де жұмыс істедіңіз
Бұл саланы игеру қиын болған жоқ па?
– Иә, мен 2000 жылдардың басында Серік Әбікенұлы Үмбетовтың шақыруымен Жамбыл облысы әкімінің баспасөз хатшысы болдым
Ол жерде табаны күректей 5 жыл еңбек еттім
Журналистикада жүргенде мемлекеттік қызметке өзгеше қараушы едім
Сол салаға барғаннан кейін табан ақы, маңдай терін төгіп, азғантай айлықпен еліміздің игілігі үшін қызмет етіп жүргендерді құрметтейтін болдым
Жетісу өңірінде 2-3 жыл «Қазақстан» арнасы мен Қазақ радиосының меншікті тілшісі ретінде мемлекеттік қызметкерлермен қоян-қолтық жұмыс істедім
Тегінде, журналистер біраз уақыт мемлекеттік қызметте тәжірибе жинаса, кейін нәтижелі жұмыс істер ме еді деп те ойлаймын.
– Өзіңізді Жетісу жұртшылығы жақсы таниды
Әрине, оған меншікті тілшілікпен қоса, осы өлкеміздің айнасына айналған, биыл 20 жылдық мерейтойын атап өтіп жатқан «Жетісу» телеарнасындағы жемісті еңбегіңіз себеп деп айтуға болатын шығар.
– Жетісу жұрты танып жатса, еңбегіміздің еленгені деп білемін
Мен «Жетісуға» 2009 жылдың басында телеарнаның сол кездегі бас директоры, белгілі журналист Бейсен Құранбектің шақыруымен келдім
Үш жылдан астам бас директордың бірінші орынбасары болдым, кейіннен арнаның тізгінін ұстап, тағы үш жылға жуық басшылық қызмет еттім
Сол жылдары «Жетісу» телеарнасы ақпарат таратудың сандық жүйесіне көшіп, «Отау ТВ» арқылы бүкіл әлемге тарай бастаған кез
Біз бағдарламалармен қатар жаңалықтарды да барынша күшейттік
Журналистердің мобильдігін арттырып, шалғай аймақтардан ақпаратты күнбе-күн беруді жолға қойдық
Ол үшін жаңалық тілшілеріне арнайы монтаж бағдарламасы орнатылған ноутбуктар, интернет-модемдер алынды
Журналистер монтажды меңгеріп, эфирге дайын өнім әзірлей алатын жағдайға жетті
Тілшілерді ынталандырып, шетелге іссапарларға шығардық
Уақыт өте келе сол қыз-жігіттер республикалық ар­наларға қызметтерге барғанда бесаспап ма­манға айналды
Осыдан артық қуаныш бар ма?
– Бүгінгі таңда ғасырлық тарихы бар «Жетісу» мен «Огни Алатау» басылымдарын біріктіріп отырған мекеменің директорысыз
Жалпы жалығып, шаршап кеткен жоқсыз ба?
– Журналист шаршауды да, жалығуды да білмейтін адам ғой
Құдай қуат берсе, тағы осынша жыл еңбек етуге бармын
Қазіргі таңда облыстық әкімдікке қарайтын «Өлке тынысы» ЖШС-нің директоры болып қызмет атқарудамын
Басылымдардың шығармашылық әлеуетін арттыруға, қызметтік жағдай жасауға күш салудамыз
Бұл жерде қамқоршы болып қасымнан табылып, ретті жерінде кеңестерін беріп жүрген Әміре Әрін, Атсалим Идигов, Нүсіпбай Әбдірахым сынды ағаларыма алғыстан басқа айтарым жоқ
Соңғы уақытта облыстық басылымдардың сайттарын іске қосып, әлеуметтік желідегі парақшаларын жүргізе бастадық.
– Осы орайда, газеттің болашағы қандай болады деген заңды сұрақ туады
Ғаламторға көп көңіл бөлсек, басылымның қажеті болмай қалмай ма? Бұл мәселеге көзқарасыңыз қандай?
– Әрине, сәуегей емеспіз
Бірақ естеріңізде болса, радио, телевидение пайда болғанда да «Енді газеттің күні санаулы» деген пікірлер айтылған еді
Жарты ғасырдан асты, газет өміршеңдігін дәлелдеді
Мұнда да солай деп ойлаймын
Сапалы материалдар ғана газеттерді бәсекеге қабілетті ете алады
Қазір біз сол бағытта жұмыс атқарып келеміз.
Біздің бала күнімізде газетке жазылу деген мереке еді ғой
Қарапайым механизатор отбасында әкеміз «Социалистік Қазақстанға», «Орталық Қазақстанға» және аудандық газетке жазылатын
Ал мектеп оқушысы біз «Пионерге», «Спортқа» жазылушы едік
Бүгіндері осы үрдістен айырылып қалдық
Қалай болғанда да, идеологиялық құрал ретінде газет-журналдардың орны бөлек, сондықтан оқырман тарапынан қолдау керек-ақ
Шыны керек, қазір БАҚ-тың басым бөлігі рейтинг қуып кетті
Тәрбиемізге жат, жабық тақырыптарды көгілдір экраннан көрсетуге, саржағал басы­лымдарға жариялауға арланбайтын болдық
Ертеңді ойласақ етті
Сондайды оқып, көріп өскен ұрпақтан не күтеміз? Осындай мәселелер алаңдатады.
– Әңгімеңіздің соңында отбасыңыз туралы айта кетсеңіз
Сіздің жолыңызды жалғаған балаларыңыз, немерелеріңіз бар ма?
– Мен төртінші курс оқып жүргенде, яғни отыз бес жыл бұрын Гүлбар­шын жеңге­леріңмен танысып, отбасын құрдық
Бейбіт, Ілияс атты екі ұл тәрбиелеп өсірдік
Олардан үш немере сүйіп отырмыз
Ұлдарым не спортты, не журналистиканы таңдаған жоқ
Оған мен өкінбеймін
Қайта өз жолдарын тапқанына қуанамын
Кім біледі, мүмкін болашақта немерелерімнің арасынан ата жолын жалғастыратындар бола жатар
Дегенмен, әр бала өз жүрек қалауымен мамандығын тапқаны дұрыс деп есептеймін
Балалардың, немерелердің болашағына алаңдай­тынымыз рас
Елімізде тыныштық болса екен, берекеміз бұзылмаса екен деп тілеп отырамыз
Алла сол тілек-ниетімізді қабыл еткей.
– Әңгімеңізге рақмет!
Сұхбаттасқан
Данияр БОЛЫСБЕКҰЛЫ
Талдықорған
