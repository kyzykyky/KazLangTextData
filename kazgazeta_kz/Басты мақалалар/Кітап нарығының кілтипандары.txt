Жуырда чех жазушысы Якуб Мэриан өзінің блогында Еуропада жыл сайын бір миллион тұрғынға шаққанда қанша кітап шығатынын бейнелейтін карта жариялады
Жазушының дерегіне сәйкес, Ұлыбританияда миллион халыққа – 2870, Францияда – 1010, Германияда – 1160, Испанияда – 1620, Италияда – 1020, Түркияда – 570, Беларусь – 1360 кітаптан келеді
Ал Қазақстанда бұл көрсеткіш – 909
ҚР Ұлттық мемлекеттік Кітап палатасының мәліметіне сәйкес, 2016 жылы елімізде шыққан кітаптың жалпы таралымы – 16 миллион 364 мың 540 дана.  Бұл 16 миллион кітаптың ішінен оқулықтар мен ғылыми әдебиетті алып тастағанда, көркем әдебиет – 635 кітап (12148 дана), қазақ тіліндегісі – 492 кітап (11210 дана)
Бұл кітаптардың мемлекет есебінен кітапханаларға тегін таратылғаннан қалғаны баспалардың қоймалары мен кітап дүкендерінде үйіліп тұр
Жоғарыдағы цифрлар еліміздегі кітап басу, тарату және кітап оқу үдерісі сын көтермейтінінің айқын көрсеткіші
Отандық баспа ісінің тоқырауын 1990 жылдары бүкіл елдегі экономикалық дағдарысқа сілтесек, қазіргі таңда бүкіл мәселе сала ішіндегі түйткілдерге келіп тіреледі
Соның салдарынан қазақстандық кітап нарығы қалыптаспай отыр. 
«Қуыршақ» баспалар көбейіп тұр
Халықаралық баспагерлер қауым­дас­тығы­ның мәліметіне қарағанда, дүниежүзінде кітап шығару ең табысты бизнестің бірі болып саналады: оның көлемі – 151 млрд доллар болса, кино индустрия­сы – 133 млрд долларды құрайды екен
Яғни шетелде кітап бизнесі кинодан қалысар емес
Бұл дерек кітап оқуға қызығушылық төмендеді деген әңгімелерді жоққа шығарады және қазақстандық баспалардың нарық талаптарына бейімделе алмай отырғанын, ескі көзқарастан арылмағанын көрсетеді
Мәселен, қазіргі заманғы редакциялық-баспа үдерісі «қолжазбаны қабылдау – келісім-шарт жасасу – редакциялау – рәсімдеу – беттеу – корректура – басу – дайын кітап – маркетинг және тарату» үдерісінен тұрады
Соның ішіндегі ең маңыздысы – маркетинг және тарату
Бірақ онымен Қазақстандағы бірде-бір баспа айналыспайды
Біздің баспалар негізінен кітап басып шығарумен шектеледі
Бітті
Баспаның міндеті саналатын жаңа авторларды табу, таныту, оқырманға жеткізу деген біздің елде әлі жолға қойылмаған.
Әлбетте, мемлекет тарапынан кітап басу ісіне тұрақты қолдау көрсетіп келеді
Бірақ бұл көмек біржақты сипат алып отыр
Тендер бойынша бөлінген қаржыға қол жеткізген баспалардың басты міндеті сол ақшаны игеру
Ол қандай кітап, қалай таралады, оқырманға жете ме, ол жағы назардан тыс қалған
Міне, дәл осы мемлекеттік тапсырыс отандық баспа саласының нарық заңдарымен жұмыс істеуіне кедергі келтіруде
Тендердің майлы жілігіне әдеттенген баспагерлер нарық тетіктерін енгізуге құлықты емес
Себебі олардың негізгі табыс көзі бар, ол – мемлекеттің қаржысы
Оның өзінде полиграфиялық базасы және айналым қаражаты жеткілікті 2-3 монополист баспаны қоспағанда, шағын мекемелер мол пайдаға кенеледі деу қиын
«Ан-Арыс» баспасының директоры Кәдірбек Құныпияұлының айтуынша, мемлекеттік тапсырыс бойынша түскен қаржы кітапты баспаға әзірлеу, басып шығару, редакция қызметкерлерінің еңбекақысына кететін шығыннан артылмайды.
Баспалардың мемлекетсіз күні қараң екенін Кітап палатасы жыл сайын жасайтын рейтингке қарап та білуге болады
Қазақстандық баспа жүйесінің сараптамасы көрсеткендей, кітап басу көлемі бойынша негізінен оқулық шығаратын «Қазақ университеті», «Атамұра», «Алматыкітап», «Мектеп» баспалары көш басында тұр
Егер оқулық шықпаса, еліміздегі баспалар мен баспаханалардың барлығы жабылып қалар еді
Яғни бүгінгі күні қазақ кітабы тек оқулықтың арқасында ғана жарыққа шығып жатыр
Бұл дабыл қағарлық жағдай.
Егер елімізде 1300-ден астам мем­лекеттік және жекеменшік баспа бар десек, оның 70%-ға жуығы жылына 5 кітаптан да аз шығарады екен
Тіпті жыл бойы 1-2 кітап шығарып, нәпақа тауып отырғандар да жеткілікті (107 бас­па)
Кітап палатасының дерек­терінен алынған бұл цифрлар «қуыршақ» баспалардың көп екенін көрсетеді.
Мемлекеттік тендерге қандай жолмен болса да қол жеткізу салдарынан көркем әдебиеттің саны да, сапасы да сын көтермей отыр
Мәселен, 2013 жылы қазақ әдебиеті бойынша 915 кітап шықса, 2016 жылы бұл көрсеткіш екі есеге дерлік азайған (492)
Мұндай жағдайда кітап нарығы қалай дамиды? Тендерге тәуелділіктен қалай құтыламыз? Осы сауалды «Арыс» баспасының директоры Ғарифолла Әнеске де қойған едік.
– Қазір Қазақстанда кітапқа идеологиялық құрал ретінде де, тауар ретінде қаралмайды
Кітап басу, тарату ісімен айналысатын ешқандай жүйе жоқ
Баспаның барлығы 1990-шы жылдары жекешеленіп кеткен, олардың қызметін Үкімет тарапынан реттейтін комитет тұрмақ, бөлім де жұмыс істемейді
Мемлекеттік тапсырыс бастапқы кезде газет-журналдар мен баспалар жабылып қалмауы үшін қажет болғаны рас
Ал экономика көтерілген соң, мемлекеттік тапсырыстың түкке керегі жоқ еді
Мысалы, кітап шығаруға жыл сайын 2 млрд теңге бөлінеді, бірақ қай баспа қандай кітап шығарып жатыр, белгісіз
Қаржы бөлуде ашықтық жоқ
10 жылда 20 млрд аз ақша емес қой, бүкіл ақпарат неге сайтта тұрмайды? Электронды сауда неге жүргізілмейді? – дейді белгілі баспагер.
Ғ.Әнес «Арыс» баспасының қоймасында дәл қазір 300 млн теңгенің кітабы сақтаулы тұрғанын айтты
Жалпы, кез келген кітап таралымы 10 мың данадан асқанда ғана өзін-өзі ақтайды екен
Ал 100 мыңмен шықса авторға да, баспаға да пайда әкеледі
Оларды сатып өткізу оңай емес
«Жекеменшігіңде дүкенің болмаса, сауда нүктесін ашу тиімсіз
Талғар мен Ұзынағаштан кітап дүкенін аша алмай отырып, Атыраудан қалай ашамын?» деген баспагердің сөзінен кейін кітап дүкендерінің халі нешік деген сауалдың туындары сөзсіз.
Кітап тарату ісімен, яғни дайын өнімді тұтынушыға – оқырманға жеткізумен баспалардан бөлек, кітап­ханалар мен сауда орындары (дү­кендер) айналысады
Соның ішінде кітап дүкендерінің орны ерекше
Кезінде еліміздегі баспа ісіне басшылық жасаған қайраткер ағамыз Шериаздан Елеукеновтің айтуынша, кеңестік кезеңде кітап сатудан жылына бір миллионер совхоздың табысына тең қаражат түсетін болған
Қазір ауыл тұрмақ, аудан орталықтарында кітап дүкендері мүлде жоқ
Бұрынғы жүйе үзілгеннен кейін кітап дүкендері жабылды
Дүкен болмаған соң кітап тарату ісі тоқырап тынды
Тіпті халық көп шоғырланған Алматы сияқты ірі қаланың өзінде кітап дүкені көп емес
Оның ішінде кейбірі нарықтың қатал заңына төтеп бере алмай жабылып та жатыр («Экономикс», «Эврика», т.б.)
Олардың орнын мейрамхана, дәмханалар басты
Шын мәнінде кітап дүкендерінің нарық көшіне ілесе алмауының себебі тағы да сол ескі жүйемен жұмыс істеудің салдары екені анық.
Мәселен, қазір Алматыда кітап дүкендерінің бірнеше түрі бар
Оның ішінде кітап дүкені желілері («Меломан» «Гүләнда»), шағын кітап дүкен­дері, баспалардың арнайы дүкендері («Атамұра», «Алматыкітап») осы мәдени өнімді сатады
Бірақ негізінен оқулық сатуға маманданған аталған екі баспадан бөлек, кітап дүкендеріндегі ассортименттің 90%-ға жуығы ресей­лік басылымдар
Оған шетелден әке­лінетін кітапқа кедендік баж салығы­ның салынбауы да әсер етіп отыр.
Кітап саудасының жайын білмекке Алматыдағы бірнеше кітап дүкен­деріне кірдік
Фурманов көшесіндегі «Академкнига» дүкенінің басшысы сауданың жоқ екенін айтып,ақпарат беруден бас тартты
Бұл дүкенде қазақ тіліндегі кітаптар көзге түсе қоймайтын, шет жақтан орын тапқан
Сы­ғы­лысқан кітаптың арасынан керегіңді табу оңай емес
Қазақ кіта­бына салқын көзқарастың сыры сауданың жүрмеуінде ғана емес-ау деген ой келді.
Одан кейін кіргеніміз – «Отбасы­ның кітап әлемі»
Дүкен директоры Елена Тулешова да қазір кітап сатылымының өте төмен деңгейде екенін айтты және ол мұның себебі жұрт электронды кітаптарға ауып кетті деп санайды
Сондай-ақ биыл бюджеттің қысқаруына байланысты дүкеннің негізгі тұтынушысы болып саналатын ЖОО-лар оқулық сатып алуды қысқартқан.
«Дүкеннің негізгі табысы оқулық сатудан түседі
Бүкіл республика көлемінде мемлекеттік сатып алулар жүргіземіз
Қазақстандық, ресейлік кітап баспаларымен тұрақты байланысымыз бар
Біздің баспалар қазір кітапты сатып-өткізу шартына (реализация) да келісіп отыр
Ешқашан бұлай болған емес
Саладағы жағдайдың мүшкіл екенін осыдан-ақ білуге болады
Баспалар бұрын шығарған кітаптарын өткізе алмай отыр
Жаңа кітаптар аз
«Жазушы», «Өнер» бас­паларында ассортимент түсіп кетті
Себебі көркем әдебиетке сұраныс азайды
«Жазушы» баспасы шығаратын кітаптардан тек М.Әуезовтің «Абай жолы» романы ғана өтімді
Ал балалар кітабына келсек, қазақша қызықты кітапшалар, сәбидің ой-өрісін дамытатын баспа өнімдері жоқ деуге болады» деп қынжылды дүкен директоры.
Кітап сатылымын қолдауға мемлекет тарапынан ешқандай жеңілдік жоқ
Мұның бәрі кітап бағасынан көрініс табуда
Сол себепті тұтынушылар аса қажет жағдайда ғана кітап сатып алуға мәжбүр
Ал бәсекелестікке келсек, «Отбасының кітап әлемі» дүкенінің басшысы «Меломан», «Книжный город» сияқты дүкендермен бәсекеге түсе алмайтындарын айтты.
Қазіргі заманғы кітап дүкені
Ол қандай?
Қазіргі заманда баспадан шыққан кітаптарды сатып өткізудің бірнеше арнасы бар: ірі әмбебап дүкендер, кітап дүкендерінің желілері, жекеменшік кітап дүкендері, ғаламтор-дүкендер
Дәстүрлі кітап дүкеніндегі жағдайды білген соң, еліміздегі бірден-бір заманауи кітап желісі саналатын «Меломанға» ат басын бұрдық
Қазіргі үлгіге сай, кең де жарық, тұтынушы үшін барлық жағдай жасалған дүкен кірсе-шыққысыз
Мұнда кірген адам кітап сатып алмай кетпесі анық
Шынымен де солай екен, «Меломан» компаниясының бас директоры Вадим Голенко кітап саудасына көңілі толатынын білдірді.
– Бүгінгі күні электронды құрал­дардың кең таралуына қарамастан кітапқа сұраныс бұрынғыдан да арта түсуде
Оқырман аудиториясы да өсті
Белсенді, алдыңғы қатарлы жастар заман көшінен қалмай дәстүрлі қағаз кітапты қуана сатып алады
Оның ішінде сүйікті авторының кітабы немесе ерекше иллюстрациялы басылымдар бар
Біздің дүкендер желісінде бүкіл отбасына арналған кітап өнімдері ұсынылған, сондықтан біз кітапқа қызығушылықтың артқанын, кітап оқу мәдениеті даму үстінде екенін көріп отырмыз, – деп бастады сөзін дүкен басшысы.
Ал тақырыбы бойынша қазақстан­дық оқырмандар арасында көбінесе қазіргі заманғы проза танымал екен
«Өйткені адамдар қай кезде де өзі өмір сүріп отырған дәуір, ол дәуірдің кейіпкері туралы оқуға әуес
Сондай-ақ публицистика мен іскерлік әдебиет те сұранысқа ие».
Сатылым рейтингі жөнінде В.Го­лен­ко бұл бизнесте барлығын оқыр­ман ше­ше­тінін айтты: «Біз үшін қазақ­­стан­дық оқырман – басты тұлға, көш­­басшылар мен аутсайдерлерді анық­тайтын да сол
Мысалы, соңғы бес жыл бойы австралиялық жазушы Грегори Дэвид Робертстің «Шантарам» атты романы сатылымның басында тұр
Жалпы кітаптың өтуі үшін бәрі маңызды: бірден көзге түсетін мұқаба, кітап­тың мазмұны»
Одан бөлек, дүкен бас­шысы «ұзынқұлақтың» да рөлі зор дейді.
«Меломан» кітап оқуды насихат­тау­ға жете мән береді және мұнда авторлармен жүздесу дәстүрге айнал­ған
«Біздің компания Қазақстан нарығында 30 жылдан бері жұмыс істейді
Оқырмандармен кездесуді алғаш енгізген біз болатынбыз
Алдымен Алматыға ресейлік танымал авторларды алдырдық, қазір қазақстандық жазушылармен де кездесулер ұйымдастырып жүрміз
Қазір біз айына кем дегенде 5 жүздесу өткіземіз
Кітапты қабылдау кезінде осындай шарт қоямыз
Бірақ жазушылардың бәрі кездесуге, қолтаңба таратуға, сұрақтарға жауап беруге дайын емес» деді В.Голенко.
Дүкен басшысы баспа меке­ме­лерімен жұмыс істегенде құқықтық жағына қатаң қарайтындарын айтты
Сатуға тек заңды тұлғалардың кітап­тары қабылданады
Қазір компания «MelomanPublishing» атты бас­па ашып, сұранысқа сай әдебиеттер шығара бастаған
Оның ішінде балалар кітабын, қазақ әдебиетінің классикасын, ұлттық ою-өрнекпен безендірілген өнімдер де бар
«Баспаны ашқан себебіміз де сол
Өйткені туған еліміз, жеріміз туралы кітаптардың же­тіс­пеушілігі өткір сезіліп отыр» деді ол.
Бәрі жақсы, бірақ біз іздеген қазақ тіліндегі кітаптар саны мұнда бүкіл ассортименттің 1 пайызын құрай­тынын білгенде, көңіліміз су сепкендей басылды
Олардың шетелдік кітаптардан жақсы өтетінін айтқан директордың сөзі де қуанта алмады
Иә, еліміздегі бүкіл кітап дүкендері сияқты, «Меломан» сөрелерін ресейлік кітаптар жаулап алған.
Кітап саудасымен айналысатын кәсіпкер ретінде В.Голенко бізде жазушы кәсібін насихаттау мүлде жүргізілмейді деп есептейді
«Кітап саудасы нарығындағы басты мәселе – уақыт талабына сай өзекті, заманауи тілмен жазылған кітаптардың жоқтығы» деді ол.
Иә, қазіргі заманғы кітап дүкенінің үлгісі дерлік «Меломан» мен жоғарыда келтірілген дүкендерді салыстыруға мүлдем болмайды
Мәселен, табысты сауда желісі саналатын «Гүләнда» дүкеніндегі кітап саудасы айналымы­ның көлемі 2013 жылы 260 млн 800 мыңды құраса, «Меломан» ЖШС-нің кітап тауары бойынша айналым көлемі 1,5 млрд теңгеге жеткен (жалпы тауар айналымы – 11 млрд теңге)
Демек, біз­дегі ескі жүйемен жұмыс істейтін дү­­кендер форматын түбірімен өзгертуі керек
Нарыққа бейімделу, қызмет көрсетуді барынша сапалы және тиімді ету – кітап дүкендерінің басқа таңдауы жоқ.
Салаға жаңа көзқарас қажет
Қазіргі таңда кітап дүкендері үшін басты мәселе – сұраныс­тың төмен­деуі, ғимаратты жалға алу ақысы­ның көтерілуі, тауарды жеткізу шарт­тарының қатаңдауы, несие мөлшер­ле­месінің артуы
Дүниежүзі бойын­ша кітапқа орташа қосымша құн салығы (ҚҚС)– 5 не 6%
Ал кейбір елдерде, мәселен Үндістанда бұл салаға салық салынбайды
Ресейде – 10%, Қазақстанда – 16%
Бұндай жүктеме еліміздегі кітап нарығын тұншық­тырып отыр
Әсіресе, шағын кітап дүкендеріне қиын
Мәдени нысан ретінде кітап дүкендері үшін жеңілдіктер беру жөнінде әңгіме қозғалған емес
Жалпы бұл жағынан мемлекет көп нәрсе істей алар еді
Кітап – тамақ сияқты ең бірінші мұқтаждық емес, ешкім 24 сағат бойы кітапты ойлап отырмайды
Сондықтан көрнекті жерлерде дүкендерді көптеп ашып, кітап деген дүние бар екенін елдің есіне салып отыру керек.
Қазақстанда кітап оқылмауының тағы бір себебі оның бағасының қым­баттығында
Кітап басуға қажетті, қағаз, бояу және т.б
заттардың бәрі шетелден сатып алынады, одан бөлек түрлі салықтар, жалдау ақысы бар, осының бәрі кітаптың құнын көтере түседі
Яғни отандық баспа өнімдері халыққа қолжетімді емес.
Кітап нарығы құлдырауының тағы бір себебі – салаға инвестиция салынбауы
Ірі кәсіпкерлер үшін кітап саудасы тартымды емес
Сондықтан кітап дүкендерін ашуды «Атамекен» қоры сияқты қуатты орталықтарға жүктеу керек деп санайды баспагер Кәдірбек Құныпияұлы
«Мемлекеттік деңгейде бағдарлама қабылдап, қазақ кітаптарын таратумен айналысатын арнайы жүйе құру керек
Сөйтіп, кітап сату тетігі қалыптасса, бұл сала гүлденіп кетеді» дейді ол
Өйткені жыл сайын өтетін кітап фес­ти­валінде кітапты таласа-тармаса алып жатқан оқырманды көргенде, «кі­тап оқылмайды, сатылмайды» деген уәж­дің бос сөз екеніне куә болып жүрміз.
Қазақ кітабының тағдыры тіл мәсе­ле­сімен өзектес
Қазақ тіліндегі кітаптардың сұранысқа ие болмауы жалпы мәдени-рухани деңгейдің қаншалықты төмен екенін көрсетуде
Бұл кітап саласы үшін ғана емес, ел болашағы үшін де қауіпті
Тіпті бүкіл әлемге мәдени, экономикалық үстемдігін жүргізіп отырған Батыс елдерінің биліктері өздерінің «мәдени қауіпсіздігін» қорғауға баса мән беріп отырғанда біздің елдің бұл салада бейқамдығы алаңдатады
Мәселен, Франция мәдениет саласында бел­сенді мемлекеттік саясат жүргізеді
Француз парламенті кітап таратудың француздық жүйесін қорғауға бағыт­талған шешім қабылдаған
Ал Ресейде «Ресейдің мәдени картасы
Әдебиет
Кітап оқу» сияқты жобалардың арқа­сында кітап оқу жанданған
Олар бұның не үшін керек екенін жақсы түсінген
Кітаптың құндылығын ұққан
Ресейдегі кітап нарығында санкциялардың салқыны сезілмейтіні осыдан болса керек.
Сондықтан кітап басу, тарату ісіне Үкімет назар аударуға тиіс
Өйткені қазақ кітабының болашағы қыл үстінде тұр
90 пайыз өзге елдің рухани өнімін тұтынатын оқырманның, әсіресе, жастар мен балалардың жағдайы отандық баспа саласындағы олқылықтарды жедел түзетуді талап етеді
Ол үшін мемлекет тарапынан кітап нарығын қалыптастыру шаралары жүргізілуі қажет
Атап айтқанда, кітап басу-тарату ісін бір жүйеге қоятын тиісті инфрақұрылым құру; осы инфрақұрылымның бір элементі, маңызды драйвері ретінде кітап дүкендеріне әлеуметтік, мәдени маңызды мекеме мәртебесін беру және салық, т.б
жеңілдіктер жасау; баспа өндірісіне қажет өнімдер шығаруды қолға алу; кітап саудасын дамытқысы келетін кәсіпкерлерді қолдау; мемлекеттік тапсырысты орындау тетіктерін өзгерту; кітап импортын қатаң қадағалау, баж салығын енгізу; қазақ кітабын насихаттайтын іс-шаралар өткізу және т.б.
Қысқасы баспа саласына тың леп, жаңа екпін керек
Мәселен, дамыған елдерде кітап баспалары авторды табудан бастап оқырманға жеткізуге дейін өз мойнына алады
Бізде олай емес
Себебі аталған мекеме басшылары негізінен Кеңес заманынан қалған жүйемен жұмыс істеуде
Бұл әрине жақсы, олардың тәжірибесі мол, қиын-қыстау кезде баспаларды сақтап қалған еңбегі бар
Бірақ олардың көпшілігі кешегі кеңестік жүйені – кітаптардың ғаламат таралымын, мемлекеттің аялы алақанын, кітапты ең көп оқитын елдің оқырманын аңсайды
Олар үшін кітап өндірісі бизнес емес, үнемі бюджеттің мойнында отыратын идеологиялық қажеттілік
Сондықтан дәл қазіргі уақытта баспа саласына басқарудың заманауи әдіс-тәсілдеріне жетік, даму болашағын болжай алатын кадрлар келуге тиіс.
Кітап оқитын тұрғындары көп ел – адам капиталына, мәдени капи­талға бай ел
Өйткені кітап – жай тауар емес, рухани өнім
Оқырман дең­гейін, демек, ұлт деңгейін көтеретін қастерлі мұрамыз да осы кітаптарда сақталған
Сондықтан «Рухани жаңғыру» бағдарламасы аясында ең алдымен қолға алатын басты шараның бірі – қазақ кітабының нарығын қалыптастыру
Кітапсыз рухани жаңғыру жүзеге асады деген бос сөз
Әсіресе, қазақ жазуының латын әліпбиіне көшуі тұсында кітап саудасы мен баспа саласын дамытуға жаңа көзқарас, батыл шешімдер қажет.
«Бір нәрсені істеуді жалғастыра беріп, бірақ одан басқа нәтиже күту бекершілік» деген екен А.Эйнштейн
Баспа өндірісі мен кітап саудасы нарығындағы үрдістер бұрынғыша жұмыс істеуге болмайтынын көрсетіп отыр
Сондықтан аталған мәселеге кешенді көзқарас керек
Өйткені бұл тек кітаптың мәселесі емес, бүкіл қоғамның, мемлекеттің мәселесі.
Дина ИМАМБАЕВА
