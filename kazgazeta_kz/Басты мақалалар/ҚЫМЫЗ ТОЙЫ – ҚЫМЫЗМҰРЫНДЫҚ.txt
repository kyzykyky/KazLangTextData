Жайдары жазда табиғатпен ­жарасып, тамаша шақпен үйлесіп, қазақтың байырғы дәстүрлерінің бірі – қымызмұрындық тойының өткізілетіні белгілі
Осынау игі шараның соңғы жылдары аясы кеңейіп келе жатқаны байқалады
Бұрын бір ғана облыс аумағында өтіп келсе, қазіргі таңда жан-жақтан қолдау тауып, насихатталып­ жүр
Өте жақсы бастама
Биыл Алматы облысының Райымбек­ ауданына қарасты Шәлкөде жайлауында Қазақстан халқы Ассамблеясының «Қазақтану» жобасы аясында ұйымдастырылған «Қымызмұрындық» мәдени-көпшілік шарасының мән-мағынасы бөлек болғанын айта кеткен орынды.­ Осы мақаламызда бұл жайында азды-көпті сыр шертіп, ұлттық дәстүрге қатысты өз білгенімізбен бөлісейік. 
Иә, сонымен ұлттық салт-дәстүрі­міздің­ ішінде халық санасынан мүлдем ұмытылып, тойланбай келе жатқан жалпы қазақтық мейрамдарымыздың бірі – қымызмұрындық
Ел жайлауға шыққанда жазғытұрым аталып өте­тін­ – қымыз тойы
Қазақ жерінде ­қы­мызмұрындық әртүрлі аталады.­ Жетісу, Батыс Қазақстанда қымызмұрындық, Сарыарқада биемұрындық, Шыңжаңда биебау, Моңғолияда бие байлар, т.с.с., бірақ бәрінің мағынасы бір
Қытымыр қыстан жүдеп-жадап шыққан көшпенді ел жайлауға шығып жадырап, сағынған сүйікті сусынын, бүкіл халық болып ішіп, нағыз мейрамға айналдыратын
Жалпы ұлттық сипаты жағынан қымызмұрындық Наурыз мерекесі мен Құрбан айттан кем түспейді.
Қымызмұрындық мейрамын шартты түрде екі түрге бөлуге болады
Бірінші – бие байлар
Ел жайлауға көшкен соң сауылатын биелерді бөле бастайды
Ауыл ақсақалдары өзара кеңесіп, бұл іске ерекше ден қояды, желілерді тартқыздырады, асау биелерді ұстау үшін мықты жігіттер дайындайды
­Сабалар мен көнектерді әйелдер әбден жуып, желіге кептіріп қояды
Жігіттер желінің жібін тартып, қазықтарын қағып, тоқпақтарын сайлайды
Сағат 10-11-лерде бүкіл ауыл адамдары желінің басына жиналады
Жылқышылар құлынды биелерді айдап әкеледі, дайын­ тұрған жігіттер құлындарды ұстап желіге байлай бастайды
Құлындарды байлап болған соң, әйелдер мен қыздар желі басына піскен ет, құрт, ірімшік, тағы басқа тағамдар әкеледі
Барлығы отырып­ тамақ ішеді.
«Байлар көбейсін!» деп тілектер айтылады
Желіге, айғырдың жалы мен сауырына сары май жағады
Мұны «бие байлар» деп атайды.
Бие байлардан соң қымыз ашыту­ бас­талады
Ашытқысы барлар күнделікті саумалды бір-біріне қоса отырып, қымызмұрындыққа дайындайды
Ашытқыны «ұйытқы» немесе «қор» деп атайды
Ашытқысы жоқтар қымызы ашыған үйлерге келіп, піспекке 1 метр­дей ақ мата байлап, «Тілегім де, көңілім де ақ» деп, сабадан керегінше құйып алады
Үй иесі қымызға тіл-көз тимесін деп, үкінің қанатын, болмаса ағаштың көкек қонып отырған жерін кесіп алып, піспекке байлап қояды
Сабаның түбіне тас тастайды
Кейбір байлар қымыз тәтті болады деп, сабаның түбіне желін жамбы тастаған
Қазақ салтында үкі де, көкек те қасиетті құс деп саналады
Тас тіл-көзден сақтайды
«Бір келіншек таңертең ертемен биелерін сауып көнек толы қымызын әкеле жатса, көрген адам таңырқап, «Ойпырым-ай, не деген қымыз, аққан бұлақтай!» депті
Иесі көнектегі қымызды сабаға құйғанда, түбіндегі тас екіге бөлініп қалған екен»
Сондықтан халық «Тілің тасқа тисін», «Тіл тас жармаса, бас жарады» деп ­бекер айтпаған
Жылқының сүтін аяқпен басуға болмайды, сүтті итке құйса, қымыз ірігіш болады дейді
Бұзылған бие сүтін жылқылардың арасына апарып­ құйып тастайтын
Сабадағы қымыз іри берсе, аршамен аластаған немесе отқа тұз салған
Тостағанның түбінде қалған қымызды ешқашан жерге құюға болмайды.
Қымызмұрындық Ұлыстың ұлы күні – Наурыздан кейінгі қазақтың ұлы тойы
Ел жапа-тармағай мал соя бастайды
Байлар жылқы, орташалар қой, одан төмендегілер тоқты, бағлан, ал шамасы келмегендер қымыздың өзіне ғана шақыра беретін
Кейде мал көп сойылған жылдары «қанжайлау» болып кетті дегенді айтады ел
Қымызға арналған бата Қамбар атадан басталады
Әр үйде дайындалған қымыздың және тойдың қымызының басын әйелдер ішеді
Мерекенің қымызын сол ауылға, елге, руға қадірлі әйел адам – бәйбіше, әже ішіп бастайды
Қымызмұрындықта әйелдердің арасында «қатын күрес» өткізілген
Әйелдер кимешектерінің төменгі жағын беліне байлап, өзара күрескен, бірақ та қыздарды күреске шақырмаған
Сонымен бірге басқа тойларда көп көрсетіле бермейтін мешкейлер жарысы болған
Әр ел палуан, мерген, қамшыгерімен, т.б
сайысшыларымен қатар, мешкейлерін де жарысқа әкелген
Халық арасында бір қойдың, бір құнан қойдың етін бірден жеген мешкейлер жайында аңыз-әфсаналар көп
Қаппен жүгіру (адамдар қапқа түсіп, белдерін байлап, секіріп жарысады), айраннан ақша шығару (айран толған местің ішіндегі шүберекке түйілген теңгелерді тісімен тістеп шығарады, бет-аузы түгел аппақ болады), т.б
мұндай ойындардың бәрін көрерменді күлкіге батыру үшін істеген дала театрының элементтері деуге болады.

Қымызмұрындықта ақсақалдар, рубасылар үй-үйге кіріп, қымыз ішумен қатар, сабаларға баға берген
Қазақ бәсекешіл халық қой, сабаларды, шара­ларды, ожауларды, тостағандарды бір-бірінен асырып, әдемілеп жасаған
Атақты адамдардың, бидің, батырдың сабасынан, шарасынан қымыз ішу құрмет болған
Қымыз ішудің салты әлі толық зерттеліп болған жоқ.
«…Қымызды ыдысқа құймас бұрын қымыз батасы беріледі
Бата аяқталған соң, сыйлы қонақ үй иесіне қарап, «бұйырыңыз» дегенде, үй иесі саптыаяғын әкеліп, қонақ екеуі түйістіріп іше бастайды
Қымыз ішіп отырған кезде кіріп келген адамға, яки сәлем беруі мен болмысы ұнап қалғандарға өз саптыаяғынан шақырып алып ұсынады
Ол адам сол жақтан, яки қазан жақтан барып, өз қолымен қос қолдан алып, түгелдей тауысып ішсе де, жартылай ішсе де, саптыаяққа қайтадан қымыз құйғызып, қос қолдан қайтадан иесіне қайтарады да, тиісті орнына отырады
Мұндай үлкеннің пейілі түскен «ұсыну» әркімге бұйыра бермейді
Қымыз тойының ерекшелігі сол – бұрынғы кезде ру, ел басылары аса құрметті қонақ келсе, соған арнап қымызмұрындық жасап, ат бәйгесін өткізіп қарсы алған
Бұл деректен ел жайлауға шыққанда, бір мезгілде орындалатын мейрамға қарағанда, қазақтың қонақжайлылық рәсімімен белгілі бір оқиғаларға байланысты орындала беретінін байқаймыз.
Күзде қазан айының басында­ биелерді ағытып, құлындарды желіден босатарда «сірге жияр» тілеуі өтеді
Мал сойылып, бата айтылады
Мұнда да қымыздың ақырын әйелдер ішеді
Сөйтіп, қымыз тойларындағы қымыздың басы мен аяғын әйелдердің ішуі – ұрғашылық культінен туындайтынын көреміз.
Ел аузындағы аңыздарға қарағанда, алғаш адам баласы биені сауып, сүтін қайнатып, құрт-ірімшік жасамақшы болады
Оларынан ештеңе шықпайды, сонда Қамбар ата бие сүтінен қымыз ашытып, сөйтіп, халыққа үйретеді-мыс
Бұл жерде Қамбар ата бейнесі Жаратушы, пірден гөрі нақты мәдени герой ретінде көрінеді
Жоғарыдағы фактілерге зер салсақ, Қамбар статусы­ басқа мал пірлеріне қарағанда өте жоғары: жол иесі де, жер иесі де, қысылғанда көмек беретін әулие де, толғатқан әйелге өмірге ұл әкелдірген де, т.с.с
кете береді
Қамбар атаға бұлайша табыну – көшпенділер өміріндегі жылқының басқа түліктерге қарағанда орасан үлкен маңызында болса керек
Тіпті қарапайым өмірде де қазақ қоғамында сиыршы, қойшы, түйеші дегендер ең төменгі сатыда тұрады, ал жылқышы үй иесі баймен бірге төрде отырады, қоғамдық өмірдің барлық салаларына қатынасады
Ол ол ма, жылқыларын жұттан, жаудан, тағы басқа қауіп-қатерден алып қалған жылқышыларға байлар қызын берген.
Қазіргі таңда егеменді елімізде ­Наурыз, Құрбан айт, т.с.с
мейрамдардың қатарында қымызмұрындық, әр отбасы­нда, әр аймақта, тіпті мем­лекеттік дәрежеде де тойлануы керек
Қымызмұрындықтың Германиядағы сыра, Франциядағы шарап, Голлан­дия­дағы шұжық жеуші – мешкейлер мейрамдарынан несі кем?! Қымыз – тәнімізге сіңбей, жанымызға жараспай, қазақ – қазақ болмайды.
Жайлауда жайылған «Қымыз­мұрындық» мерекесіне арнайы 30 қазақ үй тігіліп, қазақша күрес, қол күрес, қошқар көтеру, қыз қуу, аламан бәйге ұйымдастырылды
Мереке концерттік бағдарламамен ашылып, облыстық Достық үйінің «Өрнек» би ансамблі өз өнерін көрерменге тарту етті
«Қымызмұрындық» мерекесі аясында тігілген қазақ үйлер арасында байқау өтіп, ең үздік безендірілген қазақ үйлер бағалы сыйлықтарға ие болды
Атап айтқанда, Шәлкөде жайлауына 5000-ға жуық корермен келіп, 600 литрге жуық қымыз ішілді
Мереке биыл екінші мәрте өтіп жатыр
Ұйымдастырушылардың ақпаратына сәйкес, алдағы уақытта мерекені республикалық деңгейге шығару мақсаты да бар.
Әсем ЖҰМАБЕКОВА
Алматы облысы
