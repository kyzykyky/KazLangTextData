Алматыда ҚР Ұлттық кітапхана­сын­да Қазақстан мұсылмандары діни басқармасының төрағасы, Бас мүфти Ержан қажы Малғажыұлының бастамасымен жарық көрген «Дін мен дәстүр» (екінші кітап) кітабының тұсаукесер рәсімі өтті

Шараға зиялы қауым өкілдері мен дін қайраткерлері қатысып, келелі ойларын ортаға салды
Ұлттық кітапхана директоры Жанат Сейдуманов кешке қатысушыларға соңғы уақыттағы кітапхана жетістіктерін, сонымен қатар ел, ұлт мүддесіне негізделген имани-рухани шаралардың жиі өтетінін тілге тиек етті
Ал Ержан қажы Малғажыұлы өз сөзінде аталмыш кітап жөнінде, сондай-ақ осы еңбекті баспаға әзірлеу барысында зиялы қауым өкілдерінің айтқан пікірлері ескерілгенін, діни басқарма жанындағы ғұламалар кеңесінің көмегі зор болғанын айта келе, қазіргі қоғамдағы діни мәселелер, дүниелік сауал және олардың шешімі жөнінде, алдағы міндеттер турасында қысқаша әңгімелеп берді

Қазақстан мұсылмандары діни басқармасының төрағасы, бас мүфти Ержан қажы Малғажыұлы жинал­ғандарға ризашылығын білдіре отырып:
– Халқымыз ислам құндылықтарын дәстүрге айналдырған «Жамағат пен зиялы қауым өкілдері тарапынан «Дін мен дәстүр» кітабына қатысты жылы пікірлер айтылды
Бірінші кітап жарық көргенде оқырмандарға «Дін мен дәстүрдің» екінші бөлімін шығаруға уәде бергенбіз
Ғалымдарымыз кітаптың екінші бөлімін сараптамадан өткізіп, дайындап шықты
Бұл кітап 7 мың данамен жарық көрді
Алдағы уақытта 50 мың данамен шығарамыз
Барлық өңірлерге жеткізіледі
Дін мен дәстүр – халқымыздың сыртқы ықпалға төтеп беретін рухани иммунитеті
Қос қанатымыз
Бұл игі идея діни орта мен зайырлы қауымды бір мүддеге біріктірген көпірге айналды, – дейді.
Бас мүфти Ержан қажы Малғажыұлы ұлт жанашыры Әлихан Бөкейханның «Ұлтқа қызмет ету білімнен емес, мінезден» дегенде, ұрда-жық мінез емес, имандылық пен адамгершілікті айтып отырғанын еске салды
Оның айтуынша, адам мінезін қалыптастыратын түпкі негіз – дәстүр.
Тұсаукесер рәсімінде белгілі жазушы, ғалым Н.Ақыш, «Алматы ақшамы» газетінің Бас редакторы Қ.Сәрсенбай, «Нұр-Мүбәрак» университетінің профессоры, дінтанушы Ш.Кәрім, «Ақиқат» журналының Бас редакторы А.Әлім, белгілі қаламгер Н.Мұраталиев өз ойларын ортаға салды

«Дін мен дәстүр» кітабының екінші бөлімінде салт-дәстүр туралы түсінік, дәстүрдің діндегі орны, ислам мен дәстүріміздің қабысатын тұстары жайлы жан-жақты мәлімет берілген
Аталған еңбекте қазақы әдет-ғұрыптардың басым бөлігінің имани ұстанымнан алынғандығы, дәстүр мен діннің біте қайнасып бөлінбес дүниеге айналғандығы туралы баяндалады
Кітап 6 бөлімнен тұрады
Балалық шақ, бала тәрбиесі, жігіттік шақ, отбасы салттары, дінге қатысты салттар, адамның дүниеден өтуіне қатысты ғұрыптар ислам дінінің құндылықтарымен астасып жатқанына дәлелді айғақтар жазылған
Кітап исламтанушы, дінтанушы, теолог ­мамандармен қатар жалпы ізгі ниетті оқырман қауымға арналған

Біз оқырмандар назарына осы кітаптан үзінді ұсынып отырмыз.
Азан шақырып  ат қою
Халқымызда жарық дүние есігін шыр етіп ашқан сәбиге есім беру рәсіміне қатысты өзіндік дәстүрі мен салт-жоралғысы бар
Мәселен, азан шақырып ат қояр кезде кішкене сәби болашақта сыйлы, құрметті, үлкен азамат болсын деген ниетпен ырым етіп, сәбидің ата- анасы жасы үлкен, сыйлы адамға қолқа салады
Жақын-жұрағат жиналып, ат қоятын адам сәбиді қолына алып, «Аллаһу әкбар» деп азан шақырып, сәбидің оң құлағына есімін үш рет қайталап айтады
Бұл баланың есінде сол есім қалсын, құлағына сіңсін деген ниетпен жасалады
Сондықтан азан шақырып, ат қою қазақ халқының мұсылмандық жоралғысының қалыпты қағидаларының бірі болған
Әкесі өзі азан шақыра алмайтын болса, имам-молдаларды шақырып, баланың басын құбылаға қаратып, оң құлағына азанын айтып, ата-анасы таңдап қойған есімді «мұның аты пәленше …, сенің атың пәленше …» деп, үш мәрте айғайлап айтатын болған.
Рәсім аяқталған соң дұға оқылып, қатысқан туысқандары нәрестеге, оның ата-анасы мен туысқандарына ақ тілектерін айтып, үлкендер батасын берген
Міне, осы салт бойынша, ат қою рәсіміне жиналғандардың ішінен біреуі қазанның құлағын даңғырлата қағып, балаға қойылған атты үш рет қайталап, жұртқа жария ететін болған
Ат қою рәсімі аяқталған соң, ат қоюшы ата-ананың қалауымен сәбидің бетін ашып, көпшілікке көрсетеді
Бұл аты қойылған баланың елімен алғашқы жүздесуі деп есептелген
Міне, осындай әрбір іс-амалын, асылын дінімен астастыра білген халқымыздың тілінде «азан шақырып қойған аты» деген тіркес кең тараған.
Ислам шариғатында жаңа туған баланың құлағына азан шақырудың тағы бір мән-мағынасы – оның бойына иман сөзін жастайынан сіңіру
Өйткені азан мәтінінде адам баласының Алла Тағалаға деген сенімі мен мұсылмандығын айғақтайтын куәлік сөздер қамтылған
Яғни «Әшһәду ән лә иләһә илла алла уә әшһәду әннә Мухаммадан абдуһу уа расулуһу» калима шаһадат сөзі мен «Лә иләһә илла алла» калима таухид сөздері келтірілген
Бұл сөздер мұсылманның шыр етіп дүние есігін ашқандағы еститін алғашқы да сөзі әрі дүниеден өтер сәтінде оған айтылатын соңғы да сөзі болып табылады
Нәрестенің құлағына айтылған азан сөздері оның жүрегіне жетіп, иманды ұрпақ болып өседі.
Мұнымен қоса азан айтудың тағы бір сыры – азан сөздерінен шайтанның ат-тонын ала қашатынында
Өйткені ол нәрестені туғанша бақылайды
Әрбір пенденің жанында қосақ-шайтаны (қарин) болады
Ал шайтан малғұн азанның дауысын естіген кезде құты қашып, жөнеліп кетеді
«Азан шақырып, ат қою» жоралғысын сәби туғаннан кейін жетінші күні жасаған жөн
Қандай да бір себеппен сәби кезінде құлағына азан айтылмаған кісінің құлағына өсе келе азан шақырудың да зияны жоқ
Бірақ оның мәні мен маңызы туған кезде шақырылғандай болмайды.
Қырқынан шығару (баланың шашын алу)
Сәбидің өмірге келгеніне 40 күн толғаннан кейін тағы бір салтанатты рәсім орындалады
Оны «қырқынан шығару» деп атайды
Әдетте, ер баланы ерте жетіледі, жылдам өседі деген түсінікпен 40 күн толмай жатып қырқынан шығарған
Ал қыз бала, керісінше, жеңілтек болып кетпесін, байсалды, орнықты болсын деп, анық қырық күн толғаннан кейін қырқынан шығару рәсімін орындаған
Бұл күні жиналған әйелдер баланың шашын, тырнағын алып, жақсылап шомылдырған
Мұндайда әдеттегідей қарапайым сумен емес, ішіне күміс салынған, қырық қасық тап-таза су құйылған ыдысқа шомылдырады
Тіпті баланы шомылдыру мәртебесі кез келген әйелге емес, ел арасында сыйлы, көп балалы ана атанған, үлгі боларлықтай ақ жаулықты анаға бұйырған
Баланың басына қасықтап су құйған сайын, жиналғандардың әрқайсысы өз тарапынан тілектерін білдіріп отырады
Соңынан барлық әйел су түбіндегі күміс тиындар мен әшекейлерді өзара бөлісіп алады
Негізі, суға салынған әр заттың өз мағынасы бар
Бұл жайлы «Ағаш бесіктен жер бесікке дейін» кітабында «Баланы шомылдыратын суға күмісті ол адал, ақ, пәк болсын деп салады
40 қасық суды ырыздығы мол болсын деп құяды» делінген
Қырқынан шыққан бала адам қатарына қосылды, қауіпті кезеңнен өтті деп саналып, ел ішіне шыға бастаған
Яғни дүниеге келген сәби 40 күннің ішінде айналадағы ортаға бейімделіп, жүйке жүйесі қалыптаса ­бастайды екен
Адамдардың даусына, айналада болып жатқан құбылыстарға деген сезімталдығы пайда болады
Ғылыми тұрғыдан да жаңадан туған сәбидің алғашқы 40 күнінде жүйке жүйесінің қалыптасатындығы дәлелденген.
Баланы шомылдыру тек қырқыншы күні ғана іске аспайды, оған дейін де әр күні шомылдырып отырады
Шомылдырар сәтте дайындалған суға бірінші күні тұз, екінші күні сабын, үшінші күні хош иісті шөп (киікоты) қосып, кезек-кезек шомылдырады
Тұзды суға шомылып өскен баланың денесі шымыр болып, кішігірім жарақаттарға қатты қиналмайды, тез жазылады
Ал сабынның бактерияларды жоятындығы белгілі
Мұнымен қоса, халықтың орналасқан аймақтарына қатысты өз ерекшеліктері болады
Сол секілді баланы қырқынан шығару кезінде де әр өңірде аздаған өзгешеліктер болуы мүмкін
Мысалы, кейбір аймақтарда қырқынан шығарар кезде шомылдыратын суға түрлі заттар салады
Айталық, еліміздің оңтүстік аймағында сәби ұл болса, оны қырқынан шығарар кезде шомылдыратын суға асық салады, ал қыз болса, онда суға тиын ақша, алтыннан жасалған әшекей бұйымдар салады
Сөйтіп, сәбидің шашын алған адамға шашының салмағындай алтын береді
Шашты сақтап қояды
Одан кейінгі кездерде шашын алса, адам аяғы басып жүрмейтін жерлерге тастайтын болған немесе жерге көміп қойған
Қазақта «ит жейде» (ит көйлек) деген бар
Ол – сәбидің қырқынан шыққанша киетін жейдесі
Оның түймелері болмайды, алды ашық болады да сәбиді киіндіріп-шешіндіріп жүруге өте оңай келеді.
Сонымен, баланы қырқынан шығару – тіршілік цикліне қатысты атқарылатын рәсімнің бірі
Қазақ халқы бала дүниеге келгеннен қырқынан шыққанға дейінгі алғашқы қырық күндікті қауіпті, қатерлі «өтпелі кезең» санап, жаңа туған нәрестені қадағалап, қасынан адам үзілмей қарайтын болған
Мұнымен қоса қырқынан шыққанша «сүт тырнағын», «қарын шашын» алмайды
Қырық күннен аман өткен нәрестені «қарақұлақтанды» деп қуанып, «қырқынан шығару» тойын жасайды
Шомылдыратын ыдыстың түбіне күміс салуды адалдықтың белгісі деп бағамдайтын болған
Яғни күміс салынған су – ең таза су болып есептеледі және оған жын-шайтан жоламайды деп санаған.
Байырғы орта түсінігінде берілетін әшекейлер баланың денсаулығы мен өмірінің ақысы болып саналатындықтан, баланың анасы немесе әжесі «қырқынан шығару» мерекесіне келген әйелдерді, кіндік шешені ренжітпей, риза қылып, қалауын беріп аттандырған.
Шілдехана – бесік той
Сәбиге арналған шілдехана, бесік тойдың да ара-жігі ажыратқысыз, бір-біріне жалғасқан, дүниеге келген баланың құрметіне арналған қуанышты тойлар.
«Мал – баланың шашуы» деген хал­­қымыз дүниеге сәби келісімен, «Шілде­хана», «Бесікке салу», «Қырқынан шы­ғару», уақыт өте келе «Тұсау кесу», «Сүн­дет той», «Атқа мінгізу», «Тоқым­қағар», «Тілашар» сияқты тойларын жасап, қуа­нышы мен қызығын ағайынмен бірге өткізген.
Кезінде көшіп-қонып тұрмыс кешкен қазақ халқы туған сәбиге сүйінші сұратып, ұл туса – «ат ұстар» немесе «жылқышы», қыз туса – «көйлек тігер» немесе «сауыншы туды» деп хабарлаған.
Сүйінші! Сүйінші!
Дүниеге алтын айдарлы ұл келді!
Ат ұстар, елін қорғар жан келді!
Немесе:
Қылығы тәтті, сүйсінтер жанды,
Ақылына көркі сай ару келді! – деп сүйіншілеп, сүйіншісін алған
Мұны естіген туған-туыстар, көршілер және алыс-жақын ағайындар шілдеханаға ­жиналып, «бауы берік болсын» деп тілек айтып, шашу шаша келеді

Шілдехана тойын мұсылмандық дәстүр деп айтсақ та болады
Яғни ақиқаның бір көрінісі іспеттес
Ақиқаны – нәресте туғанда Алла Тағаланың ұрпақ беру нығметіне шүкіршілік ретінде сойылатын құрбандықтың түрі десек, қазақтың шілдеханасын шариғаттан шет кетпеген ұлттық салт деуге болады.
Шілдеханадан кейін қуанышпен жалғасымын табатын дәстүрдің бірі – бесік той
«Бесік алып беру» – қазақтың келін болып түскен қызының тұңғышын босанғанда орындалатын дәстүр
Бесіктің жасауын қыздың анасы даярлайды
Оған қоса киітін, зергерлік бұйымдары мен дастарқанға қойылатын тәттілерін салып алып барады
Алып барған киітінің ішіне тоғыз түрлі заттар салады
Тоғызға бағалы киімнен бастап, ұсақ заттарға дейін кіреді.
Тұсаукесер
Құран Кәрімде мынадай аят бар: «Мал мен бала-шаға – дүние тіршілігінің сәні» («Кәһф» сүресі, 46- аят)
Иә, Алланың берген мал-дүниесі мен адам өмірінің жалғасы саналатын бала-шаға қызығын көрудің өзі де бір бақыт! Сондай-ақ бұл – Алла Тағаланың берген аманаты
Дүниені адал тауып, дұрыс жұмсау керек болса, бала-шағаны да адалынан бағып, дұрыс тәрбие беру – басты міндетіміз.
Бұхари өзінің Сахихында Ибн Омардан Алланың елшісінің (оған Алланың салауаты мен сәлемі болсын) былай дегенін риуаят еткен: «Сендердің бәрің де бақташысыңдар, бәрің де қол астыңдағыларға жауапкерсіңдер
Әмірші – адамдарға бақташы, өзінің қол астындағыларға жауапкер, ер кісі – өз отбасына бақташы, өзінің қол астындағыларға жауапкер, ал әйел – күйеуінің үйіне және баласына бақташы әрі соларға жауапкер, кісінің құлы (қызметкері) – қожайынының малына бақташы әрі соған жауапкер
Әлбетте, бәрің де бақташысыңдар әрі әрқайсысың өз қол астындағыға жауапкерсіңдер».
Әр халықтың өзіне тән ұлттық тәрбиесі бар
Сол секілді қазақ дәстүрінде тәрбиелік мәні жоғары жоралғы бар: ол – тұсаукесер тойы
Шілдехана-бесік тойдан кейін сәби өмірінде ерекше аталып, үлкен той ретінде өткізілетін салттың бірі – тұсаукесер
Аталмыш салт сәби қаз тұрғаннан кейін «тез жүріп кетсін» деген тілекпен жасалады
Мәселен, тұсаукесер жіпті «көбейіп, көгере берсін» деп көк шөптен есіп жасаса, «бай болсын» деп малдың тоқ ішегінен де өреді.
Тұсаукесер – бала өмірінің үлкен белесі
Өйткені бала бауырын жазып, қаз-қаз тұрып, қадам басқан кезде, тұсауын кеседі
Тұсаукесердің түпкі мақсаты – ба­ланың қуанышын бөлісіп, алғашқы қадамына жақсылық тілеу
Яғни сәбидің жүр­геніне қуанып, оны ағайынмен бөлісіп және көпшілік алдында балаға игі тілектер айту

Жоғарыда айтқанымыздай, қазақ халқы тұсаукесерде ала жіп қолданған
Ақ жіп пен қара жіптің екеуін айқастыра отырып есіп, ала жіп дайындаған
Бұл – тіршіліктің нышаны
Түсіне білсек, мұның мағынасы тым әріде жатыр
Қарап отырсақ, өмірде барлығы жұп-жұп болып жаратылған
Өмір сынақ мекені болғандықтан, ол ылғи қатар келіп отырады
Айталық, қараңғы мен жарық, ыстық пен суық, өмір мен өлім, жақсылық пен жамандық, тағы басқасы
Бұлар қатар жүреді, бірінсіз-бірі болмайды
Осының барлығын мінсіз жаратқан бір Алла ғана жалғыз
Ал енді тұсаукесерде қолданылатын ала жіпті бала өскенде өзгенің «ала жібін аттамасын», «ұрлық қылмасын», «қиянат жасамасын», «жаман жолға түспесін», яғни «біреудің дүниесіне көз тікпесін, қолын сұқпасын» деген ниетпен дайындайды
Ала жіпті көпті көрген, талай немере-шөбере сүйген әжелер әдемілеп ақ батасын беріп, баланың аяғына байлап береді
Тұсау кесетін адамды ата-ана алдын ала сайлайтын болған
Қыз бала болса, қимылы ширақ әрі пысық, ақжарқын мінезді, көпке қадірлі, ісін тиянақты әрі тындырымды атқаратын елге сүйкімді келіншектерге, ал ұл баланың тұсауын «пәленше ағасындай сері болсын, үлкен азамат болсын», «анау ағасындай саятшы, аңшы болсын» дегендей ел аузында, елдің алдында жүрген ер-азаматтарға кескізген
Қалай десек те, өзіміздің ата-бабамыз істеп келе жатқан салттың астарында үлкен мән, әдемі тілек, жақсы ниет, мазмұнды тәрбие жатыр
Мұсылман танымында да жақсы бастаған істі жақсылыққа балап, игіліктен үміт ету – тәфәул жасау үрдісі бар
Балаларға қамқорлық жасап, тәрбиелеумен қатар олар үшін Алладан дұға тілеуді де ұмытпаған жөн
Алла ата-ананың өз перзенті үшін жасаған дұғасын сөзсіз қабыл етеді.
Пайғамбар (оған Алланың салауаты мен сәлемі болсын) былай деген: «Үш түрлі дұға сөзсіз қабыл болады: жәбір көрушінің дұғасы, жолаушының дұғасы және ата-ананың баласына жасаған игі дұғасы (тілегі)» (хадисті Әбу Дәуіт, Термези, ибн Мәжа жеткізген)
Тұсаукесердің тағы бір мәнісі – алғашқы қадамын тәй-тәйлап басқан баланың ендігі жерде сүрінбеуі, басқан қадамының сәтті болуы, бастысы, «аяғын нық бассын, өзінің туған жерінде аяғын нық басып жүрсін» деген көп тілегі
Бұл – баланың үлкен өмірге алар жолдамасы, тойдың басы, өмірге бастар қадамының алғашқы баспалдағы
Тұсаукесерде шашу шашылады
Бұдан соң «жүйрік бол!», «шауып кет!» деген секілді тілектерді айта отырып, екі қолынан екі адам жетектеген баланың тұсауын таңдалып алынған адам кесіп жібереді
Тұсауы кесілген соң, сәбиді екі адам ортаға алып шығады да, тез-тез жүгіреді
Осы кезде «Тұсаукесер» жыры шырқалады:
Қаз-қаз, балам, қаз балам,
Қадам бассаң, мәз болам.
Қаз-қаз, балам, қаз балам.
Тақымыңды жаз балам.
Күрмеуіңді шешейін,
Тұсауыңды кесейін,
Қадамыңа қарайық,
Басқаныңды санайық,
Қаз-қаз, балам, жүре ғой…
Балтырыңды түре ғой.
Тай-құлын боп шаба ғой,
Озып бәйге ала ғой.
Қаз баса ғой, қарағым,
Құтты болсын қадамың!
Өмірге аяқ баса бер,
Асулардан аса бер.
Жүгіре қойшы, құлыным,
Желбіресін тұлымың.
Елгезек бол, ерінбе,
Ілгері бас, шегінбе.
Қарап отырсақ, қазақ халқы «Тұсау­кесер» салтын бала өміріндегі әрбір кезеңінің әр қадамының сәтті болуы үшін жақсы ниетте жасаған
Тіпті қиылған ала жіпті ағайындар «сондай күнге біз де жете берейік» деп алатын болған
Тұсаукесер дәстүрі сәби өміріндегі келесі бір кезеңнің басталғандығын білдіреді
Аяғын тәй-тәй басқан бүлдіршіннің жолы ашық болып, келешекке нық қадам басып, көп сүрінбеуіне үміт ете жасалатын жоралғы
Шариғатта мұсылмандар жақсы көрген игі дәстүрлер де жағымды саналады.
Бәсіре
Қазақ халқының әрбір жасаған әдет-ғұрыптары мен салт-дәстүрлері мағыналы, мазмұнды әрі тәрбиелі
Сондай салттың бірі ретінде бәсірені атай аламыз
Бәсіре – қазақ шаңырағында дүниеге ұл бала келгенде, сол күндері туған құлынды ­немесе ботаны нәрестенің бәсіресі деп атау салты
Қазақ халқының ұғымы бой-ынша, дүниеге келген баланың болашағы өзіне атаған бәсіремен тығыз байланысты
Яғни бала туған кезде немесе есі кіріп, оң-солын таныған соң, «сүндет тойына» немесе мектепке барғанда атасы немесе өз ата-анасы оған тай атайды
Оны «бәсіре» тай дейді
Бала оны ерекше күтімге алады, бағады, үйретеді
Және сол арқылы мал бағуға, еңбекке үйренеді
«Бәсіре» атау баланың көңілін өсіреді, өмірге бейімделе бастайды
Өз қатарына «бәсіре тайым бар» деп мақтанып жүреді
Мұның бәрі баланың көңілін өсіріп, ынталандырып тәрбиелеудің бір жолы.
Бәсіре атын мінбейді, сатпайды
Бәсіре мүмкіндігінше жүйрік, жорға әрі біреу болғаны дұрыс
Бәсірені баламен бірге қадағалайды, бұла қып өсіреді
Есейе келе бәсіресі бар баланың да малға деген ықыласы, пейілі түзу болады.
«Жастайынан бағып ем,
Бәсіре ғып торы тайым» (Х.Талғаров).
Сонымен қатар есі кіріп 4-5 жасқа келген жас балаға да бәсіре тай тарту етіледі
Егер балаға арналған бәсіре аты үйретіліп, мінуге жарап тұрса, онда баланы соған мінгізеді
Салтанатты түрде үйретілген бәсіре тайға ашамай ерттелінеді
Кейде бәсіре тай белгілі бір себептерге байланысты мінуге жарамаса, баланың өзімен шамалас жуас, жүрісі жайлы, әрі сыр-сымбаты жарасқан құнан не дөнен ат таңдалады.
Баланың сол қолына аттың тізгінін, оң қолына қамшы ұстатады, аналар шашу шашып, тілектерін айтады
Баланы атқа мінгізген жігіт атты ерттеп, көрші- колаң, ауыл-ауылды аралатады
Ашамайға мінгізу рәсімін өткізген бала келген үйдің бәрі шашу шашып, баланың киіміне үкі, шашақ, теңге, моншақ қадайды.
Бала шаршады-ау деген кезде үсті-басы әшекейге толып, ауылға қайтып оралады
Сол күні мал сойылып, ат шаптырылып, той жасалады
Ашамайға баланы мінгізіп, аттың басын жетектеген жігітке, бата берген ақсақалға әке-шешесі сыйлық береді.
Жеті ата
Жеті ата – қазақ халқының дәстүрлі салт-санасындағы адамның ата жағынан тегі таратылуының нақтылы жүйесі
Бала өзінен бастап әкесі, атасы, бабасы, т.б
жеті атасының нақтылы есімдерін кішкентайынан жаттап өседі
Бұлардан тараған ұрпақтар бір атаның балалары саналады
Ал екінші жағынан баладан тарайтын ұрпақ әкеден төмен қарай жалғаса береді
Далалық дәстүр бойынша ағайындықтары жеті атаға толмай жақын-жуықтар бір-бірінен қыз алыс­пайды
Ататек атаулары: ата, әке, бала, немере, шөбере, шөпшек, немене
Бұдан әрі туыстық атаулар: жүрежат, туажат, жұрағат, жат жұрағат, жегжат, жамағайын болып кете береді.
Немере – ер адамның баласынан тараған ұл мен қыз
Ағайынды кісінің балалары туыстық жақындығы жағынан немере аға, немере іні, немере қарындас, сол сияқты ағайынды кісінің қыздары да немере апа, немере сіңлі болып аталады
Шөбере – атадан санағанда ­немереден өрбіген ұрпақ
Қазақ қоғамында Шөбере немереден таралған ұл-қыздардан құралады
Шөпшек – атадан тараған төртінші ұрпақ
Немере мен шөбереден туғандар туыстық жағынан қашықтай бастайды
Шөпшекті кейбір жерлерде туажат деп те атайды
Немене – қазақ қоғамындағы жеті ата жүйесі бойынша таратылатын жетінші ұрпақ
Жүрежат – алыс туысқандықты білдіретін атау, яғни туажаттан туған бала
Жүрежат – адамның өзінен санағанда жетінші буыннан қосылатын туысы
Қазақ халқының дәстүрлі әдет-ғұрпы бойынша Жүрежаттың балалары бір-бірімен қыз алысып, құдандалы бола алады
Туажат – дәстүрлі қазақ қоғамындағы туыстық атау, немененің баласы
Туажат адамның өзінен бастап санағанда алтыншы буын
Ол туыстық қатынас жағынан бір атаның баласы саналғанымен, одан кейінгі ұрпақтардың іргесі бөлініп, туыстық қарым-қатынасы алшақтай бастайды
Жұрағат – алыс туыстықты білдіретін ұғым
Жеті атасынан туысқандар үлкені кішісін Жұрағат дейді
Әдетте, бір рудан тараған адамдар да бірін-бірі Жұрағат дей береді
Жекжат, жамағайын, жамағат – бір-біріне құдандалық, т.б
жақындығы бар адамдар
Жегжат атауы қандас туыстарға қатысты қолданылмайды
Жекжат – туыстығы жоқ, бірақ құданың құдасы, нағашының бөлесі, жиеннің балдызы сияқты туыстық қатысы бар адамдар арасындағы жақындықты білдіретін атау
Олар құда, нағашы, жиен сияқты туыстық, жақындық құқықтарды талап ете алмайды.
Айттыру, сырға салу (хитба)
Ұлын үйлендіргісі келген ата-ана келін болуға лайықты қыз қарастырады
Екі жақтың тұрғылас, тең болуына ерекше мән береді
Әсіресе қыз басының бос болуын негізге алады
Бұл жағынан қазақ дәстүрі Әбу Һурайрадан (р.а.) келген мына бір хабардағы Пайғамбар (оған Алланың салауаты мен сәлемі болсын) хадисімен сәйкеседі: «Бір мұсылман екінші бір мұсылман бауырының хитба жасаған (айттырған) қызының үстінен хитба жасамасын» деген (хадисті имам Бұхари, Мүслим, Нәсаи жеткізген)
Ұлына жар таңдаған ниетін білдіруге қалыс адамды өкіл қылып жіберген немесе қыз көруге арнайы өзі барған
Кейбір ескеретін жайттар құдаласпай тұрып үйленетін қыз бен жігіт бір-бірін көрген
Өйткені Жәбирден (р.а.) жеткен келесі хадисте Пайғамбарымыз (с.ғ.с): «Егер сендер бір әйелге құда түсетін болсаңдар, мүмкін болса, қарауға рұқсат етілген жеріне (жүзі мен қолдарына) қарап алсын» деген (имам Әбу Дәуіт)
Ал қызды көру жеке екеуара ғана болмауы керек, қыздың қасында махрамдары болуы тиіс
Қызын көруге келген адамға қыздың шешесі: «Қызды кім айттырмайды, қымызды кім ішпейді, қызымның басы бос» деген сынды сөздерімен қарсы емес екенін емеуріндеп білдірген
Қызды айттыруға келген тарап үкі тағу, сырға тағу сынды жоралғыларын жасасқан
Осылайша екі жақ келіскен жағдайда баталасып, сөз байласқан
Құдалық ­туралы уәделескен соң қалыңмалы бірте-бірте төленеді
Айттырылған қызды «қалыңдық» дейді.
Қазақта әлі дүниеге келмеген балаларын, не бесікте жатқан кезде де атастырып қоятын да ғұрып болған
Бұрын көңілі жақын адамдар, жақын достар әлі дүниеге келмеген балаларын «сізден қыз, бізден ұл туса, құда боламыз» деп уағдаласқан
Жігіт көңілінен шыққан қызды оның ата-анасынан тікелей сұрайтын ғұрпы сүннетпен үндеседі
Пайғамбарымыздың (оған Алланың салауаты мен сәлемі болсын) Айша анамызды әкесі хазірет Әбу Бәкірдің (р.а.) өзінен қолқалап сұраған
Мұсылмандық дәстүрде қыздың келісімі, жүрек қалауы болуы ескеріледі.
Құдалық
Қазақ дәстүрінде ата-анасы баласының алдында төрт үлкен міндетті өтеуді қажет деп санаған: біріншісі, баланы сүндетке отырғызу; екіншісі, ауыл молдасына беріп, сауатын аштыру; үшіншісі, қалың малын беріп, үйлендіру; төртіншісі, үй тігіп, еншісін беріп, бөлек шығару.
Ата-ананың мұраты: ұлды үйлендіру, келін түсіру, қызды ұзатып, құтты ұясына қондыру
Құдалық бір-біріне жалғас қыз айттыру, құда түсу, ұрын бару, қалыңдық ойнау, құда шақыру, келін түсіру секілді т.б
ғұрыптардан тұрады
Қазақ ұлын ертерек аяқтандыруға тырысқан
«Он үште – отау иесі» деген
Алла Елшісі (оған Алланың салауаты мен сәлемі болсын) бір хадисінде былай дейді: «Егер сіздердің (қыздарыңа) діндар, мінез-құлқы жақсы бір жігіт құда түсіп келсе, оған (тұрмысқа) беріңіздер
Олай жасамасаңдар, жер бетінде фитна жайы­лып, үлкен бүлік шығады» (Ибн Мәжә риуаяты)
Ал қазақ «Теңі келсе, тегін бер» деген
Келесі хадисте де Хатим әл-Асам былай деген екен: «Асыққан – шайтанның ісі
Асығу тек мына бес жағдайда ғана
Өйткені ол Пайғамбардың (оған Алланың салауаты мен сәлемі болсын) сүннеті: келген қонаққа ас беру; мәйітті аттандыру; балиғатқа толған қыз баланы ұзату; қарызды қайтару; істелінген күнәға тәубе жасауға асығу».
Қазақтың құдалық салтындағы атқа­рылатын жоралардың бірі – құдаларды күтіп алып, күту, құдаларды аттандыру
Құдаларды үйдің алдынан қарсы алып, төс қағысып, амандасқан, үйге кірерде арқан керер, ауылкөрімдік кәделерін берген
Оларға арнайы мал сойылып, құдатабақ тартылған
Ән айтылып, өнер көрсетілген, құдалар жағы да өз өнерлерін көрсетеді
Құдалар айтылған әзіл-күлкіге, «құдатартар» ойынында ашуланбай, әзілмен жауап қатқан, тиісті кәделерін беріп құтылған
Басты жоралғылардың бірі – тек құйрық-бауырдан жасалған тағам қойылған
Құда түсер тойында кейде бәйге, күрес ұйымдастырылып, жыршылар шақыратын, айтысқа түсіп, көңілді, салтанатты деңгейге көтерілген
Қалыңдықты аттандырар алдындағы ұзату тойы салтанатпен өткізілген
Қыз ұзату тойының соңында жар-жар өлеңі айтылады
Тарихшы Құрбанғали Халиди жар-жар өлеңінің бір нұсқасын былай жеткізеді:
Бисмилла деп бастаймын,
Жолың болсын, енді бар.
«Қыз беруді – сүннет» деп
Айтқан екен пайғамбар.
Ата-анам қалды, деп,
Иә, шырағым, қылма зар.
Қазақта «қалыңсыз қыз болса да, кәдесіз қыз болмайды» деп түрлі сый-сияпаттар, ақшалар берілген.
Дайындаған 
Абылайхан Жұмашев
АЛМАТЫ
