Мінезді адам құбылмайды
Өзім танып-білгелі Орекең де сондай жан.
Алатаудың күнсіңді жақпар тастарынан қашалып жасалған мүсіндей мығым жігіт кейпіндегі Орекең, бәлкім, ауылдастарының есінде Майтөбенің көк майсасына аунап, тас бұлағына таңдайын қандырып, тай-құлынымен тебісіп өскен қарапайым баласындай көрінер, ал жастық шақ куәгерлеріне бұлшық еттері бұлтыңдап турниктің құлағында ойнаған орақ білек, отшайнар тас түлектей (спортшыдай) елес­тер, ал менің білетінім – Орекеңнің жүрек қалауының жіпсіз жетегіне еріп, жібегі кеуіп үлгірмейтін журналистиканың жүрдек жолына түскен арманшыл кезеңі.
Жастар газетін жасқанбай аттау мүмкін бе? Орекең де имене басып, ізетпен келді
Жай келген жоқ, ың-шыңсыз, өзі жаралған ауыл мінезін ала келді.
Қаламның қадам басы әл­бетте – мақала, репортаж, суреттеме, қаз-қал­пындамен басталады ғой
Сол бір шағын дүниелерінде Орекең өзі ғана білетін өмірді өрнектеді
Шап-шағын дүние – шағын өмір әлеміндей еді
Оларынан – тамылжыған әрі таңсық тау самалы есті, бұлақ сылдыры құлақты қытықтады, қоржын тамнан шүйделенген көк түтіннің ақшылтым иісі келді, қыр жақтан жеткен құстардың шықылығы естілді
Мұның бәрі оның жүрек лүпілімен желпінген қаламының табиғатынан туындаған тұнық жолдар еді.
Бұл қасиет кейінгі әңгіме, хикаят­та­­рының, өнер адамдары жайлы жазылған дүниелерінің де көркемдік көркі болды.
Заман өзгерді, журналистикадағы жазу сипаты да өзгерді
Баяғы лирика, көркемдік көзден бұлбұл ұшты.
Бірақ Орекеңнің қазақ журналис­тикасындағы тұнықтық пен тазалық­тан өрілген қолтаңбасы сол қалпы өз бағасын төмендетпейді.
Сол туа бітті мінезімен, қос ішекті күмбірлетіп асықпай аяңдап асқаралы асуға келіп отырған, қайраты жұмыр, қаламы шымыр Орекең осы қалпынан таймай келеді.
Қалай десек те Орекеңнің қаламын қасиеттей біліп, жазушылық өнердің жолына түсуіне Сүйінбай мен ­Жамбылдай алыптардың жырлы әлемі әсер еткені даусыз
Ер жігіт туған жердің топырағына тартып туады, табиғатынан нәр алып, бұлағынан сусындап өскен ұлға дүлдүл жырға толы ақындар ауылының қасиеті дарымай қойсын ба?!
Орекеңнің өмір сүру дағдысы дарын-иесіне, сөз-киесіне тартадыға саяды
Алатаудың жақпар тасынан қашалған тұлғадайын өркеуделі Орекеңнің өмірлік ұстанымы ән мен күй, жыр мен сырдан жаралғандай жарқын әсері әлі күнге кеп-кешегідей көрініп, көңілді баурап алады
Аузынан ән-жыр, ақжарқын әзіл төгіліп, домбырасын күй кернеп тұрғандай қалпынан айнымай, сәті келген шабытты шағында қаламынан туған дүниесімен мерей­леніп, әлі де оқырманына олжа салып қуантады
Соның бірі – жақында жарыққа шыққан «Ой тоғыс» кітабы
Орекең мұнда замандастары-қатарластары туралы тебірене жазады
Журналистік жолда бірге істеген сөз сарбаздары жайлы іңкәр көңілмен төгіле толғайды
Сағынышқа, сезімге орап, көңіліне шуақ боп қалған сырлы сәттерді, армандас-азаматтарды, қаламдас-қазанаттарды сөзбен сырнайлайды, оймен өрнектейді, жүрегімен жырлайды кеп
Оқи бастасаң ойы терең, сөзі саз
Тыңдап көрсең толқымай қала алмайсың.
Ары таза жанның ағынан жарылған әңгімесі қандай әсерлі десеңізші?! Бас изетіп баурап-ақ алады-ай, бәрін көз алдыңа келтіріп, жаныңды жасартып, көңіліңді көркейтіп жібереді.
– Шіркін, ол бір ғажайып жан еді ғой, – дейді домбырасын шертіп отырып, – Бәріміздің уыз шағымыз «Ленжаста» (қазіргі «Жас алаш») өтті емес пе? Бәріміз дегенде кілең жалау жүрек жасын жігіттер еді ғой… Анау Кәрібай Ахметбеков, Ақселеу Сейдімбеков, ­Жомарт Әбдіқалықов, Серік Әбдірайымов, Нұрмахан ­Оразбеков, Қуанышбай Құрманғалиев, Болат Бодаубаев, ­Оралхан Бөкеев, Кәдірбек Сегізбаев, Сағат Әшімбаев, Мағира Қожахметова, Ырым ­Кененбаев, Жұмагүл Солтиева, ­Жанат Елшібеков, Эрнест Төреханов, Жарылқап Бейсенбаев… Әрқайсысы туралы талай сырдың тиегін ағытуға болар еді
Солардың ішінде Оралханның ерекшелігі өмірімнің бір жарқын беті секілденеді де тұрады
Жүрісі қандай, жазуы да ерекше-тұғын
Қолтаңбасы қыздар тіккен кестедей ақ парақтың бетінде маржандай тізілетін ғой
Оның жазған бір бетінен мәшінкемен үш-төрт бет шығатынына әріптестердің бәрі де куә
Әріп басатын мәшенкеші қыздарға диктовка жасағанының өзі бір сурет, пейзаж
Желкесіне құйылған толқынды шашын әлсін-әлсін саусақтарымен тарақтап қойып, басын әнтек сілкіп, бөлме ішінде арлы-берлі дамылсыз жүріп, нақ бір рөлде ойнаған артис­тей дауысын мың құбылтып, қағазын әндете оқиды
Көбіне жазғанының сыртына ойдан қосып, материалын маңыздандырып жіберетін.
Бірде түскі астың кезінде біздің жалдап отырған пәтерімізге келді
«Жеті жыл жер астында» деген мақала жазып қойдым, соны жуырда жарияламақпын» дегенімде, «Жүрші, үйіңді көрейін» деп маған ілескен, ерінбестен қызық көріп
Табаны қара топырақ, еденіне қара қағаз төселген 3-ші линиядағы тұрып жатқан жалдамалы пәтерімізді көріп, қолына ұстай келген «Мұзтау» деген кітабына дереу: «Досым ­Орысбай! Қазақ: қарапайым адам – қасиетті Адам, – дейді екен
Ендеше… Сенен мықты Қазақ жоқ!» деп қолтаңба жазып қолыма ұстатты
Төбем көкке жеткендей болып, қуанышым қойныма сыймай кетті
Кісі есігінде жеті жыл пәтер жалдап жүргенім тарс ұмытылып, кітабын кеу­деме бастым
Кісінің көңілін көтеруге бір-ақ ауыз жылы сөз керек екен-ау деп қолын қатты-қатты қыса бердім… Реті келген соң біздің жұпыны үйден қара нан мен қара шай ішкенін ұмытпай еске алып қоятын
«Баян жеңгейдің кеспе-қуырдағы қандай дәмді, әлі күнге таңдайымда тұрғандай» деп және қосып мақтайтынын қайтерсің… Және бір қызғылықты нәрсе, Оралханның «Жалын» баспасынан шыққан «Атау-кере» кітабының редакторы мен болдым
Үтір, нүктесіне дейін мұқият қадағалап, күн сайын хабарласып тұрады
«Бір әрібі қисайса жаным шығып кете жаздайды» деп шығармасының жал-құйрығын күзеумен көз ілмейтін қайран есіл ер, жанкешті жазушы небәрі 49 мүшелінде бұл өмірден арманда кете барды
Жылжып жылдар өтер, сынаптай уақыт сырғи берер
Адамзаттың жер-бесігі мәңгілік деп білсек, сол мәңгілік дүниелерге бүкіл саналы ғұмырын арнаған ­Оралхан қаламы тастағы таңбалардай көзге ыстық көрініп тұрары қақ нәрсе
Үйдегі қолтаңбасына қарап тебіреніп қоям.
– Пікірлес, мұраттас қаламдас­тардың жазу-сызу өнерінде бір-біріне деген ықпал-ықыласы қалай еді?
– Бәріміз де, біріміз үшін біріміз қуанып жүретінбіз
Заман да солай болды ма, әйтеуір іштарлық деген болған жоқ
Көңілден кетпейтіні содан да шығар
Өзіміздің Қуағаңды (Қуанышбай Құрманғали) қарасайшы
Әлі күнге достарына деген ілтипаты қандай, өткендерінің шырақшысы боп, барларына тілекші боп жүр емес пе? Досқа, қатар жүрген қандастарға көңілі алабөтен Қуанышбайдың күнбе-күн жарық көріп жататын кітаптар әлеміне барынша сүңгіп, нәр іздейтін әдетінен әлі күнге жаңылған емес
Кәдірбектің, Сейдағаңның, Кәрібайдың, Шерағаңның, Фаризаның, Серіктің, Мағираның, Жақаудың еңбектерін ерінбей ақтарып, бәтуәлі пікір білдіру қаламгерлік сертіне айналған.
Алдыңғы толқын ағалардың адамдарды бағалау қасиеттері мықтап ауысқаны анық
Әбсаттар Бөлдекбаев, Шерхан Мұртаза, Сейдахмет Бердіқұлов сияқты өзі қарамағында жұмыс істеген редакторлардың қасиет-қарамын айтып та, жазып та жүре­тіні адамгершілік деп білген жөн
Со­лардың темірдей тәртібін, тегеурінді қабілеттерін ережедей қабылдап, сол ұстанымды толғаныстарында мынадай бір көңіл тебірентерлік деталь келтіреді
«Сәкең қатты науқастанып жатқанда көңілін сұрай бардым
Қолымда «Жазушы» баспасынан шыққан таңдамалы екі томдығы
Азды-көп әңгімелескен соң, қолтаңба жазып беруін сұрадым
Ағаның көңілі босап, кітабына мынандай сөздер жазып берген:«Қуанышбай бауырым! Мына ит дүниенің қызығының алдын бірге өткізген, бірге туған бауыр боп кеткен өзіңе, отбасыңа Алланың кеңдігі нұр боп жауа берсін! Жаман ағаң – ­Сейдахмет
22.11.93 ж»
Ұстазын қадірлеу деген осы шығар… Осындай жігіттермен бірге жұмыс істеу де бір ғанибет екен.
Әрі қарай:
– Сәкең (Бердіқұлов) мен Серікті (Әбдірайымов) қалай айтпаймын
Олар мені журналистикаға жетелеп әкелді десем болар, – деп Орекең өткен күндердің тағы бір парағын ашады, – білесің бе, менің тарғыл түсті тағдырыма не дерсің
Ата дәстүрімен қой бағып кете жаздап, көп кешігіп, университет тамамдағаннан соң «Лениншіл жас» газетінің табалдырығын аттау маңдайыма жазылыпты
Оған баруым да қызық
Студенттік шақта классикалық күреспен шұғылданып, әжептеуір көзге көрінген тұста Серік Әбдірайымұлы деген жаңа талап журналист «Армандастар» атты очерк жазып, «Лениншіл жасқа» бір бет етіп жариялады
Онда Жамбыл атындағы мектептің тастүлектері Жарас Төлегенұлы, Ізбасар Оразбақұлы және мен жайлы марапат сөздер айтылып, сәт сапар берілген
Дәл осы Серік Әбдірайымұлы кейіннен сол газетте қызмет істеп, мені редакцияға тартты
Әйгілі Шерхан Мұртазаға – бас редакторға кіріп, «Өзі спортшы, спорт тақырыбын терең түсінеді» деп жұмысқа алдырды
«Қазақстан пионері» газетін басқарған Сейдағаңа жолыққанымда «жерлестерін алды деп өзге жұрт өсек өрбітеді» дегенді алға тартып, «хабарласып тұрмен» шығарып салған болатын
Уақыт өте келе Сейдахмет ағамыз «Лениншіл жасқа» редактор болып тағайындалды
«Сен осында ма едің?» дегендей бетіме жылы жымиып қарады… Ұмытылмайтын нәрсе – Сәкеңмен екі бірдей ұжымда бірге жұмыс істедім
Әрине, сол кісінің қарамағында
Алдымен «Лениншіл ­жаста», сонан соң «Жалын» баспасында қол астында болдым
Редакторлығын және директорлығын бір қызметкердей көрдім, іскерлігіне куә болдым… Ең мықты қазақ – ақберен қалам ұстаған адам Сәкеңдей-ақ болар бәлкім
Жігіттікте – сұлтан, азаматтықта – көшелі, қаламгерлікте – қыран тектес бөлекше болмысы кім-кімге де үлгі екенін көзі бар, сәулесі бар жұмырбасты пенде ұқса керек-ті, – деп ақтарылған ой тоғысы қаламгердің сырын аша түсті
Бұл Орекеңе тән өткенді қадір тұту мен қадірлеу екенін оның тебіренген дауысынан анық сезіндік
Осы үлкен ізет дағдысынан айнымаудың куәсі болғандаймыз.
Журналистикадағы өзі бағалаған ағасы Баймолда Мусинді айта кетуді Орекең орынды санайды
Өйткені ол да із салған алғы буын өкілі
Жастар газетінде істеген ғой.
– Бірде «жеті» деген сөз төңірегінде шүйіркелесіп қалдық, – дейді Орекең
– Қасиетті сан ғой
Мен «Лениншіл жас­та» жеті жыл жұмыс істедім» деді
Мен: «Жеті жыл пәтер жалдап тұрдым
Жеті жылдан кейін үй алдым
«Жеті жарғы» баспасында еңбек еттім
«Жетісуда» жеті жыл қызмет қылдым» деп тізбелей жөнелдім
Бәкең жымиып қана: «Айналайын, қазағым, не нәрсенің де қасиетін біледі ғой
Жердің атын да айна-қатесіз қояды
Жетісу деп осы өзендер ирелеңдеген өлкенің атын дәл тауып қойғанын қарашы! Сол атауды иеленген «Жетісу» газеті де қасиетті, қастерлі ғой» деді
Сөздің қадір-қасиетін тұла бойына сүттей сіңірген Бәкеңнің жайдары да нұрлы жүзі естен кетер ме?! Үрім-бұтағы мақтануға тұратын сөз саңлағы қаншама бұлақтың көзін ашқан еді
Сол бұлақтар бүгінде сарқырап ағып жатыр
Шәкіртке бай Баймолда ағай, әсіресе қалам ұстағандардың қашанда қатарында…» деп қайырған Орекенің меңзеуі – ағаларды да ұмытпайық дегені деп білдік.
Осындай толқын-толқын тұнық сырлы әңгіме-естелікке толы ­Орыс­байдың «Ой тоғысында» қаламдас­тарының шығармаларына жасаған толғауынан байқалатыны замандас­тарына деген көңілінің зипа лүпілі
Ол ақ өлең боп ақтарылып, жырлы жолдар, сырлы сөздер боп төгіліп жататыны қандай десеңші, – шырайына сүйіндіріп, шұрайына қандырады
­Замандас – тарының туындыларының тамыр соғысын, тереңдігі мен ерен­дігін барынша байыппен барлап, талғаммен тұшынып, жүрекпен сезініп көкейінен шыққан көркем тіл­мен кейіптейді
Қараңыз: «Жүрегі жылы, сыйластықтың құлы, қаламгер Қуанышбай Құрманғалидің қасиеті қолына алған кітапты қалай да оқып шығып, шығармаға деген шынайы ой-пікірін білдіріп, міндетті түрде баспасөз беттерінде жариялауға асығады», «Екі тілде еркін жазатын, әсіресе нәзік жандылар құпиясына бойлай білетін Кәмила Құдабаеваның қалам толғауы тосындығымен өзіне тартады», «Қара көңілкөзесі сұлу сырға, жұмыр жырға толы Кәдірбек Құныпияұлының өзі дүниеге келген көктем күндеріндей жыр жәрмеңкесі алқызыл гүлдей мың құлпырады», «Ел аузында мақтаулы, сыбағасы сақтаулы тұманың көзіндей тұнық ақын Қанипа Бұғыбаеваның жыр әлеміне үңілу де бір ғанибет», «Ұлттық рухпен суарылған от жүректі ақын Қорғанбек Аманжолдың шырайлы шығармашылық қос-қолаңы қомақты, қоржыны тоқ екенін оны қадағалап оқып жүргендер анық бағамдары хақ», «Ұстаздықты ұсталықпен ұш­тас­тырған белгілі ақын Серікбай Оспанұлы ағаш жонып, ата кәсіпті асқан шеберлікпен қатар алып жүрген ғалым-қаламгердің, ұлттық өнерді ғылыми тұрғыда өрістетіп, тұтынушылардың алғыс-ықыласына бөленгені сыр суыртпақтауға тұрар­лық-ақ құбылыс…» деп өрімдей қайыруы өзіндік өрмегі – өзіндік өрнегі
Осылайша, бейнелі сөзбен ой мен идеяны сабақтастыра айта білу Орекеңнің өзіне тән ақындық-жыршылық қасиетін тағы да айқындай түседі, қалам тербесінің өзіндік қалыбын танытады.
Осы орайда Оразақын Асқардың:
Публицистика, очерк,
Болды ежелгі сүйерің.
Биіктет көкке көтеріп,
Өнердің көкжиегін.
Ақын, әнші, спортшы,
Сегіз қырлы серісің.
Жорғаласын қаламың,
Қалың қазақ елі үшін (1986 ж), – дегенін ескере отырып, мен өзім бүгінде Орысбайды он қырлы деп танимын
Бұл ойдан шығарылған мадақ емес
Өмірдің өзі оған сыйлаған баянды байлам, базарлы баға
Оның өнер-өміріне тән әр қыры «бәсе!» дегендей берекелі
Әр қыры – қаламгерлігі ­(жиырма кітаптың авторы), журналистігі (газет беттерінде қаламының ізі сайрап жатыр), ақындығы (екі бірдей дастандар жинағы куә), күйшілігі (домбырасымен қоса жаралғандай бірге жүреді), әншілігі (салған әндерін тебіренбей тыңдау мүмкін емес), батагөйлігі (баспамыздан бір томдық баталары жарық көрді), спортшылығы (әлі күнге айтылып келе жатқан ақиқат), жыршылығы (халық термелерінің ­насихатшысы), сапарнамашылығы (жаяу жүру дәстүрінің белсенді бастаушысы), адамшылығы (оның тәнті етер ең асыл қасиеті) – айрықша мінез иесі сексеннің сеңгіріне шыққан Орысбай Әбділдаұлының атпал азаматтығын биіктете түседі
Өнерді өміріндей көретін, өзгені өзіндей көретін жанға бәрі жарасымды.
Ол – өзгеше ӨМІРҒҰМЫР.
Даралығы даусыз.
Жаратылысымен, жазуымен һәм жан-жүрегімен.
Осы қалпыңнан айныма, ақкөңіл азамат – абзал дос!
Жақау Дәуренбеков,
 жазушы, Қазақстанның еңбек сіңірген қайраткері
