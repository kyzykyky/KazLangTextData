Латынға көшу – бүгінгі қазақ қоғамының ең өзекті тақырыптарының біріне айналды
Елді, ұлтты рухани жаңғырту мен болашаққа бастаудың аса маңызды тетіктері де осы тіл мәселесімен тікелей байланысты
Сондықтан қазақ тілін ­заман талабына сай жаңғыртуымыз керек
Бұл әрбір жаңа дәуір тұсында міндетті түрде болатын құбылыс. 
Сондықтан қазақ тілін латын әліпбиіне көшіруге тіл ішілік және тілден тыс факторлардың, заманның сұранысынан туған табиғи құбылыс ретінде күдікпен емес, үмітпен қарап, оның оңтайлы жолын қарастырғанымыз жөн
Әліппе таңдау, емле жасау – шындығында, арнайы лингвистикалық білімді қажет ететін ғылыми мәселе
Ол лингвист ғалымдардың мойнындағы міндеті
Бұл міндет бізге А.Байтұрсынұлының қазақ тілінің дыбыстық қоры мен қазақ әліппесі жайлы ғылыми ұстанымдарына қайта зер салуға жол ашады
Бұл мәселе жөнінде сан түрлі сауалдарға жауап іздеп көрген болатынбыз.
ХХ ғасыр басында латын әліпбиіне көшуге А.Байтұрсынұлының ұстанымы қандай болды?
ХХ ғасыр басында А.Байтұрсынұлы латын жазуына көшуге қарсы болды
Бірақ бұл «латынға көшуге қашан да болса қарсы» дегенді білдірмейді
Мұның терең тілдік және саяси-тарихи мәні бар
Оның бәрін терең талдап, ашалап айтудың бұл жерде реті келмес
Айтуға керек басты-бастылары мыналар: отарлық шекпенінде түркілік бірегейлікті сақтау, ата діннен алыстамау, ана тілдің бұзылмай жеткен тұнық табиғатын лайлап алмау, жоғалтып, жұтылып кетпеу, т.б
Бұған қоса «төте жазудың» тез оқылу, тез жазылу, әдемі жазылуы (9 түрлі үлгіде), үйретуге оңтайлылық секілді «латын жазуынан» көптеген артықшылықтары болды
Ал қазіргі ­кириллицадан мұның бірін де табуға болмайды
Қазақ тілінің орфографиясы, емлесі, сингармонизм заңы бұзылған бүгінгі кирилл жазуына қарағанда «төте жазудың» тіл тазалығын сақтауға әлдеқайда мүмкіндігі мол болды
Сондықтан қазіргі кириллицадан латынға көшуді төте жазудан латын жазуына көшумен бірдей іс деп санамау қажет
Олай болса, А.Байтұрсынұлының «төте жазудан» латын жазуына көшуге қарсы болуын, қазіргі кириллицадан латын жазуына көшуге қарсы болуы деп білмеу керек.
А.Байтұрсынұлы, сөз жоқ, ортақ түркілік бірегейлікті, бірлікті қолдады
Бірақ ол ұлттық бірегейлікті бәрінен жоғары қойды
Себебі ғалым татар, ноғай сияқты жазу мәдениеті ертерек дамыған өзге түркі жұрттарымен қатар, орыс тілінің де әсері тым күшті екенін, соның салдарынан қазақ тілінің жұтылып, жойылып кету қаупін жақсы сезді
Ал тілдің азуы ұлттың жойылуына жол ашатын бірден-бір нәрсе екенін терең түсінді
Одан сақтанудың жолы ретінде қазақ тілінің төл дыбыстарын екшеп, тілді бөтен дыбыстардан тазартып, оның өзіне тән заңдылықтарын аяққа тұрғызып, оқу-жазуды ұлттық тілдің өз жолына түсіруді көздеді
Сондықтан араб жазуының ережелері мен жазылу тәртібі бүкіл түркі халықтарына ортақ болғанына қарамастан, қазақ тілінің ішкі заңдылығы мен табиғатына қайшы келетін, қалпын бұзып, дамуын тежейтін элементтерін жойып, тіл мен жазуды ұлттық бейнеге енгізеді.
Бұл туралы ғалым «қазақта дені дұрыс емле жоқ» деп сынаған татардың лингвист ғалымы ­Хасан Ғалимен айтысында да айтады: «Асыл тіл, түзу емле қазақта болуға тиісті
Неге десек, ата кәсібін тастамай істеп келе жатқан қазақ
Басқа жұртқа араласпай, өз алдына оңаша, оқшау жүрген қазақ
Жат жазудың ыңғайына қарап басқалардай тілін бұзуға арасына жазу жайылмаған қазақ
Сырттан бірен-саран жат сөз келсе оны жаншып, жымырып, өз тілінің қалыбына түсіріп алған қазақ
Жат жұрттың шалығы тимесе, жазу шалығы тимесе, кәсібі, харфі өзгерілмесе, жалғыз тілі өзгерілді деп айтуға тіпті жол жоқ»
Жалпақ жұрт «қазақша сөз жазушыларға» деп атап кеткен ғалымның бұл мақаласы осы Хасан Ғали атты татар ғалымының сынына жауап ретінде туған
Сөздің реті келгенде айта кету керек, негізінде қазақ емлесін сынаған осы татар ғалымының «Шора» журналына шыққан мақаласының аты «Қазақша сөз жазушылар назарына» болатын
Ал Ахаңның жауап мақаласы «Қазақша сөз жазушылар назарына» сөзін жазушыға» деп аталады
Ғалым бұл мақалада қазақ емлесінің жай-жапсары туралы терең талдаулар жасап, қазақ жазу мәдениетінің түскен жолы дұрыс екенін нақты дәлелдермен көрсете отырып: «Растыққа жүгінсек, түріктің тұнық тілі, түзу емлесі қазақта» деген тұжырым жасайды
Түркі жұртының ортақ жазу мен ортақ тілі болу мәселесін алғаш көтерген И.Гаспринскийдің сөзін еске сала отырып: «Егерде Ғаспринскидің сөзін тірілтеміз десек, ұлық іс үшін ұсақ намысты қойып, түріктің тұнық тілін, түзу емлесін алу керек
Сол екеуі де қазақтан табылады» деп ашық айтады.
А.Байтұрсынұлы түзген әліппесі мен жаңа емлесі негізінде басылып шыққан кітаптардың тілін таза қазақша емес деп сынаған татар ғалымы Хасан Ғалидың: «Мен түрік баласымын деген әрбіреуінің қолында ұдайы оқуға лайықты болған сол кітаптарды мыңнан бір кісі керек қылмады
Мұның себебі не десеңіз, себебі – қойшы, жылқышы шалдар, сауыншы кемпірлер сөйлеп тұрған қалпынша бұзық емлемен бастырды» деген кекетпе сынына Ақаң: «Еділден бастап Ертіске дейін, Оралдан бастап Ауғанға дейін қазақта тіл де бір, емле де бір
Қойшы, түйеші, биеші емлесі деген қазақта жоқ нәрсе
Тоқсандағы шалының, тоғыздағы баласының, бәрінің емлесі біреу-ақ» деп, атадан өз заманына аманат етілген тұнық тілдің тұмса табиғаты жайлы ақиқатын айтады
Ғалым қазақ тілінің тазалығы мен түркілік қасиетін сақтаған бірден-бір тіл екенін жете түсінгендіктен де жанын салып қорғайды
Ал оны сақтаудың кілті әліппе мен емледе екенін жақсы біледі
Сол үшін де мәдениеті ілгері өзге түркі жұрты мен араб жазуының емлесін тастап, әлемдік дейгейдегі жаңа қазақ емлесін түзеді
Әлемдік демекші, төте жазудың емлесі түркі жұрты ғана емес, мәдениеті бізден көш ілгері Еуропа жұртынан да ілгері болғаны Ахаңның Жалпы түркішілдер құрылтайында айтқан мына сөзінен де көрінеді: «Осы құрылтайда айтылған пән пәтуаларынша ең жақсы емле де, ең жақсы әлібби де біздікі болып шықты
Емле мен әлібби жағына келгенде біз орыс­тан да, немістен де, пырансуздан да, ағылшыннан да алда тұрғанымыз мәлім болды»
Ендеше бұл әліппе мен емлені тастап әліппе ауыстыруға ұлттық тілдің бірегей жанашыры, қорғаны Ахаңның қарсы шықпауы мүмкін де емес
Ғұлама ғалым түзеп беріп кеткен қазақ тілі заңдылықтарын бүгінде түгін қисайтпай қолданып жүргеніміз жасырын емес
Сондықтан жаңа ғасырға, жаңа дәуірге қадам басқалы тұрған қазақ тілінің бүгінге аман-сау жетуіне бірден-бір себепкер – ауыстырылған екі реткі әліппе де емес, Алаш арыстары, Ахаң екенін біз ерлікпен мойындауға тиіспіз.
Қай замандағы әліпби ауыстыру болсын, біз тарихи таңдаумызды өз еркімізбен жасай алған жоқпыз
А.Байтұрсынұлының латын жазуына көшуге қарсы болуының түп мәні осы болса керек
Бүгінгі таңда біз тұңғыш рет тарихи таңдауымызды өз еркімізбен жасап отырмыз
Сондықтан бүгінгі ­латын әліпбиіне көшу ісінің ең басты артықшылығы да осы
Әліпби ауыстырудың машақаты мен қасіретін кирилл әліпбиі шынайы көрсетіп берді, мұны тарих расқа шығарды
Біз сол қасіреттің қамытынан босап, жаңа кеңістікке өз таңдауымызбен шығып бара жатырмыз.
Латын жазуына көшуді құптамайтындардың көпшілігінің келтірер басты дәйектерінің бірі – А.Байтұрсынұлының латынға көшуіне қарсы болуы
Шын мәнінде мәселенің түйіні латын жазуында емес, қолданылып отырған жазуымыздың өзінде
Оның болашағы мен қазақ тіліне тигізер пайда-зиянында
А.Байтұрсынұлы қандай да бір күрмеуі көп күрделі, түйткілді мәселе тұсында жеке мүддесі тұрғысынан, не сол түйткілдің жеке өзін алып тұжырым жасамайды, оның халыққа, ұлтқа пайда-зиянын салмақтап барып тұжырым жасайды
Сол дәуірде латынға көшудің қажеттілігі шынында аз еді
Бұл туралы ғалым былай дейді: «Мен мәселенің ілім мен іс жүзіндегі жағын алып сөйлемекшімін
Ең әуелі аңғартып өтетін бір нәрсе сол – латын әрпін алу деген тіршілік мұқтаж қылғаннан, ділгірлік қысып туғызып отырған мәселе емес
Ділгірлік қыспақ түгіл, ешуақытта әншейін керек болған нәрсе емес
Керек қылмағанымыз – қажетімізге жарататын басқалардікінен анағұрлым артық әрпіміз болғандықтан»
Сол заманда латынға көшу бар болғаны жаһандану үрдісіне ерте жасалған қадам ғана болар еді
Ал қазір ағылшын тілі мен латын қаріптері күннен күнге «ділгірлік қысып» бара жатқан нәрсеге айналуда
Оның үстіне латын жазуының кирилл жазуына қарағанда болашаққа көбірек керек екені баршаға аян.
ХХ ғасыр басында қазақ тілінің дыбыстық құрамы қандай болды?
А.Байтұрсынұлы – қазақ тілінің дыбыстық құрамын алғаш рет дәл анықтап берген бірден-бір ғалым
Барлық мақтау мен еңбек Ахаңа тиесілі
«Тіл-құрал» кітабының «Қазақ тілінің сарфы» деп аталатын бірінші бөлімінің бірінші басылымында-ақ қазақ тілінің төл дыбыстарын 24 деп анықтап берген
Содан кейінгі жылдарда, төте жазу қолданыстан шығып қалғанға дейін (1929) бұл пікірін ешқашан өзгертпеген
Мұны өз сөзімен баяндасақ:«Қазақ тілінде 24 дыбыс бар
Олардың харіфтері мынау: ﺁ (а), ب (б), پ (п), ت (т), ج (ж), ش (ш), د (д), ر (р), ز (з), س (с), ع (ғ), ق (қ), ك (к), گ (г), ڭ (ң), ل (л), م (м), ن (н), و (о), ۏ (ұ), ي (и), ه (е), ى (ы)» дейді [5, 6]
Мұның 5 дыбысы дауысты, 17 дыбысы дауыссыз, 2 дыбысы жарты дауысты
Яғни А.Байтұрсынұлы қазақ тілінің төл дыбыстарын қазіргідей екіге (дауысты/дауыссыз) емес, үш топқа бөледі
Үшіншісі – жарты дауыстылар – и және у
Бұл жарты дауыстылар туралы кейінірек айтылады.
Біз бұдан бұрын да А.Байтұрсынұлының «төте жазуын» жан жақты зерттеп, әліппе реформасының үш кезеңін, ондағы таңбалар мен дыбыс құрамын, араб негізді қазақ жазуының төрт түрлі үлгісін арнайы кестеге түсіре, салыстыра отырып, көлемді мақалада сөз еткенбіз
Бұл арада керекті тұстарын ғана айтып өтпекпіз.
Жоғарыда көрсетілген 24 дыбысқа а, о, ұ, ы жуан дауысты дыбыстардың ә, ө, ү, і жіңішке нұсқаларын қоссақ, қазақ тілінің дыбыстық құрамы 28 дыбыс болып шығады
Ғалым Ә.Жүнісбектің қазақ тілінде 28 төл дыбыс бар дейтіні – осы
Ал түркі жұртының атақты лингвист ғалымыМ.Қашқари да «Күллі түрік тілдерінде қолданылатын негізгі әріптер он сегіз
Түрік жазуында сол әріптер қолданылады» деп көрсетеді
Арада мың жыл өтсе де ғалымның бұл тұжырымы А.Байтұрсынұлы анықтаған қазақ тіліндегі дауыссыз дыбыстарының құрамына негізінен сәйкес келеді
Бұл да Ахаңның қазақ тілі дыбыстарын анықтаудағы дәлдігін көрсетеді.
Ал ә, ө, ү, і төрт жіңішке дауыстыларды дербес дауысты дыбыс ретінде танымай, жуан дыбыстың жіңішке нұсқасы ретінде тануының, оларға бөлек таңба арнамауының өзіндік мәні бар
А.Байтұрсынұлы қазақ тіліндегі барлық дыбыстарды жуан және жіңішке деп екіге бөледі
Ал 24 дыбыс деп көрсетіліп отырғаны соның тек ­жуандары ғана (е, г, к дыбыстарынан басқа)
Сөзіміз дәлелді болу үшін мұны А.Байтұрсынұлының өз сөзімен баяндайық: «Бұл дыбыстардың ішінде қ һәм ғ дыбыстары дәйім жуан айтылады, г, к һәм е дәйім жіңішке айтылады
Өзге 19 дыбыстың әрқайсысы екі түрлі айтылады: бірде жуан айтылады, бірде жіңішке айтылады
Егерде бұл 19 дыбыстың жуан айтылғанына бір қаріп, жіңішке айтылғанына бір қаріп керек десек, онда 19 дыбысқа 38 қаріп керек болар еді
Бұған дәйім жуан айтылатын қ мен ғ ларды, дәйім жіңішке айтылатын к, г һәм е-лерді қосқанда, әммәсінә 43 қаріп керек болареді
Араб әліппесінде 43-ке жететін қаріп жоқ» дейді
Демек, А.Байтұрсынұлы қазақ тілінің төл дыбыстарының тек жуандарын ғана дыбыс ретінде танып, оларды арнайы таңбамен таңбалаған
Ол үшін араб әліппесінен қазақ тілінің дыбыстық жүйесіне сәйкес келетін 13 дыбыстың таңбасын өзгеріссіз алады да, қалған 4 дауыссыз дыбыстың таңбасын өзіне дейін араб жазуынан өзгертіліп алынған өзге түрік әліппелерінен алады
Қалған 5 дауыстыға түрлі диакритикалық белгілер арқылы таңбалар жасайды да, жіңішке дауыстыларды дәйекші арқылы береді
Сонда А.Байтұрсынұлының 24 дыбыс дейтіні тек жуан дыбыстар ғана (е, г, к-ден басқа)
Ғалым Ә.Жүнісбектің қазақ тілі дыбыстарын 56 үндесім, 108 үйлесім дыбысқа жіктеуі – А.Байтұрсынұлының қазақ тілі дыбыстарын жуан, жіңішке түріне қарай жіктеуінің дамыған түрі.
Бұдан бөлек А.Байтұрсынұлы кірме сөздердің жазылуы мен кірме дыбыстарды да ескерусіз қалдырмайды
1913 жылы әліппеге жалғас шыққан «Оқу құралында» (Қазақтан басқа түркі, араб, парсы сөздеріне жазылатын әріптерді үйрету үшін һәм оқуға төселу үшін тәртіп етілген) кірме сөздердің жазылуы мен кірме дыбыстар туралы бөлек нұсқаулық береді
Бірақ бұл осы жылғымен ғана шектеледі
Ал одан кейін «Тіл – құрал, дыбыс жүйесі мен түрлері» кітабының 1923-1924 жылдары басылып шыққан нұсқасында ч, х, ф, һ төрт дыбысты өзге тілдерден енген сөздерде жазылады деп көрсетеді де, әліппедегі дыбыстар құрамына енгізеді
Одан кейінгі басылымдарында (1925-1927) қайта алып тастайды
Мұны да өз сөзімен баяндасақ: «Басқа тілдерден кірген сөздерде ұшырайтын х (ﺥ), ч (ﺵ), ф (ﻑ), һ (ﻫ) дыбыстардың харфтерімен барлығы 28
Және де сүйеу таяқ (ﺍ), дәйекті (ﺀ) деген екі көмекші белгімен бәрі 30»
А.Байтұрсынұлы өз әліппесіне бұл кірме дыбыстарды арнайы енгізбегенімен, ескерусіз де қалдырмаған
1912-1924 жылы шыққан еңбектері мен түрлі басылым беттерінде бұл дыбыстардың таңбалары кірме сөздерді жазуда қолданылған
Осы 28 дыбысқа төрт жіңішке дауыс­тыны (ә, ү, ө, і) қосқанда дыбыс саны 32-ге жетеді
Қазіргі қолданылыс аясы тар ларингал (көмей) «ﻫ» (һ) дыбысын шығарып, орнына «в» дыбысын енгізсе, қазақ тіліндегі ең қажетті дыбыстар саны 32-ге тұрақтайды
Бұл қазіргі әліппе таңдауда негізделіп жүрген қазақ тілі дыбыстық құрамымен негізінен ұқсас.
Осы арада Ахмет Байтұрсынұлы ұстанымдарын баяндауды бір сәтке естен шығара тұрып, өз көзқарасымызға ерік берсек, қазақ тілінің қазіргі сөздік құрамын ескергенде х, ч, ф, в төрт кірме дыбыстарға деген қажеттіліктің барлығын байқаймыз
А.Байтұрсынұлы заманынан бері бұл дыбыстар санаға да, тілге де әбден сіңісті болған
Әрі бұл дыбыстар тек орыс тілі ғана емес, әлемдік алты тілдің дыбыстық құрамында кездеседі
Бір ғана «ч» дыбысы ескі түркі тілінен бастап, қазіргі түркі тектес халықтардың көпшілігінде бар
Сол себепті осы дыбыстарды қазақ тілінің жаңа латын негізді әліппесіне енгізу – қазақ тілінің дыбыстық қорын байытады, қазақ тілді қауымның акустикалық артықшылығын ұлғайтып, тіл дыбыстарының аясын кеңітеді деген ойдамыз.
Ал ларингал (көмей) һ(ﻫ) дыбысы діни лексикада ғана қолданылғаны болмаса, өзге стиль түрлерінде көп кездеспейді және оны «х» дыбысымен беруге болады
А.Байтұрсынұлы һ (ﻫ) дыбысына арнайы тоқталып, қазақ тілінде бар болғанымен, тек шаршағанда ышқынудан кейін шығатын дыбыс ретінде сирек қолданылатынын айтады
Ал М.Қашқари түрік сөздерінде ешқашан һ (ﻫ)дыбысы келмейтінін, тек сөз соңында тыныс белгісі үшін және аң-құс, малды шақырғанда айтылатынын, бұл дыбысты қыпшақтар сөз ортасында «к» мен ауыс­тыратынын айтады
Екі дәуірдің екі ғұлама тілші ғалымының тұжырымынан аталған дыбыстың түрік тілінің қыпшақ тобынан тарайтын қазақ тіліне жат дыбыс екенін көруге болады.
Төте жазуда «ﻩ» (е) таңбасы жіңішкерту қызметін атқарған ба?
Төте жазуда «ﻩ» (е) таңбасыжіңішкерту қызметін атқармайды және ешқашан да атқармаған
«ﻩ» таңбасы өзі дербес жіңішке дауысты «е» дыбысын таңбалайды
Жіңішкерту қызметін тек дәйекші «ﺀ» атқарады
Латын әліппесіне бастамашы болып жүрген кейбір ғалымдардың өзі А.Байтұрсынұлы төте жазуда «ﻩ» (е) таңбасын жіңішкерту қызметінде жұмсаған, сондықтан ұсынылып отырған әліппе жобасында «ae, oe, ue» диграфтарындағы «е» таңбасы жіңішкерту қызметін атқарып, «ә» дыбысын береді деген негізсіз дәйек келтіруде
Осы пікірдің жаңсақтығына жұрттың көзін жеткізу үшін әуелі төте жазудағы «е»дыбысы мен оның таңбалық белгісінің «ﻩ» тарихына қысқаша тоқталайық.
Төте жазуда жеке таңба арналған бес дауысты дыбыстың (а, о, ұ, ы, е) ішінде дыбыс ретінде танылып, арнайы жеке таңбамен таңбаланған жалғыз жіңішке дауысты дыбыс осы «ﻩ» (е) дыбысы
Тоғыз дауыстының қалған төрт жіңішке дауыстылар (ә, ө, ү, і) дербес дыбыс ретінде танылмайды да, сол себепті оларға арнайы таңба арналмайды
Тек жуан дауыстылардың сөз ішіндегі кейбір дауыссыз дыбыстардың әсерінен жіңішке оқылуы ретінде қаралып, жуан дауыстылардың варианттары (а/ә, о/ө, ы/і, ұ/ү) ретінде танылады
Жуан дауыстылардың сөз ішіндегі жіңішке оқылу сәті «ﺀ» дәйекші арқылы көрсетіледі
Сонда төрт жуан дауыстының таңбасы (ﺁ (а), و (о), ۏ (ұ), ى (ы) ) жуан және жіңішке екі түрлі дыбысталудың мәнін білдіреді де, жалғыз «ﻩ» (е) таңбасы бір ғана жіңішке дауысты дыбыстың мәнін білдіреді және алды артындағы тіркескен таңбаларға ешқандай әсері жоқ.
Ендеше өзге төрт жіңішке дауысты дыбысқа (ә, ө, ү, і) жеке таңба арналмай, тек «е»-ге ғана арналуының мәні неде? Себебі оның жуан нұсқасы жоқ болғандықтан
Сондықтан да «ﻩ» (е) таңбасы жазылған жерге дәйекші ( ﺀ ) қойылмайды
Сөздің қай шенінде келсе де бір ғана жіңішке дауысты дыбысты таңбалап, жіңішке оқылады
Дәйекші қою артық жұмыс
Егер дәйекші қойсақ, «е» дыбысының жуан оқылатын нұсқасы бар деген кәдімгі емлелік қателікті білдіреді
Біздің ойымызша кейбір ғалымдардың төте жазуда «ﻩ» (е) таңбасының жіңішкерту қызметі болған деп шатасып жүргені оның осы қашан да дәйекші қойылмай, жіңішке бір ғана дыбысты таңбалау қызметі болса керек
Кириллицада да «е» таңбасы ешқандай дәйекшісіз бір ғана дыбысты таңбалайтыны сияқты, төте жазудағы «ﻩ» таңбасы да өзімен қатар келген дыбыстарға ешқандай әсері жоқ, тек бір ғана «е» дыбысын таңбалайды.
«ﻩ» таңбасы диграфтың құрамында кездесіп, ол жіңішкерту қызметін атқарған деп жар салған ғалымдар А.Байтұрсынұлының еңбектерін түп нұсқадан оқыса немесе төте жазумен жазылған кітаптарды өз қолына алып оқып көрген болса, мұндай жаңсақ, оғаш пікір айтпаған болар еді.
Тағы бір айтатыны, «ﻩ» таңбасы сөз басында ғана қосар таңбамен келеді
Ол «ﺍﻩ» болып жазылады
Бірақ бұл «ә» немесе «ө», «ү» деп оқылмайды, бір ғана «е» дыбысының мәнін береді, яғни «е» деп оқылады
Ал «ﻩ» таңбасының алдында тұрған «ﺍ» таңбасы сөз басындағы дауысты дыбыстың алдынан қойылатын сүйеу таяқ
Ол сөз басында ешқандай дыбыстық мән бермейді.
«Е» қазақ тілінде сөздің барлық шенінде келе беретін дыбыс
Сондықтан төте жазуда әріптің кездесу позициясына қарай «е» дыбысы да төрт түрлі жазылуы керек еді
Бірақ оны А.Байтұрсынұлы екі таңбадан асырмайды
15 жылдан артық қолданыста болған төте жазуда «е» дыбысы бас-аяғы үш-төрт түрлі таңбамен (ﮫ ,ﻩ , ﻳ) берілген
Мұның ішінде сөз басындағы келетін «е» дыбысын таңбалайтын бір ғана «ﻳ» таңбасы үш түрлі (қазіргіше бес түрлі) дыбыстың (ы/і, е, и/й) мәнін береді
Бұл өз кезінде жазу барысында көптеген шатасулар мен қолайсыздықтар тудырған
Әсіресе кірме сөздерді жазу мен оқуда көп шатасушылық тудырған
Сол себепті 1923 жылы «ﻳ» таңбасын тек қана «и/й» дыбыстарының мәнін беруге ауыстырады
«Ы/і» дыбыстарын «ﯼ» таңбасымен таңбалайды
Ал «е» дыбысына келгенде, кезінде сөз аяғындағы «е» дыбысын таңбалайтын «ﮫ» таңбасын сол күйінде қалдырады да, сөз басындағы «е» дыбысына «ﻩ» таңбасын арнайды (1923 ж.)
Сонда бір ғана «ﻩ» таңбасы «е» дыбысының үш түрлі шенін (сөз басы, сөз ортасы, жеке) бірдей таңбалайды
Мұнан біз А.Байтұрсынұлының «е» дыбысының таңбалық санын мүмкіндігінше қысқартқанын және дыбыстық мәнін барынша айқындап, даралап отырғанын көреміз
Бір таңбаға бірнеше қызмет жүктеуден қашқан.Бұдан біз А.Байтұрсынұлының «бір дыбыс – бір таңба» принципін ұстанғанын байқар едік.
Қорыта айтқанда, төте жазуда да, кейінгі латын жазуында да «е» дыбысы жіңішкерту қызметін атқармаған, әрі жіңішке дауыстылар «е» таңбасынан құралған диграфтармен берілмеген
Екі жазудың қай-қайсында болмасын, «бір дыбыс – бір таңба» принципі қатаң сақталған.
Ермұхамет МАРАЛБЕК, 
А.Байтұрсынұлы атындағы 
Тіл білімі институтының қызметкері, 
PhD докторант
