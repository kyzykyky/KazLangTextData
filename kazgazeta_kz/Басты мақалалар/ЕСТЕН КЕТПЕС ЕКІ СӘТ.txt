Нұрперзент ДОМБАЙ
«Ана тілі»
Журналистік мамандықтың басқа кәсіптерден ерекшелігі көп
Талай адаммен жүздесесің, пікірлесесің, сыр бөлісесің
Олар және әртүрлі мамандық иелері болып келеді
Мұғалім, металлург, ғарышкер, ғалым, кәсіпкер… деген сияқты

Республикалық «Егемен Қазақстан» газетінің кешегі тарап кеткен Жезқазған облысы бойынша меншікті тілшісі болып жүрген кезде Елбасымен де жүздесіп, сауалдарымызға жауап алудың сәті талай келді
Бұл әрине, қазақ баспасөзінің қара шаңырағы саналатын «Егеменнің» арқасында қол жеткен нәтиже.
Бір-екі оқиға ұмытылмастай жадымызда қалыпты
Тұңғыш Президент күні қарсаңында сол жүздесулер еске түсіп отыр.
«Бір жерде көрген секілдімін»
Шераға – Шерхан Мұртаза қазіргі «Егемен Қазақстан» газетіне басшылық етіп жүрген жылдары қалыптасқан дәстүр бар болатын
Ол – газеттің облыстардағы меншікті тілшілері­нің Мемлекет басшысы Нұрсұлтан ­Назарбаев­пен жылына бір рет жүздесіп отыруы
Бұл сөз жоқ, газеттің, онда да басылым ­басшысы Шерағаңның беделінің арқасы еді
Тәуелсіздік шапағаты енді тарап жатқан алғашқы жылдары мұндай шараның ұйымдастырылуы тиімді болуы да мүмкін
Президент үшін елдегі жағдайды тереңірек білуде бас басы­лымның тілшілері көтерген мәселе­лердің көмегі зор екендігі айдан анық
Қанша дегенмен олар ел ішінде жүр
Болып жатқан тірлікке көбірек қанық.
…Міне, бұл жылы да елдің он тоғыз аймағынан жиналған әріптестер қаздай тізіліп Президент резиденциясын бетке алып келеміз
Алда – Шерхан аға.
Президент алдымен бәрімізді тың­дап алады
Мұндай жерде ұсақ-түйек мәселе қозғалмайтыны белгілі
Тіл­шілер тек өз өңірлеріне байланысты жайттарды тілге тиек етпейді, тұтас елге қатысты толғақты ойларын да ортаға салып жатады.
Тілшілерден кейін сөз алатын – Шерағаңның өзі
«Нұреке» деп күр­күреген дауысымен сөзін бастайды да «мынаған көңіл бөліп, мынаған назар аударсаңыз» дегендей, жанын ауыртқан, өзегін өртеген мәселелерді жеріне жеткізе айтып шығады
Ол мәселелер жеке бастың мұң-зары емес, жалпы ұлттың, халықтың жанайқайы, талап-тілегі.
Кездесуді Мемлекет басшысының өзі қорытады
Тілшілер көтерген мәсе­лелерге тоқтала келе, ары қарай ел бойын­ша атқарылып жатқан жұмыстарға, алдағы жүзеге асырылар міндеттерге көңіл бөледі.
Жиын аяқталысымен, қайтадан Елбасының жанына топтала қаламыз
Қоштасқымыз келмейтін секілді.
Алдыңғы жақта тұрған жігіттердің қолын алған Нұрағаң бір кезде қасыма жақындап:
– Осы сені бір жерден көрген секілдімін, – деді.
Қатты сасайын
Мұндайда ауызға сөз түсе ме? Күтпеген жағдай
«Білме­дім» дедім бе, мұрнымның астынан бірдеңе дегендей болдым
Кейін ойлаймын
«Жезқазғанда жиі боласыз
Мүмкін сонда көрген боларсыз» деп неге айта салмадым екен сонда деймін.
Адамға адам ұқсай береді ғой
Ол кісі мені әлдебіреуге ұқсатқаны анық
Алайда Елбасының аузынан шыққан сол бір ауыз сөз осы күнге дейін бойға жылылық ұялатып жүргенін несіне ­жасыра аламыз.
«Кітабыңды бергің келмей тұр ма?»
2002 жылы «Елбасы және ел» деген кітабым жарық көрді
Бұл кітап­та негізінен ҚР Президенті Н.Назарбаев­тың өндірісті аймақ – Жезқазған өңіріне жұмыс сапары, Елбасына етене таныс ардақты азаматтар жөнінде, сондай-ақ Мемлекет басшысы туралы жергілікті зиялы қауым өкілдерінің жүрекжарды лебіздері сөз болады
Арнау өлеңдер де топтастырылған.
Нұрсұлтан Әбішұлының Жезқаз­ғанға жиі ат басын бұруы жайдан-жай емес
Бұл – еліміздегі кен өндірумен, мыс қорытумен аты шыққан іргелі аймақ
КСРО-ның тарауы осы өңірге оңай тимеді
Өйткені мыс алыбы саналатын Жезқазған кен-металлургия комбинаты құрал-жаб­дықтармен қамтамасыз етілуде кеңестік республикалардағы сала­лық кәсіпорындармен тығыз байланыс орнатқан еді
Әсірелеп айтқан­­да, шырмауықтай шырмалып жатты
Кеңестік биліктің қитұрқы саясаты осындай болды
Яғни бір-бірінен ажырамауы керек
Жеке шығып кете алмауы тиіс.
Одақ тарап еді, екі жақты байланыс­тырып тұрған «жіп» бырт-бырт үзілді
Оны жалғауға қанша күш жұм­сал­ғанымен мүмкін болмай қалды
Не істемек керек? Рес­публика үкіметі бір жолды қолайлы көрді
Ол – комбинатты шетелдік компанияға басқаруға беру
Сөйтіп, алғашқыда оңтүстіккореялық «Самсунг» басқаруға алды
Шетел компаниясынан үйренетін нәрсе көп еді
Соның арқасында жергілікті мамандар мол тәжірибе жинақтады
Ақырында өндірісті басқару тізгіні қазақстандықтардың өздеріне тиді
Нәтижесінде «Қазақмыс» атанған мыс компаниясы шетелдік емес, отандық өндірушіге, тәуелсіз Қазақстанның төл кәсіпорнына айналды.
Жаңадан отау көтерген өндіріс ошағына мемлекет тарапынан қолдау, көмек өте қажет еді
Компанияға қарасты кәсіпорындар тек Жезқазған төңірегінде ғана емес, Сәтбаев, Балқаш, Қарағанды қалаларында орын тепкен
Оларда алпыс мыңға жуық адам еңбек етеді
Дені – кеншілер, металлургтер, байытушылар
Жұмысшылардың көңіл-күйлері дұрыс болуы тиіс
Әйтпеген жағдайда неге апарып соғатыны әбден белгілі.
Осы жайттардың барлығын ой елегінен өткізген Елбасы атқарылар жұмыстың қауырттығына қарамастан Жезқазғанның жағдайын біліп отыруды назардан тыс қалдырмады
Кем дегенде жылына бір рет жергілікті жерде болып, өзгерістерді өз көзімен көруді парыз санады
Айналып келгенде, «Қазақмыстың» қалыптасып, аяғынан тік тұрып кетуінің ел үшін де маңызы зор еді.
Елбасының осы жанашырлығы күткендегідей нәтиже берді
Мыс компаниясы даңғыл жолға түсті
Жаңа заманға лайық кадрлар өсіп шықты
Көптеген әлеуметтік-мәдени нысандар бой көтерді
Ең бастысы – бюджетке қомақты салық түсті
Кітапта осылар жөнінде баяндалған еді.
… Бір жолы Мемлекет басшысының тағы да Жезқазғанға жолы түсті
Адамдармен кездесіп, кәсіпорындарды аралағаннан кейін жұмыс сапарын «Байқоңыр» қонақүйінің мәжіліс ­залында қорытындылады.
Жиын аяқталып, қоштасар сәтте Елбасына жоғарыда аталған кіта­бымды ұсындым
Ойым – қолтаңба алып қалу
Ол кісі кітапты алып, есік жаққа бұрыла берді.
– Нұраға, қолтаңба жазып берсеңіз, – дедім соңынан.
Ол кілт бұрылып:
– Кітабыңды бергің келмей тұр ма? Жарайды, – деп жүзіне күлкі үйірілген қалпы, қолымдағы қаламсапты алып, тілегін жазды.
Көп сөз жоқ
«Игі тілекпен» деп қолын қойған.
Бір әттеген-айлық болды
Кітаптың екі данасын алып келуім керек еді
Біреуін өзіне беріп, екіншісін қолтаңба жазуға қалдырғанымда… Оны айта­сың, кітапты ала кеткені де жөн болатын еді ғой.
Не істерсің? Бәрі кеш.
Осы көрініске бірқатар әріптестер куә болды
Солардың бірі «Егеменнің» тіл­шісі, белгілі журналист Айқын Несіпбай
«Бұл бір қызық болды
Аман­дық болса осы жөнінде жазамын» деген
Алайда Айекеңнің ол жазғаны көзге түспеді
Ұмытып та кеткен болар…
