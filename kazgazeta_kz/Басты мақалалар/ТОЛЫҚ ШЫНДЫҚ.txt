Баршаңызға мәлім, жақында ел Президенті Қасым-Жомарт Кемелұлының «Ана тіліне» берген сұхбаты қоғамда үлкен сілкініс туғызды
Үлкен талқылаулар болды
Еліміздегі негізгі жеткеші теле және радиоарналар, республикалық, облыстық басылымдар, әсіресе әлеуметтік желілер мен сайттар, интернет порталдар апта бойы осы сұхбатты тармақ-тармаққа жіктеп отырып, талдады, таразылады
Журналистер қауымы «ел басшысының сұхбатында айталған негізгі бағыттардың орындалуын, жүзеге асуын әрбір ақпарат құралы тікелей назарға алу керек, өзіміз сәт сайын қозғау салып отыруымыз қажет» деген де байламдарын жазып жатты.  Әртүрлі әлеуметтік ортадан құралған Қазақ қоғамындағы ел ертеңі мен ұлттың болашағына бей-жай қарай алмайтын негізгі топ мемлекет басшысының сұхбатын нақты бағдарлама, тұжырымдама ретінде қабылдау керектігін баса айтты
Зиялы қауым өкілдері, тілші ғалымдар баса назар аударды
Тиісті ведостволар мен мемлекеттік құрылымдар, рухани бағытқа жауапты құзырлы орындар өз тараптарынан атқарылуы тиіс міндеттерді жүйелей бастағаны да даусыз. 
Әрине, демінен демократияның лебі есіп тұрған дәл қазіргі қоғамда пікірдің бәрі бір арнада тоғысуы мүмкін емес
«Қанша адам болса сонша пікір бар» десек те, үлкен жақтан алғанда негізгі ортақ құндылыққа келгенде басым пікірдің бір арнадан табылғаны лазым.
Бұл сұхбатты «атты адам түсіп, жаяу аядам жатып тұрып» жүз пайыз қос қолын көтеріп қолдады деуден аулақпыз
Бірді-екілі жөнді-жөнсіз пікірлер де айтылды
Мәселе – мемлекеттік тілдің конституциялық мәртебесіне қатысты
Осы орайда, қоғам белсендісі, тіл жанашыры Дос Көшімнің қазақ тілінің жай-күйіне алаңдаушылығын білдірген «Жас Алаш» газетінде жарияланған (Жартылай шындық өтірікпен тең, 30.06.2020) пікіріне арнайы тоқталғанды жөн көрдік
Саясаттанушы сұхбатта айтылған тілдік және ұлттық мәселені төрт жікке бөліп, өз үнін жеткізіпті.
Дос Қалмаханұлы – Тәуелсіздік дәуірінен бергі кезеңде кейбір ұлттық мәселелерге, әсіресе Қазақ тілінің ахуалына байланысты тұрақты түрде, түрлі форматта қоғамдық ой-санаға ықпал ету үшін өз үнін, іс-қи­мылын танытып келе жатқан белсенді тұлға
Арнайы қоғамдық ұйым құрып ұлттық бағыттағы жанайқайын конструктивті жолмен дәлелдеуге күш салып келеді
Әсіресе, қоғамдық ұйымдарға бөлінетін түрлі гранттарды пайдаланып солтүстік өңірлердегі өзге ұлт өкілдеріне қазақ тілін оқыту, үйрету үшін арнайы жоба жасап, бірнеше жыл сол аймақтарда жата-жастана жұмыс жүргізгенін білеміз
Бұдан басқа да саяси жобалармен айналысып жүр
Және ұзақ жылдардан бері қоғамды сауықтыру, ағарту ниетімен белсеніп келеді.
Сұхбатты күллі жұрт оқыды деуге болады
Сондықтан мемлекет басшысының сұхбатынан ұзын-сонар үзінділер келтіріп, артық қадамға бармай-ақ қоялық
Онсыз да қоғам белсендісі мақаласында бес үзінді келтіріпті (оның төртеуі мемлекеттік тіл – қазақ тіліне қатысты, біреуі телевизиялық бағдарламаларға байланысты) және бәріне өз кәсібіне сай сараптама жасапты.
Ел Президенті Қасым-Жомарт Тоқаев: «Біріншіден, қазақ тілінде сөйлеу мақтаныш болуы үшін қоғамда оған деген қажеттілікті арттырған жөн
Мемлекеттік қызметке, оның ішінде, халықпен тығыз жұмыс істейтін лауазымға тағайындау кезінде кәсіби біліктілігіне қоса, қазақ тілін жақсы білетін азаматтарға басымдық беру керек
Парламентте немесе баспасөз мәслихаттарында мемлекеттік тілде сөйлеп, пікір алмаса алмайтын мемлекеттік қызметкер ұғымы, ең алдымен, қазақ азаматтарының арасында – анахронизмге айналуға тиіс», – деп ашық айтты
Бұл үзіндіні арнайы алып отырмыз
Не үшін? Түсінген жанға сұхбаттың негізгі түйіні, бас­ты ұстанымы, болашаққа деген бағдары осы тұстан бастау алатындықтан! Бұдан артық қалай айтуға болады? Ал Анахронизм – ауыс­палы мағынада ecкінің қалдығы, жаңа заман дүниетанымымен сәйкеспейтiн, көнерген, күнi өткен көзқарас деген ұғым бiлдiретінін кітап тауысқан сіз білесіз, Дос мырза! Күллі ғылыми ортаға екібастан мәлім
Дәл сол сұхбат жарық көрген күндері қарапайым халықтың дәл осы атасы басқа сөздің тегін қазып, түбін қопарып, мағынасын іздегені даусыз
Көзін де жеткізді, көңілін де сендірді!
Өзіңіз оңтүстік өңірде туғанмен солтүстік аймақтарда әлгі жоба-жоспармен жүрген «соқтықпалы соқпақсыз» жолыңызда тілдік мәселенің қаншалықты нәзік нәрсе екенін жанжүйеңізбен сезіндіңіз, оған дау жоқ
Ол туралы жекелеген сұхбаттарыңызда да сан рет айттыңыз
Олай болса, ең үлкен мінбеден айтылған «Анахронизм» ұғымын алға сала отырып, тіл саясатын айқайға сүрең қоспай, баппен, нақты қадамдармен, алыстағы сан соққан елдер мен жақындағы там соққан жұрттың тәжірибесін ой елегінен өткізе отырып жүзеге асырған дұрыс-ақ
Тіл саясаты тізгінсіз кетсе, бірінші кезекте бесіктегі сәбидей өбектеп отырған Тәуелсіздікке қауіп төнетіні айдай ақиқат
Құдай сақтасын, «жер астынан жік, қос құлағы тік шықсын» деп осы қоғамның қоламтасына ши жүгіртіп отырған ниеті бөтен, ойы бұзықтар аз емес
Дос Көшім «Тіл мәселесі – саяси мәселе емес
Бұл – лингвистикалық мәселе», – деп тұжырыпты
Нақты логикалық шешімге салса солай-ау, алайда отқа май құйып, ұлтаралық жік тудырып, бөгде жалау ұсатып, көпке алау тұтатып, мәлім де беймәлім саяси сарапшыларға баға бергізіп, алыс-жақын елдердің ішіндегі «жоба топтарды» ұйыстырып, тілді саясатқа айналдырғаннан Құдай сақтасын! Атын атап, түсін түстеп, бәле шақырмай-ақ қоялық, оған алысқа бармай-ақ Достастық елдеріндегі шоқ басқан мысалдар аз емес
Дәл осы арада ел Президентінің: «Шындығында, тілдік проблеманың үлкен саяси мәні мен маңызы бар
Тіл мәселесіне бей-жай қарап, немқұрайдылық танытатын бол­сақ, мемлекеттігіміз бен ұлттық қауіпсіздігімізге қатер төндіріп алуымыз мүмкін
Бұған Украинаны мысалға келтірсек те жеткілікті деп ойлаймын
Мемлекеттік тілді дамыту ісінде қызбалыққа салынып, оның қолдану аясын күшпен кеңейтуге ұмтылудың кері әсері болары анық
Өйткені оның соңы ұлтаралық араздыққа дейін жетуі мүмкін
Сонымен қатар бұл тұрғыда геосаяси жағдайды да назардан тыс қалдырмауымыз керек
Әсіресе Ресеймен арадағы шекарамыздың әлем­дегі ең ұзын шекара екенін де әсте естен шығармаған жөн
География – геосаясаттың маңызды факторының бірі
Бірақ бұл мемлекеттік тілге қа­тысты жұмыстарды тоқтатып қою керек дегенді білдірмейді
Қайта оны ың-шыңсыз, айғайламай, қызбалыққа салынбай, бірақ табанды түрде жалғастыра беру қажет», – деген сөзін мысалға алмасқа лажымыз жоқ.
Сонымен қатар, қазақ тілін жақсы білетін өзге ұлт өкілдерін неге қолдамасқа? Президент айтқандай, «Мұндай азаматтар қазақ тілінің деңгейін ұлтаралық қолданыс дәрежесіне көтеруге көмектеседі»
Бұл – ұлт пен ұлыстарды тілі мен діліне қарай бөлшектеу емес қой… «Әрине, бұл пікіріңізді саяси тәсіл ретінде қолдаймын», – деген Дос Көшімнің өзі айтып тұрғандай, айла-амал, тәсіл ғой
«Сөзіңді біреу сөйлесе…» деп сырттай сүйсініп, өз қам-қарекетімізді неге жасай бермеске?
Ел-халық Дос Көшімді кез келген саяси-әлеуметтік мәселеге ғылыми тұрғыдан баға беріп, қоғамды да соған үндеп жүрген азамат ретінде, ұлтшыл азамат ретінде біледі.
Өзі де жоғарыда айтылған мақаласының әр бөлігін сараптар тұста «Өте тамаша және нақты дұрыс пікір
Бұл менің 32 жыл бойы айтып жүрген сөзім»,  «Өте дұрыс пікір
100 пайыз қолдаймын
Орыстандыру саясаты өтіп кеткен Қазақ елінде бір-бірімізге түсіністікпен қарағанға не жетсін?» – деген емеурін танытыпты.
Мемлекеттік тілдің мәртебесі жолында ұзақ уақыттан бері еңбек етіп келе жатқан Дос Көшім мырза, бір сұхбатыңызда:
– Жалпы, біз Мәдениет және спорт министрлігінің Тілдерді дамыту және қоғам­дық-саяси жұмыс комитетімен бірлесіп орыс­тілді қауым көп шоғырланған өңірлерге барып, мемлекеттік тілдің мәнін, маңызын түсіндіру ісімен төрт жылдан бері айналысып келеміз
Солтүстік Қазақстан мен Қостанай облысында бірнеше жиын ұйымдастырылды
Қазір Ақтөбе облысында жүрміз
Ақтөбеден кейін Батыс Қазақстан, Павлодар облыстарын аралаймыз
Кездесу болғаннан кейін әртүрлі пікірталастар болып қалуы заңдылық
Десе де қазір сонау тоқсаныншы жылдардағыдай біржақты сыңарезулеп кету жоқ
«Орыстілділерге мемлекеттік тілді меңгерту үшін не істеу керек?»  деген секілді сұрақтарға жауап іздеп, оларға ой салатындай әңгіме айтуға тырысамыз
Лингвистиканы ұлттық мәселеге айналдыруға болмайтынын, ұлтаралық жанжал туғызудың зардаптарын тігісін жазып түсіндіреміз
Біз барған елдімекендерде 25/30 пайызы ғана – қазақтар
Тілдік орта жоқ
Олар осыны алға тартып, ақталуға тырысады
Десе де, мемлекеттік тіл қазақ тілі екенін, қазір еліміздегі қазақ тілді аудиторияның үлес салмағының артып келе жатқанын  мысалдар келтіре отырып, болашақты да ойлау керектігін алға тартамыз, – деп едіңіз.
Тіл жолындағы күрес осылай өзіңіз айтқандай суды түбіне жасырған шыңырауды инемен қазғандай тірлік емес пе?
Ал мемлекет басшысы Қасым-Жомарт Кемелұлы Тоқаевтың ұлт зиялылары мен тіл жанашырларына, жаңа буын жас ұрпаққа, мемлекеттік қызметшілерге, жалпы қоғамға бағдаршам ретінде арнайы «Ана тілі» ар­қылы берген толық шындыққа құрылған сұхбатының түп мақсаты не деп ойлайсыз?
Жанарбек ӘШІМЖАН, 
«Ana tili»
