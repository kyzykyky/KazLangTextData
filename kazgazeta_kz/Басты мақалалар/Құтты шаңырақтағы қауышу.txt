Бүгін Астана қаласында Дүниежүзі қазақтарының Құрылтайы өз жұмысын бастайды
Оның жұмысына Елбасы Нұрсұлтан Назарбаев қатысады деп күтілуде.
Дүниежүзі қазақтарының Құрылтайы – ел өміріндегі елеулі оқиға
Ол 1992-1997 жылдар аралығында өткен Құрылтайлардың өзара сабақтастығының бар екендігін және тәуелсіздік жылдарында туған еліміздің айтулы табыстарға, соның ішінде этникалық көші-қон саясатында қол жеткен жетістіктерді айғақтайды.
Ұлттың ұлы жиыны әлемнің әр түкпірінде өмір сүріп жатқан қандастарымыздың кездесіп, пікір алмасуының аса зор мүмкіндігіне айналды
Биыл Құрылтай жұмысына 750 делегат пен қонақтар қатысады
Олардың 350-і алыс және жақын шетелдерден келеді
Басқосуға қатысушылардың басым көпшілігі ғылыми-шығармашылық және педагогикалық мамандық өкілдері, бизнес, спорт, бұқаралық ақпарат құралдары салаларының мамандары, мемлекеттік және қоғамдық ұйымдардың қызметкерлері
Бұл жолы алдыңғы төрт құрылтайға қатыспаған әлемнің сегіз елінен қонақтар жиналады
Олардың қатарында Жапония, Корея Республикасы, Италия, Ирландия, Черногория, Польша, Әзербайжан, Молдова елдері бар
Құрылтай делегаттары мен қонақтарының алпыс пайызын жастар құрайды.
Олардың дені – түрлі елдердегі және Қазақстандағы жастар ұйымдарының, студенттік бірлестіктердің көшбасшылары, магистранттар, докторанттар және жас мамандар.
Бұл жиынның басты мақсаты – сырт жерде өмір сүріп жатқан қандастарымыздың назарын атамекенге аудару, көшіп келіп жатқан бауырларымызға мемлекет тарапынан қолдау көрсету жайын ойласу болатыны анық.
Құрылтай жұмысына сәттілік тілейміз!
