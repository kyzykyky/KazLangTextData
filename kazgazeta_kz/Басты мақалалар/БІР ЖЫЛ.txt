2008 жылы «Үркер» роман-газеті ашылғанда «бісімілләсін» Бейімбеттен бастадық
Сосын «оқылатын не береміз?» дегенде, ­«Кемел Тоқаевтың «Солдат соғысқа кетті» деген ­романы бар, оқылатын шығарма, тауып алайық» деп, редакция алқасының бір мүшесі ұсыныс жасады
Сұрастырдық
Бір талдырмаш жігіт, автордың немересі екен, қолжазбаны әкеп берді
Шығарманы оқушылар да, редакцияға келіп журналды сатып алушылар да көп болды
«Үркердің» үміті ақталды.
Кейін, сайлаудан соң Қасым-Жомарт Тоқаев ел Президенті болды
Кемел Тоқаевтың төл перзенті екен
Елші болған, Үкі­мет тізгінін ұстаған, өмірлік тәжіри­бесі жетіп артылады

«Жақсының алдынан жақсы шығады»
Президент ұлы Абайдың 175 жылдық мерейтойы қарсаңында сайланды
Бұрын көгілдір экраннан көрмеген бір көрініс – елтұтқаның өзі:
Ғылым таппай мақтанба,
Орын таппай баптанба,
Құмарланып шаттанба,
Ойнап босқа күлуге, – деп ұлы Абайды жатқа айтты
Енді қазақ жерін жайлаған орыс та, шүршіт те біздің ұлы құнды­лық­тарымызды осылай жатқа айтып отырады
Бұның бастаушысы бірінші басшының өзі.

Бәле жоқ жерден шығады, жарылыс жар астында
Көп өтпей-ақ Арыс жағасында снаряд гүрс ете қалды
Бұл Президентімізден бастап, бәрімізді селк еткізді
Ол салып-ұрып оқиғаның басына барып, көзбен көріп, жұртының көңілін жұбатты, әскерилердің бұрыс тірлігін «бұрыс» деп көзге шұқып көрсетті
Ұзамай Масаншыда қазақ пен дүнген жаға жыртысып, оған да сарабдалдықпен баға беріп, ел мен жер иесінің рухын көтерді
«Жұт жеті ағайынды»
Бәрі біте бергенде іргедегі елдің кесірінен Мақтааралды су шайып кетіп, оның да машақаты аз болмады
Алақанға сап аялап өсірген қырыққабатын 10 теңгеге өткізе алмай тұрған қазақты көргенде жылағың келеді
Мұнда да елтұтқасы елдің еңсесін көтерді, ауылшаруашылығы мамандарымен ақылдасып, дала адамдарының еңбегін еш кетірмеуге барын салды.
Кеселдің мың түрі бар
Коронавирус деген әлемдік індет бас көтеріп, сайланғанына бір жыл болмаған жас басшыны «ереуіл атқа ер салмай» мінгізді
Міне, сынақ
Пайғамбар жасынан енді асқан ол әбіржіген халқына қалқан болып, тұмылдырық тағып ап, екі күннің бірінде солармен бірге болды
«Мен сендермен біргемін!» деп ашып айтты
«Ешкімді көмексіз қалдырмаймыз!» деп ана мен баланың қамын ойлап, мемлекет қоржынынан қаржы бөлді, ал қиын кезеңде қысастық істеп, тиыннан теңге жасағысы келгендерді аяусыз жазалауға Жарлық шығарды.

Қазір «Мемлекет басшысы ұлттық құндылықтарға бет бұрды ма?» деген сауал жиі айтылып жүр
Байырқап қарасақ, соңғы жыл бедерінде еліміздің дамуында ұлттық құндылықтарға, рухани бағытқа (тұлғаны, тегіңді тану, тарихты таразылау, т.б.) басымдық беру байқалады
Өз қызметін «Қазақтың тілі – қазақтың жаны» деп баста­ған Президент бірден ұлттық құндылықтарға ден қойды
Абайдың 175 жылдығына орай жыр эстафетасын өзі бастап, Алтын Орданың 750 жылдығын атап өтуге пәрмен берді
Ұлттық домбыра күнінің маңызын атап айтып, сәбилер домбыра тартып үйренсін деген бастама көтерді
Мектептерге домбыра пәнін өткізуге және арнайы оқулық жазуға тапсырма берді
Бұл істі атақты күйші Жанғали Жүзбаев жүзеге асырып, оған Мемлекет басшысының өзі қолдау көрсетті
Ұлы ­шайыр Абайға қайта оралып, «Абай және XXI ғасырдағы Қазақстан» атты танымдық мақала жазды
Иә, ұлттық мемлекетті ұлттық құндылықтар ғана ұстап тұра ­алады
Бұл жерде жергілікті ұлт өкілі бірінші қатарда тұрады
Кезінде «достық лабораториясы» болғанымыз рас, енді әркімнің өз лабораториясы бар
«Лабораторияда» өскен өскіндер өзімізді шағып та жүр
Қазақ шыдамды, бірақ шыдамның да шегі бар
Бұл – айдай ақиқат
Өйткені 1931, 1937, 1952, 1986 деген дөңгелек сандар біздің жүрегімізде мұз боп қатып қалған
Біз еске алулар өткізсек, басқалар таңырқап басын шайқайды.
Бір жылдан бері әдебиет пен өнердің белгілі өкілдерін жеке қабылдап, пікір бөлісті
Алғашқы әспетті қолтаңбасы – Роза Рымбаеваға Еңбек Ері атағын беру туралы Жарлыққа қол қойып, ән аққуын айдында қалықтатты.
Енді сол баяғы тіл мәселесі
Тіл деп аһ ұрамыз бәріміз де
«Келешекте шын мәнінде ұлтаралық қатынас тіліне айналатын қазақ тілін жылдам дамытуымыз қажет» деді Президент
Бірақ бір адамның қолынан не келеді, қолтықтан демеп, «бір жеңнен қол, бір жағадан бас шығармасақ»
Мұндайда өзін өзекке тебетін желөкпелер аяққа оратылады
Оларды аямау керек, қазақ жерінде қазақша сөй­ле­мейтін адам өмір сүрмеу керек
Бұған ортада отырған бізден басқа төрт республиканың өмірі куә
Парламентіміз бен сенатымыздың мәжілісі қазақша өтіп (Конституция бойынша мемлекеттік тілде өтуі тиіс), депутат ой-пікірін өз тілінде еркін жеткізіп тұрса, елдің көркі деген осы емес пе? Сонда «Маған қазақша сөйлей алмайтын министрдің не керегі бар?» деген Оразкүл Асанғазының сөзі еске түсіп, айызымыз бір қанар еді
Біз Түркі әлемінің бесігіміз, ұлан-ғайыр далада көшпелі және отырықшы өркениеттің өзіндік өрнегін қалыптастырып, өнер мен ғылымның және әлемдік сауданың орталығына айналған елміз
Біздің тіліміз бай, ана тіліміз – біздің өмір сүру құралымыз
Біз өз тілімізбен өмір сүруге тиіспіз
YouTube ­деген сиқыр бар, бәрін көрсетеді
Түрікмендер биыл ­Ашхабадта, 9 ­мамырда Ұлы Жеңіс шеруін өткізді
Шеруге берілген әскери бұйрық та, салтанатты әуен де – бәрі өз тілдерінде
Атты әскерлер шеруге шыққанда аттардың кісінегені де өз тілдерінде ме деп қалдық
(Бір ғажабы – оларға коронавирус індеті келген жоқ)
Біз неге солардай болмаймыз
Бізде де асып-төгілген қызыл тіл бар
Ол босқа сүйреңдегенше, өзімізге сүйеу болмай ма? Бізде бастаушы бар да, қостаушы жоқ
Жауға қарсы атылған батырлардай жұдырықтай жұмылуымыз керек.
Экономика дейміз
Шаруасы жекешеленген қазақ біреуден ілгері, біреуден кейін күн кешіп жүр
Жұмыссыздар да аз емес
Осыны ойласаң, бір кезде қазақ қыздары мен жігіттерінің жұмыс орны болған АХБК мен СМУ – 15-ті көз алдыңа әкелесің
Жойылып кеткен ­зауыт пен фабриканың түтіні де көз алдымызда ирелеңдеп аспанға өрлеп барады
Бір күнде бәрі бітпейді, біртіндеп қалпына келеді
Әлі-ақ тоқымашы қыздар мен балташы жігіттер бұрынғыдай қатарға қосылады.
Сыбайлас жемқорлық әуені қатты шырқалуда
Қолы былғаныш адам қазақпен бірге жүре алмайды, оған «Қолың таза ма?» деп сынай қараған бабалар сауалы куә, бұған әр кезеңде ел билеген басшылардың жеке басы дәлел
Қол астындағы кінәлі үшін бірінші басшының қызметтен кетуі – бұл да жаңа елтұтқасының шығарған Жарлығы, тазалыққа бастаған таза жол
Сыбайлас жемқорлықпен күрес агенттігі күресіп ешкімді жеңе алмайтын түрі бар, тек жаңа қазақтың ар-ұяты пара деген індетпен коронавируспен күрескендей аяусыз күресу керек
Елтұтқасының жаңа бастамасын қолдаймыз, бізбен тек қолы таза қазақ баласы бірге жүру керек.
Әдебиет пен өнер
Бұл да біздің байлығымыз һәм бау-бақшамыз
Қанша жерден тоқырау болса да, әдебиет көші тоқтаған жоқ, ақын-жазушы жұпыны күй кешкенмен, жұрт айтып жүрер жауһар дүниелер жазылуда
Жауһарларымызды әлемдік антологияға енгізгенде де жазушының көзіне қарап емес, сөзіне қарап енгізу бір қиын түйінге айналды
Өйткені оның шығармасын шетел адамы оқиды
Осының бәрін бақылап отыруға Президенттің мұршасы жете ме? Батыл бақылау ­қажет-ақ.
Қасым-Жомарт Тоқаев ой-өрісі кең, Батыс, Шығыс, Солтүстік пен Оңтүстіктің саяси технологияларын меңгерген тұлға
Сондай-ақ ол саяси басқару мен халықаралық қатынастар салаларының бірегей маманы
Бүгінде мемлекетті басқару үшін міндетті түрде осындай білім қажет.
Токтогул КАКЧЕКЕЕВ, 
Қырғызстан қорғаныс министрлігі жанындағы қоғамдық бақылау кеңесінің төрағасы

«Ұлы даланың жеті қыры» шыққанда жерден жеті қоян тап­қандай бөркімізді аспанға ат­тық
Өз жазуы мен мифологиясы бар Қазақстанның ежелгі тұр­ғындарының озық мәдениеті бізге үлгі
Біз мәдениетті халық­пыз, тек сөз мәдениетін жоғал­тып алмасақ болғаны
Тележур­на­листердің «ң»-ды «н» деп айтып тұрғанын естігенде қарның ашады
Қазір көгілдір экран кітаптың алдына шығып кеткен заман
«Біздің Отан»-ды «Біздін Отан» деп тұрған тілші «Ұлы даланың жеті қырын» қалай айтады? Дала – біздің қара қойымыз бен алтын астығымыз, «қазақы салы» күрішіміз
Осыларды ХІХ ғасырдан ХХ ғасырға жеткізген Ыбырай Жақаев пен Жазылбек Қуанышбаевты біз ұмытып барамыз
Стратегиялық бағыттағы зымыранның ұшуын білгенмен, қой мен күріштің қалай өсіп-өнетінін білмесек, бұл – Ұлы Дала атымызға жазылмас жара, өзіңді ұмытумен бірдей күнә.
«Жеті қырдың» бір қыры – Алматының алмасы
Алматы – көне астана, мәдени орталық, кәрі әкеміз
Қазір Алматыны аралағанда көзге көріксіз жағдаяттар бар
Мәселен, дәл Республика Сарайымен іргелес жерде грузин наубайханасы мен асханасы, мейрамханасы қаланың көркін бұзып-ақ тұр
Сен дәл бір Тбилисиде жүргендейсің
Бұл бір ғана мысал
Сол жерде қазақтың таба наны мен қызыл алмасы неге сатылмасқа? Алма өсірген халқымыздың қадір-қасиетін қолдан кетіріп алмайық.
Тұмылдырық таққан күндер де артта қалып барады
Көгілдір экрандағы «Үйде болыңыз!» деген бұйрық ­райлы айдар да алынып тасталды
Ер сыналар шақта алға ұстар азаматымызды көрдік
Шүкір, күніміз жарқын, тіліміз өзімізде.
Жылжып жыл он екі ай да өте шығыпты
Бұл айтуға оңай, ал Аяз би үшін кілт-кілт еткен жел­қайықта отырып, толқынмен арпалысып ескек ескен кінәмшіл уақыттың көрінісі
«Бес жас – бел құрдас» Президент ел алдында табиғи сөйлеп, табиғи көзбен қарап жүр деп халық бағасын беруде
Оның қолынан бәрі келеді
Ол – «әке көріп оқ жонған», талай жердің топырағын басқан көргені көп тұлға.
Бір жылда білгеніміз осы.
Біз оған сенеміз.
Қуандық ТҮМЕНБАЙ,
жазушы, халықаралық
«Алаш» әдеби сыйлығының
лауреаты

…Ойыма келіп тұрғанда бүгінгі ел тізгінін қолына алған Қасым-Жомарт туралы бірер сөз: жалпы ол жігіт туралы орысша үлкен мақала әзірлеп жатырмын, таяуда жариялаймын
Қазір қысқаша айтарым – өте мәдениетті, ары да, қолы да таза жігіт
Мейлінше әбден ысылған үлкен дипломат! Көлденең жұрт та қалыспай жақсы жазып жатыр
Әкесі біздің әріптесіміз
Ол кісімен көзі тіріде айта қалғандай терең аралас-құраластығымыз болған жоқ, бірақ баласын тым жақсы тәрбиелеген сияқты
Жас мемлекетімізді құруға ұйытқы болып, құйтырқысы көп сан салалы ішкі-сыртқы саясатқа араласып, әжептәуір жұмыс істегені анық байқалады
Нұрсұлтан Әбішұлынан кейін ел тізгіні де лайықты тұлғаға бұйырды
Бұны – халықтың сенімі деп бағалау керек
Бірде алыс, бірде жақын болған шығармыз, бірақ сырттай тілектеспін.
Сексен жасқа толғанда Мәскеуде болғам
Істің реті солай болды да Мәскеуден тура Астанаға ұштым
Мұнда мені сексен жасыммен ­арнайы құттықтаған жалғыз адам – Қасым-Жомарт болатын! Кеңсесіне шақырып, білегіме именной алтын сағат тағып, мерейімді асырып еді
Ол кезде Мемлекеттік хатшы және Сыртқы істер министрі қызметінде жүрген болатын
Елдің бірінші басшысы болу – үлкен мәртебе әрі салмағы зілбатпан жауапкершілік
Пайым-парасаты, білімі, тәжірибесі ел тізгінін ұстауға жететін азамат қой, Құдай абырой берсін!
Әбдіжәмил НҰРПЕЙІСОВ,
Қазақстанның Халық жазушысы
***
Дипломатиялық жұмыс тәжірибесі бар президенттің қай саланы болсын дөңгелетіп әкететініне күмәнім жоқ
­Сенатты басқарған кезде Тоқаев ­мырзамен бірнеше рет кездескенмін
Сондай-ақ ол Парижге де келген еді
Халықаралық деңгейде ол кісінің беделі жоғары
Қазақ халқы дұрыс таңдау ­жасады деп ­ойлаймын.
Тьерри МАРИАНИ, 
Еуропа парламентінің депутаты
