Назарларыңызға белгілі публицист А.Сәулебек­тің 1960 жылдары Қа­ра­ғанды металлургия зауытын­дағы домна цехының горновойы Нұрсұлтан Назарбаев туралы алғаш рет баспасөзде мақала жариялаған журналистер жөніндегі журналистік зерттеуін ұсынып отырмыз.
Біздіңше, Қазақстанның тұң­ғыш Президентінің мыңдаған градус ыстықтағы ұшқын атқан жанарынан келешекте ұл­­тының мақтанышы, сүйікті ұлы атанарын тұңғыш рет аң­ғарған байқампаз, байыпты журналист, 1960 жылдардағы рес­пуб­ликалық «Лениншіл жас» газетінің Орталық Қазақстан облыстарындағы меншікті тіл­шісі Амантай Сағындықов.
Осы бір орта бойлы, үнемі күлімсіреп жүретін, айтыс-тар­тысқа араласпайтын, қара­пайым мінезді әріптес аға­мызбен талай мәрте кездесіп, сұх­баттассақ та, Елбасымызды тұңғыш рет баспасөзге шы­ғар­ғандығын өз аузынан естімеппіз.
Амантай ағаның «Лениншіл жас» газетінде 1963 жылғы 21 ма­­мырында «Суарылған болаттай» атты тарихи мақаласы басылыпты.
«Иә, осы арман Нұрсұлтанды алға жетелепті
«Құс ұшу үшін, адам бақытты болу үшін жа­ра­тылған» ғой.
Біз бірінші домна пешінің алып құрылысына кіргенде, Нұрсұлтан мың градустық қызуға балқыған шойынды отша көсеп жатыр екен
Астауша бойымен бұлақ суындай аққан шойын жігіттің ырқына көнгісі келмегендей, қарсылық білдіріп, жан-жағына қызыл шоқтарын атқылайды
Ол ту сыртынан қы­зыға бақылап тұрған адамдарды аңғаратын емес
От пен жалынға оранып, өз ісіне әбден беріліпті
Ширақ қимылдап, темір көсеумен ағып жатқан шойынды әлсін-әлсін көсейді
Қызыл от лап етіп көсеудің өзіне жар­масады – тілімен жалайды.
– Назарбаев осы, – деді смена бастығы Александр Кириллович Щербаков сұқ саусағымен нұсқап, – отпен қалай алысады жігітің!
– Нұрсұлтанның қимылына қарап тұрсаң қызық, әлденелер есіңе түседі.
Мынау кәдімгі аждаһамен алысқан хас батыр бейнелес
Байқадыңыздар ма? Солай
Өз қолымен орнатқан домна ғой бұл
Сондықтан да өздері қожа, бар қызық та осылардікі, – деді Александр Кириллович мақ­та­нышпен.
Осы кезде Нұрсұлтан да смена бастығының қасына келді
Өткір қой көздері ұшқын атып тұр
Салмақты да байсалды қарайды
Бүкіл денесі болатпен суарылғандай кесек.
– Бірінші домнада қашаннан бері істейсіз? – деді смена бастығы қуақы үнмен Нұрсұлтанды сөзге тартып
Өзі білмейтін адамша әдейі айтып тұр.
Домнаның іші қапырықтау екен
Оның үстіне бұлақ боп ағып жатқан шойын мен пеш отының гүрілі құлақты тұндырады
Бірден кірген адамға жайсыз
Осыны аңғарған Щербаков Нұрсұлтанның әңгімесін тыңдау үшін тынышырақ, оңаша­рақ жерге алып шықты
Өзі жас та болса озат металлургтің тұлғасына сүйсіне қарайды
Қамқор көзқарас.
– Біз алғаш келгенде бұл ара мидай дала емес пе еді, Александр Кириллович, – деді Нұрсұлтан Назарбаев таңданған пішінмен смена бастығына қарап, – сіз ұмытып қал­дыңыз ба?
Әлбетте, қазір Қазақстан Магниткасы орын тепкен аймақ ол кезде мықыр бетеге мен ащы жусаннан көрінбей, шеті сонау көкжиекпен ұштасып жататын
Көз тоқтайтын қара-құра таба алмайсыз.
1958 жылы оныншы класты бітіргеннен кейін Алматы облыстық комсомол комите­тінің жолдамасымен бір топ жастар алып құрылыстың іргетасын қалауға, «Теміртау, қайдасың?» деп шеру тартты
Міне, осылардың ішінде Нұрсұлтан Назарбаев та бар еді
Ол осы даланың тұңғыш қарлығашы атанды
Ат шаптырым кең алқапқа ұя салды, мекен тепті
Изен мен көк бетегенің үстіне шағаладай ақ шатырлар орнап, қарулы қолдардың күші ғасырлар бойы демін ішке алып, бұйығып жатқан иен даланың тұйық көрпесін сыпырып алды да, ұзақ ұйқысынан оятты.
Магнитканың алғашқы кірпіші қалана бастады
Әрине, мектеп қабырғасынан келген Нұрсұлтан сияқты жастар үшін кесе-көлденең тұрған қиындықтар да болды
Тәжірибе аз, арнайы бітірген мамандық жоқ
Алайда Нұрсұлтан мұқалмады
Кездес­кен қиыншылықтарды белінен басып ілгері ұмтылды
Бұл атырапқа өзімен жарыса келген Қабидолла Сарекенов, Төлеутай Сүлейменов, Валентин Торпов секілді еңбектес әрі құрбылас жастар да ащы-тұщының дәмін татты.
Күндіз жұмыс істеді
Бульдозермен жер қазып, бетон діңгектер орнатты
Болашақ домнаның алып тұлғасын қалады
Кешкілік, тылсым кезінде шағын шатырларында отырып, жалғыз тілім нан мен бір тарелке сорпаны бөліп ішті
Алдағы арман жайлы қызу әңгімелер шертісіп: «Шіркін, осы еңбегіміздің жемісін қызықтап, домна пештерінен балқып ағып жатқан алғашқы шойынды көрсек» дейтін еді
Бұл жас жүректердің тереңнен шыққан шынайы арманы болатын.
Бір күні Қабидолла Сарекенов жұмыс басында отырып:
– Нұрсұлтан, бірер жылдан соң арман еткен домна бітеді
Ал бізде арнайы мамандық жоқ, тәжірибелі металлург болу үшін білуім керек қой
Ертеңгі күні шойынды қалай балқытамыз? Осы оқуға барсақ қайтеді? – деп көкейдегі ойын білдірді.
– Уай, Қаби, тауып айттың-ау сен! Тап бастың
Ұзынсонарға салмай, тезірек жіберуді өтінейік, – деді Нұрсұлтан да іле-шала.
Теміртау қалалық комсомол комитеті жас­тардың бұл тілегін құп алды
Сөйтіп, тағы да бір топ комсомолецтер Днепродзержинск қаласындағы металлургтер даярлайтын техникалық училищеге сапар шекті
Бұл 1958 жылдың күз айы болатын.
Олар екінші мақсаттың белесіне шықты
Нұрсұлтан Назарбаев басқа да жолдастарымен бірге екі жылдай оқу оқып, Нижный Тагиль, Магнитогорск сияқты ірі өнеркәсіп орындарында болып, тәжірибе жинады
Дом­на пештерінің құпия сырларына қанықты
Оқыды
Көрді
Үйренді.
Сонымен, 1960 жылдың жазында (сәуір айы – ред.) өмірге жолдама алып, тұңғыш ұя салған мекені Теміртауға қайтып оралды
Сал­мақты да өмірлік азығы – білім жүгімен келді.
…Содан бері Нұрсұлтан бірінші домна ішінде талмай еңбек етіп келеді
Еңбегі жемісті.
Ал Щербаков бастаған сменада жүзге тарта адам жұмыс істейді
Олардың арасында оза шауып, жүлде алғандар көп
Ол – Нұрсұлтан Назарбаев, ол – Валентин Торпов, ол – Қабидолла Сарекенов, ол – Төлеутай Сүлейменов
Міне, сізге бірінші домнаның еңбек озаттары! Олар қазір де берген серттерінен тайған жоқ
Коммунистік еңбек сменасы деген құрметті есімді мақтанышпен алып келеді
Қазақ ССР Министрлер Советінің ауыспалы Қызыл Туы осы смена коллективінің қолдарында желбірейді.
Тіпті жігіттердің арасында мынандай әзіл де бар: «Бұл Қызыл Туды бізге біржола беріп қойған ғой
Ауыспалы болып бізден кім тартып алады» десетін көрінеді
Қандай зор сенім!
Бұл коллективтің бірлігін, еңбексүйгіштігін паш етеді
Озат коллектив 1 май мерекесі қарсаңында еңбек вахтасына тұрып, жоспардан тыс 5 мың тонна шойынды артық өндірді.
Оның ішінде Нұрсұлтанның да қосқан үлесі бар
Ол отпен бірге жалындайды
Оның сом тұлғасы болаттан суарылған
Қазақстан магниткасына барып, бірінші домнаның алып құбырына кірсеңіз, сұңғақ бойлы, қараторы, өңді жас жігіт сізді қарсы алады
Ол – Қазақстан Магниткасының озат горновойы – Нұрсұлтан Назарбаев!».
Нұрсұлтан Әбішұлына жақын болған журналист әрі ақын Еркеш Ибрагим еді
«Социалистік Қазақстанның» Қарағанды облысындағы меншікті тілшісі болған
Нұраға еңбек етіп жатқан домнадан болсын, партком кабинетінен болсын, шынайы мақалалар жазып, сүйіспеншілігін жасырмаған.
Белгілі ақын Тұманбай Молдағалиев «Сағыныш екен сол бір кезең» деген естелігін­де («Зерде», 1996 жыл, №5) БЛКЖО-ның ХІV съезіне делегат боп қатысқандығын, дүйім жиын соңында Қазақстан жастарының сол кездегі жетекшісі Өзбекәлі Жәнібековтың «Кеше келген делегаттар арасынан Теміртаудан келген Нұрсұлтан Назарбаев өте тамаша сөйледі» деп жоғары баға бергендігін айтыпты
Сондай-ақ қарағандылық досы, ақын Еркеш Ибрагимнің «ХХІ ғасырда Қазақстанның мақтанышы осы жігіт болады» деп Нұрағаға зор сенімін білдіріп, көрегенділік жасағандығын еске түсіріпті.
Біздің есімізге де мына бір оқиға түсіп отыр
1980 жылдардың ортасында Еркеш аға ойламаған сәтте жарынан айрылып, аңырап қалды
Сүйікті зайыбын жоқтап, көптеген өлең шығарды
Тыңдасаңыз, адамды тебірентпей қоймайды
Сол кезде лирикалық өлеңдерін топтастырып, «Көзімнің қарасы» деген тақырыппен Алматыға, «Жазушы» баспасына ұсынды
Алайда бір редактор «Басуға жарамайды» деген сылтаумен қайтарып жібереді
Бүйрек ауруынан зардап шегіп, оған жарының қайғысы қосылып, қан қысымы өз деңгейіне түспей қойған Ерекеңе жырларының Алматыдан жарамсыз боп қайыра оралғандығы қатты соққы боп тиді.
«Таяуда обкомның ішінде Қазақстан Министрлер Кеңесінің Төрағасы Нұрсұлтан Назарбаевты кездестірдім, – деді ол осы жолдардың авторына, – «Мені қабылдайсыз ба?» деп сұрадым өзі жағдайымды сұраған соң
«Келесі аптада Алматыға кел» деп қуантты
Алла қаласа, Қадыр (Мырзалиев) досыма барам да, Нұрекеңе жолығам».
Нұраға айтқан уәдесінде тұрыпты
Еркештің кітабын шығартуға көмектесіпті
Қарағандыға қуанышпен оралған ақын ағамыз осы хабарды өз аузымен жеткізген еді
Амал не, Еркеш аға «Көзім­нің қарасы» баспадан шыққанын көре алмай кетті.
Болат Бодаубаев 1966 жылы «Лениншіл жас­та» (Қарағанды облысындағы тілшісі – ред.) «Баянды мұрат жолында» атты мақала жариялап, Нұрсұлтан Назарбаевтың болашақта ел сенетін азамат боларына күмән келтірмеген
Үлгілі еңбегін елге көрсете білген.
1962 жылы жас металлург Назарбаевтың Финляндияның астанасы Хельсинкиде өткен «Бейбітшілік пен Достық үшін» деп аталатын жастар мен студенттердің Дүниежүзілік және 1967 жылдың тамызында Мәскеуде өткен совет-жапон жастары фестивальдеріне қатысқандығынан хабар берген де осы Болат Бодаубаев еді.
«1964 жылы, – деп жазды журналист «Үш кездесу» деген естелік-мақаласында, – БЛКЖО ОК басқосуында Совет Одағының Батыры, ұшқыш-космонавт Валерий Быковский өзі­мен бірге космосқа алып ұшқан 10 комсомол­дық төсбелгісінің біреуін Нұрсұлтан Назарбаев­тың кеудесіне тағады
БЛКЖО ОК төсбелгіні коммунизм орнату ісіне аянбай үлес қосқан 10 жасқа тапсыру жөнінде арнайы шешім шығарып, оны орындауды космонавтың өзіне жүктеген екен».
Шынында қазақ жігітіне зор сенім артып, оның қабілетін танып, құрмет тұтқан Быковский не деген көреген десеңізші?!
Ақселеу Сейдімбекке деген Елбасының құрметі ертеден, Теміртау мен Қарағандыда жүргеннен ерекше болатын
Өйткені Ахаң 1960 жылдардың соңында «Лениншіл жас» газетінің Қарағанды облысы бойынша меншікті тілшісі боп жүргенде Нұрсұлтан Назарбаев туралы қалам тартқан журналистердің алғашқысы.
– Біз бір-бірімізді сонау жас кезімізде, онда да бірнеше рет қана көрдік қой, – деп кейін есіне алды белгілі жазушы
– Нұрекең туралы ол кезде бірінде шағын, енді бірінде газеттің толық беті көлемінде небәрі екі материал жазғаным бар еді
Өзімше Нұрсұлтан Әбішұлымен өмірде қанша журналист сұхбаттаспады дейсің, ол соның қайсыбірін есінде сақтасын деп ойлаушы едім
Сөйтсем, есінде сақтап қана қоймай, сырттай азды-көпті атқарған істеріме назарын сала жүріпті-ау».
Елбасы 2002 жылы Ақселеу Сейдімбековті 60 жасқа толуымен құттықтады
Ол үшін өз қолымен ақ тілегін жазып жеткізді (суретте).
Сол сияқты Шерхан Мұртаза мен Камал Смаилов (екеуі де «Лениншіл жастың» Қарағанды облы­сындағы меншікті тілшісі болған – ред.), Қарағанды облыстық «Советтік Қазақстан» газетінің редакторы Әбсаттар Бөлекбаев пен осы газеттің қызметкері Рымғали Нұрғалилар Мемлекет басшысының жастық шағын суреттеген журналистер.
«Адам билік басында, тақта отырған кезінде айналасы, замандасы дәл, анық, әділ баға бере қоюы қиын, – деп жазған еді Қазақстан Ұлттық Академиясының академигі Рымғали Нұрғали
– Асыра, көтере айтса – жағынғаны, сынаса – жауласқаны
Қалай болғанда да пікір-тұжырым, кесік-байлам өз кезеңінде айтылмай тұра алмайды.
Түптің түбінде ел тағдырының бетбұрыс кезеңінде мемлекеттік биліктің бас тұтқасын ұстаған адамның тарихтағы орнын анықтау үшін оның қағазға түсіп, тасқа басылып, қатталған маңызды іс-қимылдары, жүзеге асқан, тындырып бітірген, артына қалдырған қоғамдық-саяси мұрасы, басылған еңбектері, сөйлеген сөздері, берген сұхбаттары, мінез-құлқы, қабілет деңгейі, рухани әлемі ғана емес, бір қарағанда елеусіз, кішігірім нәрсе көрінетін әрекеттері, қызметтестерімен қарым-қатынасы, айналасына шапағаты, қолма-қол айтқан сөздері, дереу шешкен түйіндері, қысқасы, мың-сан дүние айналымға түспек, бір кірпіш болып қаланбақ, кәдеге жарамақ».
Атақты академик, марқұм Рымғали Нұрғали өмірінде ешкімге қиянат жасамаған, жүздеген шәкіртті Қазақстанның бетке тұтар азаматы етіп тәрбиелеген ұстаз
Ол не туралы толғаса да жүрекпен айтатын
Шындықты ғана айтатын
Әйгілі ғалым өз естелігінде Нұрсұлтан Назарбаевпен үш рет кездескендігін асыра суреттемейді
Болған оқиғаны сол бір шынайы қалпында баян етеді.
«1962 жылы «Советтік Қазақстан» газетінде жүргенде, – деп әңгімесін жалғастырады Рымғали аға, – жас жұмысшы, шойыншымен таныстым
Тығыршықтай
Екі көзі жайнап тұр
Тістері ақсиып күледі
Домна пешін, жұмыс орындарын көрсетті
Түк істемей-ақ аралап шыққанның өзінен шаршап жығылдым
Сол жолғы естіген әңгіме, алған әсерлер негізінде «Шойын мен Жұлдыз» деген деректі новелла жаздым».
Нұрсұлтан Әбішұлы Министрлер Кеңесінің Төрағасы боп тұрғанда Рымғали аға өзі басқаратын Қазақ энциклопедиясының жағдайын жақсартуды сұрап, көзбе-көз жолығады
Нәтижесінде бірнеше проблема дереу шешімін табады.
Академиктің үшінші кездесуі Назарбаев Қазақстан Президенті болған тұста өтіпті
Қаржының тапшылығы әбден қинаған шақта Рымкең Елбасының қабылдауын сұрайды
Жүздесудің жарасымды, жарқын өткендігі «Қазақстан
Ұлттық энциклопедия» атты үлкен басылымның алғашқы томының жарыққа шығуымен тарихи сәт боп мәңгілікке қалады.
Уәлихан Қалижан 1990 жылдардың басында республикалық «Лениншіл жас» газетінде бас редактор боп тұрған кезінде Нұрсұлтан Әбішұлының іс-сапарларына ілесіп, әсерлі очерктер жаза бастаған еді
Талантты журналист Мемлекет басшысы өмірінің ұмытылмас сәттерін зерттеп, сол кездегі куәгерлермен кездесіп, құнды материалдар жариялап келеді
2008 жылы «Президент: көзбен көргендер мен көңілге түйгендер» атты кітап шығарды

Қазақстан Республикасы Парламенті Мә­жі­лісінің бірнеше мәрте депутаты боп сай­ланған Уәкеңнің «Бірінші» атты эссесіндегі Елбасымыздың адамзаттан шыққан тұңғыш ғарышкер Юрий Гагаринмен жүздесу-тарихынан үзінді ұсынып отырмыз.
«…Суретті алған соң, әрине, Қазақстанның тұңғыш Президенті, Елбасы Н.Ә.Назарбаевтың отты жанарына ерекше назар аудардым
Екеуі де топ жарып тұр
Әрине, бірінші қатарда – Ю.Гагарин
Бір адамнан соң Н.Назарбаев
Екеуінің де жымиған күлкілері бірден көз тартады
Олар танысып, сөйлесіп үлгерді ме? Суреттегі қалың топ кімдер? Олардың тағдырлары ұлт тарихымен қалай астасты
Журналист ретінде суреттегі адамдар тағдыры туралы толғаныс пен талғам осылай мақалаға жол салды.
…Ол съезге Кеңестер Одағының түкпір-түкпірінен 6 мыңнан астам еңбек, өндіріс, ғылым мен техника, өнер, комсомол жетекшілерінен тұратын қыз-жігіт қатысқан
«Жүзден жүйрік, мыңнан тұлпар» шыққандар
Солардың бірі –теміртаулық Нұрсұлтан Назарбаев еді.
Кім ойлаған, Ү.Байжомартов ағамен қайтадан сұхбаттасам деп
Бұған себепкер осы сурет
Мәс­кеудегі, Гагаринмен түскен суреттен Үкеңді бірден таныдым
49 жыл өтсе де… Сонан соң ғаламтордан осы суретке түсірудің хикаясын оқыдым.
«Мен ойланып та үлгерген жоқпын
Қалай келіскенімді де білмеймін
Бірақ Нұрсұлтанның сөзін жерге тастай алмадым
Белоруссияның делегаттарымен суретке түсіп жатқан Юрий Гагаринге келіп, Қазақстан делегациясы суретке түсуге күтіп отырғанын жеткіздім
Әрі, «Юра, Сіз космосқа Қазақстан жерінен бірінші ұштыңыз ғой
Қазақстан үшін Сіз ерекше тұлғасыз, өз ұлындай көреді» дедім Нұрсұлтанның сөзін еске алып.
– Кәне, қайда тұрсыздар, – деп, Гагарин делегацияға жақындап келді.
…Қазақстан делегациясы Юрий Гагаринді қаумалап, суретке түсуге дайындалып жатты
Бұл рәсімнен көп делегация мүшелері құр қалды десе де болады
Өйткені суретке түсу мерзімін күтіп, Кремльдер сарайын қызықтап жүрген қаншама қыз-жігіт бар еді
Тарихтың қас-қағым сәті
Үлгергені үлгерді, үлгермегені қалды.
– Жігітсің Үкітай, – деп Нұрсұлтан Назарбаев Юрий Гагариннің оң иығы жағына келіп, тілдесіп те қалды
Бірақ оны бүгінде Нұрекеңнің, Нұрсұлтан Әбішұлының өзінен басқа адам не туралы сұрағанын айта алмайды
Бізге мәлімі сол сурет, сол қас-қағым сурет
Сонымен, фотограф аппараттың түймесін басты
Жарқ-жұрқ
Тарихтың жаңа бір парағы жазылды
Бірінші космонавт пен Қазақстанның болашақ бірінші Президентінің тағдырлары тоғысты».
Бертін келе Махмұт Қасымбеков, Мұхтар Құл-Мұхаммед, Мырзатай Жолдасбеков, Қуаныш Сұлтанов тәрізді еліміздің белгілі қайраткерлері Елбасы туралы шығармаларын жарыққа шығарды.
Айтбай СӘУЛЕБЕК,
Қазақстан Республикасы Президенті сыйлығының лауреаты
Суреттерде: Елбасының жас кезі

1960 жылдардың басы
Сол жылдардағы 
Қарағанды металлургия зауыты.
