Дүниежүзі қазақтарының басын қосқан тұңғыш құрылтайдың шақырылған кезінен бесінші құрылтайдың арасын уақыт өлшемімен cанасақ, 25 жылдың жүзі болған екен
Төрткүл дүниеге шашыраған қандастарымыздың бірінші құрылтайға жиналған кезінде олардың кіндік қаны тамған атамекені жайлы, ата-баба жеріне оралу туралы қуаныш пен күдікке толы ойлары мен V құрылтайдағы өзгерістерді салыстырып көрсек, өткен 25 жыл уақыт – бірнеше ғасырлық уақытқа тұратындай өзгерістерге ұйтқы болған мерзім екенін байқауға болады.
Тәуелсіздігімізді алып дербес мемлекет болғаннан кейін әлемге тарыдай шашыраған ағайынға көңіл бөлетін жағдай туды
Оған дейін шетелде қазақтың бар екенін білсек те іздеуге, сұрауға мүмкіндік болмай келді
Біздің еліміз шетелдегі қандастарымызға шындап назар аудара бастауы тәуелсіздікпен бірге оянды
Қазақстан республикасы тәуелсіздік алғаннан кейінгі қазақ ұлтына деген ең басты атқарған ісі мен игі әрекеті – Дүниежүзі қазақтары Құрылтайының шақырылуы еді
Елбасы, Н.Ә.Назарбаевтың нақты тапсырмасы арқасында Қазақстан ­Республикасы Министрлер кабинетінің 1992 жылғы 27 тамыздағы №709 қаулысы негізінде Дүниежүзі қазақтарының құрылтайына әзірлену мен оны өткізу туралы нақты жұмыстар қолға алынды
Осылайша, тәуелсіз мемлекеттің Тұңғыш Президентінің төрағалығымен күллі дүниедегі қазақтардың басын біріктіріп, ата-баба үрдісімен 1992 жылдың 28 қыркүйегі мен 4 қазаны аралығында ­Ал­маты қаласында Дүниежүзі қазақ­тарының тұңғыш Құрылтайы өтті.
Құрылтайдың ашылу салтанатында Елбасы Н.Ә.Назарбаев: «Қайта оралуға осында өзін күтіп тұрған жазадан қорқып, мыңдаған адам туған жерді бір көруге зар болған күйінде өмірден өксіп өтті
Біз демократиялық мемлекет, адам құқығын қорғайтын қоғам құру жолына түскен ел ретінде тоталитарлық жүйе санамызға сіңірмек болған мұндай тарихи әділетсіздікті, мұндай қатыгез идеологияны түп-тамырымен айыптаймыз» деді.
Тұңғыш Құрылтайға Түркия, Германия, Франция, Швеция, Норвегия, Моңғолия, Ресей, Қырғызстан, Түркіменстан, Өзбекстан және тағы басқа елдерден, барлығы – 33 елден, сондай-ақ Қазақстан облыстарынан келген делегаттармен бірге 800-ден астам өкілдер қатысты
Қазақтар көз жазып қалған ағайындарымен қауышты, ағасы-інісін, інісі-ағасын тауып, көкейдегі армандарын айтты
Олар халқының өткеніне жіті көз жүгіртті, болашағын болжады, қазақ диаспорасының көкейтесті мәселелеріне тоқталды
Атамекен қазақ диаспорасы өкілдерін қазақ халқының тұңғыш Президентінің сөзімен айтқанда: «Құшағымыз бауырларға айқара ашық», деп қабылдады
Құрылтайда қазақ диаспорасының көптеген өзекті мәселелері шешімін тапты.
Азаттығымыздың айғағы болған бұл жиын тарихымыздың жаңа кезеңінің басы, қазақ елінің шынайы тәуелсіздікке қол жеткізуінің айқын көрінісі болды.
Құрылтайда шетелдегі қазақтарға мәдени-рухани сала негізінде қолдау көрсетудің негізгі бағыт-бағдары мен міндеттері айқындалып, қандастарымыздың елге оралудағы көші-қон саясатында көптеген мәселелердің шешімін табуына септігін тигізді
Құрылтайда қазақ ұлтының өзекті мәселелерімен және бірегей мақсаттарын дамыту міндетімен айналысатын Дүниежүзі қазақтарының қауымдастығы құрылды.Содан бергі уақытта еліміз ауыз толтырып айтатындай жетістіктерге жетіп, көш ілгері елдердің қатарына қосылды
Бүгінде мәдениеті көркейіп, экономикасы қарқынды даму жолына түскен қазақ елі әлемнің барынша дамыған мемлекеттерімен бәсекеге түсуге бет алды
Тәуелсіз мемлекетіміздің алдында көптеген сан түрлі міндеттер тұр
Сол міндеттердің бастыларының бірі әлемнің 40-тан астам еліне шашырап кеткен қандастарымызбен байланыс орнату, оларға жан-жақты көмек көрсетіп, атажұртта басын қосу болатын
Міне, содан бері өзекті мәселелерді шешетін әлем қазақтарының төрт Құрылтайы болып өтті.
Араға жылдар салып 2002 жылдың 23-24 қазанда өткен екінші Құрылтайға әлемнің 33 елінен барлығы 470 адам келді
Екінші құрылтай Қазақстан Республикасының тәуелсіздігінің он жылдығымен қатар келді
Сондықтан еліміздің он жыл ішіндегі қол жеткізген табыстарын саралап-сараптауға арналды
Құрылтайда жалпы қазақ халқының алдағы уақыттағы әлеуметтік-экономикалық, мәдени-рухани, оқу-білім саласындағы өсіп-өркендеуі жөніндегі маңызды мәселелер қозғалды.
2005 жылы 29-қыркүйекте еліміз­дің жаңа ордасы Астанада өткен үшінші Құрылтайға әлемнің 32 елінен 312 қандастарымыз қатысты
Оның ерекшелігі – іскерлік бағытта өткізілген­дігі
Құрылтайда: мәдениет, оқу-білім, бұқаралық ақпарат құралдары және көші-қон мәселелерін қарастырған төрт секциялық мәжіліс өткізіліп, шетелдегі қазақтармен байланыс жасаудың өзекті мәселелері талқыланды
Шетелдегі қазақ диаспорасы мен елге оралғандардың өзекті мәселелері жан-жақты айтылып, үш мәселеге – көші-қон, оқу-білім, мәдени-рухани және бұқаралық ақпарат құралдар мәселелеріне айрықша көңіл бөлінді
Құрылтайда жасаған баяндамасында Елбасы шетелдердегі қазақ диаспорасы мен оралмандарға қолдау көрсетудің барлық тетіктерін айқындап, алда тұрған міндеттерді белгілеп берді
Отанға оралту жұмысын одан әрі жүйелеп, жетілдіре беру керектігіне тоқталды.
Ал 2011 жылы 25-27 мамырда Астанада өткен төртінші Құрылтайға 35 шет мемлекеттерден 380 делегат, Қазақстанның әр аймағынан 300-ден астам адам қатысса, делегаттарының 60%-ы жастар болды.
Мұнда көші-қон туралы заң жобасы қайта қаралып, «Нұрлы көш» бағдар­ла­масының 2-ші кезеңі іске қосылып, шет елдерде кіші құрылтайлардың тұрақты өткізіліп тұруы тиіс екендігі, әрі «Самұрық-Қазына» ұлттық әл-ауқат қорының қолдау көрсететіндігі ашық айтылды
Құрылтайда ­Елбасы Н.Ә.Назарбаев: «Жастар – біздің болашағымыз
Біздің әлемдегі барша қазақ жастарының сапалы білім алуына тиісті жағдай жасауымыз қажет… Сондықтан мен әлемнің әр қиырындағы қазақ жастарын атамекенде оқуға және қазақ еліне қызмет етуге шақырамын» деп, атап көрсетті
Жаһандану заманында, жаңа дәуірге қадам басқан қазақ елі білімді жас мамандарға аса зәру екендігіне, сондықтан оларды құшақ жая қарсы алу керектігіне ден қойылды.
Ал биылғы жылдың 22-25 маусым күндері Астанада өткен әлем қазақтарының бесінші Құрылтайына 39 шетелден 350 адам, барлығы 750 делегат пен қонақ қатысты
Құрылтайда шетелдегі ағайындармен мәдени-рухани байланыс, көші-қон, шетелдегі қазақ жастарының елімізде білім алуы, бизнес, кәсіпкерлік және тағы басқа мәселелер қаралды
Алдағы уақытта Қазақстан Үкіметінің шетелдегі қазақ диаспорасына қолдау көрсететін арнайы бағдарламасы жасалынатыны айтылды.
Сөз түйіндер болсақ, 1992-2017 жылдар аралығында әлем қазақтарының басын қосқан бес құрылтайда әлемнің қырықтан астам елінде тұратын қандастарымызға қолдау көрсетіп, жағдай жасаудың әр алуан іс-шаралар қарастырылды
Қандастарымызға ­сапалы білім беруде мемлекет тарапынан қолдау көрсетілетіні, олардың атамекенге мүмкіндігінше көбірек оралуына жағдай туғызылатыны Елбасы тарапынан назарға алынды
Соның нәтижесінде 1млн қандастарымыз атамекенге оралды.
Әсіресе төрткүл дүние қазақтарының басын қосқан тұңғыш Құрылтайдың шақырылуының тарихи маңызы ерекше
Әлем қазақтарының басын қосқан бұл басқосу – қазақ халқының жаңа мыңжылдыққа біртұтас ұлт ретінде нық қадам басқанның белгісі болды.
Г.ҚОЗҒАМБАЕВ, Н.ТАСИЛОВА,
әл-Фараби атындағы ҚазҰУ-дың
Тарих, археология, және этнология факультетінің доценттері
