Жуырда Алматы қаласының әкімдігі Мәдениет басқармасының ұйымдастыруымен Алаш Орданың 100 жылдық мерейтойына орай М.Әуезов атындағы қазақ мемлекеттік академиялық драма театрында «Алаш туы астында!» атты өнер қайраткерлерінің қатысуымен салтанатты кеш өтті

Кеште Алматы қаласының әкімі Бауыржан Байбек және ҚР ҰҒА-ның академигі, тарих ғылымының докторы, профессор Ханкелді Әбжанов Алаш партиясының және ұлт тарихында аттары алтын әріптермен жазылған Алаш арыстарының өмірі және олардың халық үшін сіңірген еңбегі туралы баяндама жасады

Айтулы шара ән-күймен жалғасты
Алғашқылардың бірі боп сахна төріне көтерілген Еркін Шүкіман кеш шымылдығын «Алаш маршы» әнімен ашса, «Алқоңыр» әнімен күміскөмей әнші Нұржамал Үсенбаева тыңдармандарды тәнті етті
1916 жылдың алмағайып күндері дүниеге келген, халық арасында кең таралған «Самалтау» әнін Талғат Әбуғазы әуелетсе, Ерлан Рысқали Иманжүсіптің әні «Иманжүсіпті» орындап көпшіліктің ыстық ықыласына бөленді
Сондай-ақ кеш барысында «Қапездің қоштасу» әнімен Рамазан Стамғазиев, «Ақ сиса» әнімен Төлеген Рахымбаев сахна төріне шығып, көрерменнің құлақ құрышын қандырды
Мәмен Ерғалиұлының «Ақшолпан» күйін Айгүл Үлкенбаева күмбірлетсе, Құрманғазының күйі «Серперді», Тәттімбеттің күйі «Сарыжайлауды», Н.Тілендиевтің күйі «Қилы кезеңді» Нұрғиса Тілендиев атындағы академиялық фольклорлық-этнографиялық «Отырар сазы» оркестрі тыңдарман назарына ұсынып кеш салтанатын онан сайын арттыра түсті
Концерттік бағдарлама соңында Естайдың әні «Сандуғашты» Гүлзат Дәуірбаева, Мәдидің әні «Үшқараны» Қоңыр тобы әуелете шырқаса, Фархад Көбеев «Өз елім» әнімен айтулы шараны қорытындыланады.
Ұлы даладағы дүбір
— Олар қазақты әлемдік өркениет биігінен көргісі келді, әлемдік өркениет биігінен ұлтының кешегісіне, бүгініне, келешегіне көз жүгіртті, қызмет етті, болжам құрды, – деді баяндамасында ҚР ҰҒА-ның академигі, тарих ғылымының докторы, профессор Ханкелді Әбжанов
– Ә.Бөкейхан: «қазақ надан, қазақ көшпелі, қазақ мәдениетсіз, қазақ жоғалып кетеді, бұған жер неге керек» де­ген­дерді «дұшпан» санады
Ұлт көсе­мінің: «мемлекеті жоқ халық – жетім әрі жетекшіл халық» деген тұжырымы әлемдік ойшылдардың теориялық, идеологиялық мазмұнда айтқандарымен қатар тұруға лайық
XX ғасырға қадам басқан Ұлы дала елі Азия мен Африкадағы, Еуропа мен Америкадағы халықтардың біреуінен ілгері, біреуінен кейін өмір сүріп жатқан еді.
Жеті атасын, хандары мен батырларын, бабалар сөзі мен ән-күйін, аспан әлемі мен жер бедерін жазбай таныған, адамзатқа әл-Фараби мен Ясауиді, Шоқан мен Абайды берген халқымыздың интеллектуалдық әлеуеті бұрынғы ғасырлардағыдан артпаса, кеміген жоқ еді
Жаңа заманда өсіп-өркендеудің кілті білім мен ғылымда жатқанын қапысыз айыра алды
Осыны байқағандықтан да Алаш көсемі Ә.Бөкейхан 1889 жылы: «Қыр халқы… ғылым-білім жайып жатқан һәм өздері ғылым-білімге көңіл бөлген себебінен кешікпей-ақ жақсылықты біліп, еңсесін көтеруге аяқ басар, өздерінің сүйектеріне берген ақылы-санасы болған соң, сол заманда болған балаларымыз бізден ақылды болып, біздің заманымыздағы аталарымыздың қылғандарын көріп таңғалар я ойламай қатырар» деп жазуы әсте кездейсоқтық емес.
Ең бастысы, оқу-білімді, ұлттық бірегейлікті, белсенді өмір позициясын… малтабарлықтан жоғары бағалап, өркениет көшке ілесудің басты шарты екенін қарапайым жандар да қолдады
Сол заманда Ә.Бірмұхаммедұлы деген азаматтың: «Бисмилла деп бастағанда қолға алатын ең мұқтаж жұмыс – оқу… Оқу-білімнен соңғы біздің халыққа екінші мұқтаж іс – ынтымақ… Сол себепті әр адамға керек бай, керек ғалым, керек білгіш болсын, бес парыздың біріндей міндет: шамасы келгенше ыждаһат етіп, халыққа дәулетімен болсын, білімімен болсын, өнерімен болсын қызмет етіп, пайда келтіріп, халықтың қамын ойлау» деп жазуы нағыз көрегендік әрі ешқашан өзектілігін жоймайтын сөз
Ол қоғамдық сананың сапалы биік деңгейін айғақтайды
Өлкедегі қайшылықты ахуал, Еуропадағы өнеркәсіптік төңкеріс, жаратылыстану мен механика ғылымдарының жетістіктері осылай ойлауға итермеледі
Университет бітірмеген перзенті мазмұн-өресі бойынша жаһандық деңгейде ой-пайым түйіндеуге қабілетті халықтың азаттықты аңсамауы, әлемдік додадан тыс қалуы мүмкін емес қой.
Қалай десек те, сауда-саттықпен, діни қажеттілікпен, оқу қуумен, тағдырдың жазуымен әр жердің дәмін татқан қазақтар таяу-алыс елдердің тіршілігінен хабардар болды
«Біз» және «олар» несімен ерекшеленетінін ­айыра алды
XX ғасырға қарай өлкеге шет ел капиталы келді
Әлем дидарын қазақтың тануы тереңдей түсті
Мәселен, 1904 жылы құрылған «Спасск кен рудаларының акционерлік қоғамы» басқармасына төрт ағылшын және төрт француз кірді, ал қоғамның акцияларын Америка, Германия, Швеция, Испанияның және басқа капиталистік елдердің іскер ауқаттылары ұстады
Қолы жеткен қазақтар «әмірқан (американ) етік» киді, «болыскей (польский) кереуетте» жатты
Қысқасы, әлем қазақты қалай білсе, қазақ та әлем дидарын солай біле алды
Міне, осы үрдісті қоғамдық-саяси, ғылыми ой елегінен өткізуді барынша тереңдеткен, оған танымдық-қолданбалық сипат беруді жаңа белеске шығарған күш алаштықтар екені сөзсіз
1913 жылғы №5 санында «Қазақ» газеті былай жазған екен: «Бүгін Еуропада болып жатқан уақиға ертең Азияда болуға ықтимал
Жер жүзінде тіршілік етіп тұрған адамдар, болып жатқан уақиға, істеліп жатқан жұмыс, жұмсалып жатқан қулық-сұмдық бәрінен де хабардар болмақ керек
Неге десең, дүниедегі адамдардың пайда, ­зарары матасулы».
«Матасулы» әлемнің ұлтына берері мен сын-қатерін бағалау, халқын азаттыққа алып шығудың мақсат-міндеттерін тарқата талдау миссиясы Алаштың пешенесіне жазылыпты
Алаш қозғалысы Ұлы дала топырағында бой көтерді
Артына жалтақтамай, қиырға көз жіберді
Алайда оның бүкіл тарихы Күлтегін, Алтын Орда ғасырларынан үзілмеген империялық өршілдікті де, еуропалық ағартушылықты да, XVІІІ ғасырдан бергі отарлық езгіні де бойына жинағанын байқай аламыз
Алашқа тән қоғамдық-саяси ой-сана Батыс ойшылдары мен өркениетінің биігіне көтерілгеніне педагогикадан, медицинадан, тарих пен әдебиеттен, ауыл шаруашылығы ғылымдарынан жазған еңбектері мен идеялары, Ә.Бөкейханның Ф.А.Брокгауз бен И.А.Ефрон шығарған энциклопедияда редакциялық алқаға кіргені, Барлыбек Сыртановтың 1911 жылы жазған «Қазақ елінің уставы» айғақ-дәлел.
Мәңгілік рух, мәңгілік идея
Алматы қаласының әкімі ­Бауыржан Байбек өз баяндамасында былай деді:
– Дүбірге толы XX ғасырдың ­басында өз өмірлерін Ұлт бостандығы жолына сарп етіп, бар саналы ғұмы­рын ел мүддесіне арнаған қазақ зиялыларының аса құдіретті жұлдызды шоғыры пайда болды
«Ұлтына, жұртына қызмет ету – білімнен емес, мінезден» деп мәлімдеген осынау саяси күштің басында Әлихан Бөкейханов, Ахмет Байтұрсынұлы, Міржақып ­Дулатов сынды ұлт қайраткерлері тұрған еді
Бүгін осы ұлы тұлғалар құрған «Алаш» партиясы мен «Алаш Орда» үкіметінің 100 жылдығына арналған салтанатты кешке жиналып отырмыз.
Биылғы жыл қазақ елі үшін есте қаларлықтай тарихи даталарға толы мерейлі жыл болып отыр
Осыдан тура 100 жыл бұрын, яғни 1917 жылдың 21-26 шілдесі аралығында Орын­бор қаласында Жалпықазақ съезі шақырылып, сол кезең үшін ең өзекті деген мәселелер съезд делегаттарының талқысына ұсынылды
Төрағасы – Халел Досмұхамедов, төраға серіктері – Ахмет Байтұрсынұлы, Әлмұхамед Көтібаров, хатшылары – Міржақып ­Дулатов, Ақылбек Сейітовтер болған бұл съезде «Алаш» ұлттық-демократиялық партиясының іргесі қаланып, мемлекеттің тәуелсіздігін айқындайтын ең өзекті мәселелер сөз болды
Артынша «Алаш» партиясының бағдарламасы 21 қарашада «Қазақ» газетінде жарияланды
Онда Ресей құрамындағы Қазақ автономиясын құру жайлы айтылған еді.
Өкінішке қарай, Алаш арыстары­ның арман-мұраттары сол кезеңдегі ­тарихи жағдайларға байланысты жүзеге аспай қалды
Дегенмен, сол уақытта көтерілген ұлт-азаттық қозғалысы туралы идеялар қазақ халқының жүрегінде маздап, тек ХХ ғасырдың соңында, яғни 1991 жылы Тәуелсіз Қазақстан Республикасы құ­рылды
Біз «Алматы – Тәуелсіздіктің алтын бесігі», «Төрткүл дүниемен тереземіз тең» десек, осы қастерлі ұғымдар Алаш идеяларынан нәр алған сол боздақтардың арманының орындалуы іспетті.
Алаш зиялылары халықтың көкі­регіне ғасырлар бойы шер болып қатқан азаттық туралы аңсарды, ел болу жайлы ұлы мәселені күн тәртібіне қойды
Сұлтанмахмұтша айтсақ, олар «Қазақ үшін жүрек майын шам қылған» көзсіз батырлар, заманынан озып туған биік өре иелері еді.
«Бостандыққа апаратын жалғыз жол – ұлттық ынтымақ қана» деген қазақ ұлтшылдығының рухани көсемі Әлихан Бөкейханов және ­замандастары бөлінуге, жікшілдікке барынша қарсы болып, бәрін де ұлттық жаңару жолына үгіттеумен болды
Олар өтпелі кезең жағдайында болатын дәстүршілдік пен жаңашылдық таласында жаңаруды жақтады
Тірліктің өз билігіңді өз қолыңда бекем ұстай алғанда ғана өнетінін терең сезінген олар: «Ұлттың жоғын ұйықтап жүріп емес, ояу жүріп іздеу керек» деп мәлімдеді.
«Алаш» партиясын құрған бабаларымыз Тәуелсіздікке жетудің стратегиясы мен тактикасын жасауға ұйытқы болды
Елбасы Нұрсұлтан ­Назарбаев өзінің «Тарих толқынында» атты кітабында: «XVІІІ-XІX ғасырларда Қазақ хандығы құлағаннан кейін қазақтардың арынды рухы бұрқ етіп сыртқа шығудың әртүрлі жолда­рын қарастырды
Сол кезде қазақтарда өз мемлекетін құру үміті тағы да ояна бастады
Алашорданың көсемдері Әлихан Бөкейханов, ­Ахмет Байтұрсынұлы, Міржақып ­Дулатов және басқалар болды
Қазақтың оқыған жас өкілдерінің осынау ыстық жігері, ұлттық рухы сол кезде қалыптас­қан жағдайлардың себебінен өмірде іс жүзіне аса алмады» деп өзінің тарихи бағасын берген еді.
Халықты өз ұлтын, тілін, мәдение­тін, салт-дәстүрін, ата-баба жерін қастер­леуге, Отанды сүюге, қорғауға және қамқор болуға насихаттаған ата-бабаларымыздың арман-мұраты бүгінгі «Мәңгілік Ел» идеясымен үндесіп жатса, олардың есімдерін ұлықтау «Рухани жаңғырудың» жарқын көрінісі.
Халқымыздың аса көрнекті тұлғала­рын, ерен еңбектерін жан-жақты терең зерттеп, жас ұрпақтың рухани қазынасына айналдыру – баршамыздың азаматтық парызымыз
Биылғы жылы еліміздің барлық өңірлерінде Алаш зиялыларының есімдерін ұлықтауға, еңбектерін ел жадында жаңғыртуға байланысты көптеген іс-шаралар атқарылып келеді
Бүгін осы игі дәстүр Алматыда жалғасын тауып отыр
Қазан айында «Алаш Орда» үкіметінің 100 жылдығына орай Алматы қаласы Ішкі саясат басқармасының тапсырысы бойынша «Ел-шежіре» қоғамдық қоры «Айбыным – Алаш!» атты шығармашылық кеш ұйымдастырса, таңертең ғана Ғылым Ордасында «Алаш Орда және ұлт-азаттық идеясы» атты республикалық ғылыми-тәжірибелік конференция өтті
Алматы қаласының ең негізгі көшелері Әлихан Бөкейханов, Ахмет Байтұрсынұлы, Міржақып Дулатов, Халел Досмұхамедов сынды Алаш арыстарының есімдерімен аталады.
Алаш рухы, Алаш идеясы ешқашан да өлмейді, «Мәңгілік Ел» болуға бет алған Қазақстан халқымен бірге Алаш қайраткерлерінің есімдері де мәңгі жасай береді.
Абылайхан ЖҰМАШЕВ
