Павлодар қаласында П.Васильев атындағы орталық қалалық кітапханада белгілі әнші-композитор Естай Беркімбаевтың туғанына 150 жыл толуына орай «Арқада ән тербеген Естай ақын» атты әдеби-музыкалық кеш өткізілді
Аталған шара «Рухани жаңғыру» бағдарламасы мен «Алтын дөңгелек» кітапханалық жоба аясында ұйымдастырылды.
Кеш И.Байзақов атындағы облыстық филармонияның әншісі, Қазақстанның еңбек сіңірген қайраткері Ербол Айтбаевтың орындауындағы Естайдың «Бір мысқал», «Құсни-Қорлан» әндерімен ашылды
Бұқар Жырау атындағы музейдің маманы Жанаргүл Қанатбекқызы әнші өмірі туралы жан-жақты айтып берді
Естай Беркімбаев – көрнекті композитор, Қазақ КСР-нің еңбек сіңірген қайраткері, Қазақстан Композиторлар одағының алғашқы мүшелерінің бірі
Естайды қалың көпшілікке танымал еткен «Құсни-Қорлан» әні болатын
Өкінішке қарай, Қорланның жеке суреті сақталмады
Ал махаббат сезімін жеткізген тамаша ән композитор шығармашылығының биік шыңы болып есептеледі.
«Құсни-Қорлан» әнінің өмірге келуі туралы кештің қонағы, «Қосылмаған қос ғашық: Естай мен Қорлан жайынан бір үзік сыр» атты әдеби туынды жазған қаламгер, Қазақстан Журналис­тер одағының мүшесі Жұмат Төлебаев кеңінен әңгімелеп берді
Композитор өмірі туралы өзге де қызықты деректермен облыстық «Қазақ тілі» қоғамының мүшесі, әдеби кітаптардың аудармашысы Серік Сатыбалдин бөлісті
Кітапханашы Г.Райымбекова әнші шығармашылығына арналған көрмеге шолу жасады.
Қоғам қайраткері, Май ауданының «Құрметті азаматы» Құдайберген Пішембаев «Қосылмаған қос ғашық» кітабының авторы Ж.Төлебаевқа өңір мәдениетін дамытуға қосқан сүбелі үлесі үшін айлғыс айтып, жастарды қазақ өнерін сақтап, дамытуға шақырды
Кеш шырайы И.Байзақов атындағы облыстық филармонияның әншісі Әсел Ботаева мен халықаралық байқаулардың лауреаты Жанболат Байсұлтанның орындауындағы композитордың «Сандуғаш», «Қорлан» әндерімен әрлене түсті.
Айгүл ЖҮРСІНОВА, 
П.Васильев атындағы орталық 
қалалық кітапханасы өнер жөніндегі
 әдебиеттер секторының меңгерушісі
Павлодар
