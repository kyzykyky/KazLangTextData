Абай ауданы
Абай – қала аты
Қазақ халқының ұлы ақыны Абай Құнанбаевты мәңгі есте қалдыру мақсатында қойылған атау
Қала негізі Қарағанды көмір алабының батыс телімдерінің игерілуіне байланысты 1949 жылы Шерубайнұра кенті ретінде қаланған
1961 жылы қалаға айналған.
Айрық – тау аты
«Екі айыр, тара» және «асу, бел» атаулары болуымен біргше «екі өзен-судың немесе «екі сайдың түйіскен жерле­рін» нұсқайтын атау
Түркологиялық деректерде айрық сөзін «арықпен» байланыстарады

Айыртас – жер аты
«Айыр» және «тас» сөздерінің бірігуінен жасалып, мағынасы: «екі бөлек, қос салалы, екі ашалы» деген ұғымды білдіреді.
Ақши – жер аты
«Ақ» және «ши» сөзде­рінің бірігуінен жасалған
Бұл маңай­да шидің қалың өсуіне байланысты қойылған.
Көкбұлақ – қазақ жерінің көптеген өлкелерінде кездесетін бұлақ, бастау, қайнар аттары
«Көктің бұлағы» мәніндегі атау.
Көкдөң – жер аты
«Көк» және «дөң» сөз­дерінің бірігуі негізінде қалыптасқан
«Көк» сөзі биік мағынасын білдіреді
Бұл жерде Шерубай батырға ескерткіш орнатылған.
Көкөзек – жер атауы, гидротопоним
Жердің үнемі суланып, ондағы шөптің көгеріп тұруынан қойылған атау.
Көкөзек – өзен аты
«Көк» сөзі түспен байланысты
Өзен арнасы шөпті болып, көгеріп жататындықтан, көк майсалы сай дегенді білдіреді.
Соқырдың сораңы – тауы, шоқы – «Соқыр» және «сораң» сөздерінің тірке­суі­нен жасалған
Жалаңтөс батырдың лақап есіміне байланысты қойылған
«Сораң» — сол өңірдегі биік шоқы дегенді білдіреді
Шоқы биігі жаугершілік заманда қарауыл қарауға аса ыңғайлы болған.
Талдықұдық – қыстау аты
«Тал» және «құдық» сөздерінен қалыптасқан атау
Құдық маңына талдың көп өскендігін білдіреді
Кейін бұл атау қыстау атына айналған
Қазақстанның әр түкпірінде, әсіресе, Орталық Қазақстан өңірінде «Талды» және «құдыққа» қатысты сөзден біріккен әртүрлі жер-су атаулары көп ұшырасады.
Топар – өзен
Түр
Этникалық топ атауы
Өзбек және Қарақалпақ топоним­дерінен де осы мәнінде көріністер береді
Этимологиясы: 1) Түп және –ар лексемаларынан құралған – «түптегі ел» мәнінде; 2) Бұл сөз Бұқар жырау толғауында қайратты, мықты деген мағынада кез­деседі:
«Жақсы болсаң — топарсың,
Жаман болсаң – сотқарсың…» (Т.Асқартегі материалдарынан);
3) Шығу төркіні жағынан үндіеуропа тілдеріне ұқсас
Өйткені тіліміздегі тапыр-тапыр (қатты, асығыс жүріспен байланысты еліктеу мәніндегі сөз), сондай-ақ апыл-тапыл, апыр-топыр тәрізді қос сөздердің «тапыр», «топыр» сөздері және топан су («ағыны қатты сел, су») топ сөздерінің синкре­тикалық түбірі – то // тап // топ
Ал атаудың екінші құрамындағы ар тұлғасын о бастағы жеке мағыналы сөз деп танудың орны бар
Демек, «Топар» «жылдам, тез, ағыны қатты өзен» деген мәнге лайық (Е.Қойшыбаев).
Ынтымақ – бөген атауы
Нұра өзенінің арна­сын бөгеу арқылы 80-жылдары жасал­ған су айдыны, Абай және Бұқар жырау ауданының жерінде орналасқан
Нұра суы­ның және Ертіс-Қарағанды каналынан алынатын судың бір бөлігін реттеп отыруға, Нұраның санитарлық жағдайын және Қарағанды мен Ақмола облыстары жеріне берілетін судың сапасын жақсартуға, қыс кезінде канал суы көбейіп кеткен жағдайда қосымша су көлемін жинақтауға, сондай-ақ жаңадан игерілген алаптардағы дәнді және мал азықтық дақылдар егісін салуға арналған.
Шұбаркөл – көл атауы
«Шұбар» және «көл» сөздерінің бірігуінен жасалған қос тұл­ғалы гидроним
Жағасында түрлі өсімдіктер және тұз теңбілдерінің түсі шұбарланып жататын көл болғандықтан қойылған атау.
«Абай ауданының топонимикасы» 
кітабы бойынша дайындаған 
өлкентанушы 
Молдияр СЕРІКБАЙҰЛЫ
