Құрманғазы атындағы Қазақ мемлекеттік академиялық халық аспаптар оркестріне 80 жыл
Биыл әлемге әйгілі ұжым — Құрманғазы атындағы Қазақ мемлекеттік академиялық халық аспаптар оркестріне 80 жыл толып отыр.
Халқымыз «Құрманғазы оркестрі» атап кеткен ұжым 80 жыл мерзім ішінде күллі әлемді ғажайып өнерімен мойындатып, таңғалдырды
Күй күмбірледі, әсем әндер әуеледі
Байтақ даланы сиқырлы сазға бөледі
Оркестр музыкасын тыңдаған адам оның сырлы әуезіне ерекше тамсанды.
«Неткен ғажап үн! Неткен құдіретті әуен! Неткен шалқар музыка! Мұнда қандай сиқыр бар!» деген сөздер айтылды.
Оркестрдің орындауындағы «Сарыарқа», «Серпер», «Адай», «Көңілашар», т.б
күйлері ешкімді бейжай қалдырмады
Осылайша, ұлы даланың ұлы сазы құдіретті оркестр арқылы төрткүл дүниені түгел жаулап алды.
Қазақ даласында мұндай оркестрдің дүниеге келуі заманның, мезгіл-уақыттың рухани сұранысы еді
Ғасырдан-ғасырға жалғасқан өнерпаздық дәстүрлердің басын қосып, бір арнаға тоғыстыру да оңай атқарыла салатын шаруалардың қатарынан емес, әрине
Себебі ұлы даланың ұлы өнерпаздары  —  әншілері мен күйшілері, ақындары мен жыршылары, сал-серілері әрқайсысы жеке-дара болмыс иелері еді
Олардың өзіндік қолтаңбасы, шығармаларынан көрініс тапқан мінездері, табиғаты да әркелкі
Қорқыттан бастау алып Құрманғазыға иек артатын төлтума музыкалық өнеріміз небір сырлы да сырбаз күйлерге, сол күйлерді өмірге әкелген күйші-композиторларға бай
Осылардың барлығын елеп-ескеріп ойға алғанда өз елімізде «оркестр» дейтін ұғымды қалыптастыруға қаншалықты күш-жігер, телегей теңіз дарын мен қабілет керек болып еді десеңізші.

Ахмет Жұбанов – «Оркестрдің кіндік атасы»
Қазақтың белгілі жазушысы Ғабит Мүсірепов Ахаңа осылай деп баға берді
Оркестр құрамын жасақтап, тыңнан түрен салу, соныдан соқпақ жасау Ахаң үшін жеңіл болмағаны анық.
Тарихқа көз салайық
1932 жылы Алматыда музыка-драма техникумы ашылды
1933 жылы осы техникумға кәсіби музыка мамандары қажет болғандықтан, оларды жинау, қызметке тарту мақсатында Ленинград көркемөнер зерттеу академиясының аспиранты Ахмет Жұбанов шақыртылды
Ахаңның келуімен музыка-драма техникумының жұмысы өрге басады
Білікті маман айналасына дарынды, талантты азаматтарды топтастырады
Солардың бірі Ленинград консерваториясының түлегі Евгений Брусиловский еді
Өнер ордасының кәсіби деңгейін көтеруге, мамандарды сапалы даярлауға ерекше назар аударылып, 1933 жылы А.Жұбановтың ұйымдастыруымен 11 адамнан тұратын дом­бырашылар ансамблі құрылды
Ан­самбль­дің өмірге келуі Ахаңның ұлттық музыка өнеріне қосқан өлшеусіз жаңалығы болды
Өйткен себебі бұл болашақта өмірге келетін Құрманғазы атындағы ұлт-аспаптар оркестрінің пайда болуына негіз болғаны сөзсіз.
Ел іші – өнер кеніші
Оркестрге Ахаңның шақыртуымен ел-елден, жер-жерден майталман музыканттар жиналды
Әйгілі күйші Дина Нұрпейісова, Махамбет пен Науша Бөкейхановтар, Меңдіғали Сүлейменов пен оның ұлы Қисмет, Лұқпан Мұхитов, Оқап Қабиғожин, Қали Жантілеуов, Қамбар Медетов, Жаппас Қаламбаев, Ысқақ Уәлиев, Жәлекеш Айпақов, Смағұл Көшекбаев, Ғылман Әлжанов, Дүйсебек Толымбеков және т.б
өнерпаздар оркестр құрамының негізін қалады.
1934 жылы Алматы қаласында халық таланттарының Бүкілқазақстандық слеті өтті
Бұл кезең дәстүрлі қазақ музыка мектептеріндегі ірі өкілдерінен тікелей тәлім алған шәкірттерінің, ізбасарларының көзі тірі кезі
Солардың басын қосқан Бүкілқазақстандық слет ұлттық музыка өнеріміздің сол кездегі деңгейін, бағыт-бағдарын, порым-пішінін, дәстүрі мен өнегесін, жүріп өткен жолын, келешегін тағы бір парықтап, пайымдап алудың жақсы мүмкіндігі еді
Екі аптаға жалғасқан сайыс­та қазақ музыкасының көрнекті өкілдері өнер көрсетті
Домбыра мен қобыздан, сыбызғы мен сырнайдан төгілген күйлер мен әсем әуендер, арқалы әншілердің тамылжыта шырқаған әндері тыңдаған адамның бойын балқытып, құлақ құрышын қандырғандай еді
Бұл жиын дәстүрлі музыка саңлақтарының өзара жүздесіп, дидарласып, сұхбаттасуына да кең мүмкіндік бергені сөзсіз
Осы шараның өтуі барысында, дәлірек айтқанда нәтижесінде, техникум жанындағы домбырашылар ансамблі негізінде ұлт-аспаптар оркестрін құру жоспарланып, оған жетекшілік жасап, басқару мәртебесі Ахаңа тапсырылды
Осылайша қазақ музыка тарихында тұңғыш рет қазіргі Құрманғазы атындағы ұлт-аспаптар оркестрі дүниеге келді
Оркестрдің ресми атауы Қазақстан Орталық Атқару Комитеті (ҚазЦИК) атындағы ұлт оркестрі деп аталды.
Оркестрдің құрылу кезеңі елдегі болып жатқан саяси оқиғалармен де тұспа-тұс келді
Кеңес Одағының тоталитарлық режимінің тікелей көрінісіне айналған ашаршылық нәубет, қуғын-сүргін, реп­рессиялар уақыты еліміздің мәдени-рухани кеңістігінің ойдағыдай қарқын алып, дамуына айтарлықтай кедергілер келтіргені сөзсіз
Өйткені халқымыздың сүт бетіне шыққан қаймақтары бірінен соң бірі қудаланды, атылды
Олардың арасында ұлттық өнеріміздің дамуына өлшеусіз еңбек сіңіріп жүргендері қаншама еді
Соның бірі Ахмет Жұбановтың ағасы Құдайберген Жұбанов болатын
Құдайберген Жұбановтың соңына шам алып түскендердің кесапаты інісі Ахметке де тиген еді
Ахаңның дәл сол кезеңдерде қызметтен қуылып, жұмыссыз қалуы саяси қуғын-сүргін жылдарының көрінісі
Орынсыз жабылған жала, айыптау мен кінәлау сынды небір сұмдықтар Ахаңды шын мәнінде қыспаққа алып, жасамаған қателігін мойындауға мәжбүрлеткен еді
Бұл жағдайлардан соң Ахаң 1951 жылы Мәскеуге жол тартып, 1953 жылға дейін сонда болды
Ұлтымыздың ұлы перзенті Құдайберген Жұбановтың басына төніп тұрған қауіп-қатерге қарамастан, шегіншектемей өз ісін жалғастыра білген Ахаңның ұлт оркестрін құра білгені ерлікке пара-пар іс демеске лажымыз жоқ
Ол кезде жүрегі қазақ деп соққан ұлт зиялылары «үштіктің» қанды қармағына оп-оңай ілініп кете баратын
Мұндайдан Ахаңды аман сақтап қалған Құдайдың құдіретіне мың мәртебе шүкіршілік етеріміз де сондықтан
Себебі Ахаңның аман қалуы қазақ музыкасының тұтас бір дәуірінің аман қалуы десек, артық айтқандық емес.
Кез келген ұжымның өсу, қалыптасу жолы бар
Оны жоғары деңгейде ұйымдас­тыру үшін оркестрдің өзіне лайықты репертуарын жасақтау керек болды
Оркестрдің алғашқы репертуары да халық арасынан шыққан композиторлардың шығармаларынан құралды
Қорқыт, Ықылас, Құрманғазы, Дәулеткерей, Тәттімбет, Дина, Қа­зан­ғап, Байсерке, Абыл, Сармалай сынды композиторлардың туындылары оркестрдің орындауында өзгеше бояуға, өзгеше реңк пен сипатқа ие болып, ұлттық аспаптарымыздың ғажайып үні арқылы жерімізді жаңғыртып, даламызды әсем сазға бөледі
Былайша айтқанда, қазақ даласында жаңа өнердің ғасырлармен үндескен жаңа болмысы жасалып жатты
Бір күйді, бір ортақ шығарманы бірнеше саз аспаптарына бөліп сөйлетудің тәжірибелері сәтті жүзеге асты
Қазақ музыка тарихында бұрын-соңды қосылып, бірлескен пішінде өнер көрсетіп көрмеген ұлттық аспаптардан төгілген әуен тыңдаған адамның қиялын көкке жеткізіп, кеудесін әнге бөледі
Дәл осынау қазақ музы­ка­сының жетістігі әлемге осы оркестр арқылы танылды.
1936 жылы Мәскеуде өткен Қазақстан әдебиеті мен өнерінің онкүндігінде ор­кестр­дің өнері биіктен көрінді
Екі жыл мерзім ішінде кәсіби деңгейін шыңдап, оны талғампаз музыка қауымының сарабына салуы және жоғары бағаға ие болуында Ахмет Жұбановтың ерен еңбегі жатқаны сөзсіз.
Ел-жұртын, туған өлкесін ән мен күйге бөлеп жүрген өнер иелерінің бір ұжымда бас қосып, аз ғана жылдың ішінде Мәскеудің төрінде жарқырай өнер көрсетуі, көрінуі мақтан етерліктей жағдай
Үлкен театрда өткен қорытынды концерттен кейін оркестр жайында атақты «Правда» газеті мақала жазды
Онкүндік аяқталған соң Ахмет Жұбанов Кремль басшысы М.Калининнің қолынан «Құрмет белгісі» орденін алды
Бұл қазақ өнеріне берілген шынайы баға еді.
Оркестр өрге өрлеп, жаңа биіктерді бағындырды
Өсті
Шыңдалды
Жетілді
Үкіметтік дәрежеде берілген атақ, марапат шабытқа шабыт қосты
1944 жылы Ташкент қаласында өткізілген Орта Азия республикалары музыкасы байқауында бірінші орынды иеленді
Сол жылы оркестрге он жыл толуына орай оған ұлы күйші, композитор Құрманғазының есімі берілді.
1935 жылы республика Үкіметінің Қау­­лысымен оркестр ұжымы негізінде Қа­зақ­тың Жамбыл атындағы филармо­ния­сы құрылып, ендігі кезекте оркестр филар­монияның құрамына өтті
Ал Ахмет Жұбанов осы филармонияның көр­кемдік жетекшісі және директоры болып тағайындалды
1938 жылы оркестрге ком­позитор Латиф Хамиди шақырылды
Латиф Хамиди оркестрге дирижерлік жасап, ұжым мүшелерінің нотаға деген сауат­­тылығын арттыру жұмыстарына көмек көрсетуді өз міндетіне алды
Дәл осы жыл­дар­ды Құрманғазы оркестрінің кәсіби тұр­ғы­дағы даңғыл жолға, кең өріске бағыт алған өркенді жылдар деп айтуымызға әбден болады.
Дирижер – оркестрдің жан қуаты, күре тамыры
Сондықтан болар, кез келген оркестрдің жетістігінде, мәртебесінің биіктеуінде дирижердің есімі бірінші кезекте аталады
Оркестр жұмысының күллі ауыртпалығын арқалап, оны өркендету жолында бүкіл күш-жігерін сарп ететін де – дирижер
Құрманғазы оркестріне әр жылдары жетекшілік еткен дирижерлердің еңбектері өлшеусіз
Дирижерлер – Латиф Хамиди, Мәлік Жаппасбаев, Ғабдулман Матов, Жаппас Қаламбаев, Леонид Шаргородский, Мұқан Төлебаев, Шамғон Қажығалиев, Фуат Мансұров, Нұрғиса Тілендиев, Айтқали Жайымов, Алдаберген Мырзабеков, Жалғасбек Бегендіков оркестрдің кәсіби дәрежесін арттыруға сүбелі үлес қосты.

Шамғон Қажығалиев
Бұл орайда дирижер Шамғон Қажығалиев­тің оркестрді әлемдік деңгейге жеткізу жолында сіңірген еңбегін ерекше атап өтуге болады
Шамғон Қажығалиев басқарған уақытта музыка аспаптарының бірнеше жаңа түрлері енгізіліп, оркестрдің мүмкіндіктері едәуір ұлғайды
Домбыра, қобыз сынды аспаптар дыбысталуы жағынан бірнеше түрлерге бөлінді
Мұның барлығы оркестрдің кәсіби деңгейін өсіргені сөзсіз.
Шамғон Қажығалиев – Қазақстанның және КСРО халық артисі
Алматы кон­сер­ваториясын, Санкт-Петербург консер­ваториясының опера-симфо­ния дирижері факультетін бітірген
Қазақ­стан Мемлекеттік сыйлығының иегері
Жастар мен студенттердің Бухаресте өткен дүниежүзілік фестивалінің жеңімпазы
Еңбек Қызыл Ту, «Құрмет белгісі», «Халықтар достығы» ордендерімен марапатталған
Ш.Қажығалиевтың басқа­руымен оркестр М.Глинка, Л.Бетховен, В.Моцарт, Г.Берлиоз, В.Моцарт, П.Чайковский, С.Рахманинов, С.Про­кофьев, А.Хачатурян, Д.Шостакович, А.Жұбанов, М.Төлебаев, Ғ.Жұбанова, С.Мұхамеджанов, т.б
композиторлардың шығармаларын орындап, әлемнің көптеген елдерінде өнер көрсетті
Заманында Шамғон Қажығалиевтің дирижерлік талантына тәнті болған Ресейдің Андреев атындағы оркестрінің бас дирижері Дмитрий Хохлов: «Біз Шамғон Қажығалиевті күллі Кеңес Одағы халық аспаптар оркестрінің патриархы деп санаймыз» деп жоғары баға беріпті
Осы сөздің өзінен-ақ біз Шамғон Қажығалиевтің қандай тұлға екенін пайымдай түсеміз.
«Жұмақтың музыкасын тыңдағандай әсер алдым»
Оркестрдің АҚШ-қа сапары кезінде концертке бастан-аяқ қатысып, қазақтың ән-күйін еліте тыңдаған бір конгресмен: «Мен бұл кештен жұмақтың музыкасын тыңдағандай әсер алдым» деп ағынан жарылыпты.
Оркестр ұжымы халық композитор­ларының шығармаларымен қатар ән өнерінің өркендеуіне мән берді
Бұл ретте ұжымның сүйемелдеуімен қазақтың халық әндерін, жеке дауыстағы вокалдық туындыларды нақышына келтіре орындаған күміс көмей, бұлбұл үнді әншілер аз емес еді
Атап айтқанда, Күләш Байсейітова, Жамал Омарова, Роза Бағланова, Бибігүл Төлегенова, Ермек Серкебаев, Байғали Досымжанов, Кәукен Кенжетаев, Бекен Жылысбаевтардың орындауындағы әндер оркестр құдіретін одан сайын биіктете түскендей болды.
Еткен еңбек, төккен тер еш кетпеді
Музыка сыншыларынан бастап, сала мамандары, даңқты өнер қайраткерлері ұжымға лайықты баға берді
КСРО-ның Еңбек Ері, әйгілі композитор Т.Н.Хренников: «Құрманғазы атындағы оркестр сияқты ұжымды дүниежүзіне әйгілеу керек дейтін сөз шынайы әділ пікір, өйткені ол өзінің біртұтас сапалық болмысымен әлемдік деңгейдегі ансамбль, ал оның тек өзіне ғана тән ерекшелік қасиеттері мен тәнті ықыласқа иелік етуі шын мәніндегі қайталанбас құбылыс» деді
Бұл ұжымның еңбегіне берілген лайықты баға.
Ұжымның атақ-даңқы жыл санап артты
Әлемнің белгілі өнерпаздары шығармашылық байланыс орнатуға ниетті болды
Бірлесе ән шырқауды, бірлесе шығарма орындауды армандады
Өйткені бұл кез келген музыкант үшін зор мәртебе еді
Құрманғазы атындағы оркестрдің танымалдығын жыл санап арттыра түсті
Оркестр әрбір жаңа кезеңдегі жаңалықтарға үн қатып, бейімделе білді
Жыл өткен сайын кәсіби деңгейін одан әрі шыңдап, репертуарын тың шығармалармен байытты.
Халық композиторларынан алған ұжым кәсіби тұрғыдан толысып, кемелдене түскен кезде заман мен уақыт ұсынып отырған тақырыптарды да арқау ете бас­тады
Осы орайда оркестр репертуарынан Қазақстан композиторлары – М.Төлебаев, Л.Хамиди, Е.Брусиловский, С.Шабельский, Қ.Мусин, Қ.Қожамия­ров, С.Мұхамеджанов, Х.Тастанов, М.Қойшыбаев, Ғ.Жұба­нова, Н.Тілен­диев, Е.Рах­мадиев, К.Күміс­беко­в­тың туындылары орын алды
Аталған ком­позиторлардың шығармалары оркестр репертуарын заман сұранысымен орай­лас­қан жаңа деңгейге шығарды.
Әрине, оркестрге шығарма жазған еліміздің композиторлары өте көп саналады
Бұл ретте, Д.Ботбаев, М.Әубәкіров, Б.Жұманиязов, М.Маңғытаев, М.Сағатов, Т.Базарбаев, Т.Қажығалиев, С.Бәйтереков, С.Кәрімбаев, Б.Байқадамов, Е.Рахмадиев, Ә.Еспаев, Ш.Қалдаяқов және т.б
атап өтуге болады
Аталған композиторлардың шығармалары оркестрдің орындауында қазақ музыкасының алтын қорына енгені сөзсіз.
Құрманғазы атындағы ұлт аспаптар оркестрі отандық композиторлармен қатар әлемдік музыканың классикалық туындыларына ден қоя бастады
Бах, Бетховен, Моцарт, Верди, Шопен, Штраус, Шуберт, Огингский, Глинка, Рахманинов сынды алыптардың туындылары домбыра мен қобыз шанағынан күмбірлеп, сыбызғы, сазсырнай, шаңқобыз, шертер, асатаяқ, дауылпаз және т.б
ұлттық аспаптардың сүйемелдеуінде әлем тыңдармандарының жүрегін жаулап, көңілін баурады
Осылайша кез келген музыканы шебер ойнау мүмкіндігіне ие қазақ аспаптарының құдіреті мен әлеуетін күллі әлем жұрт­шылығын мойындатып, таң-тамаша етті.
Оркестрдің шетел классиктерінің шығармаларын мөлдірете орындайтынына таңғалған Татарстанның Мәдениет министрі: «Мен классикалық шығар­ма­ларды халық аспаптары оркестрінің ойнағанына қарсымын
Олар бәрібір де симфониялық оркестр сияқты ойнай алмайды
Ал Құрманғазы оркестрінің ойнағанына қарсы емеспін» деген екен.

«Сарыарқа» күйінің құдіреті
Бірде оркестрдің Қытайға сапары кезінде «Сарыарқа» күйі орындалып бола берген кезде тыңдармандар жаппай орындарынан атып-атып тұрған екен
Сөйтсе, олар «Сарыарқа» күйінің екпініне, жігеріне қарап оны гимн деп қабылдапты
Міне, шеберлік! Міне, өнердің шынайы биіктігі!
Кез келген өнер ұжымында сол ұжым мүшелерінің бетке ұстар адамдары болады
Ондайлардың қатарына біз, әдетте, талантымен дараланып, орындаушылық шеберлігімен өзгелерден оқшау тұрғандарды жатқызамыз
Олардың оркестрде еңбек етуінің өзі өнердегі жастарға үлгі-өнегедей еді
Құрманғазы атындағы оркестрдегі мұндай жарқын есімдерді айтатын болсақ, олар: Темірбек Ахметов, Рүстембек Омаров, Гүлнафис Баязитова, Фатима Балғаева, Мағауия Хамзин, Әзидолла Есқалиев, Рысбай Ғабдиев, Бақыт Қарабалина, Қаршыға Ахмедияров, Тұяқберді Шәмелов және т.б.  Бұл оркестрде өзінің еңбек жолын Қазақстанның Еңбек сіңірген қайраткері, белгілі күйші Айгүл Үлкенбаева бастағанын да айта кеткеніміз орынды
Олардың сахнаға шығуы зор қошеметпен қабылданып, халықтың ыстық ықыласына бөленді
Домбырадан төгілген күйге тамсанған өнерсүйер қауым өздеріне ұнаған шығармаларды қайта-қайта орындатып, құмарта тыңдаған екен
Осылайша оркестрде болған ұлы тұлғалар оның өрлеуіне қапысыз еңбек етті
Биік өнерлері арқылы тыңдарманның талғамын қалыптастырды
Егер біз бүгін сахнадан тек ғажайып мәнде орындалған шығармаларды күтетін болсақ, ол да сол саңлақтардың қалыптастырған биіктігі
Сол биіктен табылу бүгінгі жас өнерпаздардың алдында тұрған зор мақсат.
Бүгінде қазақ музыкасын бұл ұжымсыз елестету мүмкін емес
Осынау оркестрден кейін еліміздің әр өңірінен де оркестр ұжымдары құрылды
Барлығы да қазақ музыкасын дамытуға жан-жақты үлес қосуда
Демек, Құрманғазы атындағы ұлт-аспаптар оркестрін еліміздегі өзге оркестрлердің пайда болуына негіз болды.
Оркестрдің жеткен жетістіктерін әрі қарай сабақтай түсетін болсақ, ол 1953 жылы Румыния Республикасының астанасы Бухарест қаласында өткен Дүниежүзі демократиялық жастары мен студенттерінің ІV фестивалінің «Алтын медалімен» марапатталып, лауреаты атанды
1967 оркестр­ге «Қазақстан Республикасының еңбек сіңірген ұжымы» атағы берілсе, 1977 жылы «Академиялық» оркестр мәртебесіне ие болды
Ал 1984 жылы «Халықтар достығы» орденімен марапатталды
Ұжымның Үкімет тарапынан алған «Құрмет грамоталары» мен Алғыс хаттары да аз емес
Мұның барлығы үлкен жетістік әрі зор табыс.
Өнер ұжымының қалыптасу тарихын ой көзімен шолсақ, оның іргесінің нығаюына музыка саласының майталмандарымен қатар әдебиеттің, этнографияның, фольклордың көрнекті тұлғалары да атсалысқан екен
Бұл да жайдан-жай емес, әрине
Себебі Құрманғазы атындағы ұлт-аспаптар оркестірінің құрылуы еліміздегі ән-күй мектептерін, саз аспаптарын, олардың пайда болу тарихын зерттеуге жол ашты.
Оркестрдің биік белестерге жетуіне Ғалым Қойшыбаев, Болат ­Сарыбаев, Құбыш Мұхитов, Самиғолла ­Андарбаев, Бейсенғали Ғизатов, Ғинолла Ысмағұлов, Әбутәліп Смайлов, Сәнен Андарбаев, Досымжан Тезекбаев, Бақтияр Құбайжанов, Мұхамед ­Елемесов, Мұлхайдар Сұлтанғалиева, Балжан Дәулетбаева, Зере Бейсенбаева, Мүслима Әбдікәрімова, Қаншайым Құдабаева, Мәді Көмекбаев, Алмажан Шағырова, Айса Шәріпов, Әбдімомын Дәуітбаев, Меруерт Кәленбаева, Гүлсара Ізтілеуова, Өтепберген Хамзин, Нұрлыбай Сұлтанов, Қуаныш Әжмұратов, Роза Қойшиева және т.б
музыка майталмандарының үлесі мол болды
Осы орайда біз оркестрде 30 жыл еңбек еткен ұжымның ардагері, ұстаз, белгілі прима-домбырашы Өтепберген Хамзинді әңгімеге тартқан едік
Ол кісі бізге Құрманғазы оркестрінің құдіретін былай деп жеткізді:
«Құрманғазы оркестрі шын мәнінде ұлы оркестр
Мен консерваторияда оқып жүрген кезімде Шамғон Қажығалиевтің шақыртуымен осы ұжымға жұмысқа келдім
Қазақ күйінің көрнекті өкілдерімен әріптес болдым
Майталман дирижерлердің мектебінен өттім
Оркестр құрамымен әлемнің көптеген елдерін араладық
Барған жерімізде бізді ел аяғынан тік тұрып қарсы алды
Концерттен кейін жібермей, ұзақ қол шапалақтап, өз қошеметтерін аямады
Бұл оркестрдің өнеріне берілген үлкен баға деп білемін».
Кез келген өнер ұжымын шыңдайтын нәрсе – өнер сапарлары
Әлемнің көптеген елдерін аралап, қазақтың ән-күйлерін әуелеткен оркестр ұжымы сапармен болған жерлерінде еліміздің мәртебесін биіктетіп, даңқын асырды
Төрткіл дүниені түгел аралаған өнер ұжымының барлық табыс­тарын атамасақ та, ұжымның Италияның ас­танасы Рим қаласының «Аудиториум» залындағы концерті, Казерта, Сира­куза қалаларында, Флоренцияның «Па­лацио Ритти» залында, сонымен қатар аты аңызға айналған скрипкашы Па­га­нинидің туған жері Генуядағы «Карло Феличис» теат­рында қойған кон­церт­терін оркестр жылнамасына алтын әріп­тер­мен жазылатын сәттерінің бірі деп біле­міз.
Жоғарыда атап өткеніміздей, жа­қын­да ұжым өзінің 80 жылдық мерейтойын «Қазақтың інжу-маржаны» атты концертімен атап өткелі отыр
Оркестрдің қазіргі директоры Нұрғиса Дәуешовтің айтуынша, мерейтоймен орай өткізілген концерттер жыл басынан бері жалғасып келеді екен
Ал 2-желтоқсан күні Абай атындағы Опера және балет театрында өтетін қорытынды гала-концерт Тұңғыш Президент күніне арналмақ
Оркестрдің бүгінгі құрамы да осал емес
Ұжымда халықаралық, республикалық конкурстардың жүлдегерлері мен лауреаттары еңбек етеді
Атап айтқанда, Г.Қабашева, Қ.Қаламбаева, Л.Мазова, мемлекеттік «Дарын» сыйлығының иегері Б.Мықтыбаев, Мәдениет қайраткерлері – Т.Хайралиев, С.Қанапиянов, М.Тілепберген, С.Ақжо­лова, А.Итекеева, Ж.Тәжбенов, Ж.Айсын, Г.Түлкібаева, Қ.Сейтенова, Д.Әлімбай және т.б
Оркестрдің бүгінгі Бас дирижері халықаралық, республикалық байқаулардың жүлдегері, талантты күйші ­– Арман Жүдебаев
Оркестрдің көркемдік жетекшісі­ ­– Қазақстанның Еңбек сіңірген қайраткері  Еркебұлан Мүсіреп, дирижер – Қазақстанның Еңбек сіңірген қайраткері  Жанас Бекентұров.
«Академик, композитор Ахмет Жұбанов бастап, бір топ өнер саңлақтарының атсалысуымен құрылған бұл оркестр қазақ халқын, қазақ музыка өнерін сан рет дүниежүзіне танытты
Ұлттық саз байлығынан нәр алып, еуропалық дәстүрге бой теңеген, екпіні ерен, үні ғажап, інжу-маржан осынау музыка отауы – қазақ халқының жан дүниесінің, арманының, ар-ұятының, елсүйгіштігінің келісті көрінісі…» деп Елбасы ерекше атап өткендей, күллі қазақ даласын ұлы музыка бесігінде тербетіп келе жатқан өнер ұжымы халқымызбен бірге мәңгі жасай берері сөзсіз.
Ұлы Ахаң өзінің кітабын «Ғасырлар пернесі» деп атаса, біз бұл орайда Құрманғазы оркестрін ғасырлар пернесінің ғажайып музыкасын жеткізуші ұжым деп білеміз.
Дәуіржан Төлебаев
