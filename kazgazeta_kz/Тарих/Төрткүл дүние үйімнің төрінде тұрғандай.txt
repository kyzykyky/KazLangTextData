ҚР мәдениет қайраткері, Қазақстан Журналистер одағы сыйлығының лауреаты Берік Бейсенұлының «Қалам мен ғалам» атты жаңа кітабынан осындай ой түйдім.
…Осы бір жүріс-тұрысы, тәрбиесі қазақы, сыпайы жігітті көп жылдан бері білемін
Сәлеміміз дұрыс
Редакцияға бара қалсам, алдымнан сол шығады
Немесе барған жұмысым жетелеп соған апарады
Барынша қарапайым, қағілез, тындырымды.
Жуырда барғанымда «Аға, әлі бояюы кеппеген кітабым еді» деп жаңа жинағын ұсынды
Үйге келе сала қолыма алып, оқуға кірістім
Көлемді болғанымен (308 бет) жалықтырмады, оқып шықтым
Тілі жатық, қазақы
Небір әлемдік саясатқа арналған дүниелердің өзін қазақтың бай тілімен қабыстырып, жымдастырып жіберген
Қаламы төселген қаламгер
Бұрын «20 жыл ай­тылмаған ақиқат» деген кітабы жарық көріпті.
Жаңа жинағына автордың әр жылдарда «Айқын» газетінде жарияланған тарихи-танымдық мақалалары, ой-толғаулары мен жолсапар жазбалары жинақталып беріліпті.
Беріктің қаламынан шыққан мақала­лар­дан мемлекетшілдік, ұлттық рух, қазақы нақыш айқын аңғарылып тұр
Әлде­кімдердей, сәл нәрсеге аптығып, қаламын ала жүгірмейді
Кез келген нәрсеге байыппен, үлкен жауапкершілікпен барады екен
Ұлттың арына, қазақтың намысына тиетін мәселелерге жаны төзбейтіні көрініп тұр.
Мысал ретінде «15 жылда әлемдік геосаясат қалай өзгеруі мүмкін?» деген ­саяси тақырыпқа арналған мақаласына көз жүгір­тіп көрейік.
«Орталық Азияны кім басқарса, оның бүкіл Азияға үстемдігі жүреді
Ал Азияда кімнің ықпалы мықты болса, сол мемлекет бүкіл әлемді билейтін болады»
Ағылшын саясаттанушысы Хелфорд Макиндердің бұл пікірі ХХІ ғасырдың алғашқы онжылдығында бұрынғыдан да айқындала түскені байқалып келеді.
Расында, бүгінгі таңда «15 жылдан кейін саясатта не өзгеріс болады?» деген мәселе барынша өзекті болып тұр
Қазір бүкіл әлемге ықпалы жүріп тұрған АҚШ-тың гегомондығы қанша уақытқа дейін созылмақ? Қазіргі кезде сарапшыларды мазалаған саяси сауал осыған келіп тіреледі
КСРО құлағалы бері әлемде бірден-бір супер держава ретінде қалып, төрт құрлыққа үстемдігін жүргізіп келе жатқан Ақ үй саясатына шындығы керек, қазір қарсы тұрар күш табылмай тұр
Десек те, соңғы кезде саясаттанушылар алдағы он бес жылда АҚШ-тың бір полярлы саясаты қатты қарсылыққа тап болатынын айтуда
Ал бұл қаншалықты дәлелді?..» деп бір тоқталып, өз сөзіне дәлел іздеп «15 жылда АҚШ супер державалық сипатынан айырылады да, оны мүдделі жақындасып келе жатқан Қытай мен Ресей ықпал ету арқылы сахнадан ығыстырып шығарады» деген Лондон сарапшысы Марк Леонардтың болжамын оқырманға ұсынады.
Сонымен қатар Пекин университетінің профессоры, тарихшы Чзан Цзылянның «Бұл ғасыр Қытай ғасыры» болады деу әлі ерте, өйткені елде шешілмеген проблемалар бар» деген жоғарыдағы көзқарасқа қарсы пікірді ұсынады.
Міне, осыншама мықты саясаткерлердің ой-пікірлерін сарапқа сала отырып, автор-саясаткер өз тұжырымдарын былайша түйіндейді: «…Расында, кез келген саяси ойын жасырын келісім арқылы жүргізіледі
Қазірдің өзінде Қытай мен Ресей билігі экономикалық интеграция жағынан бір-біріне жақындай түсті
Демек, мұның саяси мәні бар деген сөз
Бірақ Қытай қандай да ойынға ашық араласпайды
Сондықтан алдағы уақытта саяси сахнадан АҚШ-ты ығыстырады деу әлі ертерек сияқты».
Осыдан төрт жарым жыл бұрын (17 маусым, 2011 жыл) жазылған мақаласында айтылған пікірі бүгінгі күннің күн тәртібіне дәл келіп тұрған жоқ па? АҚШ ақшасының (валютасының) арнасына сыймаған тау өзеніндей асып-тасып жатқаны Берік пікірінің бір көрінісі ғана.
«Әлем қартайып барады?», «Байқоңыр­дан басқа жер жоқ па?», «Грузин ғұрлы жоқпыз ба?», «Қашанғы мазақ боламыз?», «Түнгі ұйқыңыз тыныш па?», «Құс қанатындағы қауіп»,«Із-түзсіз кетті адамдар».., жалпы Беріктің қай мақаласын оқысаң да, сүр ет жегендей бір тұшынып қаласың
Бойыңа күш, ойыңа қанат, жаныңа серпіліс береді.
Саясатты сөз етіп, әлеуметтік мәселе­лерді қозғап, ұлттық намысты оятатын кітаптағы 80-ге тарта мақала «Пікір мен пайым», «Аңыз бен ақиқат», «Ел мен жер» атты бөлімдерге топтастырылған.
«Өркениетті елдерде 60 және одан жасы асқандардың үлесі 2007 жылы жалпы тұрғындардың 20 пайызын құрады, ал 2050 жылы әрбір үшінші тұрғын осы жас шамасында өмір сүреді… Десек те, өткен жылы дамушы елдерде 8 пайыз шамасында болса, ал 2050 жылдары қарттар бүкіл халықтың 20 пайызын құрайын деп отыр
Жыл сайын 60-тан асқандардың саны 1,2 миллионға артып отырады
2050 жылы қарттардың саны 2 миллиардқа жетеді деген болжам бар…»
«Әлем қартайып барады?» деген зерттеуінде осылай көсіледі.
Кітаптың тілі шұрайлы, түрі шырайлы
Деректері қызық, дәйектері көп және айтқандары дөп келуде
Оқырманға берері мол
Беріктің кітабы өз атына сай келіп тұр
Ғаламдағы адамзат тағдырына, тіршілігіне қатысты деректер мен дәйектер Бейсенұлының қаламы арқылы қазақ оқырманына жол тартқан
Төрткүл дүние бүкіл тосын да тамаша оқиғаларымен көз алдыңнан тізбектеліп өтеді
«Алтай Медиа» баспасынан шыққан «Қалам мен ғаламды» оқып болып, кітап сөресіне қойғанымда төрткүл дүние үйімнің төрінде тұрғандай сезіндім.
Елге танымал, қаламы қарымды журналист Берік Бейсенұлының «Қалам мен ғалам» атты жаңа кітабын оқығанда мен осыншама керемет әсер алдым
Берерің көп болсын, Берік інім!
Итен ҚАРЫМСАҚҰЛЫ,
Қазақстанның Құрметті журналисі,
Қазақстан Жазушылар одағының мүшесі
АЛМАТЫ
