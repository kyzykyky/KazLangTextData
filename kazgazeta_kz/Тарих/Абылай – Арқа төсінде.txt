Биыл қазақ жұрты ел Тәуелсіздігінің 20 жылдығымен қатар, Алаштың айбары болған Абылай ханның 300 жылдығын да айрықша атап өтуде
Сондай бір айшықты іс-шара жуырда Жезқазған қаласында да өтті.
Қазақ халқы мен мемлекетінің қалыптасуына ықпал еткен қоғам қайраткері, сарабдал саясаткер, дипломат, қазақтың айбарлы ханы Абылайдың 300 жылдығына орай «Нұр Отан» партиясы бірқатар іс-шараларды ұйымдастыруға ұйытқы болып отыр
Соның айқын айғағындай республикалық «Нұр Отан» партиясы мен Жезқазған қаласының әкімдігі бірлесіп мыс шаһарында «Абылай хан және қазақ рухы» деген тақырыпта республикалық ғылыми-тәжірибелік конференция өткізді.
Республикалық ғылыми-тәжіри­белік конференция Жезқазғанның  көр­некті жерінен орын алған Абылай ханның жаңа тұрпаттағы жаңғырған ескерткішін салтанатты түрде ашумен басталды
Шаһардың батыс жағындағы көрнекі жердегі биік төбенің басына қойылған еңселі ескерткіш алдына  «Нұр Отан» ХДП хатшысы Ерлан Қарин бастаған қадірлі меймандар шығып, көпшілікке игі тілектерін жеткізді.
Алғашқы сөз тізгінін алған Қа­зақстан халқы Ассамблеясы төраға­сының орынбасары Ералы Тоғжанов ел Тәуелсіздігінің 20 жылдығы қар­саңында осындай тағылымы мол іс тындырып жатқан азаматтарға алғысын айтты
Бұдан кейін сөз алған «Қазақ газеттері» ЖШС-ның Қарағанды облысы бойынша өкілі, Қазақстан Республикасының Құрмет­ті журналисі Батырбек Мырзабеков   қаланың әлеуметтік-экономикалық жағдайы мен рухани саласының қатар дамып келе жатқандығына сүйсініп, Жезқазған өңірінде, оның мәдени-рухани саласында атқарылып жатқан ауқымды жұмыстарына ризашылығын білдіріп, ескерткіштің ашылу салтанатына арналған жырын оқыды.
Ескерткіштің ашылу лентасын қию құрметіне Ерлан Қарин мен Жез­­қазған қаласының Құрметті аза­­маты, денсаулық сақтау ісінің ар­дагері Өмірбек Мұқанов ие болды
Бұдан кейін арнайы келген меймандар мен жиналған қауым Абылай ханның ескерткішін әдемі гүл шоқтарымен көмкерді
Ескерткіштің ашылу салтанаты қаладағы елге танымал С.Қожамқұлов атындағы сазды драма театры артистерінің күшімен ұйымдастырылған әдеби-сазды композицияға ұласты.
Осындай тамаша салтанаттан соң республикалық ғылыми-тәжірибелік конференция өз жұмысын бастады
С.Қожамқұлов атындағы театр ғимаратында өткен конференцияға қала жұртшылығы мен студенттері қатысты
Конференцияны Жезқазған қаласының әкімі Берік Әбдіғалиұлы ашып, жүргізіп отырды.
Алқалы жиында тарихтың өткен күніне көз жүгіртіп, қазақстандық патриотизмді қалыптастыруда тарихи-мәдени мұраларды дәріптеу, тарихи оқиғаларға заманауи бағасын беру, саясаткер және дипломат ретіндегі Абылай ханның рөлін айқындау әң­гіме арқауы болды.
Жиында «Дем Орда» қоғамдық бірлестігінің төрағасы Серік Ерғали, «А
Сәрсенбайұлы қорының» төрағасы Айдос Сарым, республикалық «Түр­кістан» газетінің қызметкері Көлбай Адырбекұлы, «Хабар» агенттігінің қыз­меткері Берік Уәли күнтәртібіндегі мәселе бойынша өз ойларын ортаға салды.
Конференция барысында Аста­на­дағы «Аманат» интеллектуалдық клу­бының жетекшісі Берік Уәли Жез­қазған қаласының әкімі Берік Әбдіғалиұлын ұлттық мүддені ұлық­тауға қосқан үлесі үшін «Алаш аманатын арқалаған азамат» номинациясы бойынша марапаттады.
Ізтай БЕЛГІБАЙҰЛЫ
Қарағанды облысы
