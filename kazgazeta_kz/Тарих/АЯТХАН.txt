Басы
Күйшілік-домбырашылық мектеп-тердің шежіресін түзгенде, сол мектептің басында тұрған, ең озық талант ретінде танылған күйші-домбырашының нақты кімнен үйренгенін кейінгілер дәл айтып бере алмағандықтан, әдетте біз оның ата тек шежіресіне жүгінеміз
Өйткені психолог ғалымдар «өнер атаулы көбінесе тұқым, тек қуалайды, басқаша айтқанда, қан арқылы атадан балаға беріліп отырады» дейді.
Күйшілік-домбырашылықтың текте, қанда болуы аз, сол қандағы өнердің сыртқа шығуына себепкер болатын орта, яғни құлақ түретін, көңіл аударатын, зейін қоятын, бір сөзбен айтқанда, күйді аңсайтын, күй ырғағын қажетсінетін рухани алқаман керек
Қазақ жағдайында ондай рухани алқаман – ең әуелі отбасы, қоныстас туған-туыстары, ауыл-аймағы.
Әдетте қазақтың бір ауылында бір тайпаның, бір рудың, бір атаның балалары бірге өмір сүрген
Солардың тікелей атсалысуымен, текте бар күйшілік-домбыра-шылық мектеп сол ортада қалыптасқан.
Мысалы, Мергенбай әулетінде күйшілік-домбырашылық мәртебелі өнер деңгейіне көтерілген
Мергенбай балаларын үйіне жинап алып, бір күй тартып, домбырасын ұсынады екен
Қайсысы бұлжытпай дұрыс тартып шығады, соларды ғана бір-бірімен жарыстырып, күй тартыстырып өзгелерінен кімнің қалай тартқанын сұрайтын болған
Әке алдында өтірік айтпайтын ұлдар ұнаған-ұнамағанын жасырмай ашық айтқан
Сөйтіп, Мергенбай өз әулетінде күйшілік-домбырашылық өнердің тудырушыларын, жеткізушілерін, тыңдаушыларын және сыншыларын тәрбиелеп, баулып отырған
Сондықтан да тоғыз әйел алған оның кіндігінен тараған отыз ұл-қыздың бәрі де күй өнерін киелі санап, домбыраның үніне немкетті құлақ түруді білмеген
Күйді тыңдай білудің өзі биік өнер деп бағаланғандықтан да бұл әулетте, яғни Мергенбай тұқымында а)күй шығарушылар; ә)күй тартушылар; б)күй тыңдаушылар; в)күй сынаушылар тәрбиеленіп шыққан
Бұл атадан әкеге, әкеден балаға, баладан немереге сабақтасып отыратын үзілмейтін дәстүрге айналған.
Қожеке Назарұлы әулетінде де дәл осындай күйшілік-домбырашылық дәстүр қалыптасқан
Қожекені өлім жазасына кесіп, ақтық сөзін айтқызар сәтте ол домбырасын алдыртыпты да, соңғы күйін тартып бола бере ұлы Рақышқа ұсыныпты
Рақыш әкесі тартқан күйді басынан бастап қайта шертіп келіп, жеткен жерінен әрі қарай дамыта тартып, аяқтамаған күйі өз ұлына беріпті
Ұлы атасының да, әкесінің де тартқанын бұлжытпай қайталап беріп, желісін үзбей әрі қарай өз жанынан күй ырғағын жалғастырып әкеткенде, тыңдап тұрған жұрттың бәрі жылапты
Сол сәтте Қожеке: «Иә, аруақ!» деп орнынан қарғып тұрыпты
Көзінен от шашып: «Бабам Әлмеректің күйі Құрман атамның шаңырағында қалып еді, менімен бірге кете ме деп едім, жалғасқан екен ғой! Алла қазір алып кетсе де арманым жоқ» депті.

Ортасы
Бала күнімде өзім куә болған бір оқиға осы тұста ойыма оралды.
Сымдай тартылған сұңғақ денесін үнемі тік ұстап жүретін, қайратты шашы да, қасы да қап-қара, ұзын кірпіктері түп-түзу, ылғи ұшқын атып тұратын қарашығынан мейірім шуағы шашылған, күнге күйген сүйкімді реңі көз тартпай қоймайтын жас жігіт ауыл адамдарының назарын өзіне бірден аударып алған болатын
«Жігіт» деп отырған себебім, ол бой жағынан да, ой жағынан да, өнерпаздық жағынан да өз құралпыластарынан оқ бойы озық екендігін жүріс-тұрысы, істеген ісі, сөйлеген сөзімен де дәлелдеп үлгерген
Оны бұл мінез-құлқына қарап жұрт бозбала деп айта алмайтын да, ересек ретінде қабылдайтын
Ауылға ол келгелі елдің аузында есімі жүрді
Сұлу қыздар сұқтана қарады
Жасық жігіттер маңына шендей алмады
Бұзақылар арандатудың амалын таппады
Үлкендер өз қатарына тарта бас­тады.
Бір күні шешем ошаққа от салып жатып мені қасына шақырып алды да:
– Мектепте 10-сыныпта Бекмұхамбет-тің немересі, Омарханның ұлы Аятхан деген домбырашы бала бар
Соны тауып ал да, үйге ертіп кел
« Әпкеңіз шақырып жатыр» де
Домбырасын тастамасын, – деді.
Мен ел мақтаған жігітке етене жақын-дайтыныма қуанып, құстай ұштым
Аятханды мектептен таба алмадым
Тұратын үйіне бардым
Жоқ
Көшелерді араладым
Жоқ
Содан кейін клубқа бардым
Шашы етегіне түскен қараторы сұлу қызды қолтықтап енді есікке бет алып, кірейін деп тұрған жерінен, жеңінен тартып өзіме қаратып алдым да:
– Аятхан аға, сізді әпкеңіз шақырып жатыр, біздің үйде
«Домбырасын тастамасын» деді, – дедім.
– Қай әпкем? – деп жымия сұрақты пішінмен еңкейе қарады
Менің көзім оның қасындағы қызға түсті
Таныдым
Әжі атамның қызы – Гүлсімхан әпкем
Ол да мені көре сала ұялып теріс айналып кетті
Аятхан мені тастай бере әпкемнің соңынан жүгірді
Әпкемді көп ұзатпай қуып жеткенде, мен де жақындай бере не істерімді білмей орнымда тұрып қалдым
Ал әпкемнің бота көзі жәутеңдеп, маған бір жалт қарап алып, Аятханға үрейлене үн қатып жатыр
Ауылдың кешкі таза ауасы қаттырақ айтылған сөзді менің қалқан құлағыма анық жеткізіп тұр.
Аятхан:
– Не болды? – дейді.
Гүлсімхан:
– Ұят болды, – дейді.
– Кімнен? – дейді Аятхан.
– Інімнен, – дейді Гүлсімхан.
– Одан неге ұяласың?
– Сенімен киноға келгенімді айтып барса, үйдің іші «Бесіктен белі шықпай жатып жігітпен жүреді» деп ойлайды ғой.
– Е, білсін
Сен бастауыш сыныптың оқушысы емессің, мектеп бітіресің, бойжеткен қызсың.
– Сен де мектеп оқушысысың
Жарайды
Інім күтіп тұр, бар, – деп Гүлсімхан әпкем бұрылды да клубқа емес, үйіне қарай жүре берді
Аятхан соңынан тағы да жүгіре ме деп ем, үйтпеді
Әпкемнің артынан қарап біраз тұрды да, кері бұрылып қасыма келді
Жанарынан от жылтылдап, мейірлене қарап еді, қарашығының айналасына су толып кеткендей мөлтілдеді
Мен булығып жылағалы тұр екен деп ойладым
Сөйтсем, оның көзі үнемі сөйтіп тұрады екен.
– Баста, – деді
Мен бұрылып жүріп бер-дім
Соңымнан келеді
Озып кетпейді
Жаныма да жақындамайды
Жолдың патшасы менмін
Сол патшалығыма таласпайын деген ниетпен адымын қысқартып келе жатқанын сезіп келемін
Мен екі ғашықты екі кештің ортасында екі жаққа әдейі айы­рып жібергендей өзімді кінәлі сезініп, үн шығара алмай келемін
Манағы «қай әпкем?» деген сұрағына жауапты естігісі келмей әрең келе жатқандай да көрінді
Бірақ үйіне жақындағанымда кідіріп ем, ол:
– Әпкеме мен керекпін бе, домбырам керек пе екен? – деді
Қай әпкесі екенін айта алмай абдырып тұрсам, бұған бәрібір, сірә.
Дауысы сәл бәсеңдеп:
– Әпкем мені емес, аталарының күйін сағынған ғой, – деді
Деді де ағасы Әскерханның үйіне кіріп домбырасын алып шықты
Менің білуімше, Әскерхан аға да күй шертеді
Өзі математик
Мектептің ең мақтаулы мұғалімі
Есімі елдің аузынан түспейтін ерекше жаратылған жан
Мен «Аталарының күйін сағынса, Әскерхан ағаны неге шақырмады екен? Аятханның ағасы ғой ол»» деп ойладым да оны айтуға батылым бармады
Аятхан маған мектеп оқушысы емес, үлкен адам болып көрінді
Өзге жоғары кластағы ағалар келсін-келмесін әйтеуір бірдемені айта беруші еді
Оларын өздеріне жөн көрініп, өздерінше мәз болатын
Мына Аятхан өте салмақты, сабырлы, бір қалыпты екен
Үйге келгенше үндеген жоқ
Қақпаға жақындағанда оның алдынан шешем екпіндей басып, жедел адымдап келіп құшағына алып, бауырына қысты
«Е-е-е» дедім ішімнен, «менің шешем мұның әпкесі екен ғой…» Аятхан ұзын
Домбырасын қолын соза маған бере салды да, өзі де шешемді құшырлана құшақтады
Шешем еңкейген беттен шөпілдетіп сүйіп жатыр
Қолы Аятханның мойнында, әрең жіберді
Шешем іштей солқылдап, даусын шығара алмай, ындынымен тұншығып келеді
Пысылдап барып есікке жақындағанда орамалының ұшымен көзін сүртіп дым болмағандай Аятханның соңынан ерді
Үйге кірдік
Үй тола адам
Туған-туыс, жекжат-жұрат, көрші-қолаң.
– Ассалаумағалейкүм!
– Уағалейкумассалам…
Аятхан сол жақтан бастап отырған-дардан еркек-әйел демей қатар-қатар шетінен қол алысып амандасып келіп, төрде отырған Айман апаның алдына барып еді, ол кісі құшағын жайған күйі дауыс салып жіберді:
– Алтынымның сынығееее!,
Бастауымның тұнығееее!
Тұлпарымның тұяғееее,
Ақ ордамның шырағееее,
Аманбысың, айналайын Аятееем, миятеееем, қуатеееем, құлдығееем! – деп әуендете кемсеңдеп Аятханды мойнынан тартып отырғызып алды да, құшағына құшырлана қысты
Мейірі қанғанша шашынан иіскеп отырып алды, көзін жұмды
Жұмылған көздің қиығындағы әжім арасынан бір мөлдір тамшы мөлтілдеп сырғып барып домалап түскенде ғана босатты.
– Мынау – менің Омархан бауырым-ның баласы
Бекмұханбеттің немересі
Мергенбай атамның шөбересі
Мен Бекмұханбеттің бауыры Нұрмұханбеттің қызымын
Мергенбай атамның домбырасы осы Бекмұханбет әулетінде деп естіп едім
Өзгелеріне толық дарыды ма, дарымады ма, бір Алла біледі
Бірақ домбыра ұстамайтындары жоқтың қасы еді
Тоз-тозымыз шықты ғой, айрандай ұйып отырған ел едік… «Бекмұханбеттің немересі осы ауылға келіпті» дегенді есті-гелі ұйықтай алмадым
Әкемнің домбы-расының үні құлағымнан кетпей қойды…
Айман апа әнші еді
Әңгімесінің соңын әнге ұластырып жіберді
Айнала отырған кемпірлер де, келіншектер де, тіпті еркектер де қосылды
Осылардың бәріне әдейі біреу күнде-күнде репетиция жасап үйретіп қойған секілді
Дауыстары бір көмейден шығып жатқандай
Әннің мәтінін бәрі жатқа біледі
Жаңылмай айтады:
Қарқара, елдің жайлауы-ай
Өмірдің бар ма байлауы-ай! – деп бір қайырып алады да, Айман апа тағы да ашық дауысымен әуелетіп кетеді
Оған ілесе өзгелер де дауыс қосады.
Алқалаған,
Ән қалаған,
Қарқарадан
Қызығым тарқамаған-ай!
Ән әуелеп барып басылғанда, Айман апа:
– Аят, айналайын, домбыра тартшы, – деді.
Аятхан домбырасының құлақ күйін келтіріп алды да, Құрманғазының «Балбырауынын» жүйткітіп ала жөнелді
Манадан Айман апаның сағыныштан толқыған көңіліне қосылып еңселерін төмен салған ел еңкейген басын көтерді.Жанарлары жайтаңдап жан-жағына қарап, орнынан көтеріліп кеткісі келгендей сергек көңілмен «ой, пәлі!» десті
Аятхан енді Құрманғазының «Адайын» дүркірете жөнелді
Жаңа ғана еңсесін тіктеген ел есіне әлдене түскендей елеңдесіп, домбырашыдан бір аттан күткендей сергексіп кеткен.
– Ой, саусағыңнан айналайын, – деді біреу
Айман апа үнсіз
Басын төмен салған күйі іштен тынған
Аятхан енді Қазанғаптың «Көңілашарын» дүбірлете құйқылжытты
Одан соң Дәулеткерейдің «Бұлбұлын» бүлкілдетті
Айман апа «О, дүние, шіркін!» деп көкірегі қарс айырыла күрсінді
Аятхан бұдан кейін домбырасының құлақ күйін өзгертті де, Тәттімбеттің «Саржайлауын» былқылдатты
Жұрт үн-түнсіз тыңдады
Қозғалған ешкім жоқ
Бәрі де кірпік қақпай ұйып қалған
Көңілдері Қарқарадан әрі асып, Шалкөденің шалғынын аралап кеткендей
Кейбірі қиялымен Мыңжылқыдан асқақтап, Хантәңірдің шыңына шығандап кеткен
Мазасызданып отырған тек Айман апа ғана
Біресе оңға, біресе солға қарап, әлдекімді іздегендей, біреуді шақырғысы келгендей көзі шатынап, қабағы шытылып кетті
Күй тоқтағанда барып сабасына түсіп:
– Мектебіңдегі үйірмеңнен үйренген-сің ғой… Мұның бәрін күн сайын кере-гедегі қара қобдишадан естимін
Ести алмай жүргенім – атаңның күйлері
Домбыраның тақтайын сабалай бермей, солардан бірдеме қалды ма сенде, тартшы, – деді
Аятхан әдемі жымиды
Онысы «түсіндім, өзімнің де күткенім сол еді» дегені болса керек
Қасы төңкеріле иіліп, тіп-тік кірпіктері төмен түсіп, кербездене кеудесін тіктеп:
– Әкем Омарханның үйреткен күйлері… – деп үнсіз төмен қарады
«Әкемнің үйреткен күйлері» дегені бұған дейін тартқан күйлері ме, әлде енді тартқалы отырған күйлері ме, бұл жағын жұртқа жұмбақ күйінде қалдырып, домбырасының құлағын басқа бұрауға түсірді
Төңіректі тылсым тыныштық билеп алған сәтте Аятханның кімнің күйінен бастарын білмей отырғанын сезе қойған Айман апа:
– Алла тағалам саусағыңа салғанын тарт, – деді.
Үйдің ішін иін тіресе отырған қонақтар емес, жалғыз Айман апа билеп алған
Соның ғана тынысы сезіліп, соның ғана үні естіліп тұрғандай
Мен білгелі бүгіліп жүретін, ешкімге дауыс шығарып қатты сөйлемейтін, тек жиын-тойда ғана шарықтата ән салып, жұртты аузына қаратып алатын момын кемпір осы кеште тақта отырған ханшайымдай асқақ, тәкаппар, өктем, адуын, айбарлы, ажарлы да
Әпкесінің арқасы қозып отырғанын Аятхан сезді білем, ол да қанаттанып ашық үнімен:
«Мынау әкем Омарханның «Қаражорғасы» деді де бір соны күйді күмбірлете жөнелді
Шындығында, алдыңғы тартылған күйлерден сарыны мүлдем бөлек, екпіні адуынды емес, салмақты, ашулы емес жайдары, жайсаң, жайбарақат
Жаз жайлауды жайқаған жорғаның қорғасындай салмақты құйматұяқтары жұмыр жерді оңға, солға иіріп жатқандай біркелкі бүлкіл отырғандарды да бір-бір жорғаға мінгізіп қойғандай, олар да жорғалаң ырғақпен бірге тербеліп отыр.
– Е
Е…е… – деп Айман апа қозғалақтап қалды
Аятхан жіпсіп алған
Су төгілмес қаражорғасы бәйгеден келгендей жайдары.
«Мынау Ыбырайымхан атамның «Сайра, бұлбұлы» деді
Жұрт құлаққа ұрған танадай тым-тырыс
Аятханның оң қол саусақтары домбыра шанағына тимейді тіпті
Тек ұштарымен қос ішекті сипай іліп, тырнақтың сыртымен сүйкімді ғана сүйкей өтіп, майдалап тартқан сайын домбыра да жаны енді ғана жай тапқандай бұлбұлша сайрап ала жөнелді
Сол қол саусақтары домбыра мойнында ойнақшып жүр
Әр пернені дәл, анық басады, Кейде жалғыз саусақтың ұшы бір пернені езіп жіберердей орнында нығарлай қозғалақтап барып әрі аунап кетеді
Екі ішектің ортасында жүрген делдал саусақтар әр дыбысты пернелер арқылы бір-біріне жалғастырып әлек
Күй тоқтамай ешкім сөйлемеді
Тіпті қошеметтеп жібергісі келгенде де әдеп сақтап, жақсы лепес шығарып қана қояды
Сөзді бұл жолы тек Айман апа ғана айтуы керек секілді.
– Ыбырайымхан Бекмұхамбеттің күйлерін айнытпай тартады
Домбырашы-лығы күйшілігінен озық
Омархан Нұрмұханбетті айнытпай салады
Бірақ оның домбырашылығынан күйшілігі басым еді
Іздеуші, сұраушысы жоқ сорлы-ай десеңші… Айман апа терең тыныс алып үнсіз қалды бір сәтке.
Айман апа айтып отырған күйшілер – Мергенбайдың балалары
Басқа балалары да домбыра ұстаған
Бірақ күй өнерінің көжиегін кеңейткендер және биікке көтере кейінгі ұрпаққа ұластырғандар – осылар.Мергенбайдың күйшілігі мен домбырашылығы балалары Бекмұханбетке, Нұрмұханбетке, Қожақанға, Ыбырайымханға, немерелері Омарханға, Меңдекеге, Сауқынбекке, шөбересі мына отырған Аятханға дарыған, қонған
Тағы бір аңғарылған нәрсе – бұл өңірде домбырашыны күйшіден жоғары қояды
«Домбырашы» деп отырғаны қазіргі орыс тілімен айтқанда, «исполнитель».
Тікелей аударсақ – «орындаушы», бірақ қазақ ұғымында «орындаушы» дегеннің күй өнеріне үш қайнаса сорпасы қосылмайтын да мағынасы бар
Сондықтан қазақ домбыраға, күйге келгенде «орындаушы» деген сөзді қолданбапты
Айман апаның ажырата айтып отырғаны мынадай: Домбырашы – өзіне дейінгі күйді бұлжытпай тартып, сол қалпында кейінгіге қалдырушы, яғни алдыңғы буынның күй аманатын кейінгі буынға бүтін күйінше жеткізуші
Егер бір жерін бұзып алса, онда аманатқа қиянат жасаған болып есептеледі де, оның домбырашылығына ел күмәнмен қарап, ендігәрі «домбырашы» деп дәріптемейді
Күйші – өз жанынан күй шығарып тартушы
Еуропа тілімен айтсақ, композитор, өз тілімізбен айтсақ, сазгер
Жанынан күй шығарып тарту қабілеті жоғары болғандықтан, ол көңіл күйінің ауанына қарай бір дыбыс артық қосып, не кем алып тартуға толық құқы бар
Алла тағала ерекше жаратқан осы дарын иелерінің шығармаларының, яғни қазақ күйінің алтын қорындағы бірнеше мың күйдің ұрпаққа жетуі – осы домбырашылар арқылы ғасырлар бойы жүзеге асқан ұлы құбылыс.
Айман апаның «іздеуші, сұраушысы жоқ сорлы-ай десеңші…» деп күйзеле күйініп отырғанының астарында кеңес үкіметінің сыңаржақ саясатына реніш жатыр еді
Ол ренжімей қайтсін
Арғы атасы Мергенбай қалмақтармен атамекен жерінің, елінің азаттығы үшін сан мәрте соғыс ашып, қорғап баққан еді, қалмақтың азабы аз болғандай Ресей патшалығының отарлық ойраны атақонысынан айырды
Оған наразы болып көтеріліске шықты
Ақыры қырғын мен сүргінге төтеп бере алмай, 1916 жылы қазіргі Қытай жеріндегі бұрынғы атақонысына ауды
Одан «жаңа өкімет орнады, жақсылық жасайды» деген соң, 1917 жылы әулетімен босып бері өтіп келіп, енді ес жиямын ба дегенде кеңес үкіметі 1929-30 жылдары келеңсіз кесапатқа итермелеп, тағы да әулетімен Қытай асуға мәжбүрледі
Үнемі қуғын мен сүргін, босу мен қашу, азап пен мазақ дес бермей, арманда кетіп еді
Ұрпақтары жиырмасыншы ғасырдың елуінші жылдарының соңы мен алпысыншы жылдардың басында атамекенім деп арып-ашып келгенде, кеңес үкіметі тентіретіп жіберді
Бірін сайға, бірін қырға жіберді
Текті ұрпақ бірін-бірі іздеп жүріп, енді-енді тауып жатқан секілді
Бүгінгі оқиға да соның бір айғағы дерлік.
Айман апа үнсіздіктен соң:
– Атасының өнері мына Аятқа қоныпты
Аман бол, айналайын, – деп разы көңілін салмақты жеткізді
Аятхан иығын бір қомдап қойды
Қасын керді
Бір нәрсе айтарда немесе бастарда осылай қасын керіп алатын әдеті болса керек
Оны өзі байқай ма, байқамай ма, әлде елге сүйкімді көрінгісі келе ме , жоқ «мен бастаймын енді» деген белгісі ме, әйтеуір ол қасын керсе, жұрт құлақ түре қалады
Осындай ым-ишарасымен де мына ортаға жаңа ғана келген жас жігіт бүкіл айналасын түгел билеп алған.
«Мынау Нұрмұханбет атамның «Арманы» деп бір ұзақ күйге ауысты.
Күй баяу басталып бірте-бірте алысқа ұзап бара жатты
Отырғандар еңсесін төмен салып, терең бір ойға шома отырып тыңдады
Естеріне қай-жайдағы қиракезік замандар түсті ме, әлде орасан опат әкелген оқиғалар келді ме, әйтеуір бәрі де бір кісідей шөгіп алған
Тіпті көп нәрсеге иліге бермейтін, төрде отырған Сабырбек атам да, Мамырбек атам да кеуделерін кере терең бір демалды
Күй бірде сарнайды, бірде зарлайды, бірде өксиді, енді бірде ыңырсиды, тағы бірде аттандап ала жөнеледі
Бұл Нұрмұханбеттің ғана арманы емес, осы отырғандардың бәрінің арманындай естілген күй ешкімді еркіне жібермеді
Есеңгіретіп тастады
Мына отырған үлкендердің бәрі де кешегі он алтының ойранын, жиырма тоғыз-отыздың қуғыны мен сүргінін, отыз екінің аштығын, қырқыншы жылдар қырғынын, елу алты-алпыс екінің азабын көргендер
Бәрінің де саналарының түкпірінде ешқандай бостандық көрмей келе жатқан жан дүниесінің азаттыққа деген аңсары аһ ұрып жатыр еді.
– Ой, айналайын Аятым, миятым, қуатым, ата-бабаңды қайта тірілттің-ай бүгін, шырағым, саусағынан бал тамған балапаным, – деп құшағын жайды отырған күйі
– Келші бері, жарқыраған маңдайыңнан иіскейін, – деді иегі кемсеңдеп
Отырғандар Айман апаммен бірге кемсеңдеп жатқандай иектері бүлкілдеді, біздің үйдің шаңырағы да терең күрсінгендей болды.
Соңы
Ол жерде отырғандардың бірде-бірі сол түні Аятханнан кейін домбыра ұстаған жоқ
Жұрттың құлағында Аяттың тартқан күйлері қалды.
Сол кеште бас қосқандардың бәрі де атақты Мергенбайдан тараған күйші ұрпақты көру үшін, бұрынғыдан қалған күйлерді тыңдау үшін жиналғанын мен бала да болсам түсіндім
Енді-енді ойлап қарасам, бұл өңірде күй шығару, күй тарту, күй тыңдау дәстүрлері бір-бірімен сабақтаса қалыптасқан екен
Біздің үйде болған сол Мергенбай шөбересі, Бекмұханбет немересі, Омархан баласы Аятханмен жүздесу күй тыңдау дәстүрінің ерекше көрінісі ретінде менің санамда мәңгі сақталып қалды.
Сонда бұл өлкеде күй шығару, күй тарту дәстүрлерінің ерекше тамыр жайып өсіп-өркендеуіне ықпал жасайтын негізгі күш – күй тыңдау мәдениеті екен
Тыңдаушылық мәдениеті қалыптаспаған ортада, күйшілік те, домбырашылық та жетімнің күйін кешеді
Қазақ «тыңдамаса сөз – жетім» дейді
Шындығында, құлақ түрмесе, күй де жетім
Осы тұста күй мұрасын зерттеуші Ақселеу Сейдімбектің: «… Әрбір музыкалық аспапты белгілі бір ортада тыңдау дәстүрі, түсіну дәстүрі болады
Мұндай дәстүр музыкалық аспап пен тыңдаушы арасына дәнекер болатын ортақ «тіл» қалыптастырады
Ол «тілге» бойы үйренбеген, құлағы қанықпаған тыңдаушы музыкалық аспаптың дыбысына ұйымайды
Мұндайда сол аспапта тартылатын күйді түсіну тіпті мүмкін емес» деген пікірі (А.Сейдімбек
«Қазақтың күй өнері», Астана, «Күлтегін», 2002) өте орынды айтылған.
Жоғарыдағы мысалдарға қарап күйшілік-домбырашылық өнер мектебі бір әулеттің ғана көгеніне байланып қалған екен деген ұғым тумауы керек
Ауылы араласып, қойы қораласып жатқан елдер бір-бірімен өнер де алмасқан
Мысалы, Қожеке мектебінің күйлерін Мергенбай әулеті де, Сыбанқұл шәкірттері де, Бөлтірік айналасы да тартады
Бұл өңірде Бөлтіріктің «Ән күйі», «Терме күйі», «Жыр күйі» деген аттармен тараған шығармаларын тартпайтын домбырашы жоқ
Бірінікін-бірі байытып, толықтырып, ұрпақтан-ұрпаққа сабақтастырып отырған
Сонымен қатар дәулескер күйшілер өз балаларына, үрім-бұтағына ғана үйретіп қоймаған
Ел ішінен суырылып шығып, домбыраны өмірлік жансерік етуді мақсат еткен өнерпаздарды да бауырына тартып баулыған
Мысалы, Сыбанқұл Қалбасұлы (1865-1945 ж.ж.) ел ішінен шыққан күйші Шіде Төлендіұлына (1880-1955ж.ж.) үйретсе, Шідеден Жұмаділ Жантайұлы (1906ж-..?.) тәлім алған, ал Жұмаділден Омархан Керімқұлұлы күйшілікті іліп әкеткен.Тіпті көрші қырғыз елінің комузшыларының да озық шығармаларын өзінің төл туындысындай (мысалы, қырғыз Асанәлінің күйлері) тарта беретіндігі күйшілік-домбырашылық өнердің белгілі бір әулет қалыптастырған мектеп аясымен шектеліп қалмайтынын дәлелдесе керек.
Қазақ күй өнерінің Жетісу өңіріне тараған, оның ішінде Мұқағали туып-өскен өңірде бүгінге дейін тамырын жайып, мәуесін әуелеткен күйшілік-домбырашылықтың бес мектебі бар
Олар: Қожеке мектебі, Сыбанқұл мектебі, Мергенбай мектебі, Бөлтірік мектебі, Таласбай-Елемес мектебі.
Аятхан осы мектептерді тел емген және бүкіл қазақ даласының барлық күйшілік мектептерінің өнегесін үйренген ерекше дарынды тұлға еді
Ол да еленбеген күйі өмірден ерте озып кетті
Енді жоғарыда аталған күйшілік-домбырашылық мектептердің әрқайсысын жеке-жеке зерттеу – уақыт күттірмейтін сауапты да өнегелі іс.
Сағатбек МЕДЕУБЕКҰЛЫ,
өнер зерттеуші,
әл-Фараби атындағы Қазақ ұлттық университеті
журналистика факультетінің деканы
