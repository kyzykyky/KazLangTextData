Туған ауылдың қасиетін білмейтін азамат некен-саяқ
Әркімнің туған жері, өскен ауылы өзіне қымбат
­Елбасы Н.Назарбаев «Болашаққа бағдар: рухани жаңғыру» атты мақаласында: «Туған жер – әркімнің шыр етіп жерге түскен, бауырында еңбектеп, қаз басқан қасиетті мекені, талай жанның өмір бақи тұратын өлкесі
Оны қайда жүрсе де жүрегінің түбінде әлдилеп өтпейтін жан баласы болмайды
Туған жерге, оның мәдениеті мен салт-дәстүрлеріне айрықша іңкәрлікпен ат салысу – шынайы патриотизмнің маңызды көріністерінің бірі» деп атап көрсеткендей, тарихтан бір үзік сыр тартуды жөн санадым. 
Адамдар өте ерте кезден-ақ бір-бірімен ­сауда жасасқан
Алғашқыда сауда бір жерде бар, екінші өңірде жоқ нәрселер мен құнды заттарды айырбас жасау ретінде жүргізілді
Кейін келе оларды ақшаға сату, керектілерін сатып алу жүзеге аса бастады
Бұл сауда орындары – базардың, жәрмеңкенің, сонымен қатар ел мен елді, қала мен халықты бір-біріне жалғаған сауда жолдарының пайда болуына мүмкіндік туғызды
Еуропа мен Азияны жалғаған Ұлы Жібек жолы да осылай пайда болды.
Ұлы Жібек жолы – 16 ғасыр бойы халық игілігіне жарап келе жатқан керуен жолы
Оның жалпы ұзындығы 7 мың шақырымнан асып жығылады
Ұлы Жібек жолының бірінші тармағы Мысыр мен Вавилон, Иранда өте қымбат бағаланатын әдемі көк тас тасымалданған «Көк тас жолы» ­(Лазурит жолы) деп аталған
Екінші тармағы Қытайдағы императорлар мен ақсүйектердің сүйікті әшекейлерін жасау үшін пайдаланған нефрит тасын тасымалдайтын «Нефрит жолы» болған
Ал үшінші – «бұлғын жолмен» қымбат бағалы терілер тасылған
«Ұлы Жібек жолы» ежелден келе жатқан атау емес, бұл тек 1877 жылы пайда болды
Оны неміс географы ­Фердинанд фон Рихтгофен қалыптастырды
Жібек жолы тұрақты жол емес, уақыт ізімен өзгеріп отырған, бірақ тарихтағы дәстүрлі бағыты өзгермеген
Қытайда өндірілген жібек сол кездегі сауданың басты тауары еді
Сондықтан да жол «Жібек жолы» атанған.
Ұлы Жібек жолы Еуразияның кіндігіндегі қазақ жерін де басып өткен
Керуен жолы Тянь-Шань тауларының бөктерімен жүріп, Сырдария, Талас, Шу, Іле, Көксу, Қаратал алқаптарынан өтіп, Шығыс Түркістан арқылы Қытайға жетті
Осы жолдың бойында ертеректе даңқы асқан Сақ, Үйсін, Қаңлы мемлекеттері, орта ғасырларда Түрік қағанаты, Түркеш мемлекеті, Қарлұқ, Оғыз қағанаттары, Қыпшақ пен Қалмақ хандықтары өмір кешті
Ұлы жолдың бойында Екі оғыз (Екі өгіз), Қойлық (Қиялық), Дүнгене, Талхиз (Талғар), Алматы, Аспара, Құлан, Тараз, Сайран, Арсубаникат, Отырар, Түркістан, Сауран, Сығанақ, Янгикент, Сарайшық қалалары бой көтерді
Әсіресе Жетісу өңірінде жаңа қалалардың пайда болуы өңірде егіншілік пен қала өмірін жандандырды.
Мәселен, тек Солтүстік Шығыс Жетісуда ІХ-Х ғасырда 10 қала болса, ХІ-ХІІІ ғасырдың басында олардың саны 70-ке дейін көбейген
VІІ-ХІV ғасырларда елшілік сауда керуендерінің дені Жібек жолымен жүрді
Сан ғасырлар бойы оның бір бөлігі айрықша көркейіп жатса, екінші бір аймағы қаңырап, ондағы қалалар мен сауда бекеттері бос қалды
Біздің Көксу ауданының жерінде «Қойлық» (Қиялық), «Дүнгене», «Екі оғыз» (Екі өгіз) деп аталып жүрген қалалар болған
Ғалым-инженер М.Тынышпаев өзінің «Коксуские развалины и город Койлык» атты кітабында Қойлық қаласы Көксу өңірінде екендігін жазса, ақын-жазушы Әміре Әрін ауданымыздың 60 жылдығына орай шығарылған «Кенен жерім – Көксуым» атты кітабында тарихқа жүгіне отырып, нақты дәлелмен осы қалалардың орналасқан жерін, қай ғасырда өмір сүріп, қалай қирағаны туралы жазған болатын
Сонымен, Қойлық қаласы туралы біз не білеміз?
Мұхамеджан Тынышпаевтың пайымдауынша, қала 1400 жылдары шамасында қираған
Оған тарихтың өзі куә
Қойлық қаласы аймағының ұзындығы 20, көлденеңі 10 шақырым
Қаланы «Қойлық» деп атау біздің арғы тегімізден бері халқымыздың қой өсіруге бейімдігін байқатады
Малға ыңғайлы жерлерді осылай атай берген ғой
Кезінде Ташкент түбінде де Қойлық деген жер болған
Оны орыстар «Куйлюк» деп өздерінше ыңғайлап алған
Қазақстан жері арқылы сапар шегіп келе жатқан француз королі Людовик ІХ-дың елшісі Рубрук Қойлықтан 16-17 шақырым жерде шіркеуі бар Мәжүнсиді (Несториан) байқаған
Мәжүнси Гавриловканың орнындағы, яки сәл батыс жағындағы елді мекен-ау деп топшылауға болады
Гавриловканың орнында бұрын әлдебір ескі ауыл болған.
Гавриловкаға дейін бұл мекен «Тал­ды­қорған» деп аталған
Сарқанттың Антоновка селосын кейінгі кезде «Қойлық» деп атады
Мен бұл жерде Қойлық немесе Қиялық қаласы Антоновкада емес, біздің жерде деп дәлелдеуден аулақпын
Оны тарихшылар мен археологтардың еншісіне қалдырайық
Ал Екіоғыз (Егі өгіз), Дүнгененің, Төрткүл керуен сарайының Көксу өңірінде болғандығына ешқандай күмән жоқ шығар
Бұл жерде ескі қорған, көне қала мен қалашықтардың орны, ежелгі керуен жолдарының ізі сайрап жатыр
Бір кездерде мұнда өмір базары қайнап, сансыз ұрпақтардың күн кешкені белгілі
Аудандағы көне қалалар жайлы археолог-ғалым К
Байпақовтың «Оңтүстік Қазақстан мен Жетісудың ортағасырлық қала мәдениеті (VI-XVIII ғасырлар)» атты зерттеуінде нақты жазылған.
Екіоғыз (Екі өгіз) және Дүнгене қалалары жайлы тарихтан көп сыр тартуға болады
Мәселен, Рубруктың күнделігінен алынған үзіндіде Эквиус қаласының аты аталады
Сөз жоқ, Эквиус Екіоғыз қаласының дыбыстық өзгеріске ұшыраған аты
Бұл қалада зерттеу жұмыстарын өз уақытында А.Н.Бернштам басқарған Жетісу археологиялық экспедициясы жүргізген
Мұхамеджан Тынышпаев өз кітабында көкірек көзі ояу азамат, шежіреші Керімқұл Назарұлының пікіріне сүйеніп, Дүнгене қаласы Балпық би ауылының батысында деп жазады
Яғни қазіргі қант зауыты мен Құрманов мектебінің аймақтарында орналасқан
Ал Екіоғыз қаласы одан сәл төменірек Амангелді, Қаратал, Кеңарал ауылдарының орнын қамтиды
Оған дәлел Құрманов мектебінің іргетасын қазарда көптеген қыштан жасалған ыдыстар, құмыра, тостаған, қылыш, қанжар және басқа көне заттар көп табылған
«Дүнгене» деп аталуы осы жазықта дүнгендер бау-бақша, көкөніс, қауын-қарбыз өсірген көрінеді
Кеңаралдағы қорған жерлерде жаңадан қазылған ақымнан қыштан жасалған су жүйесінің құбырлары табылған
Кеңарал ауылының тұрғыны, округтегі ақсақалдар алқасының төрағасы Қошан Қожабергеновтың айтуы бойынша, сол жердегі үлкен шоғыр-төбе Шыңғысхан ұрпақтарының хан ордасы болған көрінеді
Ал қаланың «Екіоғыз» деп аталуы, тура сол жерде Қаратал мен Көксу өзендері тоғысады
Сондықтан «Екіоғыз» аталуы мүмкін деп топшылайды
Осының өзі-ақ сол заманда өркениеті дамыған үлкен қалалардың болғандығын көрсетеді
Кезінде Екіоғыз қаласы жайлы Махмұт Қашқари «Диуани лұғат ат-Түрік» шығармасында жазған
Жетісу қалаларының картасын сызған
Соған қарағанда Махмұт Қашқари Екіоғыз қаласында болған деген тұжырым бар.
Жарлыөзек қалашығы ауылға кіреберістегі Жарлыөзек өзенінің сол жағалауында орна­ласқан
Республикамыздың белгілі өлкетану­­шысы М.Ф.Милощенко ұзақ жылғы зерттеу­лері нәтижесінде тапқан тарихи мағлұ­мат­тарға сәйкес, Жарлыөзек қалашығы бұрынғы ­Октябрь, қазіргі Жарлыөзек ауылының аймағын алып жатқан алқап
1987 жылдары ғалымдар АҚШ-тың архивінен Жібек жолының картасын алып келген болатын
Сол картада ­Октябрь ауылының аумағында үлкен қаланың бар екендігі көрсетілген
Ғалымдар бір-екі жылда қазба жұмыстарын жүргіземіз деп жүргенде Кеңес Одағы тарап, бәрі де қожырап кетті
Жарлыөзек қалашығы – тоғыз жолдың торабында орналасқан үлкен қаланың орны, себебі айналасы 7-18 шақырым аралықта көптеген қала­шықтар шоғыры бар
Олар Аталық баба­мыздың жатқан жеріндегі төмпешік, Бесқайнар, Бесағаш, Кеңарал, Амангелді ауылдарының айналасында орналасқан бұрынғы қалашықтардың орны
М.Милощенконың зерттеуі бойынша Жібек жолының 8 бағыты осы Жарлыөзек қалашығына келіп тоғысады екен
Бұл бағыттар жөнінде Әміре Әрін ­«Кенен жерім – Көксуым» атты кітабында нақты жазған.
Қорыта айтқанда, бұл қалашықтар ішкері жақтағы қамал ретінде Оңтүстік пен Шығыстан келетін жаулардан қорғап тұрған
Жетісу арқылы өтетін керуендердің бір де біреуі бұл алқапты айналып өтпеген
Сондықтан сол заман үшін Жарлыөзек қалашығының маңызы өлшеусіз болатын.
Жарлыөзек ауылындағы Төрткүл қамалы IX-XIV ғасырларда сауданың қайнаған қызу ортасы болған Қойлық, Екіоғыз, Дүнгене қалаларымен бірге жау қолынан қираған деген аңыз бар
Кешеннің бұрыштары төрт тарапқа қаратылған, сыртқы қоршауы 500-550 метрдей болса, ішкі қоршауы 200х180 метр тік төрт бұрышты алаңнан тұрады
Кешеннің Солтүстік Шығыс жағын Жарлыөзек өзенінің суы шайып жатыр
Бұрынғы дуалдардың 150 метрге дейінгі жалғасы жойылып біткен
Топырақ жалдың Оңтүстік Батыс бөлігі жер қазу жұмыстары салдарынан көп бүлінген
Қазір кешен дуалының жұрнағы 3-4 метр, іргетас ені 15-16 метр топырақты жал болып жатыр
«Төрткүл» деп аталуы кешеннің төрт бұрышында жан-жағында төрт терезесі бар биік мұнара орналасқан
Мұнараның басына түнде сексеуілмен от жағатын болғандықтан, содан түскен күлдің себебінен «Төрткүл» деп аталған
Бұл арада «көл» деген сөзбен шатастырмау керек
Ұлы Жібек жолында бұндай көлемдегі бір-біріне ұқсас Төрткүл керуен сарайлары көп болған-ды
Соның бірі – Тараз қаласындағы 1948 жылы археолог-ғалым Әлкей Марғұлан тауып зерттеген «Төрткүл» керуен сарайы
Ал біздегі «Төрткүл» қаржы тапшылығынан ба, жоқ әлде ғалымдардың назарынан тыс қалған ба, әлі күнге дейін зерттелмей келеді
Қамалдың халық арасында тарап кеткен құпия үңгірі туралы ел аузында аңыз-әңгіме көп.
Аудан тарихи жәдігерлер мен көне ескерткіштерге өте бай
Мәуленбай ауы­лын­дағы «Адам ата», Өндірістегі «Хан қызы», Алғабастағы «Байкісі», Амангелді ауылына жете берістегі «Дарабоз-ана» қорғандары, Көксу өзенінің бойындағы, Шаған тауының етегіндегі «Балбал тас», көптеген петроглифтер, Талапты ауылының шығыс жағындағы Андронов дәуіріне тән қола ескерткіштер әлі күнге дейін зерттелмеген
Елбасы «Болашаққа бағдар: рухани жаңғыру» мақаласында «Туған жер» бағдарламасы жалпы ұлттық патриотизмнің нағыз өзегіне айналу керектігін баса айтқан болатын
Президент мақаласына орай «Қазақстанның киелі жерлер географиясы» жобасы бастау алғаны белгілі
Сондықтан ауданымыздың киелі жерлер географиялық картасына осы тарихы терең, өткені кемел жерлерді кіргізіп, болашақта жас ұрпаққа аманаттай білу қажет-ақ.
Бақыт ШЕҢГЕЛБАЕВ, 
Көксу ауданының Құрметті азаматы, 
 «Үш ұрпақ» қоғамдық бірлестігінің төрағасы 
Алматы облысы
