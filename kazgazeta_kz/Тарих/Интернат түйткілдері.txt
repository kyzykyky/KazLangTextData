
Таңғы 7-лер шамасы
Алматының сыртында орын тепкен «Алтын орда» базары
Мұндай уақытта бұл базардың көтерме саудасының қызатын шағы
Қаумалаған жұрттың арасынан бір дауыс елең еткізді
«Дорогу, дорогу…» Жалт қарасам, дәл жанымда тіпті мұрты да тебіндемеген жеткіншек көп арасында арбасын сүйреп, ентелеп барады
Сол жердегі халықтың тауарын тасып, тиын-тебен тауып жүргені байқалды
Қатар тұрғанымды пайдаланып: «Маған арбашы қажет еді
Боссың ба?» – дедім
«Иә, тәте
Не аласыз?» – деп сөзге келместен әлгі бала артымнан еріп отырды
Сөзге тартуға қанша тырыссам да, өзінің тұйықтығы ма, әлде сыр ашқысы келмеді ме – артық ауыз әңгімеге бет бұра қоймады
Сонда да суыртпақтап, әр нәрсені сұрай бердім
Сондағы білгенім, өзі Алматы облысының түкпірдегі бір ауылынан келіпті
Үйінің үлкені болғандықтан, 9-сыныптан соң мектепті тас­тап жұмысқа жалданған
Өзінің айтуынша, жалғыз анасының тапқан-таянғаны мұны мен бауырларының талғажауына да жетпеген екен
«Білім  болашағыңа керек емес пе? Ата-анаң сені неге интернатқа оқытпады?» – дегеніме: «Ой, біздің ауданда интернат жоқ
Облыс орталығына баруға анамның жағдайы да болмады», – деді де шорт кесті
Әрмен қарай ләм-мим деп жақ ашпады
Заттарымды алған соң, ақшасын төлеп, мен де кете бардым
Бірақ ойымнан сол баланың бейнесі кетер емес
Әлі оңы мен солын танымаған көкөрім жас
Не білімі жоқ, не тұрақты жұмысы… Болашағы бұлыңғыр… Қап, мен ол баланың ең болмағанда есімін де сұрамаппын-ау… Артыма жалт бұрылсам, арбасын сүйреп, біршама жерге ұзап кеткен екен…
Интернатта оқып жүр
Талай қазақ баласы –
Жаңа өспірім, көкөрім,
Бейне қолдың саласы.
(Абай Құнанбаев)
Сөз басы: «Ана тілі» газеті №22 санында (2-8 маусым, 2011 жыл) «Интернаттағы ахуал» атты мақала жариялап, бүгінгі күннің өзекті мәселесі болып табылатын интернат мәселесін қаузаған болатынбыз
Онда мектепке тартылмай, көше мен базарларды жағалап, нанын тауып жүрген жасөспірімдердің жағдайы да баяндалған болатын
 Міне, жоғарыдағы оқиғадан кейін осы тақырыпқа қайта айналып соғуды жөн санадық.
Кезінде, облыс орталығын былай қойғанда, әрбір ауданда кемінде 1-2 мектеп-интернаттың жұмыс істегені ауылдағы ағайынның әлі есінде
Онда мектебі жоқ шалғай елді мекендерде тұратын малшылар мен шаруалардың, қала берді әлеуметтік жағдайы төмен от­басының балалары мен тағдырдың тәлкегін көріп, жетімдік күй кешіп, асыраушысының қамқорлығында қалған балалар оқып, білім алатын
Осылайша, білім, ғылымға баса назар аударған басшылар балалардың толықтай білім алып, оқуына барлық жағдайды жасады
Бірақ уақыт өте келе сол интернаттардың іргесі сетінеп, қабырғасы қаңырап босай бастады.
Рас, Кеңес өкіметі кезінде интернаттардың саны жеткілікті еді, ол кездің бірден-бір артық­шылығы да осында, яғни халықты жаппай сауаттандыру мен балаларға қамқорлықты аямауында болды
Демек, малшылар мен жұмысшылардың балалары «қайда оқимын», «қалай оқимын» деп бас қатырып жатпайтын
Интернатта жатып, алаңсыз білім алатын
Ал бүгінде дәл осындай мектептерге мұқтаж ата-аналар саны көп
Оған әрбір облыстық білім бас­қармаларына түсіп жататын арыз-­шағымдар дәлел бола алады
Ол арыз­дардың дені әлеуметтік жағда­йының жоқтығын, мектебі бар ауылдан шалғайда тұратындығын арқау етіп, балаларын облыс орталықтары мен қалалардағы мектеп-интернаттарға беруге ынталы ата-аналардан түседі
Бірақ қайсыбір білім басқармасы болмасын ол арыздардың барлығын қанағаттандыруға шама-шарқы жоқ
Себебі әрбір облыс орталы­ғында 2-3 мектеп-интернат қана бар
Олардың әрқайсысы 300-400 баладан артық қабылдай алмайды
Ал облыстың әр ауданының түкпір-түкпірінен жиналатын балалар саны одан бірнеше есеге көп
Тіпті облыстың орталығына жете алмай жататын жандар да жетерлік
 Осылайша интернаттан үмітін үзген кей келешек көше кезіп, кері кетсе, бірі – жоғарыдағыдай жұмысқа жанын жалдап, нанын табуда.
«Интернатта оқып жүр…»
Сіз интернатқа барып көрдіңіз бе?.
Біз бардық
Интернат атты білім ошағының бірнешеуіне ат басын тіредік
Көзімізбен көргіміз келді
Көрдік
Қуандық та, кейідік те
Себеп көп.
Ең әуелі, талай балаға әрі баспана, әрі білім берер алтын ұясы болып отырған мұндай мекемелердің әлі де бар екені қуантты
Бірақ аздығы мен барының басындағы сан түрлі түйіткілді мәселелері кейітті.
Бірінші Талдықорған қаласында орналасқан Дәнеш Рақышев атындағы облыстық мектеп-интернатқа жолымыз түсті
«Облыстық» деп ауыз толтырып айтқанмен, көрер көзге жұпыны оқу орнының басшылары әу бас­та журналистердің келгеніне таңғалған кейіп танытты
Тіпті сөз арасында «біздің де проблемамызды ойлайтын жандар бар екен ғой…» деп те қалды
Мектеп-интернаттың директоры Рысбек Дәулетұлымен әңгімелесу барысында біраз мәселеге қанық болдық
Бұл Талдықорған қаласындағы жалғыз интернат екен
Сондықтан бұрынғы Талдықорған облысына қарасты аудандардың балаларын ғана қабылдайды
Соның өзінде 270 балаға арнап ашылған интернатқа 300 бала табан тіреген
Тіпті 2002 жылы мұнда 370 бала болған екен
Мұндағы балалардың бірінің тұрғылықты жері – мектептен тым шалғай, бірінің ата-анасы қысы-жазы, күн-түн демей, жалданып жұмыс істейді, енді бірі – тағдырдың тәлкегін көріп, ата-анасынан айырылып, қамқоршысында қалғандар… Қамқоршы дегені болмаса, балаға ата-анадай қайдан болсын?! Баланы күзде әкеп тастап, жазғы демалысқа әзер алып кететіндері де бар
Тіпті кей баланы тәрбиешілердің өздері апарып тастайтын жағдайлар да болатынын интернат басшылары жасырмады
«Әрине, әрбір ауданға интернат қажет
Оны тіпті салып та әуре болмай, аудан орталығындағы бір мектеп жанынан ашып берсе де жеткілікті болар еді
Ал қазір интернаттар бірді-екілі ауданда ғана қалған
Сол себепті облыстың түкпір-түкпірінен бізге жиналады
Бірақ біздің оқу ғимаратымыз 900 балаға арналғанымен, жатақ­ханамыз 270 орынға ғана лайық­талған
Сол себепті бала санын көбейте алмаймыз
Десе де, бүгінде 300 балаға пана болып отыр бұл мекеме», – деп Рысбек Дүйсенбінов интернаттың жай-жапсарынан қанық етті
1-сыныпқа тек 25 бала ғана қабылдай алатын бұл білім ошағына жылына елуге жуық өтініш пен арыз түседі екен
Бірақ арнайы комиссия сол елудің 25-ін ғана интернатқа қабылдайды
Ал қалған балалардың тағдыры не болмақ? Бұл жағы беймәлім…
«Интернатқа мұқтаж ата-ана да, бала да көп
Бірақ бала санын арттыруға біздің мүмкіндігіміз жоқ
Тіпті сол артық жатқан 30 бала үшін де заң орындары да, санитарлық қадағалау орындары да келіп, бала санын азайтуды міндеттеп кетеді
Бірақ бірінің – көңіліне, бірінің жағдайына қарайсың… Жуырда ғана 10-сыныпқа бір қыз келіп, үш күн бойы жыларман болып, алдымызда жалынғандай күйге түсті
Оқу үлгерімі де – жақсы, ынтасы да бар
Ауылында мектеп жоқ, ал әке-шешесі – малшы
Амал жоқ, ол қызды да қабылдадық
Мұндай жайттар сансыз
Бірақ қолымыздан келер қайран жоқ
Сол себепті әрбір ауданда интернаттардың ашылғаны болашақ ұрпақ үшін игі іс болар еді…» – деп мектеп-интернат директорының оқу ісі жөніндегі орынбасары Сәулет Әмірханқызы да өз ойымен бөлісті.
Бүгінде 300 қаракөзге пана болып отырған осы білім ошағында бір «әттеген-ай» дейтін тұс – 1975 жылы салынған ғимаратқа әлі күнге дейін күрделі жөндеу жұмыстарының жүргізілмеуі
Көненің көзіндей болып тұрған мекеменің ілдалдамен тұрғаны айтпаса да түсінікті еді
Жыл сайын мектеп-интернат басшылары күрделі жөндеу жұмысын жүргізуге өтініш білдірсе де, аяқсыз қалып келе жатқан жайы бар екен
Мектеп-интернат ұжымы ғимаратты тек жыл сайын әктеп-сырлаумен ғана шектеледі
Ал об­лыстық мекеме бола тұра қалалық бюджеттен қаржыландырылатын бұл мекемеге жылына қала мектептеріне бөлінетін қаражатпен тең қаржы бөлінеді
Мәселен, биыл мектеп-интернатқа 2 млн
217 мың теңге бөлінген
Бұл қаражатты «былай тартсаң арба сынады, былай тартсаң өгіз өледі»
Себебі жыл са­йын ­төсек-орын жабдықтарын, ыдыс-аяқты жаңалаудың өзіне қыруар қаржы жұмсалады екен
Оған қоса дәрі-дәрмегін де есеп­теңіз… Ал сықырлаған еден мен ойым-ойым қабырғаларға қара­саңыз, қабырғаңыз қайысады-ақ.
Бұдан кейін біз Алматы облысы Жамбыл ауданындағы аудандық мектеп-интернатқа жол тарттық
2000 жылы Ұзынағаш ауылындағы Тұрар Рысқұлов атындағы мектеп жанынан ашылған интернат бүгінде аудандағы 85 балаға баспана  болып отыр
Кезінде аудандағы 160 баланы бауырына басқан білім ошағының бір кездері есігіне қара құлпы салынып, 15 жыл бойы қаңырап бос тұрды
Дәлірек айтсақ, мектептің бастауыш сыныптарына арналған оқу ғимараты болып қана  қалды
Бүгінде ғимараттың жартысы – мектеп жасына дейінгі балаларды тәрбиелейтін шағын орталық.
2000 жылы аталмыш мектеп ұжымының бастамасымен интернат қайта ел игілігіне жұмыс атқара бастады
Бүгінде аудандағы жалғыз интернат болғандықтан, мұнда ауданның түкпір-түкпіріндегі  елдімекендерден келген балалар білім алады
 Бірі – жетім, бірі – жартылай жетім, ал бірі – көп балалы отбасыдан шыққан…
Интернаттың меңгерушісі Ләйлә Намазқұлқызы интернатты алғаш ашқан кезде талай қиын­дықты өткергендерін сөз етті
Тіпті жиһаздардың да жоқ болғаны, құбырлардың ескіріп, жарамсыз болып қалғаны да есінде
Ал Т.Рысқұлов атындағы мектеп директорының оқу ісі жөніндегі меңгерушісі Гүлзира Нұриқызы болса, сол кездегі мектеп мұғалімдерінің еңбегін ерекше атап өтті
«Интернатты жаңадан ашқан кезімізде мектеп ұстаздарының бірқатары үйлерінен төсектері мен орындықтарына дейін әкелген болатын
Осылайша мектеп мұғалімдерінің арқасында алғаш жоқтан бар құрап интернатты аштық», – деп мектептегі  ұстаздар қауымының  еңбегін екшеп айтты
Ал аудандық білім бөлімінің басты­ғы Ләйляш Хамитқызы тіпті аудан­ға бір интернаттың аздық ететінін, ауданда әлеуметтік жағдайы төмен,  бірақ білімді, талантты балалар көп болғандықтан дарынды балаларға арналған арнайы интернат та қажет екенін атап өтті
«Алыптар да, дарындылар да ауылдан шығады емес пе? Сондықтан әрбір ауданда дарынды балаларға арналған мектеп-интернаттар да ашу артық болмайды
Ел болашағы бүгінгі бүлдіршіндер десек, олардың ертеңінің еңселі болуына біз бүгін жұмыс істеуіміз керек», – деген Ләйляш Хамитқызы мектеп-интернаттардың әрбір ауданға ауадай қажет екенін айтты.
Бұл интернаттың да қабырғасы сонау 1974 жылы қаланған екен
Сол себепті бұл мекеме де күрделі жөндеу жұмыстарың қажеттігі  айдан анық көрініп тұр
Интернат қызметкерлері «алдағы жылы жөндеу жүргізілер» деген сеніммен отыр.
Міне, осылайша, бірі – облыстық, бірі – аудандық мектеп-интернаттың жай-жапсарымен танысқан біз біраз жайтқа қанық болдық
Әрине, көпбалалы, жалданып жұмыс істеп, бала тәрбиесіне көңіл бөле алмайтын отбасылар үшін интернаттық мекемелердің қажеттігі хақ
Біріншіден, мұндай мекемелерде бала тиянақты білім ала алады, заманауи техникалық құралдармен жұмыс істеуге ма­шық­танады
 Мәселен, бүгінгі күні әрбір баланың сапалы білім алып, өз қатарластарына ұқсап жүруі үшін оған компьютер, тағы басқа техникалық құралдар керек
Бірақ мұндай қажеттілікті өтеп беруге кез келген ата-ананың мүмкіншілігі жете бермейді
Сондықтан мектеп-интернаттардың санын арттырып, балаларға үлкен қолдау жасауға мемлекеттің мүмкіншілігі толықтай жетеді
Жалпы, мұндай мектеп-интернаттардың көбеюін ел ертеңі үшін салынған инвестиция деп қарауға болады
Екіншіден, мұндай мекемелерді жүрген балалар түрлі іс-шараларға қатысып, өз қабілетін толықтай көрсетуге септігі тиеді
Білікті маман, білімді кадр, тас жаратын талант та осыдан бастау алады.
Мектеп-интернаттардағы балалардың жатын орны, тамағы, білім алуы – бәрі мемлекеттің есебінен жүзеге асырылады
Тек үкіметтің арнайы қаулысына сәйкес ата-аналар балаларының тамағының 20 пайызын ғана төлеп отыруға міндетті
Ендеше мектеп-интернаттардың ашылуы тек бала үшін ғана емес, әлеуметтік жағдайы төмен отбасылар үшін де тиімді болары сөзсіз
Сондықтан мемлекет мұндай отбасылардың балаларына қолдауды аямағаны абзал.
2004 жылдың өзінде Ресейде 692 жалпы типтегі, оның ішінде 150-і жетім балаларға арналған мектеп-интернат болған
Сонымен қатар  1410 мүмкіндігі шектеулі балаға арналған мектеп-интернаттар жұмыс істеген
Ал бізде  Қазақстан Республикасы Білім және ғылым министрлігі Балалардың құқық­тарын қорғау комитетінің дерегі бойынша 2011 жылы білім беру жүйесінде жетім балалар мен ата-анасының қамқорлығынсыз қалған балаларға арналған балалар үйі мен мектеп-интернаттың жалпы саны бар-жоғы 62-ге жеткен
Ал Қазақстан Республикасы Білім және ғылым министрлігі Мектепке дейінгі және орта білім департаментінің мәліметіне сәйкес, бүгінде республика бойынша тұрғындар саны аз, шалғай елді мекендерде тұратын балаларға білім беруді қамтамасыз ететін 501 интернаттық білім беру ұйымы жұмыс істейді
Олардың 107-сі жалпы типтегі (оның ішінде жетеуі республикалық) мектеп-интернат болса, 380-і – мектеп жанындағы және 13-і санаториялық мектеп-интернат
Аталған мектеп-интернаттардажалпы саны 51 мыңнан астам тәрбиеленуші мен білім алушыға жағдай жасалған
Ал 1990 жылы   республика бойынша мектеп-интернат саны – 108, мектеп жанындағы интернат саны 1353 болған екен
Осыдан-ақ соңғы жылдары қанша интернаттық мекеменің қысқарғанын өзіңіз-ақ бағамдай беріңіз…
Ежелден жұмыр басты пенденің бәрін толғандырып келе жатқан ең өзекті мәселе – ұрпақ тәрбиесі
Оны өмірге бейімдеп, заманына сай тәрбиелеу – қиынның қиыны
Бұл жолда ата-анамен қатар балаға бірден-бір көмекшісі әрі жәрдемшісі, жол сілтеуші бағдаршысы – ұстаз
Қай ұстаз болсын «оқымайтын бала болмайды, тек оның көңілін тауып, талантын ашып, білімге тарта білу қажет» дейді
Ендеше, кері кеткен келешегіміздің бір түзу жолға салу үшін интернаттың көмегі көп
Президент Нұрсұлтан Назарбаев өз сөзінде: «Елімізге экономикалық және қоғамдық жаңғыртудың талап-тілектеріне жауап беретін заманауи білім беру жүйесі қажет» деп атап өткен еді
Тіпті соңғы уақытта Елбасымыз дарынды балаларға арналған мектептер салдыра бастады
Бұл – құптарлық жайт
Енді тек «аудан орталықтары мен қалаларда интернат жүйесін кеңейту шалғай елді мекендердегі, тұрмысы төмен не көпбалалы отбасылары үшін тиімді екенін де биліктегі қалаулылар мен Қазақстан Республикасы Білім және ғылым министрлігінің назарында болса екен» деген ұсыныс бар бізде… Орындалуы – уақыттың еншісінде…
Анар ДҮЙСЕНБАЙҚЫЗЫ
