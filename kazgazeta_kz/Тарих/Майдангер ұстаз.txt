1965 жылы Ұлы Жеңістің 20 жылдығының тойланғаны жадымда жатталып қалыпты
Мен онда Нарын құмындағы Бірлік елді мекеніндегі Жамбыл атындағы сегізжылдық мектептің бастауыш сыныбында оқитынмын
Ауылда кешегі соғыс өрті шарпымаған үй жоқ еді
Жары, баласы  майданнан оралмаған аналар мен әжелердің көз жасын, қайғысын көрдік
«Балам тірі, келеді әлі» деп өмір бойы күтіп жүргеніне куә болдық
Соғыстан бір аяғынан айырылып, қос балдақты қолтығына қысқан, қолы жоқ жеңін костюмінің қалтасына салып  жүретін ардагерлер жиі кездесетін
Оларды ешкім мүгедек деп айтпайтын
Қалай мүгедек десін, Үмбет Өтеғалиев қос балдақпен, Мақсот Әжігереев оқ тиген кемтар аяғымен жүріп-ақ асауды құрықтап, жылқы бақты емес пе!


Сол жолы Ұлы Жеңістің 20 жыл­ды­ғында ауылдағы соғыс ардагерлері мектепке кездесуге келді
Оқушылар алаңда салтанатты түрде сап түзеп тұр
Міне, мектеп директоры Темірғали Мырзашев бастаған мұғалімдер Қисым Ғабдоллаұлы, Ғабдолғали Мұханбетов, Қисмет Меңдіғалиев, Мәжит Сапашев, ауыл азаматтары Мағдан Саримов, Тілепберген  Әбуов, Қамаш Хайруллин, Мұғаш Ишанов, Қайыр Аққуатов, Танаш Дәдешов, Әйіп Қуатов, Сүндетқали Қапанов, Құспат Пазылов және басқа кешегі күні Жеңіс үшін арпалысқан айбынды ағалар келеді
Ол кезде оларды ардагер деп те айтпайтын, өйткені бәрінің дерлік жасы қырық пен елудің арасында болатын
Тізіліп тұрып кезекпен майдан өмірінен естелік әңгімелерін айтты
Қанды қырғынды басынан кешкен майдангерлердің ішінде әңгімелерін айтып тұрып көзіне жас алғандар да болды
Көбі бір-бірімен құрдас болғандықтан, жиналғандарды серпілтейін деп бір-біріне айтқан әзіл-қалжыңдары да сондай жарасымды еді
Омыраулары орден-медальдерге толы майдангерлерге «Ұлы Жеңіске 20 жыл» медалі табыс етілді.
Майдангер мұғалімдер бұл жолы орден мен медальдерін түгел тағып келіпті
Химия, биология және ботаника пәнінен сабақ беретін Қисым Ғабдоллаұлы «Қызыл Жұлдыз» орденін ғана үнемі тағып жүретін, ал «Даңқ» ордені мен бірнеше медальдері бар екендігін осы жолы көрдік
Қисым ағай білімді де білікті, кішіпейіл, өмірден көргені де түйгені де көп, жаны жайсаң, мінезге бай, әңгімесі тартымды нағыз ұстаз болатын
Оқушылармен кездесуде болмаса, былайғы кезде соғыс туралы айта бермейтін
Қазір ойласам, ол Ұлы Жеңістің 20 жылдығында қырық төрт жаста екен
Бірақ өмірдің сан түрлі соқпағынан өтіп, майдан даласында өмір мен өлім бетпе-бет келген талай сәттерді бастан кешкендіктен болар бізге үлкен кісі болып көрінетін
Қисым ағай ботаника пәнінің мұғалімі ретінде құмда бау-бақша өсіретін тәжірибе учаскесін ұйымдастырды
Онда қарбыз, қияр, сәбіз және басқа көкөніс, жеміс-жидек өсіріліп, құдық суымен суарылды, бұл құм балалары үшін керемет жаңалық еді.
Қисым Ғабдоллаұлы 1921 жылы Атырау облысында Нарын құмындағы Мыңтөбе елді мекенінде дүниеге келген
1927 жылы Айбас учаскесіндегі Сталин атындағы мектепке бірінші сыныпқа барып, онжылдықты сол кезде Еспол ауданына қарасты Елтайдағы қазіргі  Мұханғазы Сиранов атындағы орта мектебінде бітіреді
Мұғалім мамандардың жетіспеуіне байланысты жетіжылдық мектепке химия, биология пәндерінің мұғалімі болып жұмысқа орналасады
Үмбет Бисалиев, Жұмабай Мырзағалиев тәрізді елге беделді, өздері білікті ұстаздардан тәжірибе жинақтап, өзі де білімді ұстаз атанады.  1939 жылы Фин соғысына аттанған ағасы Мұхамедия Ғабдоллаұлының хабарсыз кетуі ата-анасының қайғыдан қабырғасын қайыстырған еді
Енді Қисым ел қатарлы еңбек етіп, мұғалім болғанда Ғабдолла  әке мен Шөкия ана азамат атанған осы деп қуанып, оның амандығын тіледі
Бірақ Ұлы Отан соғысының басталуы қос қарияның қайғылары сейіле бастағандай көңілдерін су сепкендей басты.  1942 жылы қыста Қисым туыстары Қолдыбай Алдоңғарұлы, Хамит Баймолдаұлы үшеуі майданға аттанады.
Қырда өскен қаймана қазақтың мылтық ұстап көрмеген балаң жігіттері бірден қанды қырғын болып жатқан алғы шепке түседі
Бораған оқ пен жарылған бомбалар, қиян-кескі шайқас, өмір мен өлімнің арпалысы жантүршігерлік жағдайда жалғасып жатты
Бірінші күнгі ұрыста ауылдан бірге келген үш жігіттің бірі Қолдыбай қаза тапты
Соғыстың қатал заңы осындай, қас пен көздің арасында бір боздақтан айырды
Қанға боялған ақ қардың үстінде жатқан жауынгерлердің қазасын ертеңгі күні ата-анасы, жары, баласы естиді, қаралы хабарды алып «қара қағаздар» жетеді… Қисым мен Хамит тай-құлындай бірге өскен Қолдыбайды қанша қимаса да соғыстың  қатал заңына мойынсұнғандай еді
Арада көп уақыт өтпей Қисымды полк басшылығы командирлер даярлайтын курсқа жіберді
Ал басқа бөлімшеге ауыстырылған Хамит 1942 жылы аяғынан ауыр жараланып елге оралды.
Қисым Ғабдоллаұлы соғыстың аяғына дейін жауынгерлік сапта болды, төрт рет жараланды, госпитальда жатып емделіп, қайтадан сапқа оралды.  9-Мамыр Ұлы Жеңіс күнін қаруластарымен бірге Берлинде қарсы алды
Дәлірек айтсақ, бүкіл Еуропаны азат етуге қатысып, Берлин шайқасында ерлік көрсетті
Ол майдандағы ерлігі үшін 1943 жылы 10-қыркүйекте «Қызыл Жұлдыз», 1944 жылы 20-қарашада ІІ дәрежелі «Даңқ» орденімен, бірнеше медальдармен марапатталды
Жауды жеңген кеңес әскерлерінің қуанышында шек жоқ, Берлинге Жеңіс туы тігіліп, неміс-фашистері толығымен тізе бүккеннен кейін жеңімпаз жауынгерлер үйлеріне орала бастады
«Біз жауды жеңдік, енді амандық болса жақында елге ораламын» деген хат алған Ғабдолла әке мен Шөкия ана баласын асыға күтіп жүрді
Қисым жолға дайындалды, бірақ тағдырдың басқа салғанына не шара, Берлинде 23-мамыр күні аяқ астынан жаудың жасырын минасы жарылып, госпитальге түсті
Минаның жиырма жарықшағы қанжоса етіп жаралап, оның он сегізі күрделі отамен алынып, екі жарықшақ денесінде өмір бойы қадалған күйі қалып қойды
Сөйтіп, ол тағы да бірнеше ай бойы госпитальде жатып емделді
Нарын құмына майданнан әскерлер орала бастады, ұлдарының кідіріп қалғанынан үрей мен үміт құшағындағы ата-ана «құлыным аман ба екен, аман болса келіп қалар» деп тағатсыздана күтті.
Сонымен зарықтыра күткен күн де келді, Қисым құмдағы үйіне асығып жетті, ата-анасымен, бауырларымен аман-есен көрісті, «Алланың бергеніне шүкіршілік» дей берді Ғабдолла қарт
Алайда Қисым ауылға келгенде ата-анасы, апасы Әсия мен ағасы Сайфолла төсек тартып ауырып жатыр екен
Соғыстың зардабы әбден діңкелеткен ауылдың жағдайы өте ауыр еді
Көп ұзамай Әсия мен Сайфолла бақилық дүниеге озады
Отбасының осындай ауыр жағдайы жас жігітті ойландырып тастады
Соғыстан аман-есен оралсам, институтқа түсіп оқимын деп армандайтын
Ал үйдегі жағдай мынау, ең бастысы ата-анасына, бауырларына қамқорлық жасауы керек
Аудандық оқу бөліміне отбасы жағдайын айтты, соғыстан бұрынғы ұстаздық тәжірибесі ескеріліп, Орпа ауылындағы Папанин атындағы сегізжылдық мектепке директор етіп жібереді
Сонда барған бойда оған Ворошилов атындағы ұжымшар бастауыш партия ұйымының хатшылығы міндетін атқару қоса тапсырылады
Ауыл арасында етек жайып, асқынған ауру-сырқауға қарсы күресу үшін аудан орталығынан дәрігерлер шақыртты
Осындай қарбалас тірлікпен жүргенде соғыстан алған жарақатын да ұмытып кетті
Кейін Орал қаласындағы педагогикалық институтты сырттай оқып, жоғары білім алды
Қисым Ғабдоллаұлы жиырма жылдай Нарын, Мыңтөбе өңіріндегі Айбас, Кетешағыл, Орпа, Тұщықұдық, Бірлік елді мекендеріндегі мектептерде мұғалім, мектеп директоры қызметтерін абыроймен атқарды
Майдангер ұстаз сұм соғыстың салған зардабынан ауырып, 1969 жылы 6-шілдеде қырық сегіз жасында қайтыс болды.
Қисым Ғабдоллаұлы өмірлік жары Лизама екеуі келбетіне ақылы, зердесіне білімі сай екі ұл, бес қыз тәрбиелеп өсірді
Олардың бәрі де жоғары білімді, өмірден өз орындарын таба білген азаматтар
Бір үйдегі жеті баланың бәрі бірдей институт пен университет бітіруі сирек құбылыс екені белгілі
Бұл Ғабдолла әулетінің текті, білікті де беделді әулет екенін дәлелдесе керек
Дүние – керуен демекші, биыл Қисым ағайдың жары, аяулы ана Лизама апай өмірден өтсе, жақында Л.Н.Гумилев атындағы Еуразия университетінің аға оқытушысы, филология ғылымының кандидаты, доцент, белгілі ғалым-журналист ұлы Сембай да дүниеден озды
Қимас дос, әріптестің азаматтық келбеті, журналистика мен ғылымдағы қолтаңбасы ұмытылмақ емес.
Ел сыйлаған азамат, майдангер ұстаз Қисым Ғабдоллаұлының шәкірті ретінде Ұлы Жеңістің 70 жылдығы мерекесі қарсаңында ол туралы қалам тербеуді жөн санадым
Ол сирек кездесетін зиялы болмысымен, биік адамгершілігімен, халқын сүйген қарапайымдылығымен өзін білетіндердің жадында қалды
Уақыт алға жылжып, ұрпақ алмасуда, ал кезінде осындай үлкен жүректі педагог болғанын кейінгі толқын біліп жүрсе қандай жақсы
Бұл үшін ел басына күн туғанда қолына қару да алған, жастарды тәрбиелеуде өлшеусіз үлес қосқан ұстаздарды есте сақтау шаралары қолға алынса деймін
Мектептерге, ондағы сыныптар мен зертханаларға есімдері беріле ме, әлде көшелер аттарымен аталып, ауылда арнайы ұстаздар аллеясы жасала ма, әйтеуір аға толқынның қолтаңбасын, еңбегін елеуді жергілікті жердегі ел ағалары естен шығармаса екен.
Самат БЕКТЕНҰЛЫ
 
 
