Бүгінде тарихымызды толықтай түгендедік деп айта аламыз ба? Меніңше, әлі де болса, ақиқатына жетуді талап ететін тарихи кезеңдер баршылық
Мәселен, тарихымызда қазақ халқының Ресейдің қол астында қанша жыл болғанына қатысты пікірталас жетіп-артылады
Бір тарихшы «300 жыл бодан болдық десе», енді бірі – 250 жылдың шамасын айтады
Расында, қазақ халқы қанша уақыт Ресейдің боданы болды? Кейбір тарихшылар айтқандай, Ресейге қосылудың басында Әбілқайыр хан тұрды ма? Біз үшін осы сұрақтардың нақты жауабын табу аса маңызды болып отыр
Совет идеологиясында Әбілқайыр Қазақстанды Ресейге қосқан хан ретінде біржақты қаралып, одан арғы патшалық Ресей зерттеушілері жазбаларында оны «екіжақты саясат жүргізуші, айлакер, қарақан басын күйттеуші» деп сипаттағаны белгілі
Осы орайда мен аталған жайттарға қатысты мұрағаттан тапқан өте мол деректің негізінде шындықты жеткізгім келеді. Әбілқайыр хан туралы деректердің басым көпшілігі Ресей империясының Сыртқы істер министрлігінің Сыртқы саясаты мұрағатында бар
Онда 399 іс жатыр
1727-1777 жылдар туралы 5-10 папкадан 1727-1757 жылдар аралығынан бір іс қалдырмай түгел қарап, өте көп деректерді қолмен көшірдім
Ксерокөшірме, микрофильмдерді 2004 жылдан бері бермейді екен
Елшілік арқылы да сұраттым
Оған «тыйым салынды» деген жауап алдым
Мұрағат өте құпия
Дәптер, қаламсаптан басқа еш нәрсені кіргізбейді
Суретке түсіруге болмайды.
Мөлшермен әр істен қажетті беттерін, бір күнде өз қолыммен 25 беттен мұрағаттың 30-40 бетін көшіріп отырдым
Одан соң үш жұмыс күн және сенбі, жексенбімен бес күн бос болып қаламын
Сол кездерде мен басқа мұрағаттарды жағаладым
Сөйтіп, Әбілқайыр хан туралы мол құжат жинақтадым.
Ең алдымен, «бодан» деген сөзге тоқталып өтсек
Менің түсінігімде «бодан» дегеніміз – бүкіл бір мемлекет немесе оның бір бөліктері екінші мемлекетке 100 пайыз тәуелді болу
Ол, ханның өзі ғана емес күллі қара халық басқа­ру­шы елдің өкілдері арқылы басқарылып біржолата қыспаққа түсу, езілу деген сөз
Ал қазақ елі Әбілқайыр хан мен Абылай ханның заманында бодан болды ма? Мен толық жауаптылықпен айта аламын: жоқ!
Неге? Әбілқайыр хан «Ресейдің қол астына кіру» деген ойды өзі ойлап шығарған жоқ
Қол астында болу дегенде, ол біржолата «Ресей императоры не айтса, соны орындаймын» деген пиғылда болған жоқ
Әбілқайыр хан өзінен бұрынғы Тәуке ханның да тәрбиесін көрген, оның арқа сүйеген басты батыры атанды
Ұлы Тәуке ханнан бастап хандардың барлығы 100 жылдан астам уақыт орыстармен бірігіп қалмақтарды талқандау ниетінде болды.
Менің ойымша, көрші мемлекеттер туралы объективті көзқарас қажет
Мен өте көп мұрағаттардың құжаттарын ақтарып, қолмен көшіріп, ксерокөшірмелерін алып, оларды он шақты реттен оқып шыққанда қазақтың Ресейге 250-300 жыл бодан болмағанына көзім жетті
Бүкіл қазақ халқы ондай мерзімде Ресейге бодан болған жоқ.
Егер Ресейдің қоластына кіруге қатысты бастапқы кезеңдерге келсек, Қазақ ордасы­ның ішінде Үлкен орда 1861-1864 жылы Ресей күштеп хиуалықтардан тартып алғанға дейін Ресейдің қол астында болған емес
Сол себепті Үлкен орданың халқы Ресейдің қол астында 130 жыл ғана болды (1862-1991 ж.)
Орта орда мен Кіші орданы 1731 жылдан Ресейдің қоластына кірді деу де – қате
Кіші орданың өзінде де кейбір старшындар Әбілқайыр ханға бағынбай өз алдына қожалық жасады
Сондықтан Кіші орданың аз бөлігі ғана Ресейдің қол астына кіргені туралы ант берді
Басым көпшілігі 1822 жылға дейін ешкімге бағынбады.
Орта орда 1738-1740 жылдары «Ресейге қосылдық» деп ант бергені болмаса, шын мәнінде, оларға толықтай тәуелді болған жоқ
Ол екі орда да Қытайға, жоңғарларға да «қоластыңыздамыз» деп ант бергені болмаса, бағынбады
Әбілмәмбет хан, Абылай хан Ресейге аманатқа балаларын, жақындарын берген жоқ
Жоңғарларға Әбілмәмбет хан берді
Сонымен Абылай хан өлгенге дейін Ресейге бодан болған жоқ
Ресейдің бірден бір әскері Әбілқайырдың да, Абылайханның да замандарында шекарадан аттап бері өткен жоқ
Қамалдарды Әбілқайырдың тілегімен салды.
Міне, сондықтан «1731-1780 жылдар арасында қазақ елі Ресейге бодан болды» деп айта алмаймыз
Ал Әбілқайыр хан өлгеннен кейін Кіші ордада Нұралы, Орта ордада Уәли әлсіз хандар болса да, 30-40 жылдай Ресей батыл қимыл жасай алмады
Жоғарыда аталған екі міндетті орындауды талап етті
Ханды Император бекіткенімен саясат сол қалпында қалды.
Осылайша, қазақ елі тұтасымен Ресейге бодан болған емес
Үлкенордалықтар – 130 жыл, Кіші, Орта орда 170 жыл «бодан», «жартылай бодан» болды деп есептеймін
Енді Әбілқайыр ханға қатысты жайттарға көшейік.
Бүгінгі тыныш, бейбіт заманда Әбілқайырды «сатқын», «егер ол Ресейдің қол­тығы­на кірмегенде олай болатын, бұлай болатын едік» деп көрегендік көрсететін жазушылар, ақындар, философтар, тарихшылар, саясаткерлер бар
Жалпы, Ресейдің қол астына кіру деген ой қашан пайда болды? Кім бас­тады? Бұл Әбілқайырдың пікірі емес
Соны дәлелдеу үшін төмендегі мұрағаттағы хаттарға тоқтайық.
Ресеймен одақтасуды немесе олардың қоластына кіруді хандар ерте кезден-ақ бастаған
Ұлы Тәуке хан «Ресейдің қол астына кіру» дегенді «одақтасу» деп түсінген
Қиын-қыстау заманда бірімізге-біріміз көмек жасайық депті.
Мәскеудің «ерте заманның ақтысы» атты мұрағатында (122-қор, 7-тізім, 4-іс) Тәуке хан­ның Мәскеу патшасына жазған хаты жатыр
Онда «Бізді қол астыңызға алыңыз
Бірлесіп қалмақтармен соғысайық
Әскерлерімді қай жерге әкел дейсіз, сол жерге апарамын», – деп жазыпты
Патша өкіметі әртүрлі сылтаулармен оның ұсынысын қабылдамаған екен
Сол кезде Тәуке хан Ресейдің қол астына кіру дегенді екі мәселемен байланыстырыпты.
Бірінші – «бір-бірімізге тиіспейік, бізге тиісетін жауларға қарсы тойтарыс берейік» деген мақсатты белгілеген екен.
Екіншісі – «Орта Азия мен Ресейдің арасында сауданың дамуына жағдай жасау үшін әрлі-берлі өтетін керуендерді талан-тараждан сақтайық» деген.
Міне, бұл «одақтасайық» деген мағына береді
Тәуке ханның, оның немересі Қайып ханның іске асыра алмаған ойын Әбілқайыр хан іске асыруды ойлады
Оның кезінде Ресей мемлекеті тіпті күшейді
Ал Әбілқайыр хан басқарған кезде Қазақ хандығы үшке бөлінді
Әбілқайыр хан Кіші орданы (мемлекет) Орта ордадан бөліп әкетті
Сөйтіп, сыртқы жаулардан қорғануын әлсіретіп алды
Әбілқайыр хан болған кезде жаулары тіпті көбейді
Олар: башқұрттар, Жайық казактары, қарақалпақтар, түрікмендер, хиуалықтар, бұхарлықтар, жоңғарлар
Бұлардың біріне тойтарыс берсе, екіншісі шықты
Оған тойтарыс берсе, үшіншісі жауласты
Осылай кезек-кезек жаулары шабуыл жасап, халықты қырғынға ұшыратты
Үш орданың басы бірікпеді
Сол себепті Әбілқайыр хан ешкіммен ақылдаспай, Тәуке хан бастаған ұсынысты әрі қарай жалғады.
122-қор, 1-тізім, 2-іс растау қағазы
1575-1718 жылдар
1595 жыл, наурыз айы
№1 (№2п
қараңыз)
Қырғыз-қайсақ елінің ханы Тәуекелге ордасымен Ресейдің қоластына қабылдау жөнінде Федор Иоаннович пат­шаның қолдауы туралы растау қағазын беру үшін Тәуекел хан Бұхара және Сібір ханы Көшімді әкеліп беруді және аманаттыққа інілерінің, ұлдарының бірі – Өсейін ханды беруді талап етті.
1718 жыл
Қырғыз-қайсақтың иесі Қайып ханның І Петр патшаға жіберген мәңгілік бейбітшілік пен Одақтас болуға келісімді және өзара сауданы, қарым-қатынасты қалпына келтіруді сұраған растау құжатының аудармасы
Осы архивтен мына мәтінді оқуға болады:
Барлығына Рақымды мемлекет басшысы! 1716 жылы 11 қыркүйектегі хаттардың ұлылығын жеткізудемін
Қазақ ордасынан екі адам әкелген хаттарды подполковник Бухольц, оның хат жазушысы Мерке Трубников әкелген
Олар Тоболға Қазақ ордасының ханы Сағидолла ханның тапсырмасымен келді
Сібір губернаторы патшаға: «Мен бейбіт шартқа қол қояр едім, олар қонтайшыға қарсы соғысуды талап етеді
Қалмақ қонтайшасы Еркет тауында 20 немесе 30 мыңдай сарбаз жинауда
Қазақ ордасы патша мемлекетін қорғауға дайын.
Патша ағзам қалмақтарға қарсы соғыса қалса, менің келісімімді сұрайды
Патша үш жүз адам жіберіпті
Қалалар салуға рұқсат берілмейді
Күміс, жез, алтын кендерін қа­былдау үшін Ертістің бойында қалалар салу бел­гіленді
Ол жерлердің иелерін ренжітпей, олар­дың дүние-мүлкін талан-таражға салмау керек.
Бухольц өз мөрімен жазған хатында Қазақ ордасы қонтайшыдан жерді тартып алғандығын растайды
Қамысты қамалын талқандамайды.
Тобол
1716 жыл, қыркүйектің 12-сі.
Міне, жоғарыдағы хаттар Қазақ хандығының Әбілқайырдан 140 жыл бұрын Ресей­дің қоластына одақтас ретінде кіруді мақсат еткендігін дәлелдейді.
1718 жылы 10 желтоқсанда жазылған төрт хат бар (Көне заманның құжаттарының мұрағатынан)
Соның бірінің мәтінін толық көрсетейін.
(16-беттің сырты) 122-қор, 1-тізім, 1-2 іс).
Аса қадірлі мырзаларға, ұлы тұқымдас боярларға, Қазанның үлкен соты Петр Самойлович Салтыковқа, Никита Альферович Кудрявцевқа Қазақ ордасының иесі Қайып хан аса құрметпен бас иеді
Алланың құдіретімен сіздерге көпжылдық денсаушылық, адалдықты сіздің ата-бабаңызға, Ақ Патшама тілей отырып, ұлы мемлекет басшысына жіберген елшіміз Тайғонұр Күлтабаевтар біздің хандыққа аман-есен келді.
Ақ Патшадан алтын мөрі басылған хатты әкелді
Оған біз қуандық
Ұлы мемлекет басшысы ірі қызмет орнында Құдайдың құдіретімен аман-есендігіне, одан кейін боярларыңыздың амандығына қуандық
Ұлы мемлекет басшысы және боярларға менің мәңгілік бейбіт өмірде одақтасып туруды қолдайтынымызды жеткіземін
Сіздің жауыңыз – біздің жау, сіздің досыңыз – біздің дос
Біздің осындай тамаша одағымызды көріп, басқа да тілектестеріміз қуану­да, ал жауларымыз сақтануда
Сол үшін мен өз қолыммен қол қойдым, өз мөрімді бас­тым
Оны Федор Жилин, башқұрттар, басқа да жолдас­тары көрді
Тағы да жариялаймын, ол ұлы мемлекет басшысы қонтайшылармен соғысуға дайын екенін көрсетеді, біз қонтайшымен соғысуға дайынбыз.
Ұлы мемлекет басшысынан әскерлер Ямыш атты жерге (Тоболдың елшілері келіп бізге қай жерге жиналатынымызды айтса), біз қанша адамдарымыз болса, сонша адамдарды қай уақытқа екенін айтса, жіберер едік.
Алланың құдыретімен жауымызды жеңуге күш салар едік
Өткен жылы Федор Жилин келген кезде қалмақтар екі рет біздің ұлыстарымызды талқандап кетті
Ол кезде Алланың әмірімен Тұрсын хан қайтыс болған еді
Ол жоқта оның ұлыстарын басқаратын ешкім болмаған
Сол себепті Жилиндерді мезгілінде жібере алмадым
Ұрылар аш-жалаңаш, сол себепті ұрлық та жасаулары мүмкін
Егер олар қолдарыңызға түсе қалса, өлім жазасына кесіңіздер
Ешкімді аямай құртыңыздар
Басқаларына сабақ болсын
Оған біз ешбір реніш білдірмейміз.
Жоғарыда жазылған Тайғонұр Құл­та­­баев сіз­­дің елшілеріңізді аман-есен алып келді
Сол Тай­ғонұр сіздің елшілермен кейін қайтарыл­ды
Тайғонұр сізге және бізге қызмет еткені үшін ақысын алды
Сіздің рақымыңызбен оны пайдалануыңызға болады.
Хаттың сыртына Қайып ханның мөрі.
Санкт-Петербордың Орталық кітапхана­сынан алған «Тарихи очерк» атты А.Е.Алек­торовтың кітабынан үзіндіні келтіре кетейік:
…Ал орыстарға қырғыз-қайсақтардың өз алдына жеке көшпелі халық екендігі XVI ғасырда белгілі болған
Шығыс жағы жоңғарлардың жері, батысында ноғайлар өмір сүрді
Олардан жоғарырақ башқұрттар мекен етті
Одан кейін ноғайлардың жерін жоңғар жақтан ауып келген қалмақтар иеленді.
XVII ғасырдың басында оңтүстікте қыр­ғыз-қайсақтар Түркістанға ие болды
Олардың осы уақыттан бастап тұрақты мекеніне айналды
Ал солтүстікте Сібір жақтағы орыстың шекарасына жақындады
Сонымен, бұл халықтың күші жылдан-жылға күшейді
Ең шарықтаған кезі XVII ғасырдың аяғы XVIIІ ғасырдың басы
Ол Тәуке хан өзінің ақылдылығымен, адалдығымен, әділеттілігімен Үш орданың (Үлкен, Орта, Кіші) басын біріктірді.
Ордаға қазақ халқы ертеден бөлінген
Тәуке ханның құдіреттілігі арқасында ішкі араздықтары тоқтады
Әлсіз рулардың басын біріктірді
Оларға ірі руларға қарсы тұра алатындай жағдай жасады.
Үш ордаға бірдей әсері бар заңды жарлық­пен бекітті
Ол сол кезеңге дейін қырғыздар­дың (қазақтардың – Б.Н.) арасында күшін жойған жоқ
Одан кейін оларға ауыр күн туды
Көршілес жоңғарларда өркөкірек Қалдан-Церен күшейді
Олар көшпелі халықтарға ғана емес, тіпті Қытай мен Ресейге де қауіп төндіре бастады
Тәуке хан дүниеден кеткен соң оның мұрагерлерінің өзара қырқысуын пайдаланып қырғыз-қайсақтарға (қазақтарға – Б.Н.) ауыр соққылар берді
1723 жылы хандардың астанасы Түркістанды және басқа да қалаларды басып алды
Одан Сырдария бойын, одан кейін Үлкен орда мен Орта орданың таяу жерлердегі жерлерін өзіне бағындырды
Қырғыз-қайсақтар ауыр жағдайларға ұшырап малдарынан айрылып, азық-түлік тапшылығына ұшырап, көп адамынан айырылып, бұл жаудан аулақтап кетуге душар болды
Біразы – батысқа, көпшілігі солтүстік жаққа ауды
Кіші орда Жем өзенінің оң жағына өтіп, онда көшіп жүрген қалмақтарға шабуыл жасап, оларды ығыстырып, Оралға дейін жетті
Онда Ресейдің казактарымен кездесті
Бұл кезде Орта орда солтүстікке Ор және Ұя өзендеріне жылжып, ол жердегі башқұрттарды батысқа қарай ығыстырды
Сонымен, қазақтардың батыста, солтүстікте жаңа жаулары – қалмақ, башқұрт, Орал казактары пайда болды
Олар жаңадан тартып алған жерлері үшін және бұрыннан да біріне-бірі шабуыл жасағандары бар, қайта-қайта қазақтарға шабуыл жасап тыныштық бермеді.
Бұл ауыр жағдайдан құтылудың жолы башқұрттар, қалмақтар, Орал казактары сияқты Орыс мемлекетінің қол астына өту ғана қалды
Қазақтар «одан жақсы жол жоқ» деп ойлады
Бірақ халықтың намысы, ондай қорлыққа баруға бөгет жасады
Мүмкін ол шешімге келмеу саясаты көпке созылған болар еді, егер де Әбілқайыр хан осы шешімге келмесе, Кіші орданың көпшілігін, Орта орданың біраз жерін басқарған ол Ресейдің көмегімен басқа хандардан жоғары болып, қарақалпақтарды, хиуалықтарды өзіне қаратқысы келді
Содан кейін күшейіп алған соң өзінің бостандығын қайтып алуды арман етуі де мүмкін.
Әбілқайыр хан, Абылай хан Ресейдің қол астына кіргеннен кейінгі жылдарда Император Екатеринаның өзі қазақ жерін, шекарасын мойындады.
Оны мына хаттан оқыңыздар: «Ресей им­периясының Сыртқы істер министрлігінің Сыртқы істер саясаты мұрағатында (5 мұра­ғаты бар)
122-қор, 1-тізім, 1-іс (12-беті)
…Қамал салғанда линияның аржағында Сібір жерінен жер қалмасын
Олардың бізге кінә қоюына ешбір себеп болмас үшін қырғыздардың жеріне кірмеуі керек
Екатерина».
Осы мұрағатта тағы да Екатеринаға (122- қор, 1-тізім, 7-іс (1745 жылы 13 мамыр) жазған хатта былай депті:
«…Сіздің маған жіберген хатыңыздан естіп отырмын
«Бізге денсаушылық тілей оты­рып, біздің қол астымызда жаулап алды деген жылқылар және тұтқындар бар» депсіз
Ондай жағдай болған жоқ
Тұтқында ешкім жоқ
Егер ондай болса, онда қандай одақтастық болады
Өткен жылы сіздің адамдар 42 адамды тұтқынға алды
24 адамды, 1300 жылқыны, 13 байдың үй-мүліктерін 382 жылқыны бізге қайтарды
Енді сіздерде 918 жылқы қалды
Абылай сұлтан».
Міне, осындай хаттар мұрағаттарда жеткілікті
Ресейге қосылу немесе сол замандағы пікірге байланысты одақтасу ойы Әбілқайыр ханнан 140 жыл бұрын ойластырылған екен
Өйткені Жоңғардан, Қытайдан, Хиуадан, тағы басқа да сол заманның басқыншыларынан қорғанудың бірден-бір жолы осы болған.
Негізі, Әбілқайыр хан қалмақтармен соғысуға әрқашан дайын екендігін білдіріп, Отанын жаудан құтқаруды армандаған қолбасшы батыр екендігін хан болмай тұрып-ақ дәлелдеген еді
Аңырақайда күллі қазақ халқы Әбілқайыр ханды ондаған атақты батырдың ішінен бекер таңдамаса керек
Ол өзінің тапқыр, айлакер, ақылды қолбасшы екеніне көз жеткізіп, соңынан бүкіл қазақ халқының аты аңызға айналған батырлары Бөгенбай, Қабанбай, Шақшақ Жәнібек, Бөкенбай, Есет сияқты екі орданың батырларын ерте біліп, құрметіне бөленді.
Абылай ханның, Әбілқайыр ханның Ресейге қосылу тілегін Сенат белгілі бір мерзімге бекіткен
Оның күшін ұзартып отырыпты.
Ресеймен одақтас ел болғандығын дәлелдейтін төмендегі Сенаттың жарлығы­мен танысайық (1-қор, 1-тізбе, 137-іс, 63-бет) көшірмеден көшірілген (мұрағатта осылай жазылған – Б.Н.).
«Императордың ұлылығы, Бүкіл Ресейдің иесі және үкіметтің сенаты бүкіл халыққа жаңалықты хабарлайтын жарлығы.
Аса жоғары мәртебелі Императордың ұлылығы атынан жасалған жасырын жарлықтың өзі 1764 жылы 3 наурызда жарияланды
Оны губернияларға, воеводтарға, олардың төмендегі басқару орындарына жеткізу міндеттелген
Оның ішінде қазақтар (тұңғыш рет қырғыз-қайсақ деген сөзді қазақ деп атаған
Б.Н.) губерниядағы ұлтқа әрбір орын төрт айға берілгені жарлықта жарияланған.
Губерниялардың қол астымыздағы олармен келісімінің мерзімі өтіп кеткендіктен, кедендер де батыл істер жасай алмай отыр
Губерниялар қол астымыздағы елдермен қарым-қатынас кезінде өз талабымызды орындату үшін олармен жасалған шарттың мерзімі көп жылға ұзартуды талап етуде.
Жасырын түрде қабылданатын жарлықты қабылдау туралы баяндама жоғары мәртебелі Императордың жарлығын жариялап, олардың сенатқа кіретін әрбір орнын үш айға ұзартты
Осы мерзімнің ішінде басқа ұсыныстар болмаса, онда олардың Ресейдің заңын толығымен орындауы өте қаталдықпен талап етілсін.
Үкімет сенаты (мөрі).
Петербургте сенаттың жанында 1764 жылы 19 желтоқсанда басылды.
Куә болған капитан Варфоломей».
Сөйтіп, 1822 жылға дейін Ресей қазақ хандарын «одақтастар» деп есептеді
Оны мына кұжаттан да көруге болады (Мәскеу орталық тарихи мұрағаты, 990 -қор, 2-тізім, 784-іс).
«Ұзақ уақыт бойына қырғыздарды басқару­ды шекараның қамқорлығы арқылы басқардық
Ордалықтарды басқаруымыз тек қана көшпелі тайпалардың казактарға таяу линиясы арқылы ғана жасалған қарым-қатынаспен шектелді.
1822 жылдан бастап Сібір мекемесі қол астындағы Орда өлкелерін басқару әкімшілігін өзгертті
Осы уақытқа дейін Сібір және Орынбор бастықтары ордалықтарды қол астында тек шекаралық қатынаспен ғана деп келді
Сырдария линиясын басып алғаннан кейін ғана қырғыздардың таяудағы ішкі тәртібі және әкімшілік жолмен басқару жүйесі мүлде өзгерді» (1861-1864 жылдары).
Сонымен, туа біткен батыр мінезді Әбілқайыр еш нәрседен, ешкімнен қорықпай, Тәуке хан атасының өсиетін іске асыруда адам айтқысыз қиындықтарды жеңіп, қан майданда жауларымен айқасқаннан артық азапты басынан өткізіп, жан серігі, ақылды Бопаймен бірге аттың құйрығына байланып, өлім жазасын ала жаздаса да, өз ойын іске асыруға кірісті.
Сонымен, Әбілқайыр қалай Ресейдің қол астында өтті? Осыған толығырақ тоқталайық
Тәуке хан, Қайып хандардың тілектерін Ресей Императоры және оның тақ мұрагерлері қабылдамағанын біле тұра Әбілқайыр Ресейдің қоластына өту райынан қайтпады
Ол туралы Сыртқы істер министрлігі тарихи дипломатиялық басқармасы Ресейдің Сыртқы саясат мұрағатындағы (122-қор, 1-тізім, 1-іс) 1726 жыл 4 қаңтар-сәуірдегі мына хатымен танысайық:
40-бетінде:
1726 жылы наурыздың 14-інде император­дың жарлығымен Сыртқы істер коллегиясы Уфа татары Мақсұтпен келген қырғыз-қайсақтың (қазақтың – Б.Н.) өкілі Қозбағар Көбяковты (Көбеков – Б.Н.) Қазанға жіберу туралы шешім қабылдады
Императордың құдіретімен жалақы және жол шығынына қаржы берді
Қазанға дейін қолайлы көлікпен жеткізіп салды
Достас қалмақ халқының иесі­нің шипажайын берді
Қазанның губернаторы Волынский мынадай жарлық шығарды
1725 жылдың 22 желтоқсанында Қазаннан келген подполковник Анненковтың хабарламасында былай жазылған: «Уфаның татары Максұт Қарақалпақ ордасынан Қазанға Губерниялық кеңсеге келді
Елшінің паспортымен келген қырғыз-қайсақ (қазақ – Б.Н.) Қозбағар Кобяковты (Көбековты – Б.Н.) жария етті (40-беттің сырты), қырғыз-қайсақ деп атанған Кучем Шукур және басқалары тұтқындарды босатуды талап етеді
Ал Сыртқы істер коллегия­сына «қырғыз-қайсақтар Ресейдің қол астына кіруді қалайды» деп ауызша жеткізеді
Оларды Уфа татары Мақсұт әкелді
Бұл тілектері қабылданбайды
Одан пайда жоқ деп есептелді
Олар Қазанға жіберілді
Жолдарына азықтық және жол шығынына жиырма сом берілді
Осы айтылғандар туралы Императордың жарлығы жарияланады
Ал, сен, губернатор Артем Петрович, жүз сом қаржыны ордаға жібергенің дұрыс.
Хаттаманың түпнұсқасына коллле­гияның қолы қойылды.
Қырғыз-қайсақ ордасының Құтлымбет және Сейітқұл бастаған елшілері Мәскеуге келіп қырғыз-қайсақтың әскерлерін Ресей қоластына алуды сұрағаны, оларды Мәскеуден қайтарып, Әбілқайырдың ордасына арнаулы адам жіберіледі деп сендіруі туралы хат (122-қор, 1-тізім 1-іс (1730-1731 жылдары).
Осы хаттың мәтініне көңіл бөлсеңіздер, «қырғыз-қайсақтың әскерлерін қоластыңызға алсаңыз» деген сөз бар
Онда «қазақтың жері, халқы қоластына кіреді» деген сөз жоқ
Кейінгі хаттарда да, патшаның жарлығында да, грамотада да осындай сөздер орын алған
Бұл «тағы да бодан боламыз» деп сұранып отырмағанын тайға таңба басқандай көрсетіп отыр емес пе?!
(1-беті) Бүкіл Ресейді қолында ұстап отырған Императордың және Өкімет сенатының Сыртқы істер коллегиясының бұйрығы бойынша Уфа провинциясынан келген хабарлама, Қазақ хандығының жіберген өкілдерін Сыртқы істер коллегиясында қабылдау керек
Ол жерде олармен бұрынғы елшілерді қалай қабылдаса, солай қабылдау керек.
Императордың жарлығын сыртқы істер коллегиясынан өткізіп, 100 өлкелікке жеткізу керек
1730 жылы 18 тамызда қол қойғандар:
Стат кеңесшісі Анисим Маслов;
Обер-хатшы Кириллов;
Хатшы Дмитрий Немцов;
Кеңсе қызметкері Никита Никитич.
Осы мұрағаттағы хаттарды әрі қарай жалғайық
Жоғарыда аталған хаттың 15-бетінде 1730 жылы тамыз айының 18-і күні «Бригадир Бутурлиннің соттарының хабарламасы сенатқа жарлық шығару үшін жіберілді
Соның Въ «л» бөлімінде былай депті: «Шілденің 22-сі күні башқұрттарға Уфаға қырғыз-қайсақ қазағын (қазақ – Б.Н.) Әбілқайыр ханның жерінен әкелді
Әбілқайыр хан және олардың қырғыз-қайсақтары (қазақтары – Б.Н.) Ресейдің қол астында мәңгілік болуды қалайды
Көп кешікпей Қазақ ордасынан Әбілқайыр ханның елшілері келді
Олар үш адам
Башқұрт Айдарбай Өсекбаевпен келді
Императордың және қала иесінің атына хаттарды әкеліпті.
(16-беті) Қазақтардың елшілерінің Мәскеу­ге келгені жөнінде көшірмесі
Оларға азық-түліктері үшін басқа да шығындарын жабуға ақша, ал ханға арнап жалақы жіберілді
Аудармашы Тевкелевпен сенім қағаз бердік
Геодезистпен шығындарын жабуға қаржы берілді
Тамыздың 18-і, 1730 жыл
Въ «л» шілденің 22-сі күні.
Уфадан келген бригадир Бутурлиннің хабарламасында барлығы Қырғыз-қайсақ ордасынан Уфа қаласына Биячи Телесов Әбілқайыр ханның атынан келді
Онда Әбілқайыр хан, Сәмеке хан тағы басқа да қырғыз-қайсақтар Ресейдің қол астына кіруді сұрайды
Елшілерін Императорға жібермекші
Уфаға 11 адам келді
Қала басшысы былай деп жазды: «Әбілқайыр хан тағзым етеді»
Айдарбай бізге былай деді: Әбілқайыр хан: «Орыстардың қол астына кірмей, бейбіт өмір болмайды
Сол себепті мен өз тілегімді және елшілерді жіберіп отырмын
Оларды Императорға жөнелтуге көмек сұраймын» деді.
(46-бетінде) 1730 жылы 8 қыркүйекте Әбілқайыр ханның канцлер, граф Генрих мырзаға жіберген хатының аудармасы.
Ұлы Император – Ақ Патша ханым, көптеген жерлердің қожасы Сізге ұзақ өмір тілеуші біз барлық халықпен бейбіт өмірде өмір сүргіміз келеді
Сол себепті башқұрт Айдарбаймен Әбілқайыр хан өзінің елшілерін жіберіп отыр
Соған сәйкес қазақтарды Ресейдің қол астына қабылдауды сұрайды.
Әбілқайыр хан қол астындағы 40 мың қазақтарымен Императордың мейірімін күтуде
Бас елшіміз Құлын Сейітқұл
Аяқ жағында Әбілқайыр хан мен сұлтандардың екі сиялы мөрін басты.
Аударған Мұртаза Тученинов.
Міне, көріп отырғандарыңыздай, күллі қазақ елі емес, тек Әбілқайыр хан өзіне тән старшындардың ғана атынан сұранған (ол кезде қазақ халқының саны 3 миллиондай ғана болған)
(71, 71-беттің сырты).
Қазан айының 28-і күні 1730 жылы Тевкелев Мамет аудармашы қазақ елшілерімен кездесті
Олармен әңгімелесті
Императордың ұлы мәртебесіне мынаны жеткізуді тапсырды
«Егер Ресей Императоры өз қол астына алуға келісімін берсе, онда қазақ хандары сенімді болуы үшін өз балаларын аманатқа бере ме?» – деді
«Оны ханмен келіспей айту қиын
Аманат туралы бұйрық берілген жоқ
Ал біздің ойымызша, аманатқа келісім береді деген сеніміміз бар
Егер оларды Уфада ұстаса, азық-түлікпен, жататын орынмен қамтамасыз етіңіздер
Башқұрттардың аманатқа берген адамдары Уфада ғой», деді елшілер.
1731 жылы ақпаннан 13 желтоқсанға дейін
Шығыс тілдерінің аудармашысы Мамет Тевкелев Мәскеуден Уфаға қырғыз-қайсақ ордасына жіберілді (122-қор, 1-тізім, 1-іс).
(1-беті) Хаттамадан көшірме.
Императордың ұлылығы арқасында оның жарлығына сәйкес Сыртқы істер коллегиясы Әбілқайыр ханмен оның елшілеріне Императордың орданы қол астына қабылдау туралы сенім хатын жіберді
Оған жіберілетін аудармашы Тевкелевке нұсқау бере отырып ерекше сенім қағазы төмендегі мағынада берілсін
Әулиелігі мол державаның иесі ұлы Императорша Анна Иоановна ұлы тақсыр ханым көптеген жерлердің иегері Әбілқайырдың ордасындағы қырғыз-қайсақтардың старшындарына, хандарына біздің Императорымыздың ұлылығының арқасында шапағаттылық тілейміз.
(1-бетінің сырты).
Біз ұлы Император әмірші Әбілқайыр хан сенің елшілерің Құтлымбет Қоштаев, Сейіткұл Құдайғұловтар арқылы жіберген тілектерінді Ресей Империясының қол астына кіру әрі Башқұрттармен бейбіт өмірде болу туралы тілегіңіз қабылданды
Ол үшін сіз біздің Императорға мынадай серт бересіз:
Бірінші – Императордың құдіретіне адал қызмет етесіздер
Башқұрттар сияқты салық төлейсіздер.
Екінші – Ресейге, оның төңірегіндегі елдерге қиянаттық жасамайсыздар.
Үшінші – егер казактар сіздерге шабуыл жасаса, біз сіздерді қорғауға тиісті боламыз.
Төртінші – башқұрттардан және басқа Ресей­ге бағынатын елдерден алған төлемдерді қайтарып беруді міндеттендіңіздер
Башқұрттармен, қалмақтармен бейбіт өмірде сүруге уәде беріңіздер.
Біз ұлы мемлекеттің императорлық құдіретімен сені, Әбілқайырхан қырғыз-қайсақтың старшинасы етіп тағайын­даймыз
Жоғарыдағы талаптарды орындаумен бірге сіздер өздеріңізді өздеріңіз қаржымен қамтамасыз етесіз
Императордың жарлығы бойын­ша сіздің әскерлердің қай жерде қызмет ететіндігі белгіленеді
Сіздерге қалмақтарға, Жайық казактарына, башқұрттарға шабуыл жасауға тыйым салынады
Олармен ұрыс-жанжалсыз тұру керек
Ресейдің саудагерлері Астрахан немесе басқа да қазақ жерімен жүрсе, оларды ешбір бөгетсіз жіберіп отырасыздар
Қауіпті жерлерде оларға күзет беріп, аман-есен өткізіп жібересіздер.
Сенің, Әбілқайыр, жіберген елшілерің туралы мен білемін
Оларға тиісті жалақылары мен басқа да шығындарын жабуға қаржы берілді
Саған да арнап жіберілді
Жергілікті жерде біздің арнаулы нұсқауларымыз аудармашы Мамет Тевкелев арқылы 1731 жылы ақпан айында жеткізілді
Соны орындауға міндеттісіз:
Біріншіден, қырғыз-қайсақ ордасы­ның қай жеріне баруды олардың басшысы Әбілқайыр хан біледі
Ол туралы елшілер Құтлымбет Қоштаев, Сейітқұл Құдайғұловтар Тевкелевпен бірге жіберілді.
Екіншіден, Тевкелев Әбілқайыр ханға келіп, Император Анна Иоанновнаға елшілері Құтлымбет Қоштаевпен жіберген ауыз­ша Ресейдің қоластына кіру туралы тілегі жеткізілгенін айтты
Мен жеке ханның өзіне арналған қағазды әкелдім
Оған қоса жалақы, қылыш, бүркіт, тон, қара түлкі терісінен шапан және мата, тағы басқа да заттар берілді
Басқа хандарға да сыйлықтарды аямай беру керек
Одан кейін олардың әрқайсысының қандай абыройы барын толық зерттеу қажет
Кімнің қандай мөлшерде өз ортасында абыройы бар-жоғын білу керек.
Үшіншіден, Императорға адал қызмет етеміз деп Әбілхаир хан және басқа хандар, старшындар ант береді
Олар бүкіл қырғыз-қайсақтардың атынан Құран алдында ант қабылдап, өз қолдарын қойды
Оны Тевкелевке табыс етеді.
Төртіншіден, барлығы қол қойып ант берген соң Ресейдің қол астына кірген болып есептеледі
Содан кейін Тевкелев мыналарды орындайды.
Әбілқайырдың жанында әр күні болады
Олардың Ресейге уақытында салық төлеуін қадағалап отырады
Аманатты Уфаға жібереді.
Бесіншіден, Әбілқайыр ханның аманат бергісі келмейді.
Алтыншыдан, Әбілқайыр хан да сондай талаптар қойса, Тевкелев не істеуі керек? Онда ол «Императордың сенімхатында жазылған» деп құтылуы керек.
Жетіншіден, егер де Әбілқайыр хан көп уақытқа дейін Тевкелевке жауап бермесе, онда Императорға жіберетін жауаптарында Мәскеуге елші жіберіп Тевкелевтің әзірге қалатынын оны өз қаражатымен қамтамасыз ететінін, үй беретінін хабарлауы тиіс.
Сегізіншіден, Тевкелев Әбілқайыр ханға айтып, Ресей тұтқындарын талап етпекші
Тевкелев осында қанша уақыт болса, сонша ол Императордың ұлылығы астында адал қызмет еткендігін дәлелдейді.
Тоғызыншыдан, Тевкелев бұл елден қайтқанша журнал жүргізіп, көрген-біл­гендерін жазып отыруға міндетті болды
Алдымен башқұрттар туралы
Олардың көші-қондары, қалалары, ауылдары, оларда басқару жүйесі қандай жолмен жүреді, халық немен шұғылданады, қандай өндірістері бар.
Оныншыдан, қырғыз бен башқұрттардың аралары қандай қашықтықта, қайда, қандай елді мекендері бар
Әр жердің аты өзендердің сулардың аты жөнінде, олардың өтетін көпір­лері қанша, орман және қандай дала, бірінен-бірінің ара қашықтығы, қандай қамалдары бар.
Он бірінші – қырғыздарды бақылау, барлау қажет
Әсіресе Әбілқайырдың жанындағы­ларды қадағалау керек
Әбілқайырға қарайтын қалалар, ауылдардың, күймелі арбалардың немесе адамдардың саны және оның басқа хандарының аты-жөні, қалалардың аты, үйлердің, отбасыларының адамдар саны, олардың қалалары, көшіп жүрген жерлері, олардың дәрежелері
Егін сала ма, қанша жері, бақшалары бар ма, қандай өндіріспен шұғылданады? Олар Әбілқайырды тыңдай ма? Әбілқайыр қол астындағылардан салық жинай ма? Қанша? Заңдары қандай? Басқа хандар Әбілқайырды тыңдай ма? Бүкіл халыққа Ресейдің қол астына кіргендіктерін хабарлау керек
Саудамен шұғылдана ма? Қай дінді ұстайды? Қай халықтармен көршілес тұрады? Ханның табысы қанша? Зауыттары бар ма? Қару-жарақтары бар ма? Қайдан алады? Зеңбіректері бар ма? Оны қайда, қалай жасайды? Оқтарын кімдер жасайды? Қайдан алады немесе қандай тауарларға алмастырады, кімдермен кім соғыста, жолдары қалай?
Он екінші – барлық көрген-білгенін анықтап қарап және аңғарып ешбір бұрмала­май жазып алу, ол үшін тапқырлық тәсіл көрсетуі керек, ешкімге білдірмеуі қажет
Жарлық пен нұсқау берілгенін ешкім білмейтін болсын.
Он үшінші – Әбілқайыр хан Аманат жіберсе, оны Уфада қалдырып, ал оның шығынын ханнан талап етеді
Тұтқын­дағыларды босатады
Оларды воеводқа беру керек
Тұтқыннан босатылғандардың тізімін алып қай жерлерден екендерін қай жерде, қандай жағдайда тұтқындалғанын жазып үйді-үйлерге жіберуі керек.
Он төртінші – Мәскеуге келген соң жазғандарын толығымен сыртқы істер коллегиясына беруі керек, қазынадан алған қаржылардың қайда жұмсалғанына есеп беруі тиісті
Жоғарыдағы пункттердегі Әбілқайырдың хаты, елшілері туралы, Әбілқайырға берілген құқықтар туралы жаза келіп Тевкелевті қайтарып жіберуді сұраған
Әбілқайырға берілген сенімхат пен сыйлық­тар тізілген.
Мөр
Подкустодиев.
Хаттаманың түпнұсқасын жазған канцлер, Граф Галовшин Андрей Степанұлы.
1731 жылының 13 ақпан күні
Қол қойылған
25-беті
Печать:
Анна Божею милостиво императрица и самодержица Всероссийская Киргисъ-кайсацкой Орды Эбулхаиръ Хану старшине и всему Касацкому войску (содержание на двух страницах крупными буквами).
(26-бет) Асыға күтемін
Бүкіл дүниеге жарық беретін әлемдік Анна Иоанновна ұлы ханым.
Қырғыз-қайсақтар ордасының иесі Әбілқайыр хан бүкіл қазақтардың әскерінің старшынына Императордың жүрегінен шыққан рақымы (жоғарыдағы жазылғандар қайталанған – Б.Н.)
Мәскеуде берілді 1731 жылы ақпан айының 19-ы күні.
122-беті.
Аудармашы Мамет Тевкелев Қырғыз-қайсақ (қазақ – Б.Н.) ордасына жіберілген
Тамыздың 26-сы күні 1731 жылы
Ол былай депті: Бүгінде 1731 жылы сәуірдің 30-ы күні мемлекеттік коллегияның Сыртқы істеріне Императордың сенім грамотасы жіберілді
Императоршаның жіберуімен Қырғыз-қайсақтың (қазақтың – Б.Н.) ордасына Әбілқайыр ханға бара жатырмын
Уфа қаласына 4 елшімен бірге келдім
Уфаның воеводы бригадир мырза Бутурлин маған Қырғыз-қазақ ордасына бару сапарыма 10 солдат берді
Күзетке 10 адам қазак, 30 башқұрт, 200 ат пен 10 түйе берді
Башқұрттар салық төлемейді
Қазан, Воронеж татарлары олардың жерін жалдап тұрады
7 шілде күні маған башқұрт Алдарбай келді
Онымен бірге Әбілқайыр ханның ордасынан бір атақты Мырза келді
Аты Махамед Ходжа, оның нағашысы дін қызметінің жоғарғы сатысында қызмет етеді
Бүкіл орда сыйлайды
Ол маған былай деді: Әбілқайырдың қырғыз-қайсақтары Торғай және Ырғыз өзендерінің бойында тұрады.
8 шілде де башқұрт Алдарбайдан: «Қырғыз-қайсақ даласында жүргеніңізде ешбір қауіп-қатер кездескен жоқ па?» – деп сұрадым
Менің келгенімді Әбілқайырдың өзі де білмей қалсын
Алдарбай: «Тез арада адам жіберіп барлау жасамақшы.»
9 шілде күні Алдарбай өз ұлын жіберді
Ал мен өз жағымнан Қыдыралы Малакоевты жібердім
Ол Мәскеуде қырғыз-қазақтардың елшілерімен бірге болған
Мен оған ешкімге сездірмей Әбілқайырдың, оның төңірегіндегілердің көңіл күйлерін біліп, хабарлауды талап еттім
Кидрясь Малокоев Ресейге жан-тәнімен қызмет етеді
Адал, ақылды адам.
Ол 22 тамызда Қырғыз-қайсақ ордасына келді
Онымен бірге елшілер және Салтан батыр бастаған 4 адам келді
(124 беті)
Елшілердің басшысы Қыдырасқа Әбілқайыр: «Менің елшілерім Ресейге барды деп естідім
Ал Императорша біздің Ресейдің қол астына кіруімізді қабылдамапты
Башқұрттар сол себепті алыс жаққа көшіп кетіпті», – депті
Ал Қыдырас оған: «Императорша ханым сіздің тілегіңізді қабыл алды
Сіздер Қырғыз-қайсақ ордасы Ресейдің қол астына қабылдандыңыздар
Сіздің елшілерге сыйлықтар табыс етіліп, елге қайтарылды
Қазанда олар Тевкелевтің келуін күтіп қалды
Ол жерде үлкен құрметке бөленді
Ол жөнінде Қыдыраспен келген Разбайдан толық білуге болады» (Оразбай болар – Б.Н.).
Тевкелевті қарсы алуды Әбілқайыр ұлы Нұралы сұлтанға тапсырады
Оның жанына 1000 адам қосты
Шекарадан қарсы алмақшы
Ол біреу шабуыл жасап жүре ме деп қауіптенеді
Сыбандық атты кісімен ештеңе жазылмаған қағазға өзінің қолы мен, екі мөрін басып жіберіпті
Осы қағаздың өзі үлкен күшпен жіберіліп отыр
Әбілқайыр хан Ресейдің қол астында болуды қалайды
«Хиуа да әкеммен бірге туған ағам, хан
Олар Ресейдің қол астына кіруге қарсы емес» дейді
Егерде Әбілқайырдың хатына сенсек, онда Хиуа да, Бұхар ханы да Ресейдің қол астында болуды қалайды.
Мен оларға баруым керек пе? Әлде олар­дың өкілдерін өзіме шақырайын ба? Олар өз мөрлерін ала келіп келісімшарт жасап, ант берсе, оны Әбілқайыр ханның көзінше бекітсе дұрыс бола ма? Әбілқайырдың да Ресейдің қол астына кіру ниеті бар ма? Соны зерттеймін
Ол ант бергенше Бұхараның елшісін жібер­меймін
Ал Мәскеуден жіберілсе, онда оны Астраханда бөгей тұру керек
Мен Әбілқайыр ханға барып өз көзімді жеткізгенше ұстаймын
Сыртқы істер мем­лекеттік коллегиясына дереу жазамын.
(126-беттің сырты)
Әбілқайыр ханнан Бұхара мен Хиуа 2 немесе 3 апталық жер
Тез арада нұсқау берулеріңізді сұраймын
Уфа воеводы Кошелевтен екі тілектес адамдар маған келеді
Егер мемлекеттік коллегия маған бұйрық түріндегі Жарлықты 1 шілдеге дейін башқұртпен жіберіп, маған аман-есен жеткізсе мен тез арада 26 тамыз күні Қырғыз-қайсақ ордасына жол жүремін.
Қырғыз-қайсақтардың (қазақтардың – Б.Н.) ханы Әбілқайыр ханның елшісі Багатур арқылы Мамет Тевкелевтің атына жіберген хаттың аудармасы.
(127-беті) Жоғары мәртебелі бас иеді, бүкіл жүрегімізбен, жанымызбен мұсылман заңына сәйкес Әбілқайыр хан маған қызмет етеді
Албас хан да, Хаджа Ақ-Батурбай қарамағында 4000 көші бар
Барақ хан да маған берілді
Ташкент пен Түркістан да біздің қолымызда
Олардың қолында бірнеше тұтқын бар
Үргеніштер де алыс кетпейді
Осыларды ауызша жеткізуші – Багадур.
10-беті
Жоғары мәртебелі мемлекеттік Сыртқы істер коллегиясына (122-қор, 1-тізім, 1-іс, 1732 жыл)
Хабарлама.
Өткен қазанның 2-сі күні 1731 жылы маған жолығуға Әбілқайыр ханның ұлы Нұралы сұлтан атақты адамдары Крек Иргынмен келді
Сол 6 қазанда Манитөбе сайында сағат 14-те Әбілқайыр ханмен кездесуге келдім
Кездесу Әбілқайырдың үйінен 2 шақырым жерде, сол күні өтті
Әбілқайыр хан маған құпия түрде келді
Ал қарауылға сенімді адамдарын қасына қойды… Онымен өте жақсы әңгімелестім
Әбілқайыр Ресей Императорының қол астына бару үшін басқа хандармен және сұлтандармен ақылдаспай, бір өзі сұрапты
Мен оған неге олай жасадың? – деп сұрадым.
Оған Әбілқайыр хан былайша жауап берді: «Саған шынымды айтайын, мен ешкіммен ақылдаспай, бір өзім Ресейдің қол астына баруды шештім
Біріншіден, ерте заманнан бері менің ата-бабаларым Ташкент, Түркістан, Сайрам қалаларының маңайындағы ауылдар­дың иесі болды
Қазақтармен қалмақтар көп жылдар соғысуда
Менің оларға шамам келмеді
Сол қалаларды тастап көшпелі халықтарға қосылуға тура келді
Одан кейін де көп жылдар Қонтайшылармен соғыстық
Еділ қалмақтары, Оралдың башқұрттары, Бұхара және хиуалықтар қазақтарға шабуыл жасауда
Төрт жағынан жауласу кезінде қалалар мен ауыл­дарды қорғау мүмкін болмады
Бүгінгі күні Бұхарамен татуластық, ал Хиуада әкемнің інісі Әлбасхан хан болып тағайындалды
Енді Еділ қалмақтары мен башқұрттар маза бермейді
Олар келісімге келеді де тез арада оны бұзып, бейбіт елдерге шабуыл жасайды
Ал башқұрттар Императордың жарлығынсыз бейбіт өмірге көнбейді»…
…1731 жылы 26 желтоқсанда Әбілқайыр старшындарды өзіне шақырды
Өткен 1729 жылы Әбілқайырдан Бекболат бастаған 10 адамды Тоболға елшілікке жіберді
Осы уақытқа дейін Тоболда Ресейде қырғыздар күзетпен тұтқында отыр
Оларды босатуды талап етеді
Сатып алмайды, тегін қайтару керек
Оған хан көнді
Мен қарақалпақтарға да бардым
Ресейдің қоластына кіргісі келді
Маған Ресейдің қол астына келетіндігін білдірді
Үш адам – дін адамы, бес белгілі старшын келді
Салық төлеуден бас тартты
Оның ішінде старшын Оразақ Батыр бар
Осыдан 60 жыл бұрын 200-дей үйлі башқұрттар алып кеткен екен
Соларды қайтаруды сұрады
Мен оларға Ресейге адал қызмет етуді, біріншіден тұтқындарды қайтарып беруді талап еттім
Оларды дұрыс жолға түсіріп адал қызмет етуге көндіру қиынға түсетін түрі бар
Бөкембай батыр, оның күйеу баласы Есет батырға Императордың жарлығы жіберіледі дедім
Ор қаласы салынады деп Әбілқайыр ханды сендіру керек болды
Әбілқайырдың жіберген адамдарын мамыр айына дейін сондай хабарлармен қайтарған дұрыс болар еді
Егер олар оған дейін қайтпаса онда мен келесі жылға дейін бөгелемін…Қырғыз-қайсақ ордасында 40 мың отбасы, Қарақалпақ ордасында – 10000 отбасы.
Қаңтардың 5-сі,
Арал теңізінен.
Түпнұсқасына қол қойған аудармашы Мамет Тевкелев (101-беті).
Қырғыз-қайсақ ордасынан талап етеді:
Егер Қырғыз-қайсақ ордасы Ресейге адалдық білдірмесе, онда қырғыз-қайсақтың бірі – старшын Бөкембай батыр күйеу баласымен, 7000 отбасымен Жайық өзеніне Уфа башқұрттары мен Жайық казактарына таяу жерге көшіріледі.
Жайық өзені мен Ор өзенінің қиылысы­на қамал салу керек
Ол жерде қырғыз-қазақтардың ханының қыстауы болады
Әрбір рудан бір адам қалада сот қызметін атқарулары керек
Қамалда Бұхара мен Хиуа саудагерлеріне жағдай жасалады
Ол соттар аманаттың орнына қалдырылады.
1729 жылы Тоболға барған қырғыз­дың төрт елшісін босату қажет
Оларды Уфаға әкелу керек
Ондай ұсталған адамдар туралы сенатта сыртқы істер коллегиясы да білмейді.
Қырғыздар (қазақтар – Б.Н.) Ресей тұтқындарын «ақысыз қайтармаймыз» дейді
Қазір қанша төлеу қажеттігі туралы келісімдер жүргізіп жатыр.
Қырғыздарға жалақыларын тауармен бермекші, күйеу баласына –70 сом, ұлына – 50 сом, Сәмеке ханға – 100 сом
Тевкелевке Орта ордаға тауарлар бергені үшін – 300 сом
Тевкелевке червонмен жіберу керек еді
Ол сомасын жазбапты
Оны елші ретінде жібергендегі шығындарын жабу үшін – 1000 сом.
Қарақалпақтардың Ресейдің қол астына кіргені туралы жарлық жоқ
Қырғыз-қайсақтардың Ресейдің қол астына кіргендігі туралы жарлық хабарланды (31 қазан, 1732 ж
Жарлық).
Әбілқайыр хан өзінің ғана қамын ойламай, майдандас достарының да келешегін ойлады
Ресей мемлекетінен, Императордан Жәнібек батыр, оның балалары Дәуіт, Есет батыр тағы да басқаларға «тархан» атағын беруді талап етті
Олар ерекше қамқорлықта болады
Салық алынбайды
Өкіметке қарсылық жасаса, үш мәртеге дейін кешіріледі
Оны мына хаттардан көруге болады.
Ресей империясы Сыртқы істер министр­лігінің Сыртқы саясат мұрағатында 1744 жылы 10 маусымда жазылғын хатында былай деген: (122-қор, 1-тізім
5-іс).
(133-беті) … Құпия кеңесшіге баратын уақыт таяған кезде ол аманаттағы ұлы Ходжа Ахметті тоқалдан туған ұлы Шыңғыспен айырбастамақшы, оны шешесімен бермекші болды
Орынборға келгенде өз үйіне келгендей болмақшы
Бірақ қалмақтың тұтқындағы қызынан туған ұлы (137-беті) болғандықтан (хан ол тоқалын өзімен бірге ертіп жүреді) оны ресейліктер оның тікелей ұлы деп есептемейді
Жарлық бойынша аманатқа алуға болмайды
Оны қабылдау үшін Императордың арнаулы жарлығы керек
Аманатқа Ходжа Ахмет сұлтанның орнына хан өзінің туған інілерін және ханшаның басқа балаларын берсе болады
Осындай жауапқа Әбілқайыр хан ашумен жауап берді
Ол орнынан ұшып тұрып, құпия кеңесшіні (губернатор
Б.Н.) әртүрлі сөздермен балағаттап, қош айтыспай кетеді
Ол Император – Ақ Патшаның қол астына өз еркімен кіргенін, адал қызмет ететінін айтып, хан өзінің талабына жауап тосатынын білдірді.
Ресей Империясының Сыртқы істер министр­лігінің Сыртқы саясат мұрағатында (122-қор,1-тізім, 6-іс).
1746 жыл, маусым – 17 қазан).
(18 бетінде) Мынадай хат кездесті
«Тевкелевке, егер де Әбілқайыр хан өзінің Неплюевке ашу-ызасын, Ресейге қастандығын тоқтатпаса, онда оны хандық тақтан тайдыру құқығын да берді
Оның орнына хан етіп Ресейді жақтайтын старшындардың бірін сайлауды тапсырған
Әбілқайыр ханды өз жағына тарту үшін бірнеше сыйлықтарды Тевкелев арқылы жіберді».
Осы жоғарыдағы жағдай туралы 1739-1748 жылдар аралығында жүздеген хаттар бар
Енді қалайша Әбілқайырды Ресейге бодан болды деп айта аласыз
Ол берген екі сертін де орындаған жоқ
Шекарадан өтіп қалмақтарға, башқұрттарға, орыстарға оның қол астындағы Шақшақ Жәнібек Тархан, Бөкенбай батыр, Есет батыр, ұлдары Нұралы, Ералыларды жұмсап шекараны жиі бұзып, Ресей жеріне шабуыл да жасап отырды (Әрине, кейбір тарихшылар айтқандай, «Ресеймен өмір бойы» соғысқан жоқ – Б.Н.)
Орта Азия мен Ресей арасындағы саудаға да көп зиянын тигізді
Дәл осындай жағдайда Абылай хан және Барақ сұлтандар да берген анттарын бұзды
Солай болса да ірі алпауыттардан Қытай және жоңғарларға Ресейдің қол астындамыз деп олардан төнген қауіп-қатерден құтылып отыр­ды.
Әбілқайыр жалпы қазақ халқының арасында Аңқарай шайқасындағы аса ірі қолбасшы ретінде, ержүрек батыр ретінде әйгілі болды
Оның ерлігі аңызға да айналды.
Әбілқайырдың батыр атағы қазақ елінін тыс жерлерге де белгілі болды
Оны қарақалпақтар, түрікмендер, хиуалықтар құрметтеді
Өздеріне хан болуға шақырды
Әбілқайырдың саяси белсенді қызметі ХVIII ғасырдың 20-40 жылдарына дейін жалғасты
Ал Абылай сол ғасырдың 40-жылдарынан бас­тап, саясат сахнасына көтерілді
Әбілқайыр хан Абылай ханды өте жақын туыспыз деп есеп­теп, әрі қалмақтармен соғыстарда көрсет­кен ерліктері үшін бірін-бірі үлкен құрметтеп сыйласқан
Әбілқайыр хан Абылайды өзінің баласындай қадірлеген
Абылай Нұралымен түйдей құрдас
Ол Ералымен де дос болып, оған Орта орданың керей руын басқартқан.
Хан болған соң Әбілқайырдың бүкіл қазақ елін басқаруда да ойы болды
Оны ол ашып айтты
Сол үшін Орта орданың ханы Әбілмәмбетпен қатты айтысқа да түсті
Оны генерал-губернатор Неплюевке де қарсы қойды
Мына хаттан оқуға болады (Ресей Империясының Сыртқы істер министрлігінің сыртқы саясат мұрағатындағы 122-қорда, 1-тізімде, 5-істе, 1744 жылғы 10 маусымдағы хат).
(136-беті) Орта орданың ханы Әбілмәмбет хан әр уақытта кездесуді тосты
Құпия кеңесшімен кездесуге ыңғай білдірді
Сол себепті ол оған барды
Әбілқайыр хан көп жағдайда мұны құптамады
Сондықтан Әбілқайыр хан көп жағдайда құпия кеңес­шіні Әбілмәмбетке қарсы қоюға тырыс­ты
«Әбілмәмбетке, старшындарына, егер олар Ор қамалына келсе оларды сонда ұстап қалмақшы деп жеткізіңдер» депті
Осындай айлакерлікпен олардың арасына от тастады
Әбілмәмбет хан болса, оның айтқанына сеніп, қамауға бір күн қалғанда кері қайтып кетіпті
Сосын ол құпия кеңесшіге хат жазып жібереді
Онда қандай себепке байланысты өз руына қайтып келгенін жазды
Сол себепті кездесуді басқа бір ыңғайлы кезге кейінге қалдыруды ұсыныпты.
Мәскеуде Ресей Империясының Сыртқы істер саясаты мұрағатындағы хаттары ақтарып отырғанда Әбілқайыр хан қаза табарынан бір ай ғана бұрын (8 шілде 1748 жылы ақпан) өзінің қазақ халқына арнаған мынадай соңғы тілегіне кез болдым:
«Бұл өмір бәрімізге де мәңгілік емес, мен де бұ дүниеден кетемін, тілегім тек қана қазақ балаларыма бір із қалдырғым келді
Кейінгі ұрпақтарым, тілектестерім мені жақсы жағынан еске алса, ал жауларым оларды дұрыс жолдан тайдыруға ұмтылады
Олар мені «ұлын қызыл теріге, кармазинді матаға ауыс­тырды» деп мазақ қылуда
Мен оларға былай деймін, ең алдымен, Жайықтың бойында қамалдар болған жоқ еді, ұлыстар көшіп-қонған емес еді
Сондай-ақ қазақтармен сауда қатынасы болған жоқ еді
Құдайға шүкір бүгінде қамалдар салынуда, қырғыздар сауданың ірге тасын қалады
Адал қызмет ету жүрегімізге ешқандай шек келтіре алмайды
Жайықтың екі жағындағы көк шалғын, айдын су – біздікі
Онымен қоса, менің бірінші тілегім ұлым Ходжа Ахмет сұлтанды қайтарып беру арқылы мен марапатталдым, қайғымнан құтқарды.
Екінші тілегім, ол – құпия кеңесші, Орынбор губерниясының губернаторы Неплюев Иван Ивановичтен қырғыз-қайсақтардың бүлікке қатысқандарын қайтарып, сауда жасауға келгендерін ұстап алуды тоқтатуды сұраған тілегім қабылданады деген үмітім бар.
…Менің тілектерім қанағаттандырылады
Өйткені Орынбор қамалы біз үшін салынды
Мен қамалда үйім болады деп те сенген едім
Ал бірақ онда менің үйім жоқ
Сол үшін мен генерал Неплюевке риза емеспін.
Әбілқайыр хан туралы толық деректер Мәскеудегі Ресей Империясының Сыртқы істер министрлігінің Сыртқы істер саясаты мұрағатында болғандықтан, оны қазақ тарихшыларынан көшіріп алған немесе көшірмесін алған ешкім жоқ
Ғылым академиясының атынан танысқан, микрофильмдерді алған Матвиевский және Семенюк атты ғалымдар толық алмаған
Сол себепті «Әбілқайырды кім, не себепті өлтірді» деген сұрақтарға ешқайсысы дұрыс жауап бермеген
Олардың айтуымен, «Барақ сұлтан өлтіріпті» деген лақап халықтың арасына тарап кетіпті
Шындығында, ол өлтірмеген
Барақ сұлтанға Батыр сұлтан (Барақтың құдасы болмақшы) қолқа салған
Оған аяқ астынан болған бір уақиға Қарақалпақтарға көшіп барған 1500 адам жалайырдың отбастары себеп болған
Қарақалпақтарға бейбіт өмір тілеп, оларды өздерімен бірге Ырғыз-Торғай бойына көшіріп әкелген
Сол кезде оларға алдымен Барақ сұлтан, одан кейін Әбілқайыр хан шабуыл жасаған
Бараққа Батыр сұлтан (келешек құдасы) өз адамдарын көмекке жіберіп, Әбілқайырды өлтіруді сұрайды
Батыр сұлтанның хан болу ойы да болған және басқа да себептерге байланысты Әбілқайырды өлтіруді Барақ сұлтаннан сұраған
Оның да Әбілқайыр ханды жазалағысы келген
Сол себепті өзінің өкілі Сырымбет батырға тапсырма береді
Бір сөзбен айтқанда, Барақ сұлтан өлтірген жоқ
Ресейге де, қытайларға да сатылмаған (Әбілқайырдың өлімі туралы менің «Егемен Қазақстан» газетінің 2009 жылғы 26 маусымдағы мақаламды оқыңыздар – Б.Н.).
Бүгінде Әбілқайыр хан туралы әртүрлі пікірлер бар
Менің ойымша, Үкімет тарапынан Әбілқайыр ханның тарихтағы өз орнына әділ баға берілуі тиіс
Ақтөбеде облыстық әкімшіліктің дәл алдында, бұрынғы Лениннің орнында, Әбілқайыр ханның аттың үстіндегі айбынды ескерткіші тұр
Тарихи деректер де оның нағыз батыр болғанын, елін-жерін қорғағанын дәлелдейді.
Әбілқайырдың Ресейдің қол астына кіріп отанын, халқын жеті жаудың қырғынынан құтқарғанын халық ұмытпайды
Ел Үкіметі Жәнібек, Керей, Қасым хан, Хақназар, Тәуке, Әбілқайыр хандарға, Шақшақ Жәнібек, Бөкенбай, Есет, Шапырашты Наурызбай, Жауғаш, Баян, Ақжолтай, Жасыбай, Олжабай, Бикелді, Жарылғап, Толыбай батырларға, Барақ сұлтанға, Көкжал Бараққа, тағы басқа ерлерге Астанадан көше атын берсе, олардың ескерткіштерін Абылай хан, Кенесары хан, Бөгенбай, Қабанбай батыр, тағы басқа да батырлармен қатар қойса, «Хандар, батырлар аллеясын» ашса, күллі қазақ халқы риза болар еді
Олар – бүкіл қазақ елін жаулардан қорғап бүгінгі күнге жетуімізге ерекше үлес қосқан хандар, батырлар.
Біз нағыз батырларымызды мойында­ғымыз келмейді, оларды руға, жерге бөлеміз
Жоңғар сияқты жаулармен соғыста мыңдаған батыр шықты
Ал кейбір адамдар «бұл неғылған қаптаған батырлар» дейді
Орыстар миллиондаған мұжықтарды өлімге қиып, Санкт-Петербор қаласын тұрғызған, сарай, музейлерді салғызып халқына мәңгі ескерткіш қалдырған І Петрді ұлы Патша дейді
Біз неге Абылай хан, Әбілқайыр хандарды солай деп батыл айта алмаймыз? Cондықтан тарихымызда болған ұлы хандарды қадірлейік, қастерлейік ағайын!
Болатбек Нәсенов,
тарих ғылымдарының докторы,
экономика ғылымдарының
кандидаты,
Шәкәрім және Әуезов атындағы
университеттердің құрметті профессоры
