Жайылма – ауыл
Атаудың шығу этимологиясы кәдімгі «жайылма» сөзімен байланысты
Жергілікті тұрғындардың айтуынша, бұл ауылға ең алғаш келіп қоныстанған Мәмбет және Ермек деген батырлар болған екен
Олар Жайықтың жағасынан келіпті
Жайылма атауы Ақ жайық өзенімен байланысты деген болжам жасалады
Алайда бұл әлі де анықтап, зерттеуді қажет етеді
1920 жылдары Жайылма ауылы өте үлкен ауылдардың бірі болған
1929 жылы Жайылма ауданы құрылған
1930 жылы Жайылма ауылы колхоз болып қайта құрылған
1955 жылы ауылға Пушкин есімі берілген
1993 жылы Жайылма деген тарихи атауы қайта берілді
Облыс орталығынан 96 шақырым жерде орналасқан.
Бұлақсор – елді мекен атауы
Аудан орталығынан 30 шақырым жерде орналасқан
«Бұлақ» және «сор» сөздерінің бірігуінен пайда болған
Алайда бұл атау да жазылу барысында өзгеріске ұшырап «Болаксор» деп аталып кеткен
«Бұлақсор» атауының пайда болу тарихын көп жағдайда бұлақпен байланыстырамыз
Алайда бұл әлі де зерттей түсуді қажет етеді.
Көктал – ауыл
«Көктал» атауының пайда болуы елді мекен маңындағы талдардың көп болуымен байланыс­тырылады
Табиғаты тіршілікке қолайлы, талдардың көздің жауын алатын сұлулығы «Көктал» аталуының сырын білдіріп тұр
Қазақстанның өзге де өңірлерінде «көктал» атаулары көп кездеседі
Барлығы да табиғаттың ерекшелігіне байланысты қойылғанын байқаймыз.
Шағалы – ауыл
Ауыл атауының не себепті «шағалы» деп аталғаны туралы нақты дерек жоқ
Бұл шағала құстарымен байланысты қойылған атау болуы мүмкін деген болжам жасауымызға негіз болып отыр
Өйткені Шағала, Шағалалы деп аталатын елді мекендердің атауына зер салып қарайтын болсақ, ол сол маңдағы өзен-көлдерге шағала құстарының көптеп келуімен байланысты болған
Демек, Шағалы атауының да пайда болу мәнісі шағала құстарына қатысты дегенге сүйенеміз.
Назар –  ауыл
Назар атты кісі есімімен байланысты қойыл­ған­дық­тан «Назар ауылы» аталып кеткен
Ауыл 1900 жылы құрылған
Назар шаруаларға тиесілі жерлерді ай­қындап, бөлуде көп еңбек еткен адам
Сондықтан ауыл сол кісінің есімімен аталған
1905 жылы ауылға Украина елінің қоныс аударушылары көшіп келе бастады
Назар ауылы ол жылдары Батманов уезіне қараған
Азамат соғысынан кейін Ақтөбе облысының құрамына өткізілген
1928-1929 жылдардағы ұжымдастыру кезінде ауыл атауы «Победа» деп өзгертілген
Кейіннен Киров атындағы колхозға айналған
Ауыл маңында 9 көл бар.
Қарашакөл – ауыл
«Қараша» және «көл» сөздерінің бірігуінен қойылған атау
Не себепті Қарашакөл деп аталғаны белгісіз
Бірақ осылай аталатын көлмен байланысты қойылған болуы мүмкін деген болжам да жоқ емес
Өйткені ауылға жуық маңда «Қарашакөл» деп аталатын көл бар
Ауыл 1932 жылы пайда болған
Уақыт өте келе ауыл тұрғында­ры Қажанкөл атты жерге көшірілген
Алайда көп ұзамай, Қарашакөлдің маңына келіп қоныстанған
Содан бері ауыл тұрғындары осы жерді мекен етуде.
«Қостанай облысының тарихи 
топонимикасы» кітабы бойынша 
дайындаған өлкетанушы 
М.Серікбаев
