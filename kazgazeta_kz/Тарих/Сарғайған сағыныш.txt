Біздің колхоздан – Жамбыл облысы, Шу ауданы, Мерецкий ауылынан жеті оқушы жасын үлкейтіп соғысқа аттанып, бірде-бірі еліне оралған жоқ
Бүкіл Кеңес Одағы бойынша осындай қыршын жастардың қаншасы қырылды десеңізші!
 Біздің жеті оқушының ішінен жылдың аяғында ағам Әлимолда Оразымбетовтен ғана 1944 жылы хат келді
Хатында екі рет жау қолына түсіп, екі ретте де әзер құтылып, енді ғана өз әскеріне қосылып, елмен бірге соғысып жатқанын жазыпты
45-тің аяғы мен 46-ыншы жылғы хаттары келіп тұрды
46-ыншы жылы: «Солтүстік-Кавказға іс жөнімен барамын, сонда ауылға соға қайтармын» деген хаты келді де, содан кейін хабарсыз кетті.

Әне келіп қалар, міне келіп қалар деген үмітпен біраз уақыт та өтті
Бірақ Әлекеңнен хабар болмады
Содан бір күні бір шабадан немістің дүниесін алып бір жігіт келді
«Екеуіміз бір вагонда келе жатыр едік, бір стансада тамақ сатып аламын деп түсіп, қайтып келе жатқанда пойыз қа­ғып кетті» дейді
Қай қала, қай ай, қай күн? Ештеңе айтпай, шамаданды беріп, аты-жөнін де айтпай, «Қырғызстаннан келіп едім» деді де кетіп қалды
Содан 48-інші жылға дейін атам мен Нәзипа әкпем қайта-қайта Сталиннің атына хат жазып жүріп, Солтүстік-Кавказдан: «Жауабын Шу ауданының военкоматына жібердік, содан сұраңдар» деген жауап алады
Ауданға барса: «архив жанып кетті, біз ештеңе білмейміз» дейді.
Үй-ішіндегілердің ойынша Әлимолда дүниеге қызықпайтын еді
Бар болғаны 20-21 жасар жігіт, бір штабтың хатшысы, неміс тілін де, орыс тілін де үш жылдың ішінде меңгеріп үлгерген
Әр хатында елдің жағдайын сұрап, соғыстан қайтпаған ағайындардың мекенжайын бізден біліп, солармен хат жазысып тұрған
Мысалы, Латвиядағы Қасқабай Мұқановпен хат жазысып, суреттерін салып, хабарласып тұрған
Әлекең туралы Қасқабай өзінің «Жауатар» деген кітабында ерекше ілтипатпен жазған.
Тіпті соғыс кезінде Қазақстанның үкімет басында отырған Нұртас Оңдасыновпен де хат жазысып, соғыстан тірі қалған жастар елге оралғанда, «оқуымызды жалғастыруға мүмкіндік беруге жағдай жасарсыздар» деп өтінішін де білдіріп, жастардың келешегін де ойлап отырған
Осындай адам тамақ үшін пойыздың астына түсті дегенге кім сенеді
Сондықтан екі рет тұтқында болып, жеңістен кейін де Германияда қызмет істеп жүргенінен сескенген Сталиннің «үштіктің» жұмысы емес пе екен деген ой келді
Әйтпесе, соғыс кезі де емес, бейбіт жылдары қызмет атқарып жүрген адамның өлімінен әскери комиссариат бейхабар болар ма еді.
«Әлимолда от болып жанып тұрған бала еді» дейтін ата-анамыз
Таудың арасындағы бір орыс жоқ ауылда өскеніне қарамастан орысша жазуы таңғаларлықтай еді
Мына суреттер Германиядан жіберілген.
Соғыстың жеңіспен аяқталғанына да 70 жыл уақыт өтіпті
Сынаптай сырғыған уақыт тоқтаусыз өтіп жатыр
Сол 70 жыл бойғы Әлимолданың сандықтың түбінде жатып сарғайған суреттері мен хаттары секілді, біз – бауырлары да оны сарғая күттік
Сағыныш іште шемен болып қатып қалды
Оны жазуға ем жоқ… Осы жерде айта кетейін, 1943 жылы ағам соғысқа кеткенде мен 8 жаста едім, бүгінде 80 жастамын.
Ендігі айтарымыз-ақ: «Ақтабан шұбырынды, Алқакөл сұламадан» бері басынан неше қилы заман өткізіп, «мың өліп, мың тірілген» қазағымызға Алла енді жәбір көрсетпесе екен
Бір Алладан басқа ешкімге тәуелсіз мемлекетіміздің бақытын ұзағынан сүйіндіріп, немере-шөбере, жалпы ұрпағымыз берекелі өмір сүрсек екен.
Әселхан Оразымбетқызы
