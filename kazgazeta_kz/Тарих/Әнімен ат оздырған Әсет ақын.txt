Алдағы қыркүйек айында ақын, сазгер, әнші Әсет Найманбайұлының туғанына 150 жыл толады
Алашта ән өнерімен ат оздырған әйгілі халық композиторының мерейтойына Шығыс Қазақстан облысында, Үржар, Мақаншы өңірлерінде даярлық жұмыстары қызу жүріп жатыр

1990-шы жылы ҚР Министрлер Кеңесінің Әсет Найманбайұлын мәңгі есте қалдыру мақсатында және туғанына 125 жыл толуына орай сол кездегі Семей облысына қарасты Мақаншы ауылында музей ашылған
Ол бүгінде Абайдың мемлекеттік қорық-музейінің бір бөлімі ретінде жұмыс істеп тұр.
Әсет туралы әңгіме бөлек, Әсет туралы айтылар ой, атқаратын шаруа шаш етектен
Абайдың «Жидебай-Бөрілі» мемлекеттік қорық-музейін басқарып отырған белгілі қаламгер, журналист Болат Жүнісбековпен осы бағытта тілдескен кезімізде, халық композиторының өмірі мен шығармашылығына қатысты біраз тосын жайттарға қанықтық
Музей тарапынан атқарылып жатқан зерттеу жұмыстарына тәнті болдық
Тиегі ағытылған әңгімеден түйінді ойларды ықшамдап қағазға түсіріп алған едік.
Әсеттің төл туындыларын  ажыратып алу керек
«Ән салсаң Әсеттей сал аңыратып…» деп халық жүрегінде берік орын алған Әсет ақын «Ақырғы сөз» атты өлеңінде:
Абайдай арт жағыма сөз қалдырып,
Жақсы еді-ау, әттеген-ай өлу деген, – деп өмірінің өкінішті тұсын өрнектегені көпке белгілі
Сырт жақта, Қытай жерінде жүріп аһ ұрған оның жан дүниесінің бұлқынысын ақын мұраларына үңілген сайын түсінесіз, ерекше сезінесіз.
Гүлдерім қайта өнер ме өрімделген.
Жібегім кетті-ау талай өрілмеген.
Менен де сорлы ақын өтті ме екен,
Бір сөзім баспа орынына берілмеген, – дейді Әсет ақын
Бұл – ақиқат
Әсет шығармаларының қолжазба нұсқалары сақталмаған
Ел кезіп, серілік құрған оның өлең-жырлары тек ел есінде ғана сақталып, бізге жеткен шығармалары құбылып, түрленіп, көп өзгеріске ұшыраған.
Негізі Әсет ақын толық зерттеліп біткен жоқ
1925 жылдан бастап С.Сейфуллин, І.Жансүгіров, Б.Ысқақов, Е.Смайылов, С.Бегалин, Б.Адамбаев, О.Орынтаев қолға алып зерттеген азды-көпті дүниелері ауызекі айтылған, естіген адамдардан жазылып алынған, әңгіме аясындағы деректер ғана
Оның өмір жолы да, шығарған төл туындылары да ауыздан ауызға айту, есту арқылы жетіп жатты
Сондықтан Әсет шығармаларының бізге жеткен нұсқалары бүгінге дейін толық сараптамадан өтті деуге келмейді
Әсет шығармаларының хронологиясы жасалынбаған
Әр жылдардағы басылып шыққан жинақтарда да толықтырулар басым
Ел аузынан жазылып алынған туындыларға бүгінде қайта өзгертулер жасауға мәжбүрміз
Өйткені айтушылар өлең сөздерін өз жандарынан қосып, тіпті ән әуендеріне де өзгеріс енгізген
Ертеректе шыққан кітаптардағы өлең жолдары көптеген қателікпен басылған.
Сондықтан да алақұла дүниелер бір ізге түсіруді талап етеді
Мәселен, 1968 жылы Балтабай Адамбаев құрастырған жинағында Әсеттің 34 өлеңі, 4 айтысы, 5 дастаны енгізілсе, одан кейін, 20 жылдан соң шыққан Бексұлтан Нұржекеев құрастырған жинақта 71 өлең, 29 ән, 10 айтыс, 9 дастаны кітапқа енгізілген
Ал Пекиннің «Ұлттар» баспасынан шыққан «Әсет шығармалары» атты 2 томдық жинақта Әсетке телінген бірқатар туындылар бар
Бұл өзі көп қиындық туғызып отыр.
Мына бір жағдайға мән беру керек
1916-1920 жылдарда Қытай асқан көзі қарақты қазақ жұртының ішінде болған Әсет ақын сол елде Абай, Шәкәрім, Ақан, Біржан, Әріп сияқты ұлы тұлғалардың шығармаларын айтып, орындап таратып жүрді
Сондықтан Әсет аузынан айтылған әндердің, қиссалардың, басқа да шығармалардың барлығы Әсеттің т­уындылары болып ел ішіне таралып кетті
Кейін Әсет шығармаларын жинаған кезде, оны бізге жеткізушілер «Әсет туындылары» деп жеткізді
Міне, сондықтан Әсеттің төл туындыларын ажыратып алу – бүгінгі таңның басты міндеті.
Ел ішінен әлі де ақынның белгісіз туындылары  табылатын сияқты
Айта кету керек, Әсет Найманбайұлы­ның мұрасы зерттелуіне қарай әр жылдарда әртүрлі көлемде жарық көре бастады
Мәселен, «Салиқа – Сәмен» дастаны жеке кітап болып ҚХР-ның Алтай аймағындағы Сарысүмбе қаласында 1945 жылы 45 бет шамасында жарық көрсе, «Ән салсаң Әсеттей сал әсемдетіп» атты әндер жинағы ҚХР-ның Үрімжі қаласынан 1989 жылы Мәлік Шипанұлы, Баяқын Әлімбекұлы сынды зерттеушілердің құрастыруымен 160 бет болып жарық көрді
«Әсет шығармалары» Бейжіңдегі «Ұлттар» ­баспасынан 2000 жылы 2 том, 600 бет болып жарыққа шықты
Құрастырушылары: Қалиолла Нұртазин, Асқар Иген, Омарқан Асылұлы, Жүмәділ Маман
Бұрын-соңды еш жерде жазылмаған «Әсет Найманбайұлының жиені Нәшен ақын» туралы кітап Үрімжі қаласынан 2008 жылы Зейнолла Сәнік, Рамазан Тұрсынұлының зерттеуімен 76 бет болып жарыққа шықты.
Әсеттің бұрын жария болмаған шығармалары ел ішінен әлі де іздестірілуде
«Інжу-Маржан» әндер жинағы 1992 жылы Алматы қаласындағы «Өнер» баспасынан жарық көрді
Құрастырушысы – Қайролла Жүзбасов
1995 жылы Алматыда Құрманбай Толыбаевтың «Әсет» туралы роман-новелласы басылып шықты

Бұдан кейін де Әсет өмірі мен шығармашылығы туралы ілгерінді-кейінді кітаптар, әсіресе зерттеулер көптеп шыға бастады
Олардың қатарына 2003 жылы Алматыдан шыққан талдықорғандық Сайлау Қожағұлдың «Әсет ақын», семейлік Жанар Айтованың 2008 жылы басылған «Алашқа атым шыққан ақын Әсет» атты монографиялық зерттеулерін қосуға болады
Былтыр 2016 жылы жазушы, зерттеуші Асқар Иген «Әсет мұрасы – асыл мұра» атты зерттеу жинағын Алматыдан шығарды.
Осы сияқты тағы біраз шығармалар биылғы күзге дейін Әсеттің туғанына 150 жыл толу мерекесі қарсаңында жарық көріп қалады
Соңғы кездегі зерттеулердің ішінде Әсет шығармалары сараланып, талданып, Әсетке телініп жүрген кейбір ақындардың өлең-жырлары өз авторларын тауып, Әсеттен қалыс қалған өлең-жырлар Әсетке қайтып, нақтылануда
Байқаймыз, ел ішінде әлі де жария болмаған Әсет ­туындылары табылатын сияқты.

Сондай-ақ Шыңжаңда шығатын «Шұғыла» әдеби журналында, «Мұра» альманағында Әсет туралы әдеби зерттеулер, Әсеттің ел арасында таралып кеткен, бірақ жарық көрмеген өлең жырлары көптеп шығуда
Солардың ішінде бұрын баспаға кірмеген «Шахиғаббас», «Мұңлы қыз» дастандарын айтуға болады.
Қазір Әсет шығармалары деген деректердің барлығы мұқият зерттелуде
Бұл жөнінде Мақаншыдағы Әсет мұражайының еңбегі айтарлықтай қомақты
Әсеттің айтыстарының ішінде «Әріпжанмен жұмбақтасу», «Есенқұлмен жазысқан хат», «Төрт ақынға хат» сынды шығармалар бұрынғы жинақтарда жоқ болатын
Осы сияқты «Қази сұлудың өлімі», «Қарлығаш қызға хат», «Әсеттің жұмбақтары», «Зейнолланы жоқтау», «Отыздағы ой», Әсеттің Жетісудың Ақсу жеріндегі Маманның Тұрысбегіне арнаған хаттары мен өлеңмен жазылған сәлемі сынды өлең толғаулары баспадан жарық көрмеген
Соңғы кезде Қытайдағы зерттеушіміз Асқар Игеннің ізденуімен Әсеттің «Әризатым», «Телқоңыр», «Еллай-Меллай» әндері табылып отыр
Міне бұлар біздің Мақаншыдағы Әсет мұражайының қорына жинақталуда
Бұл шығармалар мен табылған туындылар әлі де ой таразысынан өтіп, ғылыми талдауларға түсетін болады.
Абайды ұйытқан  «Інжу-Маржан»
Негізі Әсет те білімді болған, оның ең бірінші білім ордасы – Көктұмадағы (Бақты) Зейноллақажының медресесі
Ұлты араб, парсы елінен шыққан Ғабдүшүкірдей қаридан, Самарханнан келген ғұлама Тәнәкә Далдаоғлы сияқты білімдардан сабақ алды.
«Хазіреттің қасында шәкірт едім,
Адастырды осы өлең орта жолдан» деп, дер кезінде білімді толық ала алмағанын да өкінішпен жырлаған ғой
Өте алғыр болған Әсет, қаридың оқытқан Құран сүрелерін әнге қосып айтып беретін болған
Бұдан кейінгі Әсетке ықпал еткен ортасы – үш жүзге мәшһүр болған Сүлеймендей бидің, өзімен құрдас Қанағаттай болыстың, ауылында ат жалын бірге тартып мінген жолдасы Әлімғазыдай болыстың Әсет айналасында болуы
Көргені көп, ел сыйлайтын Жатқанбай, Омар болыстардың, Нұртаза үкірдайдың, Демежан сияқты ел сыйлаған адамдардың ықпалы Әсеттің өз ортасынан оза шауып алдыңғы қатардан көрінуіне әсер етті
Ел ағаларымен бірге жүріп халқының күйкі тірлігін көрді
Сол кездегі қоғамның болмысы Әсеттің ой-санасына бағыт-бағдар берді
Әсет кешегі өз заманының озық ойлы адамдарының ортасы оның өмірлік ұстанымына бағдар көрсетті.
Әсет нағыз кемелденген, жетілген шағынде 22 жас шамасында Абайдай ұлы адамның алдын көрді
Абайға Әсетті таныстырған адам оны тек әншілік қырынан ғана таныстырған
Ешкім бетін қақпаған, еркін өскен, ел ішінде мақтау мен мадақтауға ие Әсеттің мінезі алғашында Абайға да оғаш көрінеді
Жасыратыны жоқ Абай Әсетке сын айтады
Оны мойындауымыз керек
1898 жылы мына бір жазған өлеңінде Абай:
«Кісімсіп белгілі білгіш,
Біреуге сондай-ақ күлгіш.
Бұлықсып, бұлданып босқа» – деп Әсеттің мінезіне, оның ортадағы өзін-өзі ұстауына сын айтқан
«Абайдың осы бір айтқан сыны, менің өміріме азық болды» – дейді Әсет Сайрамкөл жағасындағы Жатқанбай болыстың ауылында отырған бір басқосуда

Әсет шығармашылығына әсер еткен, оны ақын етіп тәрбиелеген негізгі күш, біріншіден, халқымыздың бай ауыз әдебиеті болса, ақынның одан кейін ұстазы – Абай
Ұлы Абай – ақындық, әншілік өнер жолында Әсетке үлкен өнеге көрсеткен ұстаз
Абайдан батыстың озық ойлы ғұламалары туралы, шығыстың ғажайып даналарының еңбектерін көңіліне тоқып, олардың философиялық ой-тұжырымдарына қанығады
Әсеттің Абай алдынан алған білімдері мен жинақтаған тәжірибелері, кейіннен шығарған шығыс халықтарының аңыз-ертегілерінің желісімен құрылған барлық жыр-дастандарына арқау болады
Әсет Абайды ұстаз тұтып, оның жанында болған күндерінде өзінің ғұмырына жетерлік азық алғандығын мойындайды
Тіпті өлім аузында жатып та Абайды аузына алуы, Абайша қызмет ете алмағанына өкінуі, өзін Абайдан кіші ұстауы – Ұлылық алдындағы ізеттілігі, парасаттылығы:
«Абайдай арт жағына сөз қалдырып,
Жақсы еді-ау әтеген-ай өлу деген» — деп Абайдай мол мұра жазып қалдыра алмағанын өкінішпен жырласа, Әсет өзі аударған Евгений Онегин поэмасының алғашқы жолдарын :
«Қазақтың Абайындай болмасам да,
Бұл жерде өз тілімде айтып берем» деп бастап кезінде көп оқымағандығын, жастық шақтың буымен білімге сусындай алмағандығын өкінішпен жырға қосады
Бұл жерде Әсет өзін қорсынып отырған жоқ, керісінше ұлы ұстаз алдында шәкірт екендігін мойындап отыр.
Алғашқы кездесуден кейін бірер жыл өткен соң, Әсеттің тың әндерін тыңдай отырып сарапқа салған Абай оның «Інжу-Маржан» әнін алғаш рет тыңдап, құлақ құрышы қанбағаннан соң да бірнеше рет қайталап айтқызған
Ән әуенінің ерекшелігіне таңғалған Абай «Міне, ән төресі осы болар, алаштың даласы әлі-ақ сенің әніңмен тербеледі» деп баға берген екен.
Әсеттің ақындық өнерге қосылуы – оның жаңа үлгімен дастандар жазып, қазақ поэзиясына тың жол салуы, музыка жағынан да жаңаша үлгідегі әндер тудырып, қазақтың классикалық әндерінің мазмұнын байытты, өресін биіктетті
Біз Әсет шығармаларының өн бойынан оның Абаймен үндесіп жатқан ой өлшемін үнемі байқап отырамыз
Мысалы:
Қалдың ба қайран қазақ қамданбастан,
Барыңды қолыңдағы малданбастан.
Біріңе бірің серік екеу болып,
Жүрсің ғой жетпегенің жалғанбастан, – дейді
Немесе:
Дүниеге адам болып жаралған соң,
Білімсіз құр жүрісің – бейне есек.
Тірлікте жақсы, жаман қылған істен
Періште мақшар күні алады есеп, – дейді
Сосын тағы мына өлең жолдарына назар аударайық:
Бірлік жоқ, ынтымақ жоқ, әділдік жоқ,
Тартқызды сазайыңды әдет-ғұрпың.
Қазақ қамын ойлаған кісің бар ма?
Білгенің, іздегенің – өзің құлқың.
Ғаділет, шапағат жоқ жүрегіңде,
Адамға ерік бермес өңшең қыртың, – деп жырлайды
Меніңше, осы шумақтардан Әсеттің Абай шығармашылығымен үндестігін байқауымызға болады.
Басқа елдер алға басып кетсе-дағы,
Біздің ел шегінеді қадам баспай.
Жайылып сахарада қалдық надан,
Өнерлі басқалармен араласпай, – деп озық елден алатын, үйренетініміз әлі көп екенін айтса,
Надандықтан ғылымды қиынсынып,
Ақылдан адасып жүр бірқатар ел.
Ақыл, ғылым болмаса, бір пиала,
Жанары жоқ дөңгелек көзің бір нөл, – деп білімсіз елдің жанарының жыл­тырағанымен, жарықты көрмейтін су қараңғы екенін бетке басады.
Жар болмаса жасаған, қиын болды.
Әлемнің езуінен наным кетіп.
Сұрасаң ақиқатшыл атым Әсет,
Айтып-айтып болдырдым, арым кетіп, – деп жартасқа барып күнде салған айқайынан жаңғырық естіген Абайдай күй кешкеніне налиды.
Әсеттің шығармалары ғана емес, оның өмірінің де көмескі тұстары аз емес
Оның туған жері туралы деректі айтпағанның өзінде, Әсеттің немесе әкесі Найманбайдың Мақаншы өңіріне келуі жөнінде де жаңсақ пікірлер айтылып, талас туғызып жүр
Әсеттің өз заманындағы қоғамдық көзқарасына да әртүрлі баға беріліп келеді
Сондықтан оның өмірі мен шығармашылығы туралы айтылатын талас-тартыстарға жауап табу алдағы жылдардың еншісінде деу керек.
Жазып алған 
Ғабдол-Ғазиз ЕСЕМБАЕВ 
Семей
