Қиян даланың бір қиырында, елдің шеті, желдің өтінде жатқан
Бейнеу ауданы бұл күнде талайдың назарын өзіне аударды
Елбасы ғасыр құрылысы атаған «Бейнеу–Жезқазған» жаңа теміржол желісі, «Бейнеу–Бозой» газ құбырының тартылуы  секілді ірі инновациялық жобалар жүзеге асуда
Барша халыққа ортақ бұл игіліктер өз алдына, бұдан басқа тек  Бейнеудің өзіне тән берекелі тірлігі жетіп-артылады.   Нақты дерек  келтірсек,  Қазақстан Республикасының Өңірлік даму министрлігі шығарған рейтингке сәйкес, әлеуметтік-экономикалық даму көрсеткіштері бойынша аудан  соңғы жылдарда облыстың аудандары мен қалалары арасында ұдайы бірінші орында келеді.
Белестер бедері
Бұрын, ел тәуелсіздігі жарияланған тұста  республикадағы әлеуметтік дамуы жағынан артта қалған отыз ауданның бірі болатын
Сол жылдардағы  тұрғын­дардың  тұрмыс жағдайы қиын болғанын көзіміз көрді
Халық үшін, әрине, ең бірінші қажеттілік отын-су, жылу екені түсінікті
Аудан әкімі Басшы Әзірханов дағдарысты кезеңнің қаржылық қиын­дықтарына қарамастан, тәуекелге бел буып, ауылдарға газ тарттырды
«Қа­лауын тапса қар жанар» деген осы да
Тек аудан орталығы емес, бұрын ферма орталықтары болған түкпірде жатқан алыс ауылдарға да газ барды
Сөйтіп, жаңа ғасырдың басында Бейнеу ауданы облыс бойынша алғашқы болып толықтай газдандырылған еді
Ауданның барлық елдімекені табиғи газы, жарығы, суы, байланысы бар ауылдарға айналды
Басқа өңірлерде ел қалаға үдере көшіп, алыс ауылдар қаңырап бос қалып жатқанда Бейнеу ауданының ауылдары азып-тозбады, ондағы тұрғындар өз мекендерінен табан аудармай, күнелтіс кәсібін істеп тұрақтап қалды
Бұның бірінші себебі ауылда тұратын халықтың әлеу­меттік-тұрмыстық жағдайы жасал­ғандықтан еді
Бірде-бір мектеп жабыл­маған, клуб кітапханасы кезек-кезе­гімен іске қосылған, мешіттер мен жаңа мекенжайлар салынған ауданға қарасты ауылдардың мерейі өсіп, жаңғыра түсті
Әсіресе аудан орталығы көз танымастай өзгерді.
Тәуелсіздік алған жылдарда аудан  халқының саны 24,4 мың  болса, ол екі жарым есе өсіп, қазір 61,5 мыңға  жетті
Табиғи өсімге  қоса «Бейнеуде тұруға қолайлы жағдай бар» деп басқа жақтан көшіп келушілердің қатары толастамады
Осылайша  Бейнеуге жыл сайын жаңадан бір ауылдың халқы қосылып отырғанын білеміз
Осыншама тұрғындардың әлеуметтік мәселелерін шешу оңай шаруа емес екені белгілі.  Бірақ  ел басқаруда тәжірибесі мол, бүкіл саналы ғұмырын Бейнеудің болашағына арнаған әкім Басшы Айжанақұлы жоқты табудың жолын іздеуден бір тынбады, жыртықты бүтіндеуге белсене кірісті, бейнеуліктердің бірлігін бекемдеуге барын салды
Аудан халқын ұйымдастырып, жақсы игіліктердің жүзеге асуына ұйытқы болды
Аудан барлық сала бойынша ілгерілеп дамыды
Басқасын айтпағанда, тек білім саласы бойынша жаңадан 9 ор­та, 2 бастауыш мектеп ашылып, 4 ор­талау мектеп орта мектеп бо­лып қайта құрылған екен
Аудан ор­та­лы­ғында политехникалық колледж, гу­манитарлық-экономикалық колледж, Құлшар атындағы өнер мектебі, спорт мектебі бар
Маңғыстау облысы бо­йынша ауылдық жерде тұңғыш ашылған Бейнеу гимназиясы мен Бейнеу  лицейі республика, облыс бойынша үздік мектептер қатарынан саналады
Бұған қоса «Дарын» орталығы қызмет жасап тұр.  Қазіргі кезде ауданның сегіз жүзден астам баласы мемлекеттік білім грантымен оқиды
Жыл сайын балабақшалар салынып, сәбилерді балабақшамен қамту жүйелі жолға қойылған.
Бейнеудің атын танытатын бренд өнімдері пайда болды
Мысалы, Бей­неудің ұны астық терминалында да­йындалып жұртшылыққа танымал болып, Өзбекстан, Түрікменстан, Иран, Әзербайжан елдеріне экспортқа шы­ғарылуда
Ал «Бейнеудің суы» құрамы сапалы, шипалы «Қарағайлы» жер асты қайнары құтыға құйылып тұтыну­шыларын тапты
Елбасының саясаты бойынша кәсіпкерлігі жан-жақты дамыған ауданда екі мыңға жуық кәсіп­керлік нысан бар, онда сегіз мың адам жұмыспен қамтылған.
Ата Заңымымыздың зайырын, Ел­басының саясатын берік ұстанған берекелі Бейнеуде тізе берсе тілге тиек етер игі істер көп
Соның тағы бір-жа­рына тоқталайық.
Жыңғыл гүлдеп тұр
Бұл өңірге ағаш егіп, оны өсіріп шы­­ғару қиынның қиыны
Өйткені то­пырағы ақсортақ, кебір, оның бетінде тұзды сор жылт-жылт етіп жатады, та­биғи ағынды суы, өзен-көлі жоқ, жел тұрса құм борайтын, жел тынса тозаң қалқып тұратын-ды
Жаз бойы көктен бір тамшы тамбайтын жылдар болады
Суға қат, нуға жат мұндай жерге қалың ағаш шығады деп ешкім ойлай қоймас, сірә
Бірақ Маңғыстаудың Жыңғылды деген жыңғылы жоқ ауы­лында дүние есігін ашқан Басшы ағамыз Бейнеудің көшелерін гүлдеп тұрған жыңғылға толтырды
Дұрысы, шөлге шыдамды жыңғылмен жер ананы исіндіріп, қатып жатқан көн тамырын жібітіп, ара-арасына тал-терек, алма, өрік ағаштарын ектірді
Алдымен жыңғыл көктеді, сосын, оның айналасына, бұрын түк қылтанақ шөбі жоқ айдын тақырға  өздігінен өсімдік шыға бастады
Осылайша ауылды жасыл желекке бөлеудің әдісін тапты
Айтпақшы,  бұл іс бірден орталықтан басталған жоқ
Одан бұрын Көне Бейнеудегі Бе­кет ата мешітінің төңірегіне тал отыр­­ғызып, оның көгеріп-көктеп шы­ғуы үшін бейнеуліктер жатпай-тұрмай еңбектенген
Нәтижесінде бұл орын миуасы төгілген жеміс ағаштары бар сая­лы баққа айналды
Бейнеуге ат басын тіреген меймандар Бекет ата ме­шітіне зиярат жасауды дәстүрге ай­налдырған, сондайда келген қонақ  кие­лі қорымның төңірегінде жайқалып тұрған гүлзар бақты аралап, тандыры кепкен шөл даланың төсіне саялы бақ орнағанын  көріп, абаттандырудың ажарына таң-тамаша қалып жүр
Тек мешіт төңірегі емес, оған барар жолға балаң шыбықтар бойлата егілген
Ағашты егу бар да, оның шығуы бар
Шұңқыр қазып, шыбық отырғызу бір сенбілікте жүзеге асыруға болатын шаруа, ал ең қиыны балаң талдың көктеп, жерсініп кетуі
Көшеттерді сәбидей мәпелеп, бағып-күту, су жеткізу, уақтылы суару орасан еңбекті қажет етеді, оның үстіне жаңа бой көтерген жасыл желекті әп-сәтте-ақ орып тастайтын ұзын аяқты түйеден, айналада жайылған малдан қорғау қиынның қиыны болғаны рас
Аудан әкімінің тегеурінді тапсырмасы, ауылды абаттандыруға деген ұмтылысы жас өскіндердің басты қорушысы болғанын білеміз
Сөйтіп, Бейнеудің көшелері жасыл желекке бөленді.  Қазіргі күнде саялы бау-бақша  аудан орталығының орталық көшелері мен мектептерінің, балабақшалардың, мәдени қызмет көрсететін мекеме ғи­мараттардың айналасында мәуелеп тұр.  Аудан орталығындағы байырғы үш мектеп, Абай, Алтынсарин, Қал­ды­ғараев  атындағы білім ордалары, Өнер мектебі,  Бейнеу гимназиясы мен лицейінің алды толған гүл, төңірегін  көмкерген тал-қайыңдар да, жаңа нысандар Үстірт, Күйкен, Атамекен, Манашы мектептеріндегі саялы бақтар да көздің жауын алады
Айта кетелік, тек бір Манашы мектебінің төңірегіне төрт мыңнан астам ағаш егіліп, жел­кілдеп бой көтерген
Орталықтағы ба­лабақшалар да сәмбі талдармен көм­керіліп, сән түзеген.  Абыл мәдениет үйі мен мұражай төңірегі жасыл желекке малынып тұр
Бір кездерде  бір тал гүл атаулыға таңсық болған Бейнеуде қазіргі күнде әр мекеменің алдында көздің жауын алатын гүлдердің алуан түрі өсіп тұрады
Басқа ағашты былай қойғанда шырша, арша секілді қылқан жапырақты ағаштарды егу де қолға алынды
Тек аудан орталығы емес, алыс ауылдарда да ағаш егіп, саябақ пайда болуда
Жасыл желек егудегі Бейнеудің осы іс тәжірибесін биыл облыстың екі қаласы мен барлық аудандарынан өкілдер келіп көрді, қызықты, қу тақырға тал егудің мұншалықты мүм­кіндігі мен қыр-сыры жайлы пікір­лесті.
Аға ұрпақтың осындай бастамасын бейнеулік жастар жалғастыруға ынталы
«Бейнеу орманы» жастардың жасыл желек алқабы құрылып, аумағы 2,621 гектар жерге алдағы көктемде ағаш көшеттерін отырғызу жоспарлануда
«Жасыл даму» бағдарламасы  бойынша осы жылдың жазында аудан орталығындағы екі колледждің алпыстан астам студенттері экологияны жақсартуға, ауыл тазалығына, жасыл желектерді баптап-күтуге өз үлестерін қосты.
Қазір күз айы
Жеміс ағаштарының өнім беретін, өзге ағаштардың жапы­рағы сарғайып түсе бастайтын сәті, ал жыңғылдың алаулы сан алуан түске бө­леніп гүл шашатын мезгілі
Бейнеу көшелерінде шөлді жердің тұзды сөлін жеңіп, бірде алқызыл, бірде боз, бірде күлгін түрге еніп жыңғыл гүлдеп тұр.
Үстірт үстіндегі бір аңыз
Көркейіп гүлденген Бейнеу ауда­нын ширек ғасырға жуық бір әкім Басшы Әзірханов басқарып келеді
Аудан өмірінің тыныс-тіршілігін бес саусағындай білетін әкім тек әлеуметтік экономикалық даму мәселелерімен айналысып қана қойған жоқ, өлкенің тарихын түгелдеуге атсалысып, Үстірт үстіндегі бағзы қорымдардың құпиясын ашуға бетбұрыс жасады.Ұлтжанды азамат аудан аумағындағы тарихи ескерткіштерді көздің қарашығындай қорғау мақсатында көп істерді жүзеге асырды
Алыс ауданды басқара жүріп, қоғам қайраткері, ғалым ретінде танылып, терең пәлсапалы, жіті зерттеулі рухани кітаптар жазды
Елге қызмет етудің үлгісі бұдан артық қандай болсын!
Қазақтың отансүйгіштік, елжан­дылық қасиеті жайлы айтқанда Үстірт үстіндегі мына бір аңыз еске түседі
Жеті жұрт келіп, жеті жұрт кеткен бұл өлкеге бір замандарда аламандары әлекедей жаланған, жолындағы ел біткенді қырып жойып талаған маңғыт қалмақтар келіп тоқтапты
Қыр үстінің кеңдігі жауыққан жендеттің пейілін кеңейтті ме, әлде со­­ғыса беруден мезі болды ма, осы өңір­­дің қожасы – қазақ ауылының басшысына елші жіберіпті
«Осы жаулап алған жеріміз де жетер
Сендердің жеріңе көз алартпай-ақ қоялық
Арамыз тыныш, тату көрші боламыз десе кепілдікке өзінің ұлын берсін
Әйтпесе соғысамыз!» Осылай талап қойыпты
Қазақ басшысы елдің тыныштығы бұ­зылмасын деп, ұлын аманатқа беріп, көрші болуға қарсы болмай пәтуа жасапты
Аз уақыттан соң қалмақ басшысы қазақ ханына жаңа талабын қояды
Олардың дәстүрінде келген қонағына сол жердің иесі өзінің ең сүйікті әйелін сыйлайды екен
«Біздің осы салтымызды ескермедің
Демек, сыйламағаның
Осы шартымызды орындайсың, болмаса соғысамыз!» Халқының амандығын ойлаған қазақ ханы қалмақтың бұл шартын да орындауға келісіп, өзінің ең сүйікті сұлу әйелін жаттың қойнына салуға мәжбүр болыпты
Арада келісім орнап, біраз уақыт өткен соң қалмақ тағы хабар салады
«Мал-жанымыз көбейді, бізге құдық керек, бәрібір ешкім пайдаланбай ел шетінде жатыр ғой, «Шүңкілдек» деген құдықты бер
Бермесең соғысамыз!» Бұл хабарды естіген хан қалмақтың шартымен келіспейтінін, соғысуға дайын екенін айтып атқа қонатын болып, әскер басыларын жияды
Ел басшысының мұнысына ауыл ақсақалдары қайран қалған.
– Қалмақтың бірінші шартын орындап, аманатқа ұлыңды бердің, екінші талабына да келісіп, ең сүйікті жарыңды жаттың қойнына салдың
Енді ешкім барып қасына қонып пайдаланып жат­паған «Шүңкілдек» құдықты қимай, өзіңнің, халқыңның басын қатерге тігіп соғыспақсың
Сонда жан дегенде жалғыз ұлыңнан, сүйікті жар дегенде сұлу тоқалыңнан көне құдықтың қадірі   артық болғаны қалай?
– Ұл да, сұлу тоқал да, маған тиесілі адам
Екеуінің тағдырын өзім шеше аламын
Бұл екеуін жауға бергеннен өз жаным қиналар, бірақ еліме келер зиян жоқ
Ал «Шүңкілдек» құдықты қазған мен емес
Ол бабалардан ұрпаққа қалған көне құдық
Дүйім жұртқа ортақ баба мұрасын жеке-дара билеп-төстеп өзгеге бере алмаймын
Оған менің еңбегім сіңген жоқ, билігім келмейді
Сол үшін соғысамыз! Қазақ ханының шешімі осылай болыпты
Үстірт үстінің осы ақиқат баянын ел егемен болдық деп қуанып, одан соң тәуелсіздік туы желбіреген алғашқы жылдарда Бейнеу өңіріне келіп іс бастаған америкалық инвесторларға Бейнеу ауданының әкімі Басшы Айжанақұлы айтып берді
Мұны естіген әлгі шетелдік азамат бірден-ақ кімнің жерінде жүргенін жіті ұғынып, аяғын тарта басқанға ұқсайды
Ел ішіндегі хабар жата ма? «Алыс ауданды басқарып отырған қазақ азаматынан осы әңгімені естіген соң сол жердің бір тал шөбін жұлуға батпадым» деп ресми кездесулерде Маңғыстау өңірінің белгілі азаматтарына айта жүрген
Жатжұрттыққа еліңнің, жеріңнің қадір-қасиетін танытудың шын үлгісі осы да
Жерді қорғау, елді қор­ғау
Қарыс сүйем жер – халық ризығы
«Туған жерді сол бабаларымыздай қорғап, сүюіміз керек!»
Басшы аға Әзірхановтың ұстанған мақсаты осы.
Aйнахан Есет
 Маңғыстау облысы
 Бейнеу ауданы
