Қазақстан Тәуелсіздігін алғаннан кейін әйгілі әз-Әлмерек халқына қайта оралды
Атақты әз-Тәуке ханның уәзір дәрежесіндегі белгілі билерінің бірі болған тұлға жөнінде көп айтылды, жазылды және зерттелді
Халық ақыл кемеңгерлігіне байланысты о бастағы аты Әлмеректі – әз-Әлмерек деп әспеттеп, есімін аңызға айналдырғаны шындық
Міне, сондықтан 2001 жылы оның ескі қорған бейітінің үстіне жаңа кесене салынды. 
Қазір бұл жер дүниенің төрт бұрышынан келіп зиярат етіп, Алла тағаладан жақсылық тілейтін қасиетті орынға айналған
Мұнда діндарлар үшін намазхана бөлмесі бар
Шипалы бұлақтары мен таза ауасы жанға дауа, тәнге ем және самал желі адам рухын сергітетін әулие басында адамдар сауығып, демалады.
Қазақ хандығы дәуіріндегі тарихи тұлға туралы бес-алты кітап жазылды
Солардың бірі өткен жылы жарық көрген «Әз-Тәуке және Әлмерек» деп ата­лады
Жазылған жырлар мен толғауларда есеп жоқ
Алматыда «Әл­мерек рухани сауықтыру орталығы» жұмыс істейді
Әулие атында – оның ата-жұртында күмбезі көк тіреген мешіт бар.
Әлмерек туралы айтқанда бала кезінде басына келіп, бұлағынан су ішкен, әкесі дұға оқыған, өзі абыз қасиеті жайында айтудан жалықпаған Дінмұхамед Қонаевтың Әлмеректі пір тұтып, құрметтеп, ұрпақтарына меңзеген өсиеті ел есінде.
Хандық дәуірдегі атақты «Жеті жарғыны» қабылдаған әз-Тәуке ханның «Хан кеңесіне», «Билер кеңе­сіне» және «Молда ишандар мәсли­хатына» қатысып, сол заманның мемле­кеттік маңызы бар мәселелері жөнінде әз-Әлмерек өз ойын ашық айтып отырған, ал Түркістандағы екінің бірі бас сұға алмайтын «Хан мешітіне» Әлмеректің кіріп, намаз оқып, халқы үшін Құдайдан тілек тілеп, мінәжат етуі – оның «Әулие би» дәрежесіне көтерілгенін дәлелдейді.
Үйсін-Албан еліндегі 1916 жылғы ұлт-азаттық көтерілістің көсемдері Ұзақ, Әубәкір, тағы да басқалар Әлмеректің батыр ұрпақтары еді
Ұлы Отан соғысына қатысқан оның зәузәттары тіпті көп
Кеңес одағының марапаттарына ие болғандар жетіп-артылады
Олардың ішінде еңбек ардагерлері де бар
Міне, сондықтан осыдан біраз жыл бұрын Әлмерекке Алматы облысындағы бір ауданның атын беріп, оған ескерткіш орнату жөнінде бастама көтерілді
Олай болса осындағы тау бөктерлері Әлмеректің жаз жайлауы болған Еңбекшіқазақ ауданының атын Әлмерек деп өзгертсе құба-құп болар еді.
Әлмерек тарихи тұлға, жоңғар шапқыншылығына қарсы қол бас­таған батыр, аты ел ұранына ай­налған қасиетті кісі ретінде ұлттық энциклопедияға кірген
«Рухани жаңғыру» бағдарламасы аясында белгілі тұлға, әулие абыз би кемең­герге аудан аты беріліп, оған ескерт­кіш орнатылып жатса бұл бір айтары жоқ игілікті іс болып, есте қалар еді.
Ораз Қауғабай,
жазушы, Д.Қонаев атындағы 
Заң академиясының 
профессоры
