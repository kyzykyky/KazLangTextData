Үмбетбай УАЙДИН
Сөз естіліп тұрсын, естіген сөзің көзіңе көрініп тұрсын.
Гиппократ.
Мәнді сөзді мәнді дыбыс құлпыртады.
Қазақ халық даналығы.
Сөйлемнің де, сөздің де өз әуені бар.
Ғабит Мүсірепов.
Әдеп әлемінің бір үлкен тарауы – ­дауыс
Адамдар бір-бірімен қай жерде қандай дауыспен сөйлеседі? Бармайтын жері, шықпайтын тауы, кездеспейтін адамы жоқ – журналистер ше? «Мәнерлеп, майын тамызып әдемі айтып шықты», «мәнеріне келтіріп оқыды» немесе «салдыр-күлдір оқып шықты», «зуылдатып айтып шықты» деген сияқтылардың дауыс әдебіне, журналистерге қатысы бар ма?
Мәнерлеп сөйлеу, әрине, жалпы талап
Бұл жалпы талаптың дауысқа қатысты о жақ-бұ жақ әңгімесі қаншама
Конфуций «Мәрт азамат мәнерсіз сөйлейді, мәнімен іс тындырады» депті
Философтың бұл сөзі, біздіңше, «жігіттің жүргенін сұрама, тындырғанын сұра» деген қазақ даналығымен мағыналас
«Кісінің сөзіне қарама, тындырған ісіне қара» дегенге де жақындап қалады
Дауысқа қатысты о жақ-бұ жақ әңгіменің бұл бір қайырылысы
Енді басқа жағына келейік.
Дауыс.
Дауыс танимыз ба? Кәнекей: Әйел, еркек дауыс; ертек дауыс; бесік тербеткен «әлди-әлди» дауыс; дүниені көшірген есек дауыс
Салтанатты, қуанышты ­дауыс («Әже-е, ата-а, көкемнен хат келді!»)
Алғыс дауыс («Көп жаса, көсегең көгерсін, жаным!»)
Қарғыс дауыс («жолың болмасын!», «бала-шағаңның қызығын көрме!»)
Кіжінген, кісімсіген кіржік мұрын дауыс; Кішірейген дауыс («Құрметті құда, біздің тарапымыздан бір қателік кетті
Ғафу етіңіз»)
Бала жұбатқан дауыс («Сенің ақылың бар ғой
Сен ата, әже баласы»)
Бала жылатқан дауыс («Болды, өшір үнің­ді!»)
«Төрем», «кенжем», «шашбау­лым» деп келетін жүзі жайдары жеңге дауыс («Кенжем, жол соғып тастаған жоқ па? Не ішесің?»)
Шаршатып тастайтын шарылдақ, шаң-шұң дауыс; шаршағанды басатын шағала дауыс; қайтып айналып келіп, қайтып айналып келіп жер теп­кілейтін зірк-зірк дауыс; ауызы бұртиған, дүңкетпе дауыс («Өй, кетсінші әрі, мен үшін айлық алып жүр ме»)
Бұйрық райлы ар-гүр дауыс («Оңға!», «Солға!»
«Өл-тіріл, осыны орында!», «Тұрыңыздар, сот келе жатыр!»)
Ұйқы үркітетін үрейлі дауыс («Жауынгер жайшылықта (халық ортасында) бұзаудай момын, жайдары, тыныш болсын
Ал соғысқа кіргенде аш бүркіттей ызаланып, ащы айғаймен жау­дың үрейін ұшыратын болсын»)
Шың­ғыс ханның «Ұлы жарғы» – «Великая Яса» заң-жарғысынан/
Ит қуғандай ерсі дауыс («Ай, мына қаңғы мұнда нағып жүр? Кет, әй, енеңді ұрайын!»).
Адамдар адамдарды сөзінен, көзінен, қас-қабағынан да, күлкісінен, дауысынан да таниды
Мәселен, «әйелдеріне өтірік айтқанда және олармен телефон арқылы сөйлескенде ерлердің көбі дауысын жоғарылатуға тырысатын көрінеді» («Алаш айнасы», 19.10.2013 ж.).
Қатты дауыс, ақырын дауыс деп жатамыз
Үн, дыбыс, сыбдыр, сылдыр, сыңғыр, сыбыс, ызың, күбір-сыбыр ше? Бұлар дауыстың кішірейтілген нұсқасы
«Күшейткіш» аппаратына қосса бұлар да арыл-гүріл дауыс, ысқырған, ысылдаған дауыс
Әрине, маса-шыбын ысқырмайды, ызыңдайды.
Дауыс, дыбысты ажырата алмауымыз­дың салдарынан қазіргі басылымдарда қаншама қайшылықтар жүр.
Сыңғырлаған әйбат дауыс; тауар жырт­қандай дар-дүр дауыс; «құлақтан кіріп бойды алар» ән-жыр дауыс; «ағыл-тегіл» ақыл дауыс («Адам болу жағын ойлау керек», «Үй болу жағын ойлау керек»)
Бақырған бала дауыс; байғыз дауыс; өз пікірінен басқаны бетбақтырмайтын ұзын өңеш өзеуреген дауыс; іші-бауырыңа кіріп кететін өзімсінген дауыс; қуланған қитұрқы дауыс; әл бермейтін әңгі дауыс; ашынған ащы дауыс («Ашынғаннан шығады ащы даусым»
«Жер сату – иттік!» – «Продать землю – свинство!» Лев Толстой)
Алыс-жақыннан естілетін азан шақырған дауыс; құран дауыс; базына дауыс («Шай ішіп кетсең қайтеді, мен ұсынған кеседен»)
Базар дауыс; жалынышты жаман дауыс; жасанды жалған дауыс; жалмаңдаған жарнама дауыс; өкірген өгіз дауыс; қыңсылаған күшік дауыс; мияулаған мысық дауыс; қорқынышты қорыл дауыс; шыңыраудан шыққан шыңғырған дауыс; шекеңді шертетін шіңкілдек дауыс; көзі кіртиген кіріптар дауыс; әкіреңдеген әкім дауыс; өкініші өзек өртеген «қап, әттеген-ай» дауыс; баланың басынан сипап көйлегіне құтты болсын айтатын «әй-әй» дауыс; ауыз­ды ауыз асаған «я тебя люблю» немесе махаббат дауыс; «сен мынауыңды маған қи» деп, қиылып отырып алатын қолқа дауыс; «кешеден бері нәр татқан жоқпын, әкең…» деп, ішіп-жемге қорсылдап қойып кететін қомағай дауыс; қайдағы-жайдағыны соғып кететін ұйқылы-ояу дауыс; әдепті, әдемі дауыс («Пожалуйста, оставьте голосовое сообщение»
Ұялы телефон)
Көкжөтел дауыс; болмашыдан басталатын ығы-жығы дауыс
Таба ­дауыс («Өзіңе де сол керек
Обалың жоқ!)
Міндетсіген өктем дауыс; миды жейтін мыжыма дауыс; қабағын түйген қатқыл дауыс («Сендер қайда жүрсіңдер, ей? Әйда, тәртіп сақтаңдар)
Жылаңқы балп-балп дауыс («Таң атқаннан күн батқанға шейін маған Құдайдың тынымы жоқ… Сылп-сылп…»)
Аузы-мұрынын қисайтып, тілін тістеген мазақ дауыс; тарс-тұрс тапсынған дауыс; уралаған ұран дауыс; қалжың, қағытпа дауыс («Қарыныңа қарбыз тығып алғанбысың, ай»)
Өткен-кеткенді күліп, күрсініп еске түсіретін естелік дауыс; ауру меңдеткен әлсіз дауыс
(«…Өнегем… болса тірлігімде көрсете алдым ба, жоқ па? Өсиетім болса… құлағым, тілім барында айтып болдым ба, жоқ па? Қайтейін!.
Енді қайтейін!.
Бүгін мынау әлім біткен шағымда не дәметесіңдер екеуің!.
не күтіп телміресіңдер?..» деді
Осы сөздерін көп қиналып, ұзақ айтып еді…»
М.Әуезов «Абай жолы», І-кітап, 237 бет).
Зере ананың ақырғы демі
«Екеуің» дегені сүйікті келіні Ұлжан мен немересі Абай
Қандай дауыс? Арқа-жарқа? Аха-хау?
«Жау!» «Жау!» «Өрт!» «Өрт!» Бұлар қандай хабар? Қандай дауыс? Суыт, суық хабар
Жан ұшырған жан дауысы.
Қазаны қай жастағы адам қандай дауыс­пен естіртеді? Жоқтау?..
Қаратпа сөз: «Айналайын
Айна-а-лайын, жаным сол»
Дауыс?
«Ай, айналайын, басымды ауыртпа, әйда, қайқай!» Дауыс? Қалқам, қарағым, шырағым, қарғам, ботам, қызым, қарын­дасым, інішек, бауырым
Дауыс?
Ән, әуен, мәтін, мақам, мәнер дей­міз бе, айтылуы, айтушысы дейміз бе – дауыстан тарайтын ән-жырдың о жақ-бұ жақ әңгімесі қаншама
Бұл «қан­шаманың» бір қайырлысы – дауыс ырға­ғы
«Тыңдамаса сөз жетім», «Жі­бек­ті түте алмаған жүн етеді» немесе «ұйып тыңдайды», «шыбынның ызыңы естілмейді» деген сияқтылар айтушының немесе оқытушы, мұғалімдердің сөйлеу шеберлігіне, шешендігіне қатысты әңгі­мелер екені белгілі
Оқытушы, мұғалім сабақ-дәрісінің қай жерінде көтеріңкі дауыспен, қай жерінде төменгі дауыс­пен сөйлейді – әлгі «ұйып тыңдаудың» бір кілтипаны сонда ғой
«… Мұхаңнан үйренетін көп құбылыстар бар: лирикалық, романтикалық сезімдерді бір әуенмен, ашулы, кекті сөзді екінші әуенмен, әжуалы-мысқылды басқа ырғақпен айтатын
Дауыстың жоғары-төмендігіне және жылдамдығы мен екпініне айрықша мән беретін» (Сұлтанғали Садырбайұлы
«Ұлы ұстаз»).
Қазіргі ән-әуендерге байланысты жы­лы сөздер мен сын-ескертпелердің жиілеп кеткені баршаға аян
Біреуіне кідірейік
«Жұрт жылауық әннен жалықты
Сүйгеніне жете алмай ыңырсып, көз жасын төгіп, «жаным» дегенді жетпіс рет қайталап айтатын әндер қазақ сахнасында соңғы жылдары көбейіп кетті»
«… Әри­не, ауызды құр шөппен сүртіп түк жоқ демейміз
Бар
Мысалы, Ибрагим Ескендірдің патриоттық әндері жүректерге жетіп жатыр
Роза Әлқожа шырқап салған әнді жұрт жапырлай тыңдайды
Жоқтан Құдай сақтасын
«Қайбір жылы Бейбіт Қорған «Шоқ қыздарын» айтып еді, барша Қазақстан соны айтты» /Ержан Байтілес
Ән мен мән
«Егемен Қа­зақстан», 1.02.2013 ж/.
Әр халық өз ән-жырына қарай да қалыптасады деген әңгіме құлағымызға тиіп, баспасөзден көзімізге түсті.
«…Қытайдың Сюнь-Цзы деген оқы­мыс­тысы «ән-күйі салмақты, сазды ха­лық ауызбірлігі мықты, адамгершілігі мол, парасатты болып келеді
Ал ән-күйі даңғыр-дұңғыр, адамның есін алып, делебесін қоздырып, тыңдаушыларын желіктіріп тұрса, ондай музыкаға /ән-күйге – М.К./ елтіген ел бірте-бірте кісіліктен, адамгершіліктен жұрдай болады
Сөйтіп олар жақсылық атаулыдан мүлде алыс­тап, жақсылыққа жат, әркім қара басын күйттегеніне, ішіп-жегеніне, күйкілігіне мәз ұлтқа айналады» /Мырзан Кенжебай, «Түркістан», 23.05.2013 ж/.
Дауысқа байланысты әңгіме неге бұлай ұзап кетті? Оның себебін айтсақ, білімдар, шешен, сыпайы, дауыстары да жап-жақсы кәсіби журналистер бар­­шылық
Тек… Тек… Кеңес қоғамы тұ­сындағы Левитан, Әнуарбек Байжанбаев, Мәмбет Сержанов, Ермек Серкебаев, Ол­жас Сүлейменов, Мұқағали Мақатаев, Сауық Жақанова, Рәбиға Аманжолова, Шолпан Байғабылова, Сахи ­Мырзабаев, Абай Байтуғаев, Қажы Қорғанов, Құдайбергендей /…/ дикторлар қазір ілуде біреу
Сабақтастық деген болмау­шы ма еді? Көріп, байқап жүрміз, сол «ілуде біреуден» басқалары қуанышты, салтанатты хабарды да, дүниеде болып жатқан түрлі жайсыз хабарларды да бір дауыспен зуылдатып айтып шығады
Сосын «теледидарды ашып қалсаң «ң-ды» айта алмай тұрған біреу
Кейбіреулер «мын» дейді
Кейде дикторлар да «ң-ға» тілі келмей қалады» (Қуандық Түменбай
«Алматы ақшамы», 13.03.2014 ж)
Тағы бір байқағанымыз, поэзияның бірсыпыра кейінгі өкілдері жап-жақсы өлеңдерін жылап оқиды
Тайыр Жароков, Сырбай Мәуленов, Ғафу Қайырбеков, Хамит Ерғалиевтердің өлең оқығанын көрдік
Олардың өздері де, мінездері де, өлең оқығандағы дауыстары да бір-біріне мүлдем ұқсамайтын
Тайыр Жароковтың өлең оқығандағы дауыс ырғағы әлі күнге шейін көзін көргендердің құлағында.
Жаудың зәре-құтын қашырған Леви­танның дауысын кім естіп, кім естімеді: «Говорит Москва, говорит Москва
Передаем сообщения ТАСС…».
Байжанбаев: «Алматыдан сөйлеп тұрмыз…».
Айналып келгенде, дауыс өнері әннің де, әншінің де, журналистиканың да мерей-шырайы ғой
Олай болса…
…Айтпақшы, «Ана тілі» газетінің беті­нен (31-қазан, 2013 ж.) «Көркем сөз оқу шеберлері» деген бас тақырыпқа көзіміз түсіп, ішіміз жылып қалды
Әлгі «олай болсаның» бір тұспалы осы еді.
Бәрекелді, нәтижесі қолшапалақ бол­ғай.
Ән тыңдайық
(Ой-пікір аясы: Әуен – мәтін – мақам – дауыс).
…Айналайын көзіңнен ашып-жұмған
/!/
***
Сұлуым, сұлуым, сұлуым-ай,
Жаныңа жақындап барғанымда
Жүректің сағатша соғуын-ай
/!/
***
Ұстараның жүзіндей
Аударылған дүния-ай
/!/
***
Өңірінде қос жұлдыз,
Көктен түсті көркем қыз.
Көркем қызға мән бермей, /?/
Жүруші едік көптен біз.
Десем енді кездесіп:
– Құттықтаймын өңірін.
Көктен түскен көркем қыз
Бөлер ме екен көңілін?
***
…Бір шеті көрпем қалды түрілмеген.
Өйткені сені ойладым түніменен
/!/
***
…Оның бәрін аз десең,
Жан беруге әзірмін,
Сен аман бол, сен аман бол немерем
/!/
***
Бойжеткен,
Бойжеткен,
Сен асықпа.
Көзің нұрлы неткен? /?/
Секілдісің сұлу көктем.
Бойжеткен,
Өзіңмен бірге болайыншы?
***
…Әңгімесі ауылдың,
Жеңешемнің мінезі.
Ағайынның, бауырдың –
Сәні бір өзі
/!/
***
…Тәттім-ай,
Тәттім-ай,
Өзіңді әрең таптым-ай
/!/
***
…Қуанта бер жаным,
Ел-жұртыңның бәрін,
Жа-а-ным
/?/
***
…Хат жазып тұр,
Хат жазып тұр,
Басқа ойды таста да
/+/
***
…Төмен қарап сен қасымнан өткенде
Төмен қарап сен қасымнан өткенде… /!/
***
…Жа-а-ным,
Жа-а-ным,
Ойланып қадам басамын,
Көңілдің сырын ашамын.
Жа-а-ным,
Замана мынау желқайық – /?/
Шын сүйсең оның несі айып?
***
…Көрінесің алыстан сағым болып.
…Сүйемін деп жар саламын.
Саған қашан жетемін аңсағаным? /?/
***
…Сен мені ұмыттың ба, жаным?
Мен сені жақсы көрем
/?/
Сен мені ұмыттың ба, жаным?
Мен сені жақсы көрем.
***
…Жаным, сен кейде сағымсың.
Жаным… /?/
***
…Су ағады арықтан,
Қыз қарайды жабықтан
/!/
Сүйер едім бетіңнен,
Ұяламын халықтан.
***
…Жасыл бағым-ау,
Асыл жарым-ау,
…Аяулым-ай,
Қолыңды берші,
Жүзік салайын.
Жаныма келші,
Алқа тағайын
/?/
***
…Сенсіз өмір сүре алмаймын,
Сән-салтанат құра алмаймын
/?/
Найн, найн…
Найн… найн…
***
…Сені сүйем,
Сені сүйем,
Сені сүйем.
Тағдырыма ризамын
Сол үшін
/?/
***
…Ауырмайды жүрек,
Сүйем деген сөзің болмаса.
Ауырмайды жүрек, /?/
Сүйем деген сөзің болмаса.
/Түсінбедік
Жүрек сонда сүйем деген сөз болса ауыра ма, жоқ болмаса ауыра ма?/
***
…Қолыңды созшы,
Бағыма қоншы, аяулым
/?/
***
Сендей адам
Жалғыз.
Жалғыз! /?/
***
…Махаббат толы жүрегім,
Күйіп-жанып барады
/?/
***
Өзіңдей ару жоқ қалада,
Өзіңдей ару жоқ далада
/?/
***
Бақыты бол,
Бақыты бол,
Бақыты бол махаббаттың
/?/
***
Алтындайын айдарлым,
Жарқылдаған жайдарлым,
Мен өзіңді,
Мен өзіңді,
Мен өзіңді таңдадым
/?/
***
…Аяулым,
Мен мындамын
/?/
***
…Сені ойлаумен өтеді уақыт.
Өзіңнен жаным табамын бақыт.
Қайдасың, қайда, қайда
Аяулым менің? /?/
***
Оралшы махаббат,
Оралшы маған махаббат.
Ләззатқа мас болып,
Ұйықтап қалыппын.
Білмеймін не боларын? /?/
***
Болса да көңілің басқа да
Қайтерім білмей,
Жа-а-ным
/?/
***
Махаббаттың
Махаббаттың,
Нұрын шашып сезімменен,
Сағынамын сені,
Жа-а-ным
/?/
***
Ардақтаймын сені
Алтын ардағым.
Менің ғашығым.
Жел үркіткен самалдай
/?/
Оқырманға сұрақ: Үзінділер қандай әндердің мәтіні­нен? Авторлары? Әсер? Пікір?
Мәтіндер тұсындағы белгілер:
Леп белгісі /!/ — Бәрекелді!
Қосу белгісі /+/ — Жарайды.
Сұрақ белгісі /?/ — Түсінбедік.
