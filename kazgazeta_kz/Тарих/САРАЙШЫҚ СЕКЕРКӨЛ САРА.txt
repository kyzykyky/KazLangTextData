Атырау жерінде көне Сарайшық деген елді мекен бар
Оның атын естігенде елеңдемейтін адам жоқ шығар
Өйткені сонау бағзы замандарға бастайтын тарихтың бір ұшы міндетті түрде Сарайшыққа байланады
Сарайшық Атырауды мекендейтін жергілікті тұрғындардың әрқайсысына ата-бабалар өткен ескі заман мен арадағы әлдебір тартылыс заңын сездіргендей болады.
Әжелеріміздің әжелері, ата­лары­мыздың ­бабалары қал­дырған естеліктер бойын­ша ондай құт мекен, жерұйық тек ертегіге лайықты болса керек
Алтын мұнаралары  күнмен шағылы­сып, орыс­тар Мәскеуде ғана бар деп есептейтін Кремльдің түпнұс­қа­сы – әсем қорған-қоршауымен ерек­ше­ле­­ніп, көркем сарайлары, керемет мон­шаларымен, ғажап құрылысы­мен жарқыраған Ақ Жайықтың жа­ға­сындағы алтын шаһарды ертегі демей не десін!
Менің әжем де өз әжесінің арғы әжелерінен қалған әсерлі естелікті майын тамыза айтып беретін
Арғы-арғы әжеміз кезінде Қасымхан бас қала деп есептеген, басынан 7 ханның дәурені өткен көне Сарайшықта дүниеге келіп, қасиетті шаһардың тылсым аңызға толы ауасының жұпары сезіле қоймаған кезде балалық шағын өткізіпті
Онда хан Едігенің, батыр Едігенің етігінің ізі қалған деп отырады екен
Әжелер тіпті осы ел бастаған көсем, ту бастаған қолбасы, сөз бастаған шешен Едігенің бесінші ұрпағы Жүсіптен туып, Қазан хандығының билеушісі Сапагерейге тұрмысқа шығып, татар елінің ханшайымына айналған, Қазан қаласын басқыншылардан қорғаған, қанқұйлы Иван Грозныйдан қорлық көрген, ақын қыз Сүйімбикенің жоқтау жырларын жатқа жырлайтын.
Сарайшықтың ауасы да Атыраудан өзгеше екендігіне тамсанады
Жайыққа сұғына кіріп жатқан мекеннің топырағы да құнарлы болатынын, онда жеміс-жидектің неше алуаны өсетінін, аптап ыстық та аса мазаны алмайтынын айтатын
Үлкен әженің көзі көкшіл, өзі аппақ өте сұлу адам болыпты
Екі бетінен алқызыл арай төгіліп, көгілдір көздерінен ерекше нұр тарайды екен
Ол кездердегі Сарай­шықтың қыздары «сұлулық кон­курстарына» қатыспай-ақ көрген жан­ды жалт қарататындай арулар болыпты.
Сол әсем қыздардың патшайымы, Сарайшық­тың ғажайып ертегісіне айналған Секеркөл аруы жайлы аңызды да мен кішкене кезімде естідім
Ес жиып, тарихты оқып, әдебиетке құнығып, кітап әлеміне бойлай бастағанда, көне Сарайшықтың шынында да сиқырлы мекен екеніне көзім жете бастады
Ал Сарайшықтағы өлкетану музейіне барған кезде ондағы аңыз бен тарихтан басым айналып, қиял дүниесіне сүңги бердім
Сол кезде менде бір арман болған еді, шіркін, Сарайшықтың осы аңызын жырға айналдырып, ел құлағының құрышын қандыратын ақын болар ма едім деп.
Міне, бүгін алдымда «Секеркөл хикаясы» жатыр («Жамбыл» әдеби-көпшілік танымдық журнал, 2014ж
№3, маусым-шілде айлары)
Авторы Әлия Дәулетбаева, халықаралық «Шабыт» фестивалінің лауреаты
Атырау облысы, Индер ауданы, Өрлік ауылында дүниеге келген
Ақынның «Сол бір сәуле» атты жыр кітабы жарық көріпті
Бірақ мен оны оқымаппын
Әйтсе де, «Сарайшық» аңызын өрнектеген дас­таны жүрегімді баурап алды, қо­лыма қалам алып, ойымды бөлісуге итермеледі.
Поэмада композицияның эле­мент­тері нақты сақталған
Кіріспе, оқиғаның басталуы, дамуы, шие­ле­нісуі, шарықтау шегі, шешімі, тіпті эпилогі де бар
5 бөлімнен тұратын поэма шағын, тілі тартымды, оқиғасы адам жанын тебіреніске түсіреді
Одағай, қаратпа сөздерді, диалогті, арнау, қайталау мен троптарды ұтымды пайдаланған
Бас-аяғы жұмыр, айтар ойы ұшан-теңіз, сезімге толы лирика-эпи­калық жыр
Дастан былай басталады:
Күнәмдай қанша жусам тазармаған,
Құбылған құмыраңдай көз алдаған.
Санамда бір сағыныш өлген кезде
Сарайшық, дастаным ең жаза алмаған.
Ақын Сарайшыққа қарата жырлай отырып, ақындық арнауды ойната қолданады
«О, неткен қасиетті мына төбе», «О, неткен қасиетті мына белес», «О, неткен бақытты еді тірісінде» деп, қайталай айтып, Сарайшықтың көне замандардағы әлемді айдай көркі ғашық еткен салтанатын көзге елестетеді
Оның дастанында теңеу (күнәмдай, құмыраңдай, айдай, моншақтай, бармақтай, балдай, патшадай, қыш кеседей, таңдай); эпитет (күміс кесе, шекер көл, алтын қайық, ақ мамық, ақ білек, көк мұнар, ақ айдын, суық сәуле, ақ моншақ, қара маржан, қара қу, қара мақпал, көк ала көктем, азалы орда, көкшулан күндер, қияқ ай, ақ толқын, сұр мұнар); метафоралар (Сарайшық – жақұт – бейне, жүзік – арман», «Сарайшық – жербетілік үрдің бағы», «Жанары – аспан», «аққу – ару», «жүз – суық, шешім – тосын, сыңай – бөтен», «бөрі кеуде барады ұлып», «аспан – ән») әдемі келісімге ие болған.
ІІ бөлім «Ай астында бір көл бар» деген ой10 шумақтың басында үнемі қайталана береді
Бұл бөлімдегі шумақтар 5-6 тармақты
Әлия Махамбет бабасын пір тұтады, сондықтан ақын аты осы поэмада да  аталып өтеді.
Әлия ақын осы бөлімдегі 10 шу­мақты «Ай астында бір көл бар» деп бастап, Секеркөлдің суретін 10 түрлі қалыппен айшықтай береді, онда тарих пен табиғат үндесіп, туған жердің керемет көркі ғажайып жырға айналады.
Ай астында бір көл бар…
Болған дейді…
Айдың нұры тек соған тамған дейді…
Аққу біткен тек сонда қонған дейді…
Айдынына сол көлдің қайық салу,
адамзатқа айықпас арман дейді…
Ай астында бір көл бар…
Жанары – аспан,
Қиялыңды қиялға ала қашқан.
Біздің жақтың бармақтай бүлдіршіні
Бұл аңызға тамсанған бала жастан.
Иә, бұл аңызға бала кезден там­сан­ған бүлдіршіннің бірі мен едім
Әлия сол атыраулық бүлдіршіндердің қиялын тербеткен аңызды тірілтіп, арамызға алып келді.
ІІІ бөлімде негізгі оқиға басталады
Сара қыздың сұлулығын ақын еркеше сипаттайды.
… Алма ағаштар ашқанда бақта гүлін,
Ханның қызы шығатын серуенге,
Аққу біткен төсейтін ақ мамығын.
… Қырық нөкер ергенде Сара қызға
Аруы мен аққуын айыра алмай,
Жат жерліктер есінен адасатын.
… Ақ білегін айдынға малып тастап,
Сара сұлу құстарға жем беретін.
…Сара серуен құрып жүр Секеркөлде,
Шолпысы сылдыр қағып шашындағы.
…Аппақ жүзі жаралған нұрдан ерек…
…Ақ жүзін Айға ғана өптіретін…
Әлия ақын Әз Жәнібектің ару қы­зына Сара деп ат қояды
Табылған ше­шім, Секеркөлге тек Сара есімі жара­сады
Ой маржандарын тере отырып, әдемі үйлесім жасаған ақынға риза боласың.
ІV бөлімді елінің көркіне айналған ару қызды жоқтау жыры деуге болады
Сарайшықты басқан қайғы-мұңды, адыра қалған айдынды, туы жығылған хан орданы, ажалды лағнеттеген елді жырлай келе Әлия ақын былай жоқтайды:
Алтынды қайық адыра сен де,
Иесіз тұлпар секілді.
Белгісіз бақыт барына сенген
Құлын сәт өтті кекілді.
Көкшулан күндер көбігі лайлы,
Бастан да өткен жиі алдай.
Ақ Жайық біздің әлі жылайды,
Көзінің жасын тия алмай.
Сөйтеді де ақын аһ ұрған арманын айтып, бұл бөлімді қорытады.
V бөлім Жәнібектің ханнан да, қа­радан да қалған жалған өмірдің өткін­шілігіне өкінуін:
…Алдырған бөлтірігін аңдаусызда,
Ұқсады Әз Жәнібек жаралы аңға, – деген теңеу арқылы басталады
«Жан ботам, жан-жағымды шырайлы етер» деп зарлайды
Үш күннен соң есін жиып, елге жарлық таратады, қызын бір айға дейін жерлемейтінін айтады
Осы оқиғаны беруде диалогты шебер қолданады.
– Жаратқан маған асыл бала берген.
Аллам өзі кешірсін, құлынымды
Ай өтпей тапсырмаймын жер қойнына.
Жұрт айтты: – Хан ауысып кеткен, – деді.
Сүйсінді біреулер: – Неткен мейір!..
– Ажарын Ай қызғанған Сара қызды,
Шынымен кім қияды жер астына.
Туған өлкенің жәдігері жайлы тәлімді дастан тудырған ақынға  риза болып, осы жүрекжарды лебізімді білдіріп отырмын.
Раушан ҚҰРМАНҒАЛИЕВА
Талдықорған
