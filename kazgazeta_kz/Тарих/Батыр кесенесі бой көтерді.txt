Қостанай облысы Амангелді ауданында Кейкі Көкембайұлы кесенесі бой көтеріп, батырдың бас сүйегі жер қойнына тапсырылды
Араға ғасырға жуық уақыт салып, былтыр елге оралған батырдың сүйегін жерлеу рәсімі Амангелді ауданында өтті
Аталған тарихи оқиғаның куəгері болмаққа алыстан ат арытып келгендердің қатары көп болды
Олардың арасында ҚР Парламенті депутаттары, қоғам қайраткерлері, ақын-жазушылар бар.
Батыр сүйегін жерлеу рәсімі алдымен баба рухына құран бағыштаумен басталды
Сүйекті жер қойнына тапсыру рәсіміне ҚР Мемлекеттік хатшысы Гүлшара Әбдіқалықова, ҚР Мәдениет және спорт министрі Арыстанбек Мұхамедиұлы, Қостанай облысының әкімі Архимед Мұхамбетов, Вен­грияның Қазақстандағы елшісі Барани Андраш, ҚР Парламенті депутаты Қуаныш Сұлтанов, жазушы Сәбит ­Досанов және т.б
қатысты.
Қостанай облысының әкімі ­Архимед Мұхамбетов сөз алып, «Жаңа мемориалдық кешеннің құрылысы бойынша барлық жұмыстар белгіленген уақытта аяқталды
Оның барысын үнемі қадағалап отырдық
Міне, Үкіметтің келісімімен батыр сүйегін салтанатты түрде жерлеу рәсімін ұйымдастырып отырмыз
Кейкі батырдың тарихтағы орны ерекше
Мынадай сәулетті кесене жастарымыздың бойына рух бітіреді, Отанға деген сүйіспеншілігін арттыруға септігін тигізеді» деп, батыр бабаның тарихтағы орнының ерекше екендігіне тоқталды.
Жиында Кейкі батыр туралы қоғам қайраткерлері де пікір айтты
«Кейкі Көкембайұлы – ұлтының азаттығы жолында күрескен ұлт қаһарманы
Оның жарқын бейнесі ұрпақтан-ұрпаққа жетіп, ерлігі елін рухтандырып тұра бермек» деді жазушы Сәбит Досанов.
Кейкі батыр ұрпақтары атынан Серік Ақылбай сөз сөйлеп, ғасыр бойы сырт елде жатқан батыр сүйегін елге әкелуге себепші болған Елбасына алғысын білдірді.
Аяжан Тілеуберген
