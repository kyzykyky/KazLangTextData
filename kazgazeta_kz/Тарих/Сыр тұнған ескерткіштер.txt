Қолымызға зерттеуші, этнограф Тынышбек Дайрабай мен заңгер Молдабек Ахметовтің «Сыр еліндегі ескерткіштер» аты жинағы тиді
Кітап фотоальбом және энциклопедиялық үлгіде дайындалған
Оның үстіне екі тілде – қазақ және орыс тілдерінде жарық көрген.
Авторлар атап көрсеткендей, расында да Сыр бойы сыр тұнған тарихи орындарға, ескерткіштерге бай
Олар Сығанақ, Жанкент, Бегім ана, Сырлытам, Қорқыт ата, Шірік-Рабат… болып жалғасып кете береді
Бәрін бірдей тізбектемей-ақ қоялық, Қазалы ауданының аумағындағы Жанкент шаһарының тарихы тіптен әріде жатыр
Тарихшылардың дерегі бойынша Жанкент Оғыз қағанатының астанасы әрі ірі сауда орталығы болған
Бұл жерден «Ұлы Жібек жолы» арқылы Аралда өндірілген тұз тиеген керуендер Қытай, Иран, Үнді және Еуропа елдеріне жөнелтіліп жатқан
Өз дәуірінің ойшылы Қорқыт Атаның мазары Сырдарияның жағасында
Мазардың сыртқы көрінісі қазақтың киіз үйіне ұқсас
Зерттеушілер оның кірпіштен салынғандығын айтады
Атақты Сырдария өзені де көненің көзіндей
Кезінде дарияның Танаис, Силис, Каиг, Яксарт, Сейфун деген атаулары болғандығынан көзі қарақты жұрт хабардар.
Қыпшақ қағанатының орталығы саналған Жент шаһарының орны да талай құпияны бүгіп жатыр
Сауран ескерткіші туралы Х ғасырда-ақ айтыла бастаған
Араб тарихшысы бұл жөнінде «Сауран – жеті қабат дуалмен қоршалған ірі қала
Оның ішінде рабат мешіті бар
Ол оғыздар мен қимақтар үшін шекаралалық қоған» деп жазған
Шірік-Рабат болса ХІІІ ғасырда пайда болған шаһар
Қала уақытында биік қабырғалармен қоршалған.
Сыр бойының тарихын, мәдениетін зерттеуде филология ғылымдарының докторы, профессор Әуелбек Қоңыратбаевтың еңбегі зор болды
Ғалым Қызылорда облысындағы ескерткіштерді үш бөлікке бөліп қарастырған
Олар: қушан-қаңлы мәдениеті (Көккесене, Алтыасар, Жетіасар, Ашпас, т.б
қалалар); оғыз-қыпшақ ұлыстарына жататын қалалар, мазарлар (Сырлытам, Бегім ана, Жанкент, Жент және т.б.); діни қайраткерлерге арналған ескерткіштер.
Бір айта кетерлігі, Сыр бойындағы ескерткіштердің барлығы толық анықталып, есепке алынған жоқ
Олардың бірқатарының желдің, судың зардаптарынан жер бетінен жойылу қаупі де бар
Көбісі әлдеқашан жермен жексен болып кеткен
Құнды тарихи мұраларымызды қорғау, қамқорлыққа алу, бақылау, қалпына келтіру істерінде жүйелілік жоқтығы аңғарылады
Кітап авторлары өзекті өртеген осы жайларды да тілге тиек етіп, алаңдаушылықтарын жеткізеді.

Түйіндеп айтқанда, бұл жинақтың елдің, жердің тарихына тереңірек қанығуда көмегі зор
Бір жағынан топтастырылған ескерткіштер ғылыми негізделгендігімен де құнды.
Айтпақшы, Алматыда таяуда өткен халықаралық кітап көрме-жәрмеңкесінде осы еңбекті шығарған «Киізкітап» баспасы «Сыр елінің ескерткіштері» кітабы үшін екінші дәрежелі дипломмен марапатталды.
Нұрперзент Домбай
 
