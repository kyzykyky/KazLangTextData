Мағира ҚОЖАХМЕТОВА,
жазушы
Жақында Бүбішхан Тікебаеваның екі кітабы жарық көрді
«Өнер 21 ғасыр» қоғамдық қорының Қазақстанның халық ақыны, белгілі қоғам қайраткері Мұхтар Шахановтың ­алғы сөзімен шығарған «Асыл мұра» өлеңдер жинағы Отан десе намысы оянып, егеменді елінің елтаңбасын бойтұмар деп қабылдайтын автордың тарихтан түйген тағылымын, таумен, даламен сырлас жан дүниесінің қатпар-қатпар сырларын, жазбайын десе де еркінен тыс қаламын тоқтатпайтын ойларын, теңіздейін буырқанып, ағыл-тегіл ақтарылғанын, шерін, мұңын оқырманға титтей бүкпесіз жайып салыпты.
«Ақ қағазға байлап қойдым тізгіндеп» дегенінің астарынан талай қазынаны байқайсың
Ешкімге бас имейтін елінің ұлдарын, қыздарын әспеттеп, Көк туымыздың мәңгі желбіреуін тілеп, өткенді байыппен барлайды, замандастарын лайықты мақтан тұтады
Тамсана, таңғала отырып, ой түйеді
Абай атасына наз айтуға жасқанбайды
Абай барда қазағының мәңгі өлмейтінін медет тұтқанымен, бұ күнде саудаға түспеген ештеңе қалмағанына, адамның құны төмендеп кеткеніне алаңдайды
Екпінінен жел ескен Райымбек батыр, ғасырмен құрдас, өмірмен сырлас Жамбыл бабасына бүгінгі ұрпақ атынан сәлем жолдайды
Ақынның қабылдауында жыр, әні таусылмайтын Ахмет Жұбанов, көзі – өрт, іші – жалын, ойы – боран Қасым Аманжолов, қара орманды теңселткен Мұқағали Мақатаев, жырына қанық Шәміл Мұхамеджанов, бұлбұл дауыс, жез таңдай Роза Бағланова, мәңгі от жағып Берлинге туын тіккен ­Рахымжан Қошқарбаев, қазақтың мәңгі ұраны Бауыржан Момышұлы, қол өнерінің хас шебері Дәркембай Шоқпарұлы, қу соғыс жүрегіне кек орнатқан Әлия Молдағұлова, күлкісінен күн де күліп тұратын Тұманбай Молдағалиев, өлеңінен теңіз толқып тұратын Қадыр Мырзалиев, кеудесіне кең даланы сыйғызған Сәкен Иманасов сынды алыптарға бас иеді.
Бүбішхан өлеңдері негізінен ақ, ашық бояуларға қанық
Арманы Ақ ордадан тарайды, Қазақстаны күн сәулелі, даласы көк кілемдей гүлденеді, жері құнарлы, жап-жасыл, әр таңы арайлы, ұл-қыздарының жаны нұр, тыныс­тайтын ауасы таза, суы мөлдір, төңірегіне гүлдей жайнап, жұпар сеуіп жүреді, жыр жазатын қаламы да алтын
Аппақ қағазды жан жолдасына айналдырып, сүйеніш жоқ жалғыз басы сандалып, ешкім елеп-ескермегенімен еңсесін биік ұстап, намысын қолдан бермей бес ғасырға жететін өлең жазатынына сенімді, жер соқтырып кеткендердің төбесінен қырандай ұшқысы келеді
Ақын табиғаттың өзіндей кінәсіз, мұңсыз, тәкаппарлау болуды тау­дан үйренген
Мұратына жетем деп, отқа да, суға да түсіп, тас деген кереметтің ортасынан гүл боп өскендей
Өлең шіркін жанын жадыратқанымен кейде өзін ұша алмай жұртта қалған тотыдай сезінетіні де бар
Миында жауабы жоқ 90 сұрақтың құпиясын іздеп, өртеніп те, суға ағып та, құсадан өле де, түнекте қала да, бақилық бола да жаздайды
Жауқазын гүл сабағын көшіріп киген, қып-қызыл көйлек, жанының алау жастығын қимай сағыныштардан сарғайып түскен жапырақтың ақ боранға еріп, қайда сандалып қалатынына, өткінші өмірге елеңдейді
Опасы жоқ құты қашқан жандардан мезі болғанда, бір күн ауру, екі күн сау күн кешкенде, кеукер қасқыр ортасында жүргенде, қу тағдыр талай жылатқанда, әлдекімдер табалап, намысына тигенде, кедергісі тоқсан тоғыз қырсық шалған өмірден шаршап-шалдыққанда, ақ орамал жамылған ақ ормандар­дан, Сарыбұлақ – атамекен, туған жерінен, Атырау, ­Алтай – құтты мекенінен, Асқақтаған Астана келбетінен сүйікті алтын босағасы – Жазушылар одағынан, басы биік, бауыры жазық Алатауы­нан сая табады
Уыздай ұрпақ ұлынан, қырмызы гүл­дей қызынан, құлыншақ неме­релерінен үміт күте айналып толғанады.
«Асыл мұра» Бүбішхан Тіке­баева­­­ның ақындық қуатымен қатар аза­мат­тық ой өресін, ұлтын, тілін, та­рихын, Отанын дәріптейтін патриоттық рухын айғақтап, ұзақ жылғы ізденісінің шешуші кезеңін құраған
Алғашқы қадамынан бүкіл шығармашылық жолы көз алдымда өтіп келе жатқан Бүбішханның шуақты жырлары үшін қуанышты­мын
Қолтаңбасына оптимизм тән, жыр шумақтары түрлі-түсті кемпірқосақ бояуларындай қуа­ныш­қа бөлеп, шынайылығымен бау­райды
Бір айтарым – ұғым қай­та­лау­дан сақ болуы керек
Бірдей жазылған жолдардың кейде бірнеше өлеңде үстемелене қайталанатыны кездеседі.
Бүбішханның балаларға арнап жазған өлеңдерін көпшілік қауым жақсы біледі
Мектеп, кітапханаларда жасөспірімдер оның шығармаларын сүйіп оқиды
Өзім он бес жылдан бері шығарып келе жатқан балалардың республикалық «Балбұлақ» журналының тұрақты авторы әрі жанашыры болғандықтан да бұл саладағы еңбегімен жақсы таныспын
Еліміздің кез келген балалар басылымында Б.Тікебаеваның дү­ние­лері жиі жарияланады
Мына «Періште көңіл» деп аталатын кітабы «Ангел мой» деп орысшаға ау­дарылып, екі тілде жарық кө­ріп­­ті
Көрнекті ақын, белгілі аудар­ма­шы Надежда Чернованың ау­да­руы­мен шыққаны кітаптың мағы­насын арттыра түскендей
Бүл­діршіндердің бал қылығы, күн шуақты күлкісі, өнерге, білімге талпынысы, күшігі, қошақанына шейін ойнақы да жинақы бейнеленіп, суретке сұранып тұр
Балақайлары қандай сүйкімді, кіп-кішкентай боп, шетінен ғаламаттың құпиясын ақтаруға, жақсы жолмен жүруге, далаға көрік берген сәйгүлік суретін салуға, қандай да жаңалыққа құмар
Бұл кітапты талдағаннан гөрі тауып алып оқыған дұрыс
Әр баланың жүре­гіне жол табатыны анық
Өйткені автор бұл тақырыпта өзін да­рия­да еркін жүзген балықтай се­зі­­неді.
Жан дүниесі де бала көңіліндей пәк, ардан аттап, атақ сұрап көрмеген, анасы қымыз сапырып, әкесі тұлпар түлеткен, Сүмбеден ұшқан сұңқар қыз, бір ғана ақ түстің өзін сан құбылта алатын Бүбі­ш­хан­ның әр сөзінде салмақ бар
«Ақ сәуле ғұмыр есік аш, Өмірге жылап мен келдім!» деп қазағының қуа­нышы, мұңымен тірлік кешкен қа­лам­гер ақ қағазға санасымен өрнек салуын жалғастыра берсін!
 
