Кезінде әлемдік даңқы бар, Эрнест Хемингуэйдің «Көрнекті жазушы болу үшін, әрине, таланты, білімі және аздап бақытсыз балалық шағы болуы керек» деп айтқан сөзінің астарында көп мән бар… Ал жазушы Тәжібай Жанаев «қырсықты қырқыншы жылдардың» түлегі, соғыс балалары деп аталатын ұрпақтың өкілі
Қазір бұл ұрпақтың ең жасы, шамамен, 69-да, ең үлкені 85-нен асып барады екен
Еуропа елдерінің көбінде дерлік «Соғыс балалары» атты арнайы статус белгіленген
Бізде әзірге мұндай жайт орын алған жоқ
«Екінші дүниежүзілік соғыс», «Ұлы Отан соғысы» тарих үдесіне кеткенмен, бұл екі ұғым сол сұрапыл соғысты бастан өткергендер үшін өле-өлгенше жадынан кетпек емес: қираған қалалар, ата-анасынан айырылып, жетім қалған балалар… Соңғы мәліметтерге қарағанда, дүниежүзі бойынша, 60 миллионнан астам адам опат болған
Адамзаттың тарихи жады 150–200 жыл бойы сақтайтын оқиғалар болады, ал одан кейін бұлар аңыз не мифке айналады екен
Мұны ғалымдар әлдеқашан дәлелдеген
Демек, бұл әлі ең кемі жүз жыл адамзат жадында жүреді деген сөз. 
Екінші дүниежүзілік соғыстың басталға­нына биыл 75 жыл, Ұлы Отан соғысындағы КСРО халықтарының Жеңісіне 70 жыл толуы біз үшін тек тарихи дата емес, бұл көңіл түбіндегі шемен болып қатқан шер-қайғымыз, көл боп төгілген көз жасымыз еді ғой
Бұл соғысты әлде кімдер түрлі саққа жүгіртіп, саяси ойындар құралына айналдырғысы келеді
Біз ол кезде КСРО-ның құрамында болдық
Қазақстаннан бір миллион 600 мың адам фашизмге қарсы жан аямай күресті, олардың тең жартысы майдан даласында біз үшін, қазіргі тірі жүргендер үшін өмірін қиды
Осынау Ұлы Жеңіс бүкіл кеңес халықтарының бірлігі мен ынтымақтастығының, жігер-қайратының жемісі екендігін бүкіл әлем мойындады
Қазақтардың әрбір отбасы дерлік қайғыға ұшырады
Фашизмге қарсы жұмсалған әрбір он оқтың тоғызы Қазақстанда жасалды
Тылда еңкейген кәріден, бұғанасы қатпаған жас балаларға дейін күні-түні жеңіс үшін, елі үшін еңбек етті
Соның арқасында фашизм тізе бүкті
Әсіресе, сол жылдардағы балалар мен қарттардың қайғылы өмірі қаламгер Тәжібай Жанаевтың «Періштелер жыламайды» атты кітабына арқау болған
Уақыт жағынан 44 пен 53-тің ызғарлы көктемінен басталатын «хрущевтік» жылымықпен аяқталады
Он жыл жетім балалар мен қасіретті қарттардың соғыс зардабынан тартқан қайғы-мұңы
Бұрын-соңды балалар ұжымы мейлінше жан-жақты қамтылған қазақ әдебиетінде мұндай шығарма болған емес
Әрине, әңгіме қан майданда құрбан болған майдангерлердің балалары туралы болып отыр
Сол кезеңнің қоғамдық өмір тынысы бүкіл ел өмірінің хроникасындай көрінетіні шығарма шырайын арттыра түскен.
Қиын-қыстау кезеңнің өзінде ел болашағы үшін күрескен жандардың бедерлі бейнелері көз алдыңнан өтеді: орыс, қазақ деп бөле-жармай, қазақ халқы бүкіл КСРО-ның эвакуацияға ұшыраған балаларын өз балаларындай қамқорлығына алды
Бұл туынды – орыс ақыны Давыдовтың «дети роковых, пороховых, сороковых военных лет» дегеніндей, қырсықты қырқыншы жылдардың от-жалынға оранған балалық шағымыздың азалы реквиемі
Соғыс қасіретінен туындаған жоқшылық пен тапшылық тың азабынан 1947-1951 жылдар аралығында қазақ ауылдарындағы күн сайын қызылшадан ондаған баланың қырылғаны жайлы ащы шындықта осы шығармада алғаш рет айқын көрсетілген
Бір қарағанда, қазіргі қазақ зейнеткерлерінің саны күрт азайғандығының да соның салдары екенін бүгінгілердің бәрі біле бермейді
Ал отбасында ақылман атасы мен мейірбан әжесі болмаған осы күнгі қазақ бала тәрбиесінің кемшін тұстарының себеп-салдары да содан келіп туады.
Бұл хикаяттың ұтатын тағы бір жағы – халықтық немесе этностық тәрбиенің өміршеңдігі
Автордың «әжесі» арқылы үнемі ән қайырмасындай орынды қайталанып отыратын «періштелер жыламайдысын» тек дәстүрлі діни сабырлыққа шақыру ғана емес, сонымен қатар мыңжылдық халықтық тәрбие элементтерімен сабақтастық деп қабылдауға болады
Кеңес өкіметінің жұрттың бәрін бірдей жаппай орыстандыра алмауының басты себебін де автор халықтық тәрбиенің өміршеңдігінен деп біледі.
Енді баланың психологиялық ерекшелі­гі туралы айтсақ, бұлар қатаң түрде сақта­лы­нып отырады
Қаршадай қара баланың өсу процесі, түсінігі, өмір танымы біртіндеп дамиды
7-9 жас аралығында әлеуметтік мәні бар мәселелерді түсінетіндігі хикаятта айқын көрсетіледі
Мәселен,ауылдағы барлық оқиғаларға куә қаршадай қара бала сиыршы Барсайдың дандайсыған ұжымшар төрағасы мен әйелін бір тәубесіне келтіруі, үш қадақ тары үшін қараңғы үйге (түрмеге) түскен нағашы ағасы, оны шығарып алу үшін қоржынын арқалап қуынып жүретін кәрі нағашысының аянышты халі, 44-те қуғынға ұшырап келген чешендер тағдыры, майданнан оралған Жақаш дүкеншінің партбилетінен айырылып, жалғыз сиырын сойып сатып, Мәскеуге Кремльге әділеттік іздеп баруы, жаңадан құрылып жатқан кеңшардың мүлкін талан-таражға салып, күні-түні үйінен «қонақ» кетпей, мырзалық құрып, ақыры маскүнем болып, прокурор інісі жауапқа шақыртқанда намысы оянып, машинадан құлап өлетін Сәндібай және т.б
жайттарды өз көзімен көреді
Кісі есігінде жүріп, талай құқайды көрген ол балалар үйіне түскенде, көп жайтты зердесіне тоқып үлгерген еді
Мұның бәрін сол кездегі өмір шындығы, өмір айнасы деуге әбден болады

Хикаяттың екінші бөлімі– балалар үйінің өз шындығы: сол кезге сай, балалар ұжымының жай-жапсары кеңінен қамтылады, жырынды ұры-қарылардың әлімжеттігі, кейбір тәрбиешілердің дөкірлігі және басқа сондай көріністерге қарсы халықтық тәрбие, алдыңғы қатарлы педагогтардың ізденістері, алғашқыда Макаренко, кейін Сухомлинскийдің жаңашыл тәрбие элементтері байқалады.
Әртүрлі тағдырлар тоғысы, әуелі соғыс құрбандарының балалары басты назарда ұсталады, сонымен бірге қуғын-сүргінге ұшырағандар балаларының жан күйзелісі сол кездің қасіреті ретінде бала ұғымына сай шебер берілген
Көп ұлтты балалар қауымдастығы – олардың өзара достығы, бір-біріне деген көмегі, жанашырлық қарым-қатынастары, мәселен, түбіршікке (корешки), бұрынғы тәрбиеленушілердің өзіне бауыр басқан кішкене достарына хат жазысуы, тіпті, келіп-кетуі сияқты адам жанын тебірентетін көріністер оқырманына терең әсер етеді
Осының бәрі сол бір қасіретті жылдары жан аямай еңбек еткен атыраулық, қала берді барлық қазақстандық ұстаздардың ерлікке бара-бар педагогикалық іс-қызметінің жемісі десек, орынды болар еді
«Мен үшін олар, – дейді автор бір естелігінде, – Польшаны фашистік Германия оккупациялаған жылдары 64 жасында Варшава геттосында балалар өмірі үшін жанқиярлықпен күрескен, ақыры Треблинк концлагерінде өзінің 200 тәрбиеленушілерімен бірге газ камерасында, фашистер кетуіне рұқсат етсе де, өз еркімен жанын құрбан еткен поляк жазушысы, педагог, дәрігер Януш Корчак сияқты болып көрінеді де тұрады»
Хикаяттағы балалар үйінің тәрбиешілері Ғазиз, Мизам, Қалам, Айжарық ағайлары мен Майра, Жұмагүл апайларының бей­не­лері есте қалатындай болып шыққан
Азамат соғысының ардагері В.И.Чапаевтың оқ­қағары әрі тілмашы болған Тыпыш Тотаев пен Ұлы Отан соғысының ардагерлері Мизам, Ғазиз, Семғали ағайларының өмір жолы жастар тәрбиесіне айрықша әсер етеді.
Сол кезде Жайық бойының ең шұрайлы жерлерінде балалар үйлері шұғыл түрде ашылып, тіпті Ордадағы Жәңгір ханның 34 бөлмеден тұратын бұрынғы хан сарайын­да да Дзержинский және Крупская атын­да­ғы екі балалар үйі болды
Солардың мең­герушісі болған Жұмагүл Бейсалиевна деген қайсар әйелдің ерлік ісі айрықша суреттелінеді
Ол Сталинград майданынан эвакуациямен келген балаларды қабылдап, аналық жүрегімен аялайды
Күні-түні мігірсіз еңбек етеді
Бірде сол кісі бір топ әйелмен бірге көлдеуітте кебен үйіп жатқа­нын­да, аудандық партия комитетінің хатшысы мен ұжымшар төрағасы трашпенкемен келеді
Сонда олардың тығылып қалатын сәті көрсетіледі
Бақса, үстіндегі киім­дері жырым-жырым… содан үш күннен кейін үй басына төрт метр бөз, төрт метр шыт, бір суыртпақ жіп әкеліп үлестіріледі
Бұл да біздің өткен өміріміздің қасіретті көрінісі.
Бұл хикаятта соғыс қимылдары беріл­мей­ді, бірақ оның зардабы, салдары сурет­те­лінеді
Ғалымдардың айтуынша, соғыс зардабы үш ұрпақ өміріне әсер етеді екен
Ал Алексей Толстой 200 жыл бойы бұл та­қырып әлі жазыла беретінін айтқан
Сол рас та болар, әлі күнге дейін денесінде оқ жарық­шағы бар қаншама ардагер жүр арамызда.
Әке-шешеден айырылып, тұл жетім, тұлдыр жетім болғандар қаншама… Енді сол жетім балалардың кейінгі өмірі қалай қалыптасты дегенге келетін болсақ, повестің эпилогында кеңінен қамтылған
Оны аға ұрпақтың қазіргі жас ұрпаққа айтатын өсиетнамасы деуге болады
Бәрі де азамат болып, өмірден өз жолдарын табады
Сүйеген – атақты бұрғышы, еңбегі жанып, КСРО Мемлекеттік сыйлығының иегері, КСРО Жоғарғы Кеңесінің депутаты болады
Нұрлықан-КСРО Ауыр өнеркәсібі министрінің орынбасары, Мұқит – атақты суретші, Бақытжан мен Жұмасерік – ғылым кандидаттары, Сапар – кеме жасау верфінің дәнекершісі, Жалғас, Қартамбай, Байдеш – дәрігер деген сияқты бәрі де өз армандарына жетеді, ең бастысы олар біздің қазіргі замандастарымыз, егеменді еліміздің – Қазақстан Республикасының беделді азаматтары
Олардың балалары мен немерелері өсіп жетілді
Ұрпақтар жалғастығы мен үндестігі дегеніміз – міне, осы.
Қаламгердің тағы бір сүйекті, жүгі ауыр шығармаларының бірі– «Тобанияздың қыстауы» атты хикаяты
Он жеті сюжеттен тұратын бұл туындының басты кейіпкері Тобанияз өмірде болған тарихи тұлға
Өзі кедей, қарапайым ісмер, етік тіккен, жона тілген, ер шапқан, құдық қазған… Жас­тайынан би атанған
Елдегі дау-дамайға жастайынан қатысқан
Патша заманында болыстың көмекшісі бола жүріп, байлардың озбырлығына төзе алмай, оларға қарсы қол жұмсағаны үшін, Сібірге жер аударылады
Бірақ ағайындары, нағашы жұрты араға түсіп, ақыры аман құтылады
Айтулы 16-жылдың әлегінен патша жарлығына қарсы тұрғаны үшін тағы да түрмеге түседі
Тек ақпан төңкерісінен кейін ғана босанып шығады
Ал Қазан төңкерісін қуана қарсы алып, Дала комиссары Әліби Жанкелдиннің сенімді серігі, Адай ревкомының төрағасы болып сайланады
Кейін КирЦИК-тің мүшесі де болады.
Тобанияздың тарихи тұлға ­болуы жайдан-жай емес
Сырым, Исатай, Махам­беттерді айтпағанның өзінде Досан, Иса көтерілістері де патшалық Ресейдің діңгегін солқылдатып өткен қозғалыстар еді
Бұл ел – алдау-арбауды көп көргенмен, қанаушылыққа төзбеген жұрт
Қазан төңкерісіне ілкіде адай елінің халқы сенді, жаңа заман, еркіндік, азат өмір кезеңі туды деп ұқты
Бірақ алданғандарын да жұрттан бұрын түсінді
Тобанияз большевиктерге, кеңес белсенділеріне сенбеу себебін де автор дәйекті деректермен дәлелдейді
Кітаптың композициясы қыр қазағына үлгі болу үшін Тобанияздың қыстау салуымен басталып, ақыры жалалы болып, НКВД-ның шеңгеліне іліккен баласын құтқаруға сол қыстаудан кетуімен аяқталады
Баласын құтқарады да
Кепілдікке өзі түрмеге түседі, кейін ел толқып, арты «Адайдың мың үй қырғынына» ұласады
Ел басшысы кет­кен соң, «тұрымтай тұсына, балапан ба­сына кеткен» алмағайып заман болады
Мың­даған жазықсыз жанның қаны судай төгілді…
Бұрынғы қазақ байлары туралы жазылған, автордың айтуынша, циклді әңгімелері мен повестері өз алдына бір алуан дүние деуге болады
Жазушының пайым­дауында байлар халықтың генофондысы, экономикалық тірегі, шаруашылықты жүргізудің сұңғыла шебері, білгірі деп түсінеді
62 түлкінің терісінен байыған Тарпаң кедейдің атақты Тарпаң бай атануы, 12 жасынан Бозша байдың қозышы болған жетім бала Тәпеннің қой бағудың асқан шебері болып, кейін тұтас бір өңірдің Шопан Атасына айналуы, бір қоңыр бас саулықтан бір отар қой өргізуі, жеті жұттан аман шығуы айтуға оңай
Сөйткен Тәпен, еңбектің ерен үлгісін көрсеткен Тәпен кедей, Тәпен бай Кеңес тұсында, әсіресе, голощекиндік қуғын-сүргінге ұшырап, атамекенінен босып кетуге бекінеді
Бұл – шытырман оқиғалы, драматизге толы «Торшаның түлейінде» атты повесьтің бас­ты кейіпкерінің трагедиясы.
Бүкіл ел білетін Саламаттың Сарбасы байлығымен емес, сақилығымен, жомарттығымен, мырзалығымен аты шыққан қазақтың көзі ашық, көңілі ояу азаматы болатын
Ол екі рет Ібір-Сібірден, айдаудан аман қалады, 37-нің екінші толқынынан да құтылып, елуінші жылға дейін өмір сүрген
Алты Алашқа аты шыққан бай, мырза Саламаттың Сарбасынан көк есекті Майлан Сарбасқа айналған байдың өмір жолы жазушының «Күн ашыққа батты» атты повесінде суреттелген
Оттан да, судан да, кеңестік қудалаудан да аман қалуының басты себебі, «Жақсылыққа жақсылық әр адамның ісі, жамандыққа жақсылық ер адамның ісі»…елге жақсылығы тиген Атымтай Жомарт еді ғой ол» деп түйіндейді автор.
Жазушы Тәжібай Жанаевтың көркем әңгімелерін де өз алдына арнайы сөз етуге болады
Әңгімелері психологиялық, романдық сипатта келеді
Әрине, автобиографиялық элементтер де кездеседі
Әсіресе, «Соңғы жеті шақырым» атты әңгімесі соғыс атаулы жеңгенге де, жеңілгенге де бақытсыздық әкелетінін бүкіл әлемге паш етеді
«Үміт оты» (1974) атты әңгімесінен, Олесь Гончардың «Собор» романымен орайлас жазылған, кеңестің кейбір озбырлық саясатына қарсылық байқалады
«Балақай» атты әңгімесі адам мен оны қоршаған ортаның өзара байланыста екенін, бүкіләлемдік тепе-теңдік құбылыстың табиғи заңдылық болатынын көрсете келіп, басты кейіпкерінің қарапайым арбакештен атақты суретшіге дейін өсу жолын нанымды көрсете білген
Қаламгердің «қазақи әңгіме» үрдісіндегі «Құрмет шайы», «Жол үстінде», «Ағыбай батырдың екі өкініші», «Әшірдің көлі», «Алтын бақан», «Анзордың көз жасы» атты әңгімелері де ұлттық нақышқа бай, қазақи бояуы қанық туындылар болып шыққан.
Министрліктің тапсырысы бойынша шығарылған автордың «Соңғы жеті шақырым» атты әңгімелер жинағындағы алғашқы әңгімесі «Арман қанатында» атты альманахта жарияланғанда, атақты жазушы Бердібек Соқпақбаевтың назарына ілінген болатын
1998 жылы интеллектісі биік, аса білімді жазушы-драматург Амантай Сатаев еларалық апталық «Қазақ елі» газетіндегі мақаласында Тәжібай Жанаев шығармашылығы туралы ағынан жарыла: «Тәжібай Жанаев – біздің әдебиетіміздің еңбеккер сардары, рухани талғамы биік, көп жылдар редактор болып қаламын ұштаған стилист, аудармамен айналысып, көркемдік көгінде көпті көрген танымал қаламгер» деп жазыпты
Айтса, айтқандай, оның баспагерлік, аудармашылық іс-қызметі көпшілікке белгілі: кеңестік дәуірдің айтулы «Жас гвардия», «Құрыш қалай шынықты», «Волокалам тас жолы» сияқты романдардың ол соңғы редакторы болды
Аударма саласында үш толық мет­раж­ды көркем фильм мен Р.Акутагава, У.Санди, Ч.Мунгоши, Ф.Ат-Теккерли, А.Сантос, В.Римкявичюс, К.Паустовский, В.Катаев және т.б
әңгімелерінен басқа Н.Вороновтың «Пілге үйір бір бала» атты повестері мен әңгімелерін, А.Кешоковтың «Сынған таға», В.Панова мен Ю.Вахтиннің «Мұхаммед пайғамбардың өмірі» атты роман-эссесі сияқты кітаптарды тәржімалады
«Зымыран құс», «Алтын торба» атты ертегілер жинақтарына қатысып, «Қазақстан халықтарының ертегілері» атты кітапты өзі құрастырып, қазақ тіліне аударды
Ал әдеби сын мақалалары өз алдына бір төбе, мерзімді баспасөз беттерінде жарияланып тұрады
Кезінде орыс тілінде де жазған қаламгер
«Жұлдыз», «Простор» журналдарында да мақалалары жарияланған-ды
Бәрінен де оның басты тақырыбы бала тағдыры деуге болады
Себебі ол не туралы жазса да, бала проблемасына айналып соқпай өтпейді
Қай әңгіме, новелла, хикаяттарын алмаңыз, бәрінде де балалар тағдыры әр қырынан алынып суреттелінеді
Оның бала кейіпкерлері үнемі өсу үстінде, жетілу үстінде көрінеді
Испанияның ұлы жазушысы Мигель Сервантестен дүниедегі ең жамандық не деп сұрағанда, «жақсылықты білмеу» деп жауап беріпті
Ал Қаламгер Тәжібай Жанаевтың бала кейіпкерлері жақсылықты бағалай біледі, үнемі жақсылыққа ұмтылады
Бұл – автордың шығармашылық басты кредосы.
Жұмат ТІЛЕПОВ,
филология ғылымының
докторы, профессор
