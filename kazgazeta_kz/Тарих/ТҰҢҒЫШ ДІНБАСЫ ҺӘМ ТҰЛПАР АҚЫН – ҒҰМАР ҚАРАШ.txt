Қай заманда болмасын Ақын кешкен ғұмырды өзге бір жанның қайталауы, із-жолын тап басып жүріп өте алмасы анық
Арқалы талант жайшылықтың өзінде желкенін жайып, көктен дауыл тілеп отырса, нажағайлы, жауынды өліарада жасындай жарқылдамасына не шара?!
Төрт мүшелін де толтырмастан дәм-тұзы таусылған Ғұмар ғұмыры кілт бұрылыстар мен көлденең кермелерге, түбірлі жан дүние өзгерістері мен шалт шешімдерге толы-тұғын
Өкініштісі – ақ қағазға ғана үңіліп, жан тыныштығын қаузайтын жаңа күнге ол жете алмады, бар жиған мүкәммалы – қолжазба мұрасы мен шарқи кітаптары қаскөй қанішерлердің қанжығасында кетті… 
ҚАРАШЕВ Ғұмар (1875-76, қазіргі Батыс Қазақстан облысы, Жәнібек ауданы – 12.4.1921, сонда) – ақын, философ, діни қайраткер, Алаш қозғалысының көрнекті өкілі, публицист, жаңашыл (жәдитшіл) ұстаз, тұңғыш баспасөз ұйымдастырушысы.
Ешбір жоғары дәрежелі діни оқу орнын тәмамдамаса да заманының ғұлама ғалымы дәрежесіне көтерілді: ишан атағын алды, қазы дәрежесінде Уфадағы Мұсылман мекемелері Орталығының ІХ бөлімін басқарды
Тек дін жолымен шектелмей, ХХ ғасырдың басындағы Ресейді шарпыған социал-демократиялық қозғалысқа қызығушылық танытты
Дүнияуи ғылымды, әсіресе жаратылыстану саласын жетік меңгерді, Петербор, Қазан, Уфа, Орынборда болып жатқан қоғамдық, саяси-философиялық дау-дамайларға бел шеше араласты
Қаламын ұштап, қазағын оятуға талпынды
Қырда жаңа жәдит мектептерін ашты, елді отырықшылдыққа үндеді, жұртшылықтың жаңа заманауи кәсіп түрлерін игеріп, халқының ғылым-білімге қол жеткізуін армандады.
Айналдырған 7-8 жылда, 1911-18 жылдары аралығында 10 кітабы жарық көрді: «Шайыр» мен «Көкселдір» әдеби хрестоматия-антология болса; «Қарлығаш», «Тумыш», «Бала тұлпар», «Аға тұлпар», «Тұрымтай» – өлең-жырлар жинағы; «Ойға келген пікірлерім», «Өрнек», «Бәдел қажы» – философиялық, діни рисала, трактаттар
Қаншама қолжазбасы қолды болды, ұшты-күйлі жоғалды (Алаш
Алашорда
Энциклопедия
Алматы: «Арыс» баспасы, 2009, 129-130-бб.).
Қазақ баспасөзінің тұңғыштары – «Қазақстан», «Ұран», «Хабар-Известия», «Дұрыстық жолы» газеттері мен «Мұғалім» журналын ұйымдас-тырушылардың басшысы һәм бас жазушыларының бірі болды
Жиырмасыншы ғасыр басындағы татар-башқұрт пен қазақ баспасөзінің қай-қайсысының да сарғайған беттерінен Ғұмар қаламынан туған туындылар көптеп табылады және індете іздесе әлі де табыла бермек
Басқасын айтпағанда, бүгінгі ұрпақ жүрекке жылы тиетін «Қазақстан» атауы мен «ана тілі» тіркесінің тіліміздің төрінен ойып орын алуына да ағартушы ақынға қарыздар.
Кеңестік заманда да Ғұмар Қараш мұраларының тағдыры тәлкекке түсті: біресе «ашылды», біресе «жабылды»; бір онжылдықта оқулыққа енсе, енді бір кезде Мәскеудегі құдірет – Компартияның Орталық комитетінің қаулысымен тыйым салынды
Алағай-бұлағай ғұмырлы Ғұмар шығармашылығының бағы жанып, бүгінде де бәйгеден келіп тұр деу ақиқатқа жатпасы анық: оны білетіндерден білмейтіндер көп, туындыларын жазбай танитындардан «танымасын сыйламастар» көп
Әрине, енді оған тұлпар ақын кінәлі емес…
*Рухани жағынан бірін-бірі қолдап отыру – адамның ең жақсы қасиеті
Адам абыройының артуы, сөзінің өтімді болуы оның істеген жақсылық істеріне байланысты
Жақсылық адамдардың өз қолында дейтініміз осыдан.
*Бірқатар адамдар Отан, ұлт мәселесімен тек жоғары лауазымды және ойкешті адамдар айналыс­са болар деседі
Отан, ұлт мәселесі баршаға ортақ
Әркім – үлкен де, кіші де бұл жайлы ойласа керек.
*Отанға, ұлтқа қызмет ету жоғары мансапты яки бай адамдарға ғана міндетті емес
Әр кісінің өзіне тиісті борышы бар
Әркім шамасы жеткенше қолынан келген істі атқарса болады
Жәй адамдар өз міндеттерін адал атқарса, ол күрделі, ұлы істердің бітуіне үлкен септігін тигізген болар еді
Соның үшін әрбір кісі қоғамның мүшесі екенін сезе отырып, өзіне жүктелген қызметті атқаруға міндетті.
*Әрбір адам өзінің халқы үшін қызмет етсе, оның ісі үй ішіне де, ағайын-туысына да, халқына да пайдалы болады
Демек, Отанды, ұлтты жаңғырту үшін әр адам өзіне тиістіні сеніммен атқаруы керек
Сонда ғана бұл іс жүзеге аспақ.
*Адам өмірінің мәні – қауымдастық; өзгелермен қарым-қатынас, жәрдем, көмектесу арқылы ғана мақсаттарын орындай алмақ.
*Адам ғылым, білім, рухани жағынан да басқалармен қарым-қатынас жасауға мұқтаж болады
Сол себепті адамдар бір-бірімен қатысуға, пікірлесуге, ортақтасуға қандай ұлығ болса да өзін басқалардан зор санап, қауымнан оқшау ұстамауға тиіс.
*Өркөкіректік мінез табиғаттан пайда болады… Адамдар жаман, жақсы іс парқын ажырата алса, онда ешқашан да жаман іске аяқ баспас еді.
*Халық арасында ұлттық тәлім, тәрбие таратуды ниет ететін жақсы адамдар бар
Бұлар ұлттық мектеп ашып, шәкірттерді ілтипатты, мінез-құлықты, міндеттерін адал орындайтын адам етіп шығаруды көздейді
Олар осы іске бар ниетімен қызмет етеді.
*Саудагерлер мен фабрика иелері өз тауарларын базарға шығарады һәм дұрыс сату үшін өзгелермен бәсекеге түседі
Олар сауда жасау ілімін білуге мәжбүр болады
Егер оны білмесе, ісі ілгері баспайды.
*Қазіргі уақытта кітаптардың аздығынан білім ала алмай, істеріміз дамымай, ұлттық тәлім-тәрбиеміз тығырыққа тірелуде.
*Ғылымға жігерлендіру болғанда ғана ғылым дами алады
Демек, қазіргі заманның байлары мен мырзалары мешіт, медресе, ал имамдары ғылым мен ағартуды дамыту үшін өздерінің қаражаттарын аямай жұмсайтын болсын
Әсіресе мұғалімдер бұл іске қатты кірісіп, ғылым кітаптарын ана тілімізге аудару һәм кітаптар сатып алып бастыру, баспаларды көбейту, газет-журнал шығару істеріне атсалысуы керек
Қазір бұдан артық маңызды іс жоқ.
*Адамшылық көзқарасты қысқаша қорытсақ, ішу, жеу үшін емес, мағыналы өмір сүру үшін ішіп, жеу керек
Осыдан барып бақыт деген жақсы, мағыналы өмір мұраты туады.
*Шындық – дұшпандарды дос ететін күш, достар­дың достығын арттыратын құрал
Шындық сөзін ықыласпен тыңдата алған би, үкімін тегіс жүргізе алған патша бақытты болмақ
Шын сөз әсерлі, шын іс табыс көзі
Дүние негізі – шындық
Біздің бүгінгі бақытымыз – ақиқат ғылымға негіз­дел­ген; жалған ғылым еш уақытта пайда бермейді.
*Келешек дегеніміз үміт, сенім екеніне дау жоқ
Әр адам, әр ұлт, әр халық өз келешегіне қожа болу үшін ең алдымен өздеріне сену керек.
*Оқыған адамдарымыз теріс пікірлерге ілеспей, халықты дұрыс жолға бастаса, ұлт басшылығы үшін жақсы іс болары сөзсіз.
*Мұндай өнерсіз [кәсіпсіз – Ғ.Ә.], жалқау халықтар ақырында көрешегі өз алдына, бұ дүниеде-ақ бек ащы жаза тартады
Тартқаны сол: басқа өнерлі, ғылымды елдерге құл болады; қара басының билігі, ықтияры болмайды.
*Дүния жүзінде қалғымыз келсе, адам баласын ғайри жан иесінен бір адамды бір адамнан артық еткен ғылым-өнер үйреніп, өзімізден ілгері кеткен халықтармен қатарласуға талап ету тиіс
Ата-баба­­дан келе жатқан жалқаулықты тастап, «тәуекел ердің жолдасы» деп, ғылым-өнер жолына түсіп, бөтен жұрт үлес алып жатқан дүниядан бізге де үлесімізді алу керек.
*«Өнерлі өрге жүзер» деп қарттарымыз да осындайды айтқан
Көзіміздің нұры ғазиз балаларымыз келешекте рақатшылықта ғұмыр сүрсін, артымызда дұғашы болсын десек, тіршілік таласында шет миллет [ұлт – Ғ.Ә.] балаларынан кем болмастай етіп, оларға ғылым-өнер үйрету тиіс.
Ғарифолла ӘНЕС
