Өзім жақсы көріп оқитын «Ана тілі» газетінде тарихтан сыр шертетін, көне суреттерді сөйлететін мақалалардың беріліп жатқанына өте қуаныштымын
«Сандықта сақталған сурет» – жүрек тербейтін, көңілге жылылық ұялататын айдар
Өз басым осы айдар дәл уақытында ашылды деп есептеймін
Себебі біз сияқты өткеннен естелік айтатын қариялар қазір азайып бара жатыр.

Менің анамның ағасы, сол кездегі мектеп директоры болған Нұрмұханбет Сейітбадамов қарындасы Мақыпжамал тұрмысқа шыққанда сандықтың ішіне «Сандық иесі 15 жаста» деп арабша жазып, сыйға берген екен
1995 жылы Гауһар қызым ұзатылып, Абай еліне келін болып барғанда Жидебайдағы және Бөрлідегі мұражайға бардым
Жидебайдағы Абай мұражайынан тура сондай сандық көргенде жүрегім толқып кетті
Шамасы шебер Семей өңірінен болса керек
Ал Нұрмұханбет ағаның көзі саналатын, соған ұқсас анамның сандығы күні бүгінге дейін сақталып келеді
Сандықтың қадірін түсінбейтін адамға сандық та, сурет те бәрібір
Өкініштісі, өткен ғасырдың ескерткіші, аяулы адамның көзі болып есептелетін сандықты қазір сирек кездестіреміз.
Осы сүйікті айдарым «Сандықта сақталған суретке» 1936 жылы Алматы қаласында түсірілген ата-анамның суретін ұсынып отырмын
Одан бері де 79 жыл өтіпті.
Әкем Әбдікәрім Кабеков 1904 жылы Шығыс Қазақстан облысы, Тарбағатай (бұрынғы Ақсуат) ауданының Көк­түбек ауылында туған
1853 жылы туған әкесі Тұрқожа Кабеков діндар адам болған екен
Ол 1937 жылы 30-қарашада тұтқындалып, «халық жауы» деп ату жазасына кесілген
Сол жылы 23-желтоқсанда 84 жасында үкім орындалған
Күні бүгінге дейін қай жерде жерленгені белгісіз күйде қалып келеді.
Тұрқожадан Жұмахан, Бурахан, Ыс­қақ туыстары
Жұмахан болыс бол­ған, ертеректе қайтыс болыпты
Бу­раханның балалары Хамит, Пойыз Екінші дүниежүзілік соғыстан оралмаған
Ысқақ Кабеков 1892 жылы туған, Омбы қаласындағы дәрігерлік семинарияны бітіреді
Сол кезде озық ойлы жастардан құралған «Қазақ еңбекшілерінің одағында» қызмет істейді
Бұл одақтың төрағасы жазушы, драматург Көлбай Төгісов, хатшысы Ысқақ болады
Кейін «Үш жүз» партиясы құрылады
1918 жылы 8-маусымда ақ гвардияшылар оларды түрмеге қамап, 1919 жылы нау­рызда аяусыз жазалап өлтіреді
Кеңес өкіметін орнату жолында Ысқақ 27 жасында өмірден өтеді
Қазір өзі туған ауылындағы мектепке Ысқақ Кабеков есімі берілген.
Ал анам Мақыпжамал Сейітба­да­мова ұзақ жыл мектепте мұғалім болған
Енді жоғарыдағы суреттің тарихына тоқталайын
Мұнда әкем мен анам бейнеленген
Алматыға келген сапарында әкем Әбдікәрім Кабеков қазақтың біртуар азаматы Сәкен Сейфуллинге сәлем беруді парыз санайды
Осылайша анам Мақыпжамал Асылханқызы екеуі Сәкен ағаны іздейді
Сәкен ағаны іздеп жүріп, алыстан байқап қалады да, соңынан ереді
Сәкен Сейфуллин жан-жағына қарамай, тіп-тік жүретін адам екен
Қуып жетіп, «Ассалаумағалейкүм» деп сәлем береді, ол кісі де қазақша амандасып, үйіне апарып, «Тар жол, тайғақ кешу» кітабына қолтаңба жазып, сыйлаған екен
Бұл кітапта әкем­нің ағасы Ысқақ Кабеков туралы жазылған.
Міне, бұл суреттің шежіре тарихы осындай
Сол сапарда түскен сурет ұрпақтары аман болса әлі де сақтала берері сөзсіз.
Сүйікті газетім арқылы, айтарым бар
Біріншіден, 1937 жылы қуғын-сүргінге ұшыраған немесе ақталған, соғысқа қатысқан азаматтарды есте қалдыру мақсатында олардың есімдері көше, мектептерге берілсе, ­мек­тепте арнайы кабинет ашылса, әр ауыл­­да ескерткіш тақта орнатылып, есімдері жазылса; Екіншіден, Екінші дүниежүзілік соғысқа қатысқандардың мүрдесі қайда жатқанына іздеу жария­ланса; Үшіншіден, қуғын-сүргінге ұшыраған адамдардың ұрпақтары «репрессияға ұшыраған отбасының мүшесі» деген құжатқа қолдары жетпей, өмірден өтіп кетіп жатыр
1937, 1941-1945 жылдардың қиыншылығын көргендер де аз қалды
Көзі ашық оқымыстылар, тарихшылар және т.б
қаралы тарихты айтып, жазуды қолға алғандары жөн.
Ел іргесі аман болып, ел игілігі үшін қызмет жасап жүрген басылым ұжымына шығармашылық өрлеу тілеймін.
Бәтеш Әбдікәрімқызы
АЛМАТЫ
