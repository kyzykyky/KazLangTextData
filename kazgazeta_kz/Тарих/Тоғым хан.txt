Әз Жәнібектен туған Әдік сұлтанның ұлы Бұйдаш хан болып тұрған кезде-ақ Қазақ хандығының Жетісудың солтүстік-батысынан батысқа қарайғы орталық бөлігін Әз Жәнібектің басқа, сегізінші ұлы Жәдіктен туған Тоғым хан биледі
Ортақ хан Бұйдаш болса да ол, өзінің ұлысында, яғни Жетісудың оңтүсік-шығысында хан атанды
Бала жігіт шағынан алғаш ноғай мырзаларына, Мұхаммед Шайбани бастаған өзбектерге және ақырында Моғол ханы Әбдірашидке қарсы жанталасқан күрестерде тәрбиеленген ол, нағыз жаужүрек жауынгер еді
Тоғымның билігі осы тұста Қазақ хандығының батысында билік жасаған Ахмед ханның билігімен қатар болды.
Тоғым хан Әз Жәнібек ханның тоғызыншы ұлы Әдік сұлтанның баласы еді
Ол билеген Қазақ хандығының орталық бөлігі Ноғай мырзасы Шейх Мамай иеленген жерлермен қойындасып жатты
Ноғай мен қазақ рулары бұл алқапта ағайын ретінде араласып, қыз берісіп, қыз алысып дегендей, құда-жегжаттық қатынастарды өрістетіп жатса да билеуші сұлтандар мен мырзалар жерге, шұрайлы жайылымдарға, ең бастысы осы өңірге үкімін жүргізетін билікке таласып өмір кешті
Тіптен осы мәселеде ноғай мырзаларының өз арасында да ауызбірлік орныға қойған жоқ
Мысалы, иелігі қазақ ханы Тоғымның аймағымен солтүстікте шектесіп жатқан Шейх Мамай мырза Ойыл және Эмбі өзендері маңынан Сібірге дейінгі және батыста Жайыққа сұғынып жатқан өңірлерді иемденсе, ал ноғайлардың беделді мырзасы Сайд Ахмед Жайық аймағын және ірі астаналық орталық Сарайшықты биледі
Бұл тұста формальді түрде болса да ол, оң және сол қанатқа бөлінген Ноғай Ордасының билеушісі, яғни биі болып есептелді
Ол Еділ аймағын оң, яғни батыс қанатты Қажымұхаммет (Қосум) мырза Мамай, Келмұхаммед және Орақ тәрізді тұлғалардың көмегіне және қолдауына сүйеніп басқарды
Бұлардың арасында Шейх Мамай шығыста қазақтарды Ембі өзенінен бері өткізбеу туралы тапсырманы орындауы тиіс болды
Алайда қазақтар Қожа Ахмет ханның және Тоғым ханның бастауларымен ноғайлар жайлап жатқан өңірлерге жиі-жиі жортуылдар ұйымдастырудан бас тарта қойған жоқ
Ноғайлар да өз кезегінде қазақ аймақтарына барымталар, кейде ашық шабуылдар жасаумен болды
Алайда Сайд Ахмед мырзаның әкімшілік басқару реформалары ноғайлардағы билік мәселесін тәртіпке келтіріп, Ноғай Ордасын күшейте түсті
Елді ноғай мырзалары құрылтайда сайлаған би билейтін болды
Ал оларға екі қанатты билейтін нұраддиндер бағынды
Нұраддиндерге аймақтарды билейтін көкебаттар бағынды
Ал енді Қазақ хандығына келер болсақ, олар да ноғайлар тәрізді үшке бөліне тұрса да, осы үш бөлікті бір орталықтан басқару ісін жолға қоя алмады
Ал мұның өзі Қазақ хандығын бытыраңқы жағдайда қалдырып, әлсірете түсті
Алайда осыған қарамастан Қазақ хандығының Тоғым хан билейтін орталық бөлігі ноғайлар үшін аса қауіпті болып қала берді
Қазақтардың төтенше шабуылдарынан қатты қауіптенген Ноғай Ордасының солтүстік бөлігін билеген Шейх Мамай, Юсуф және т.б
мырзалар 1535 жылдың қақаған қысында Ембі мен Жайық арасында тынбай жортып, қазақтардан қорғану қамын жасаумен болды
Жазға қарай ноғай мырзалары қазақтардан бірігіп қорғану үшін ноғайлардың игі жақсыларын жинап, ұлттық жиналыс өткізуге әрекеттенді
Ноғайлар қазақтарға қарсы одақ құруды ойластырып, 1536 жылдың жазында билеушілері жиі ауысып отырған Бұқар хандығымен және өзбектердің ханы Мұхаммед Шайбанидің ұлы Ұбайдуллах ханмен келісім жасады
Өз кезегінде Ұбайдуллах ханмен қазақтарға қарсы бірігіп соғысу туралы келісімге Моғол ханы Сайд ханның ұлы Әбдірашидте қосылды
Моғолдар Жетісудың өздерінің атамекендері екенін алға тартып, қазақтарды одан ығыстырып шығармақ болды
Одақтастар сонымен қатар қазақтардың шығыстағы жоңғар ойраттарымен келісімге келу мүмкіндігінен де қатты қауіптенді
Қазақтарға қарсы алғашқы жорықты ноғай мырзалары бастап, Тоғым ханның қолын үлкен жеңіліске ұшыратты
«Ноғай шайқасы» деген атпен ел есінде қалған бұл қанды қырғын Тоғым ханды шығысқа ығыстырып тастады
Қазақтардың бетін қатты қайтарған ноғайлар енді әбден күшейіп, Астрахан хандығына қарсы жорықтарын да күшейтті
Олар солтүстік-батыстағы Қазан хандығының істеріне де араласа бастады
Осындай, қазақтар үшін аса ауыр сәтті моғол ханы Әбдірашид пен Бұхар ханы Ұбайдуллах тиімді пайдаланды
Алғаш Ұбайдуллах хан қимылдады
Ол 1537-1538 жылдары Бадам өзенінің жоғарғы жағындағы Қазығұрт тауының етегіне қалың әскер жинап, Тоғым хан бастаған қазақтарға қарсы соғысқа дайындалды
Әскери жаттығуға аса қолайлы аймақта өзбектер өз әскерлерін тәртіпке келтіріп, ашық соғысқа аттану үшін өздерінің одақтастары моғолдардан хабар күтті
Тоғым хан бастаған қазақтар да қарап жатпай, өздерімен тағдырлас қырғыздарға ат шаптырып, оларды да соғыс жағдайына алдын ала даярлап, қорғанысқа дайындалды
Осындайда өзбектерге одақтастары моғол ханы Әбдірашидтен ат терлетіп шапқылаған жаушы келді
Ол өзбек ха­нына алдағы соғыс жоспарын ұсынды
Ол бойын­ша Ұбайдуллах соғысты бастау үшін бірінші болып Сайрам өзені аймағынан қазақтарға қарай аттанды
Олар келесі, Ұзынқұлақ өзені бойына жеткенде Әбдірашид әскерлерінің де жақындап қалғандары туралы хабар келіп жетті
Келесі күні Ыстықкөл маңындағы Санташ аймағының Шағат мекенінде моғолдар мен өзбектер кездесті және олар қазақтардың қайда кеткендерін айқындап алды
Осылайша олар желе жортып, кешке қарай қазақтар бекінген маңға да келіп жетті
Тоғым хан және оған ілескен сұлтандар бастаған қазақтар өздерінің соңдарында саны әлдеқайда басым жау қуғыны бар екендігін айқын аңғарып, тау етегіндегі ені едәуір кең және айтарлықтай терең ойпаңға ойысып, жау көзінен тасалана тұруды ойластырды
Алайда жау шолғыншылары оларды алдын ала байқап қалды
Ымырт түсіп кеткендіктен екі жақта енді таң атуын күтті
Оның үстіне енді қазақтар мен қырғыздарға шегінетіндей еш мүмкіндік те қалған жоқ еді
Таңертең моғолдар мен өзбектердің біріккен күштері қазақтар мен қырғыздарға бас салды
Ұрысты алғаш Әбдірашид хан бастады
Екі жақта жан аямай қанды қырғынға кірді
Оның нәтижесі саны қарсыластарынан әлдеқайда аз қазақтар мен қырғыздардың қасіретті жеңілісімен аяқталды
Тайсалмай соғысқан Тоғым хан өзіне адал берілген туыстарымен және балаларымен, барлығы 37 сұлтан ұрыс даласында мерт болды
Осылайша Жетісудың оңтүстік-батысынан батысқа қарай созылып жатқан қазақтың кең даласына билік жасаған Қасым ханның ұлы Жәдік сұлтаннан тараған ұрпақ түгелдей моғолдар мен өзбектердің қолымен соғыста баудай түсіп қырылып қалды
Алыста жатқан Мұхаммед Хайдар Дулати осы қайғылы хабарды естігенде жер бетінде тірі қазақ қалмады-ау деп ауыр күрсінген еді
Енді қазақ рубасылары мен сұлтандары Әз Жәнібектің төртінші ұлы Әдік сұлтаннан туған Бұйдаш ханды мойындауға бет бұра бастады
Өз кезегінде моғолдар мен өзбектер де ендігі соққыларын Бұйдаш ханға қарсы бағыттады.
Талас Омарбеков,
 әл-Фараби атындағы Қаз ҰУ 
жанындағы Орталық 
Азиядағы дәстүрлі өркениеттерді зерттеу 
орталығының директоры, 
ҚР ҰҒА Құрметті академигі
