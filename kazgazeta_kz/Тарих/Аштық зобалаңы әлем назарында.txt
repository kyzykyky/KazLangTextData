1 маусым күні Елбасы Нұрсұлтан Назарбаевтың тапсырмасы бойынша Білім және ғылым министрлігінің ұйымдастыруымен Астана қаласындағы Тәуелсіздік сарайында «Қазақстандағы ашаршылық: халық қасіреті және тарих тағылымы» деген тақырыпта Қазақстан Республикасының Мемлекеттік хатшысы Мұхтар Құл-Мұхаммедтің, Қазақстан Республикасы Парламенті депутаттарының, Қазақстан Республикасындағы шетел елшіліктерінің, мемлекеттік органдардың, ғылыми ұйымдар мен жоғары оқу орындары өкілдерінің, АҚШ, Австралия, Франция, Германия, Ресей, Украина, Қырғызстан, Өзбекстан және Қазақстанның жетекші ғалым зерттеушілерінің және мұрағат, мұражай қызметкерлерінің қатысуымен халықаралық ғылыми-практикалық конференция болып өтті
Конференция шеңберінде Қазақстан Республикасының Мәдениет және ақпарат министрлігі ХХ ғасырдың 30-шы жылдарындағы саяси қуғын-сүргін және ашаршылық тақырыптарын қамтитын ғылыми еңбектер мен мұрағаттық материалдардың көрмесін ұйымдастырды
Осы ретте Мемлекеттік хатшы М.Құл-Мұхаммедтің аталған конференцияда сөйлеген сөзі мен ғалымдардың біразының ой-пікірлерін жариялап отырмыз.
Мұхтар Құл-МҰХАММЕД,
Қазақстан Республикасының Мемлекеттік хатшысы
Тарихымыздағы ең ауыр қасірет 
Еуразиядай алып құрлықтың жүрегінде орналасқан, өз аумағына бес Франция еркін сиятын Қазақстанның арғы-бергі тарихында жан алысып, жан беріскен алапат соғыстар мен алмағайып оқиғалар аз болған жоқ
Бірақ солардың бір де бірінде қазақ халқы ашаршылық жылдары орын алғандай аса зор адам шығынына ұшыраған емес
Сондықтан ашаршылық қазақ тарихындағы ең қасіретті оқиға болды.
Коммунистік идеология үстемдік еткен кешегі Кеңес Одағы сияқты тоталитарлық мемлекетте ашаршылық тақырыбы мүлде зерттелмеді, ақиқатын айтар болсақ – оны зерттеуге тыйым салынды
Сондықтан ашаршылық туралы шындық Кеңес Одағы тарихындағы ақтаңдақтар там-тұмдап ашыла бастаған өткен ғасырдың 80-ші жылдарының соңында ғана айтыла бастады
Сол кезде көрнекті қазақ тарихшысы, академик Манаш Қабашұлы Қозыбаев бастаған, академиктер Кеңес Нұрпейісов, Мәлікайдар Асылбеков, профессорлар Мақаш Тәтімов, Жұлдыз Әбілғожин, Қайдар Алдажұманов, Мәмбет Қойгелді, Бүркітбай Аяған, Хангелді Әбжанов, Талас Омарбековтердің мақалалары мен ғылыми-зерттеу еңбектері қазақстандық тарихнама ғылымында жаңа тақырыпты қалыптастырып, бұдан кейінгі зерттеулерге кеңінен жол ашты.
Қазақстан Республикасының Президенті, Елбасымыз Нұрсұлтан Әбішұлы Назарбаев 1995 жылдың 24 наурызының өзінде, Қазақстан халықтары Ассамблеясының бірінші сессиясында: «Кеңес Одағының барша тарихы халықтардың құқықтарын аяққа басушылық пен тікелей қырып-жою секілді көптеген келеңсіз жайлардан тұрады
Бұл 1920-1930 жылдардағы миллиондаған адам қырылған аштық
Қазақтардың саны жартысына дейін қысқарса, орыстар мен басқа халықтар миллиондаған адал еңбеккерлері мен жігерлі жандарынан айырылды
Көптеген ұлттардың генофондына орасан зор зиян келді» деп нақты саяси баға берді.
Міне, осындай ашық та айқын саяси бағадан кейін ғана отандық ғалымдар түрлі мұрағаттардағы алуан түрлі құпия қорларды қарауға мүмкіндік алып, нақты фактілер мен ақиқатқа негізделген ашаршылық трагедиясына арналған ғылыми еңбектердің тұтас сериясы жасалды.
Дүниежүзінің әртүрлі елдерінен келген Қазақстандағы ашаршылық тақырыбын арнайы зерттеумен айналысатын ғалымдар оның қалай пайда болып, қандай зорлық-зомбылықтармен жүзеге асырылғанын, қаншалықты орны толмас қасіреттерге әкелгенін жан-жақты талдайтын болады
Сондықтан мен кейбір концептуальды мәселелерге ғана тоқтала кетуді жөн көрдім.
Біріншіден, ашаршылық бүкіл Кеңес Одағының қасіретіне айналды
Қазақстанмен қатар, Украина, Беларусь және Ресей Федерациясының Еділ бойы, Орталық қаратопырақты аймақ, Орал, Батыс Сібір мен Солтүстік Кавказ өлкелерін қамтыды
Бірақ ашаршылықтан ең көп зардап шеккен Қазақстан болды.
Екіншіден, жаппай ұжымдастырудан қазақ, украин, орыс халқының өкілдерімен қатар жоғарыда аталған өлкелердегі басқа да көптеген ұлттың өкілдері қасірет шегіп, құрбан болды
Сондықтан ол бір ғана ұлттың емес, бүкіл мемлекеттің трагедиясына айналды.
Үшіншіден, күштеп, зорлық-зомбылықпен жүзеге асырылған ұжымдастырудан Ресей, Украина және Қазақстанда 7 миллионнан астам адам құрбан болды
Ашаршылықтан ең көп қырылған қазақтар еді.
Төртіншіден, ұжымдастыру науқаны халықтың ашу-ызасын туғызып, бүкіл Кеңес Одағы бойынша 6000-нан аса түрлі толқулар мен көтерілістерге ұласты
Және оның бәрі аса зор қаталдықпен, репрессивті машинаның күшімен басып-жаншылды
1933 жылы белең алған қуғын-сүргін біртіндеп, 1937-38 жылдардағы сталиндік жаппай репрессияға ұласты.
Бесіншіден, күштеп ұжымдастыру ауыл­ша­руашылығын жүргізудің ғасырлар бойы қалып­тасқан уклады мен тәжірибесін талқандап, ел экономикасының, әсіресе, ауылшаруа­шылығының тұралауына әкеліп соқтырды.
Міне, осы жоғарыда аталғандарды саралай келе, Кеңес Одағында 30-шы жылдары орын алған ашаршылық трагедиясына ешбір қарусыз, соғыссыз, тоталитарлық жүйенің қолымен жасалған адамзат тарихының XX ғасырдағы ең үлкен, ең қасіретті гуманитарлық апаты деп баға берген жөн.
Елбасымыз ашаршылық құрбандарына арналған монументті ашып тұрып, осы бір қасіретті оқиғаның 80 жылдығын атап өту, ең алдымен – жазықсыз құрбан болғандардың рухына тағзым ету үшін, екіншіден, тоталитарлық жүйенің қолымен жасалған трагедиядан тағылым алу үшін өткізіліп отырғанын атап өтті.
Ендеше, Астана төрінде тұрғызылған ескерткіш қанды қасап құрбандарына тәуелсіз ұрпақтың мәңгілік тағзымы болса, бүгінгі халықаралық ғылыми-практикалық конференция халық тарихының ең қаралы кезеңін жан-жақты зерттеп, зерделеп, жас ұрпақтың санасына мәңгілік қалдыратын тағылым беру үшін өткізіліп отыр
Сол себепті біз үшін бұл конференцияның мәні мен мақсаты өте үлкен.
