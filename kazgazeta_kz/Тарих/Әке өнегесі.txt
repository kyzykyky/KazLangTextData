«Ана тілі» ұлт газетінің «Сандықта сақталған сурет» айдары оқырмандардың қызығушылығын тудырып, көптің көңілінен шығып жүр
Шынымен де, сарғайған, жыртылған суреттерді керексіз қылып, сандығымен қосып ескіліктің көзі санайтындардың қатары көбейіп кетті. 
Өзім жақсы көретін басылымнан ескі суреттерді сөйлетіп, қимас жандар жайлы сыр шертуге болатынын көргенде, кеудемді қуаныш сезімі кернеді
Бір жағынан «ойымды жеткізе аламын ба?» деген ой да қылаң берді
Ойлана келе, әкемнің 1970 жылы үл­кен ағамыз Тұрсынды әскерге аттандыру сәтінде түскен естелік суретті сөйлетіп, өзім бі­летін мағлұматтармен бөліскенді жөн санадым.
Атасының бейнесіне көзі түскен ұлым: «Бабаларымыз – Қытайда, Сіз – Моңғо­лия­да, мен – Қазақстанда, әрқайсысымыз әр мемлекетте жарық дүние есігін ашыппыз ғой
Қилы тағдыр, ә» деді таңданысын жа­сыра алмай
Үш ұрпақтың тағдыры үш түрлі.
Менің әкем Ақын Сәдуақасұлы 1915 жылы Қытай Халық Республикасының Алтай аймағының Көктоғай деген жерінде дүниеге келіпті
Жасында Құмар молда деген кісіден дәріс алса керек
Құмар молда қазіргі белгілі айтыскер ақын Дәулеткерей Кәпұлының атасы екен
Әкемнің Моңғолияға қай жылдары қоныс аударғаны маған бұлыңғыр
Қаламгерлер мен та­рих­шылардың айтуы­на қарағанда, сол заманда қазақтардың моңғол же­рінде түбегейлі орныға алмай, кейбір талаптарымен келіспей, дүркін- дүркін толқу болып, елде кері көшу үрдісі болған
Нәтижесі «Кенжебек айдаған», «Жалама лаңы» деген оқиғалармен әйгіленеді.
Әкеміз біреудің жалғыз ұлы, әйтсе де шаруаға ерте араласып, қатал қоғамда өмір сүргендіктен бе мінезі тік еді
Әзіл-қалжың айтпайтын, әңгімені әсірелемейтін, ал сөйлеп кеткенде айнала тым-тырыс бола қалатын
Біздің бала кезімізде сырттан алатын ақпарат тым аз, көбіне сол үлкендердің аузына қараушы едік қой.
Мен әкемнің 53 жасында көрген ең кенже баласымын
Жастық па, әлде таным-түсініктің деңгейі солай ма, көп нәрсені сұрап-біліп алмай, назардан тыс қалдырыппын
Ол кісі ат әбзелдерін жасайтын шебер болғандығы өз алдында, сонымен қатар рухани азыққа да өте көп көңіл аударған адам еді
Мәселен, «Еңлік-Кебек», «Қалқаман-Мамыр», «Ер Тәуке», «Дариға қыз» жырларын жатқа айтатын
Бүгінгідей ойын-сауық қуған, мамыра-жай заман емес, тауқыметі қиын, тар күндерде осыншама көп дүниені қалай, қашан жаттап алған және «мықты зерде иесі» болған екен-ау деген ойға қаламын.
«Ата-ананың ұрпағына берген, ең үлкен сыйы – жақсы тәрбиесі» деп жатады ғой
Сол тәрбие жағын сөз еткенде, әкеміз барлығымыздың өнерлі болғанымызды қалады
Бірде бізге өзі домбыра жасап бергісі келіп айналысып көрді, бірақ сәтті шықпады
Басқа шеберлердің жасағанын ұнатпадық
Сөйтіп, Қазақстанда жасалған, өзіміздің тілімізбен айтсақ, «зауыт домбыра» арманымыз болды
Әр нәрсеге Алла себепші ғой, қазіргі белгілі қоғам қайраткері, тарих ғылымының ­докторы Зардыхан Қинаятұлы бізге туған нағашы болып келеді
Ол кезде қоғам қанша жабық болғанымен, арагідік ағамыздың Қазақстанға жолы түсіп тұратын
Сөйтіп, нағашымыз арқылы Қазақстанның қоңыр домбырасы 1978 жылы қолымызға тиді.
Кезіндегі халыққа рухани азық берген әр нәрсенің өзіндік қадір-қасиеті, құны болады
Сол секілді біздің үйдегі қоңыр домбыраның да бағасы биік, аяулы дүниеміздің бірі еді
Домбыраға икемі келсін, келмесін конаққа келген адам қолына алып, қызықтамай қоймайтын
Бәрінің ішінде өнерге деген құрмет және атамекенге деген ынтызарлық, сағынышы жататын еді
Қолда тұрмайтын, көзге көрінбейтін, адамның жан дүниесінде ғана болатын, сол бір тәтті сезімді сөзбен айтып жеткізе алмаймын.
Біздер қойшының баласы бол­ған­дық­тан интернатта жатып оқыдық
Ал қолымыз босап, демалысқа үйге келгенде барлығымызды «үлкен емтихан» күтіп тұратын
Онда кешкілік қой қораланған соң, әкеміз әуелі әкелген кітабымызды оқытып тыңдайды, соңынан ән салдырады
Ілгерідегі ағаларымыз әннің сөзінен жаңылысып немесе дауысы келмесе: «Мен сендерді осылай тәрбиеледім бе, бар түзетіп кел» деп далаға қуып шығатын көрінеді
Ал тетелес ағам екеуміз көп сын-сөгіске ұшы­рамадық, керісінше, біздерге риза болатын.
«Әке – асқар тау» болғанымен, бұл өмірдің өзіндік заңдылықтары бар
Аяу­лы әкеміз 1983 жылы 68 жасында, бұл дүниеден бақилыққа аттанды
«Тәрбие – тал бесіктен» дегендей, ол кісінің жыр-дастандарды жатқа айтуы, алыстан азаптанып домбыра алдыруы, әрқайсымызды қадағалап ән салдыруы, кезектестіріп кітап оқытуы, бәрі-бәрі тағылымды тәрбие болыпты
Жақсы дүние қашанда бір-бірімен тамырласып, нәр алып жататыны белгілі
Соның нәтижесінде өз басым дәстүрлі өнерге құрметпен қарайтын, жыр-термелерге ықыласы бөлек жандардың бірімін
Ал кітапты талғамай оқи беремін
Әсіресе пайдалы кеңестер, адам тәрбиесіне қатысты дүниелер, философиялық ой-тұжырымдар және ғибратты нақыл сөздер мені қатты қызықтырады.
Әкеміздің жайын сөз еткенде, әр баласы әр қырынан сөз қозғар
Ал ескі суретті қолға алып, ой тербегенде менің пайымым осылай болды.
Көкше Ақынұлы 
ТЕМІРТАУ
