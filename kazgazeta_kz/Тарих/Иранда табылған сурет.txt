Тәуелсіздігімізді баянды ету, ұлттық сананы қалыптастыру, жас ұрпақты патриоттық рухта тәрбиелеу тәрізді өзекті мәселелерді шешуде тарихтың, тарих ғылымының атқаратын рөлі орасан зор екені белгілі

Бұл орайда ұлтымыздың шынайы тарихын жазу үшін үлкен теориялық-әдіснамалық дайындықпен қатар, бай тарихи деректер қоры болуы шарт
Алайда тарихи деректерге, құжаттарға қол жеткізу оңай емес
Өйткені біздің тарихқа, әсіресе ертедегі тарихымызға қатысты көптеген деректер шетел мұрағаттары мен кітап қорларында сақтаулы.
Бүгінде елімізде «Халық тарих толқынында» бағдарламасы аясында ұлттық тарихымызды түгендеуге, көкжиектерін кеңейтуге, рухани болмысымызды бүтіндеуге бағытталған әлемдік тәжірибеде жоқ үлкен игі шаралар атқарылуда
Екі жылдан бері еліміздің жетекші тарихшы мамандары ұлттық тарих пен мәдениетімізге қатысты жаңа мұрағат материалдарын табу, құжаттарды жинастыру мақсатында Ұлыбритания, Германия, Италия, Мысыр, Үндістан, Иран, Қытай, Моңғолия, Ресей, Түркия, Өзбекстан сияқты шет мемлекеттерде ғылыми ізденістер жүргізуде.
Қазақстанның, қазақтың ортағасыр­лық тарихы бойынша көп жазба деректер қытай, араб, парсы, шағатай тілде­рін­де жазылғаны көпшілікке мәлім
Бұл қол­жазбалар негізінен шетелдерде (Египет, Үндістан, Иран, Тәжікстан, Ресей, Өзбекстан және т.б.) сақталған
Әр қолжазбаның бірнеше нұсқасы болуы, олардың бір-бірінен айырмашылықтары да жоқ емес
Бір нұсқада бар мәліметтер екінші нұсқада кездеспейді немесе тағы бір нұсқада өзгелерінде жоқ құнды деректер ұшырасады
Демек, мұндай нұсқалардың өзін бір-бірімен салыстырып зерттеу көп уақыт алады
Мысалы, белгілі орыс ғылымы А.Болдырев орта­ғасырлық «Бадаи ал-уакаи» шығар­ма­сының 31 нұсқасын салыстырып, шы­ғарманың толық нұсқасын жасап шық­қан
Бұл жұмысқа ол ондаған жылдарын сарп еткен
Сол себепті, тарихымыз бойынша деректерді жинау және ғылыми айналымға енгізу қашанда маңызды әрі ол жүйелі түрде жүргізілуі керек.
Бұл орайда шетелдердегі тарихи мұраларымызды зерттеу жұмыстары аясында Иран Ислам Республикасының кітапхана қорларын зерттеуге қатыстым
Сол сапардың нәтижесінде ондағы қолжазбалар қорларынан Қазақстан тарихына байланысты бірнеше құнды қолжазбалар табылып, көшірмелері елімізге әкелінді
Деректердің басым бөлігінде ортағасырлық ұлттық мемлекетіміз – Қазақ хандығы тарихына байланысты маңызды мәліметтер кездеседі
Бұл деректер бүгінгі күні зерттелу үстінде, алайда қазірдің өзінде онда ұлттық тарихымызға байланысты өте қызықты, бұрын белгісіз болып келген мәліметтер анықталды деп сеніммен айта аламыз
Мысалы, «Аламара-йи шах Исмаил Сафави», «Аламара-йи Сафави», «Тарих-и Сафави», «Тарих-и шах Тахмасп аввал» және т.б
қолжазбаларында бізге бұған дейін беймәлім болған Қазақ хандығының Қызылбастар (Сефевидтер) мемлекетімен карым-қатынасы жайында деректер бар.
Қазақ-қызылбастар қарым-қа­тынастары тақырыбы ауыз әде­биетімізде (мысалы, «Қобыланды батыр» жырында) көрініс тапса да, ондай тарихи жазба деректер бұрын белгісіз болған, сол себепті мәселе отандық тарихнамада арнайы қарастырылмаған еді
Бүгінгі күні Қазақ хандығы мен Қызылбастар мемлекетінің арасындағы байланысты баяндайтын оннан астам жазба деректер анықталды.
Иран мен Әзербайжандағы Қы­зылбас мемлекетінің негізін салушы Исмаил шахтың тарихын баяндайтын бірнеше колжазбаларында аты аталған билеушінің Орта Азиядағы Шибан әулеті мемлекетімен XVI ғасыр басындағы соғыстары баяндалған бұл оқиғаларға қазақтың атақты ханы Қасымның араласуы туралы мәліметтер келтірілген
Онда баяндалған хижраның 919, қазіргі жыл санауымыз бойынша 1513-1514 жж
қызылбастар мен олардың одақтасы Захир ад-Дин Бабырдан ойсырай жеңілген өзбек билеушілері, қазақтың бас ханы Қасымға қызылбастармен бірлесіп соғысу жөнінде ұсыныс жасағаны туралы айтылған
Өзінің Түркістандағы иелігіне кауіп төніп тұрғандықтан, қазақ ханы бұл ұсынысты қабылдайды
Қасым ханның Жарлығы бойынша, қалың қол жиналып, өзбектерге көмекке аттанады
Әскерді басқару Қасым ханның ұлы Әбілқайыр ханға жүктеледі
Алайда Әмудария өзені бойында өткен шайқаста қазақ пен өзбектің біріккен әскері жеңіліс тауып, Әбілқайыр қаза табады
Бұрын белгісіз болған бұл құнды дерек қазақтардың қызылбастармен орнатқан байланыстарын зерттеуге септігін тигізері анық.
Сонымен қатар бұл қолжазба­лардың бір нұсқасында осы оқиғалар бейнеленген ортағасырлық суреттер (миниатюралар) бары анықталды
Тегеран қаласындағы Иранның белгілі ортағасырлық суретшісі Риза Аббаси мұражайында «Аламара-йи шах Исмаил» атты қолжазба сақталған
XVII ғасырда жазылған қолжазба Риза Аббасидың белгілі оқушысы Муин Мусаввардың суреттерімен безендірілген
Сол суреттердің бірінде Исмаил шахтың Әбілқайыр ханды өлтіріп жатқан кезі бейнеленген екен
Олардың есімдері киімдеріндегі жазулардан анық көрінеді
Әрине, сурет баяндалған оқиғалардан бір ғасырдай кейін салынғандықтан, онда Әбілқайырдың шын бейнесі сомдалған деуге болмайды, алайда ол ирандықтардың және Муин Мусаввардың XVII ғасырдағы қазақтар туралы көзқарасын көрсетеді
Бұл бүгінде Қазақ хандығының билеушілерінің ең алғашқы бейнеленуі болып табылады.
Қорыта келе айтарымыз, мем­ле­кеттің қолдауымен жүзеге асып жатқан шетелдерден қазақ тарихына байланысты мұрағат құжаттарын жинақтау жұмысы өзінің жемісін бере бастады
Ұлттық тарихымызға байланыс-ты тың дереккөздер анықталды, ата-бабаларымыздың тарихының бейтаныс жаңа беттері ашылды
Ендігі таңда зерттеушілер алдында осы жинақталған материалдарды ел игілігіне пайдалану өзекті мәселе болып тұр.
Нұрлан Атығаев,
Ш.Уәлиханов атындағы Тарих және этнология институты директорының орынбасары, доцент
