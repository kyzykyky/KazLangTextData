Аягүл Миразова, 
Ы.Алтынсарин атындағы 
№159 гимназия директоры, 
Қазақстанның Еңбек Ері
Мектеп – Қазақстан Республикасының кішкене моделі
Қазақстан Республикасының дамуы, табыстары, жаңалықтары – мектептің де дамуы, табысы
Әрбір азаматтың Қазақстан туралы танымы мектепте қалыптасады
Елімізге деген шексіз сүйіспеншілік сезімі мектептен бастау алады
Сондықтан мектеп мемлекетіміздің әрбір жаңа қадамына ілесіп отырады
Мемлекет басшысы Нұрсұлтан Әбішұлы Назарбаевтың Қазақстан халқына кезекті дәстүрлі ­Жолдауы – мектептеріміздің оқушыларға ұсынатын бағдарламасы, айтар сөзі, көрсетер үлгісі
Жолдаудың «Қазақстан жолы – 2050: бір мақсат, бір мүдде, бір болашақ» деп атауының өзі білім беру жүйесінің даму жолын нұсқайды. 
Бүгінде Отанымыздың жетістіктері әрбір оқушыға ұлттық мақтаныш ретінде табысталады
Жаңа Жолдаудың барлық саланың дамуын қамтитын және үздіксіз өсуді қамтамасыз ететін жаңғыру жолы екендігін ұғыну, әлеуметтік-экономикалық, саяси танымының тұғырлық негіздерін, өзекті арқауын және мазмұндық құрылымын құрайды, шамшырақтай мақсатын айқындайды
2050 Стратегиясына бағдарлана отырып, білім беру жүйесі оны өзінің күнделікті міндеттеріне анықтауға және шешу тәсілдеріне негіз етіп алады
Озық және бәсекеге қабілетті ұлттық білім беру жүйесін құру үдерісіне бұл жаңа Жолдау тұжырымдамалық сипатқа ие болады.
Жолдауда белгіленген дамудың ұзақ мерзімді жеті басымдықтарының бірі ретінде қазақстандықтардың әлеуетін ашатын жаңа мүмкіндіктер ішінде ұлттық білім берудің барлық буынының сапасын жақсарту бағыты ел болашағы үшін айрықша мәнге ие
Ол ізгілікті істің тұжырымы: «Орта білім жүйесінде жалпы білім беретін мектептерді ­Назарбаев зияткерлік мектептеріндегі оқыту деңгейіне жеткізу керек
Мектеп түлектері қазақ, орыс және ағылшын тілдерін білуге тиіс
Олардың оқыту нәтижесі оқушылардың сындарлы ойлау, өзіндік ізденіс пен ақпаратты терең талдау машығын игере білуі тиіс» деп айтылған.
Міне, осылайша жалпы орта білім беру жүйесі үшін түбірімен жаңа бағыт белгіленді
Ендігі жерде мектеп педагогтары бүгінгі жалпы орта білім мазмұны мен технологиясының жаңа мектептің қалыптасуының негізі бола алуы үшін ауқымды ғылыми-әдістемелік ізденістермен еңбек етуі шарт
Мұнда мұғалімдердің сындарлы білім ұсына алуы үшін, ең алдымен олардың өз педагогикалық санасы мен көзқарастарын өзгерту керек болады.
Назарбаев зияткерлік мектептеріндегі білім мазмұны мен оқыту технология­ларының жалпы мектептер үшін ашықтығын қамтамасыз ететін тетіктер мен жүйелер құру керек деп ойлаймын
Осыған орай республикамыздың жалпы орта білім мектептерінің материалдық-техникалық және мазмұндық-технологиялық базалары мен жасақтануларын Назарбаев зияткерлік мектебіне жақындату міндеті туындайды деп білемін
Мұндай игі істің бастамасын да көріп отырмыз
Мысалы, мұғалімдердің кәсіби біліктілігін көтерудің қазіргі күндері қолға алынып жатқан «Өрлеу» бағдарламасының да мазмұны мен технологиясы осы бағытқа қызмет етудің бір үлгісі
Қысқасы, жаңа мектеп реформасы мектеп жүйесін толығымен қайта құруды керек етеді
Соның ішінде 12 жылдыққа көшуге қазіргі дайындық моделі жеткілікті бола алмайды
Білім стандарттарын, оқу бағдарламаларын, оқулықтарды қайта қарауға тура келеді
Бұл – Елбасымыз нұсқағандай, мектеп түлектері қазақ, орыс және ағылшын тілдерін білуі тиіс жаңа міндеттен де туындайтын мәселе.
Жолдауда Жалпыға ортақ еңбек қоғамында еңбекке жаңа көзқарас үстем болуына қол жеткізу мұраты да мектептегі тәрбие жұмысында еңбекке айрықша көңіл бөлуді талап етеді
«Нарықтық жағдайда аспаннан нәпақа күтпей тиімді еңбектенуін әркім-ақ түсінуі тиіс» деп айтылған Жолдау сөздері жастардың Отан игілігіне қосылып жататын өз еркінше өз мүддесі үшін адал еңбек ету мотивін қалыптастырудың аса маңызды екенін аңғартады
Бұның өзі мектеп стратегиясының басымдық құраушысы болып саналады.
Мектеп жүйесіндегі өзгерістер Жолдаудың: «Айналамыздағы әлем қалай тез өзгеретін болса, еліміз бен қоғамымыз солай жылдам өзгеруге тиіс» деген қағидасының аясында жүзеге аспақ.
Еліміздің әрбір қол жеткізген табыс­тарының бағасын, шыққан биіктерінің қадір-қасиетін біліп сезінуі, оның Отан дамуына қосар үлесін еселей түспек
Ол әрбір мектеп оқушысы үшін де ауадай қажет
Жолдауда біздің осындай рухани-идеологиялық қажеттігіміз үшін «Мәңгілік Ел» идеясы ұсынылған
Оның негізгі мазмұндық құрылымы уақыт сынымен өткен жеті Тәуелсіздік құндылықтар арқылы берілген
Олар: біріншіден, бұл – Қазақстанның тәуелсіздігі және Астанасы
Екіншіден, бұл – қоғамымыздағы ұлттық бірлік, бейбітшілік пен келісім
Үшіншіден, бұл – зайырлы қоғам және жоғары руханият
Төртіншіден, бұл – индустрияландыру мен инновацияларға негізделген экономикалық өсім
Бесіншіден, бұл – Жалпыға ортақ еңбек қоғамы
Алтыншыдан, бұл – тарихтың, мәдениет пен тілдің ортақтығы
Жетіншіден, бұл – еліміздің ұлттық қауіпсіздігі және бүкіләлемдік, өңірлік мәселелерді шешуге жаһандық тұрғыдан қатысуы
Осы құндылықтар арқасында біз әрдайым жеңіске жеттік, елімізді нығайттық, ұлы жетістіктерімізді еселедік
Ол құндылықтар – «Мәңгілік Ел» идеясының өзекті арқауы, тұжырымдамасы
Әрбір оқушы осы құндылықтарды меңгеріп, өзінің рухани-идеялық жолбасшысы етіп қабылдауы тиіс
Ол үшін мектеп білім стандарттарында, бағдарламалары мен оқулықтарында жоғарыда көрсетілген жаңа бағыттар көрініс табуы тиіс
Ол құндылықтар әрбір мұғалімнің күнделікті басшылыққа алатын оқу мотиві, оқу мазмұны, оқу мақсаты, оқу технологиясы мен нәтижесі болып табылмақ.
Біз, мұғалімдер, негізінен, жас ұрпақпен жұмыс істейміз
Сондықтан Елбасымыздың: «Бұл Стратегия сіздерге арналған
Оны жүзеге асыратын да, жемісін көретін де сіздер
Елдің болашағын барша халықпен бірге жасаңыздар!» деген сөздері бізге арналғандай
Мектеп жастарына Елбасымыздың осы аманатын жеткізу, ұғындыру, оны өмір салтына айналдыру – қасиетті де қастерлі міндетіміз
Отансүйгіштік, еңбексүйгіштік, рухани-адамгершілік, білімге құштарлық сияқты сапалар жас ұрпақ бойында мектепте қалыптасады
Ендеше ол сапалардың толық әрі кешенді түрде әр баланың бойында қалыптасу көзі Елбасымыз Нұрсұлтан Әбішұлының жаңа Жолдауында баса айтылған жалпыұлттық құндылықтарда жатыр
Жаңа Жолдау мен онда көрсетілген жалпыұлттық құнды­лықтар Жаңа қазақстандық Патриотизмнің идеялық негізі болуымен жалпы қазақстандықтармен бірге мектеп педагогтарын да жаңа міндеттерге бастап, жаңа қуатты серпіліс береді.
Алматы
