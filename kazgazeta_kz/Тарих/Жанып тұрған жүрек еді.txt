…Содан бері табаны күректей 48 жыл өтіпті
Зулап, зырлап бара жатқан қайран күндер, аққан айлар… Не 1966 жыл, немесе 1967 жыл
Адамның өз басындағы бағы мен бақытының қадірін білмейтіні тап рас
Мына өлшеніп берген өміріңдегі ең қымбат, қайталанбас асыл нәрсе – уақыт болса, ең қадірсіз, арзан зат та осы уақыт екенін несіне жасырамыз?! Әйтпесе сол бір күндер бал шағымыз ғана емес, ең бай да бақытты дәуреніміз екенін бүгін өкіне мойындауға тура келеді
Әйтпесе нақ бүгін сол бір уақытты не 1966, не 1967 жыл деп жобалап отырармын ба? Қасында болғаным несі, өзім қатысып, басымнан кештім ғой; сол кездерде оны ешқандай ұмытпасымды ұқсам да, өткен мезгіл-күнін осылай шырамытармын деп ойлаппын ба? Күнделік жазып, әрбір есте қалған оқиғаны, найзағайдай жарқ еткен ойларды, ұмытылмас өкініш, өте бақытты сәттерді тасқа түсіріп, таңбалап отыру керек екен-ау…
Көне Қызылорда
Туған табиғатпен табысып, өкпесіне теппей, өсіп келе жатқан таза қала Қызылорда
Николай Гоголь атындағы пединституттың ескі бір қабатты оқу ғимараты
Көктем
Шамасы, халықаралық әйелдер күні мерекесі болса керек
Кең оқу (акт) залы
Мерекелік кеш өтіп жатыр
Міне, филология факультетінің 4 курс студенті, жас ақын Зордан Салықбаев мінбеге көтерілді
Келісті жігіт
Даусына сәл діріл араласып, толқыған әуезді, сұлу үнімен жаңа шығарған жырын оқи жөнелді
Жүрегінен шығарып жақсы оқиды екен:
Сен мені сүйер болсаң – Баяндай сүй,
Тап келген ажалдан да аянбай сүй.
Махаббат болмақ емес еркелік сый,
Сен мен сүйер болсаң – өртеніп сүй.
Сен мені сүйер болсаң – Тоғжандай сүй,
Дүниеде еш теңдесі жоқ жандай сүй.
Бақыт та – қашқан түлкі, аулап ал сен,
Менің өр жүрегімді жаулап ал сен…
Зал құлаққа ұрған танадай
Ұшқан шыбынның ызыңы естілетіндей тыныштық орнаған
Тек – Зорданның жүрек лүпілі, от-жалын махаббатының құдіретті толқыны… Жас ақын осылай және екі жырын төгілтіп барып бір-ақ тыныс алғанда ду қол шапалақ көміп кетті
Мен институтқа оқуға түскелі Зорданның өлең жазып жүргенін білемін, жаман да жазбайтынынан хабардармын
Бірақ мынау – басқа, бөлек Зордан
Жаңа тыныс ашқан, қатты өскен, шынайы ақындықтың шыңына өрлей бастаған Зордан Салықбаев
Астана Алматыда ғана емес, аймақта – Сыр өңіріндегі Ақмешітте де ақиық ақын болуға болады екен
Мен, міне, осындай сезімде болдым сол сәттер
Мен ғана емес, достарым: Дәулетбек, Жөрген, Бақтиярлар, біздің алдымыздағы курстың облысқа ғана емес, республикаға танылып қалған Серік Сейіт­мағанбетов, Тынымбай Нұрмағамбетов сияқты жігіттері де осындай ой-пікірге тоқтаған еді.
Иә, сол кездегі біздің бақытымыз – Қызылорда, оның ішінде өз оқу орнымызда да әдеби орта болғандығы
Алыптардың ізін басып әдебиетке келген талантты сықақшы, ақсақал Асқар Тоқмағамбетовті айтпағанда, Саид Баязитов, Нәсіреддин Серәлиев, Қомшабай Сүйенішев, Жанұзақ Қожабергенов, Өтеген Жаппарханов, Айжарық Сәдібеков, Тыныштықбай Мұрынбаев секілді ағаларымызды былай қойғанда институтта Серік Сейітмағамбетов, Базарбай Исаев, Ділдахан Торғаева, Нұрмахан Назаров, Мұхамеджан Нұрханов сияқты ақын қыз-жігіттер болды
Таласып-тармасып өлең өрдік, тіпті мен жырға қоса әдеби сын жалына жармастым
Айтпақшы, алаштың ақиық ақындарының бірі Өмірзақ Қожамұратов та осы уақытта Қызылордада екі-үш жыл тұрып, қалам сілтеді
Осындай орта, шығармашылық көңіл күй әсері де бар шығар, ұлы ұстазымыз Әуелбек Қоңыратбаевтың біз үшінші курста оқып жүргенде: «Бақыт, жақсылап дайындалыңдар, бізге Мұхаметжан Қаратаев келетін болды
Творчесвосын талқылап, ақ-қарасын ажыратайық…» дегені де бар-ды…
***
Өткен жылы «желтоқсанның 5-інде Алаштың ақиық ақыны, парасатты прозашы Зордан Салықбаевтың 70 жылдығы аталып өтілді.
Алыс сапар алғашқы адымнан басталса, балаң жігіт Зордан тұңғыш туындыларының бірінде-ақ:
Өлең, саған мен әрқашан құштармын.
Егер сені жаза алмасам, жасыман.
Бірте-бірте қаламымды ұштармын,
Жыр жазармын әлі талай тасыған, – деп өзі айтқандай-ақ ол шәкірттік үйрену кезеңінен тез өтіп, студент шағында-ақ толқыны тулап, шалғыны шулаған өлеңдер жаза бастаған-тын
Иә, оқып болған өшіп қалатын өлеңдер емес, асыл ән, ұсынар асы – дән, тоқырамай тасыған жырлар.
Бұл айтқандарымызға ақынның «Алтын сандық», «Тұлпар», «Қазақ биі», «Жүрек сыры», «Сырларым бар ашпаған, жан ұқпаған…», «Жиырмасыншы ғасырдың перзентімін» т.т
туындылары – айдай анық айғақтар, Жалағаш жеріндей жанатты ақша бұлттай қанатты ақиқаттар, жаңа құйылған шуақтар, тасыған мөлдір бұлақтар десек сәл де жаңылыспаймыз.
Ар жоқ қой, ақыл жоқ қой ақшаға алар,
Асыл гүл бола қойса – бақшада бар.
Менде егер жан сүйсінер қылық болса,
Сендердің арқаларың, жақсы ағалар.
Жоқ менің артық айтып, кем берерім,
Жасанды мінезім жоқ емге менің.
Жағымды, жарасымды әзіл білсем,
Сендерге қарыздармын, жеңгелерім.
Есейткен жақсы үмітпен аға қанша,
Мейірі тас жібіткен ана қанша?!
«Кеудесі жақсылардың – алтын сандық»,
Алдым мен сол сандықтан қалағанша.
Ақын Зордан аталардың батасы қабыл болып, ақ жаулықты әжелерден ізгілік дарыған жан
Ол неге арлы, ақылды болды, жасанды мінезі жоқ жақсы адам болып қалай қалыптасты, соның сыры да, өзге қыры да осы өлеңде өріліп, көрініп тұр.
Жалпы, Зордан Салықбаев поэзиясының негізгі өмірлік мазмұн, өнерлік рух тұрғыдан алғандағы негізгі арна-арқауы, басты адам­дық-ақындық ерекшелігі – осынау жарық дүние, бес күндік тіршілікке өліп-өшкен ғашықтық, аруға, анаға, балаға – Адамға махаббат десек шындықты дөп басамыз.
Ортақ бол – мен жыласам, бірге жыла,
Ортақ бол – мен құласам, бірге құла.
Ортақ бол – мен шаттансам, шаттан сен де,
Аттансам ауыр жолға, аттан сен де.
Барлығын бұл өмірде тең көрелік,
Қайғыны, қуанышты тең бөлелік.
Ортақ бол менің барлық бақытыма,
Тек қана ортақ болма табытыма.
Бұл – тек жарға деген оттай тілек-сезім дейсіз бе, жоқ бұл анаға да, балаға да, ағайынға да, досқа да, тіпті Зорданның оқырманына да ортақ тілек-сезімі
Барша адам баласына осындай жаны ашықтықты, жақсы атаулыға ғашықтықты оның мына бір өзгеше өрнекті, балғын-жас келбетті өлеңінен де келісті көреміз, ақын жырына, автордың ақжарма адал сырына қалтқысыз сенеміз.
Мен сені сүйем қыр гүлі болып жайнаған,
Мен сені сүйем күн нұры болып шуақты.
Көзінде нұрлы, шұғыла сәуле ойнаған
Мейірбан жандар, балажан жандар – айналам,
Сонда да ешкім дәл мендей емес сияқты!
Қанжығасына арман-үмітін бөктерген,
Әкем де мені осылай сүйген шығар-ау.
Бақытқа балап азап-бейнетін көп көрген,
Таңмен таласып, түнгі ұйқысын да төрт бөлген
Анам да мені осылай сүйген шығар-ау!!!
Мен екенмін ғой аяулысы да алтыны,
Әкеме қанша қымбаттығымды білдім мен.
Жанарым менің – көзімнің отты жарқылы,
Жыр-әнім менің! Өзіңді сүю арқылы
Анама қанша қымбаттығымды білдім мен!
Бар-жоғы үш-ақ шумақ осы өлең – сырты күміс, ұйқасы бөлекше, жұп-жұмыр болса, ал іші – алтын, шүпілдеген сүйіспеншілікке толы, перзент жанары – балаға, перзент – жыр-әні (данаға) деген сезім көлі
Ақын қос перзентіне теңдессіз махаббатын жырлау арқылы әкесі мен шешесіне деген махаббат-көңілін де керемет келісті жеткізіп тұрған жоқ па?!
Айрықша ақын, Алаштың ақыны бола алған Зордан Салықбаевтың қалған өлеңдерінде де осындай арда бітім – мархабат, мейір, махаббат, пейіл бар екені дәлел тілемесе керек
Ол өліп-өшіп сүймесе, нысана – тақырыбына зерттеп-біліп, сіңіп жетпесе, Өмірмен бірге бітіп кетпесе, жыр жаза алмайтын еді
Ал, мына тіршіліктегі барлық нәрсені: жақсылық пен жамандықты, сұмырайлық пен сұлулықты, қуаныш пен қайғыны, әділет пен әбілетті, төрт құбыла жер-көкті, жалқаулық пен еңбекті, жарлы адам жанындағы шырылды, ағаш жапырағындағы дірілді жүрекпен қабылдау кім-кімге де оңай еместігі, әсіресе ақын жанын термометрдей тебірентіп, тамаша жыр туғызып қана қоймай, жүрекке жыртық да салары ақиқат.
Сырларым бар ашпаған, жан ұқпаған,
Мен қуансам – қуанар барлық ғалам.
Мен қайғырсам – қайғырар қара тас та,
Таңданғанда – есімнен танып қалам…
Менсіз жерде найзағай күркіремес,
Менсіз күлген күлкілер – күлкі де емес.
Ешбір ақын Өмірге ғашықтығын
Менен артық жырлауы мүмкін емес.
Ол өмірге осыншалықты ғашық болды, өлеңде өзіне осындай өте зор талап қойды
Сондықтан да шығар, «әдебиетті – ардың ісі» деп білген, әрбір жырын дардың алдында тұрғандай жауапкершіліктен тудырған ол қазақ жыры кеңістігінде тек Зордандікі ғана болып табылар, өз әлемін қалыптастырып, шырқау шыңға тез қалықтап көтерілді
Ал шыңға шығудан шыңның басында қалу қиын
Өйткені ақындық – біздіңше, Зорданша да – бөлекше талант болса талант шығар, тек өңмеңдей ұмтылып, алға ұмтылар өлермендік емес, маңдай терді тамшылатып төгер ауыр жұмыс та емес; ол – күтпеген жер­ден келер шабыт, ақын жанындағы төңкеріс-революция, аспанындағы жарқ етіп күркіреген найзағай
Ал, прозашылық – қаламгерлік қабілетке қоса оқу, ізденіс қиын да қайтпас еңбек, біртіндеп бағындырар биік
Содан ба екен, ол отыздан асқаннан кейін-ақ жыр жазуды сиретіп, жан сырын, өзі байқаған адам тағдырын, өмір жаңбырын қара сөзбен кестелеп, бірыңғай әңгіме жазуға бет бұрды
Бұл тұрғыдағы ол бастан өткерген азап, творчестволық табыс-ғажап таңдандырады
Тағы да ол алдына тек жақсы әңгіме жазу керек деген ұлы мақсат қояды
Бұл орайдағы оның даму эволюциясын аңғартар ой орамдарына көңіл күнделіктеріне үңілсек, көп қызық жәйттерге куә боламыз.
«Бүгіннен бастап прозаға бет бұрдым
1970 жылы бастаған бір әңгімем бар еді, соны жалғастыруға кірістім
«Сонарда» (1960), «Елу сом» (1964), «Сенбінің кеші» (1964) және аяқталмаған «Иірім» деген әңгімелерім бар еді
Бәрінің көлемі – машинкамен 16-бет
14.12.1981».
Зорданның осы алғашқы әңгімелерінің өзінде әдемі бастау бар
Алайда «Сонарда» – бір үзік қана
«Елу сом», «Сенбінің кеші» студенттік өмірден сыр шертеді
Екеуінде де жатық тілге қоса характер даралауға талпыныс бар.
«Бүгін әңгімені жазып бітірдім
Аты келісіңкіремей тұр: «Күрмеулі арқан»
Он бір күннің сегіз күнінде жаздым
Жұмыстағы, үйдегі жағдайым қолайлы болмаса да, өзімді-өзім зорлап жаздым
24.12.1981».
Зордан өзін зорлап жазғанмен, осы әңгіме – әдемі ғана емес, ақ қағазға төгіліп түскен қызыл қандай мықты дүние
Туған әдебиетімізде өз орны бар, озық тарихи әңгіме деп бағалауға әбден татиды
Әрине, Зордан оны Ахмет деген досына оқытып алып, оның ескертпелеріне де құлақ асып, жөндеп-жетілдіріп, «Кесілген түйін» деп атапты.
Өкінішке орай, Зордан бұл жанрда да үйренуден өтіп үйретерлік деңгейге көтеріліп, халқына қорған, ұлтына ұстаз бола бастағанда өмірден өтіп кетті
«Аманат» әңгімесі – міне, осының айғағындай
«Серғазы қолындағы дөңес шынылы көзілдірікке қарап отырып ойлады: «Иә, өлім – ақиқат
Ақиқаттың жүзіне тура қарау қиын
Өлімнің де жүзіне тура қарау қиын
А, сен өзің тура қарай аласың ба өлімнің жүзіне?.
Иә, жан – аманат
Аманаттың қайтарар уақыты бар
Сен дайынсың ба оны қайтаруға?..
Ол көзілдірікті Абай томының үстіне апарып қойды».
Қандай өміршең суреттеу
Адам мен ажал
Ақиқат пен аманат
Адамның жаны – Алла тағаланың берген аманаты
Менің ағам Зордан Салықбайұлы осы аманатты 44 жасында қайтаруға дайын ба еді?! Мен оны білмедім
Бірақ менің білерім – автор көзілдірігін, жүрек сөзін Абай томының қасына бекер апарып қойған жоқ.
***
Десек те маған парасатты прозашы Зордан Салықбаевтан ақын Зордан Салықбайұлы жақындау
Өйткені осы мақаламды жазарда да оның бірінен бірі өтер өлеңдері «Мені қалдырма, мені айт…» деп алдыма пырақ болып қанатын қағып, шырақ болып шуағын жағып келе берді.
Бүгінгі өлең ертең тапса қазасын,
Сыншы қауым айтып жатса жазасын,
Оқушының ала бермей мазасын,
Жазбай-ақ қой! Қайтіп қана жазасың?
Мұның несін жазған екен дегізбей,
Жырым менің терең болса теңіздей,
Биік болса көк тіреген таулардай,
Ыстық болса достар айтқан лебіздей…
Зордан міне, не себепті жақсы өлеңдері мен әдемі әңгімелерін жазған?! Талант
Талап
Талғам! Тер! Өз бойында осы төртеуі бірдей болғандықтан да ол өлең өрді, әңгіме жазды, аударма жасады
Журналистік еңбектері, сыншылық маржан ой орамдары – күнделіктері, өзге де жазбалары өз алдына
Ал оның қаламгерге ең бірінші және ең басты керек топырақ-құнар: таудай талант иесі болғанының басы ашық
Бұдан кейін керегі – үлкен талапшылдық, нәзік те терең талғам болса, ол да Зорданда көл-көсір
Онда олқылық кетсе, тек жетімсіз тер төгуден, аз жұмыс істеуден кетеді
Құдай бұл жағынан да Зорданды кенже, кенде қылмағанын байқаймыз
«Жазу керек
1000 бет проза жазып көрелік
Болмаса қалады
26.12.1981!; «Бүгінге дейін 191 күнде 212 әңгіме оқыдым
Оқу туралы Л.Н.Толстой былай деген екен: «Читать всего не нужно; читать нужно только то, что отвечает на возникшие вопросы»
Өте дұрыс
Мен талғамсыздау оқып жүрген сияқтымын
212 әңгіме 68 автордікі екен, оның 18-і қызылордалық
Демек, таныс болғандықтан оқуды міндет санадым
Сірә, бір авторды бірыңғай оқып шығу дұрыс-ау деймін
Сонда оның стилін аңғаруға болады
Асылы, классиканы қайта-қайта оқығаннан дұрысы жоқ
11.07.1982»
«1982 творчестволық жылдың қорытындысын шығарғалы отырмын
Бұрынғы жылдармен салыстырғанда 1982 жыл мен үшін творчестволық тұрғыда өнімді жыл болды.
Не бітірдім? Ең әуелі оқуды жүйеге келтірдім
1982 жылы 350 әңгіме оқыдым
М.Горький, Л.Толстой
К.Паустовскийдің әдебиет туралы пікірлерін оқыдым
Әдебиет туралы пікірлерден бір баспа табақтай цитата көшірдім
Яғни ол менің болашақ оқулығым болмақ…
А.Чеховтан, Л.Толстойдан, Г.Баклановтан үш әңгіме аудардым
Жалпы көлемі – 40 бет
Жеті әңгіме жаздым, жалпы көлемі – 60 бет
Сонда күнделігімді, конспектілерімді есептемегенде 100 бет, яғни 4 баспатабақ жазған екенмін
Енді алдағы 1983 жылы аудармаға уақытты аз бөлуім керек, өзім жазуға көп уақыт бөлуім керек.
Программалық міндет – 1983 жылы 12 айда 12 әңгіме жазып бітіруім керек
1983 жылы 300 әңгіме оқуым керек, оның 200-і клас­сиктердің әңгімесі болуы тиіс
01.01
1983».
Мына келтірілген үш жазба Зорданның қандай талғампаз, талапшыл, адал, азамат, сұмдық еңбекқор адам екенін жақсы аңғартары дәлел тілемесе керек.
Енді жоғарыда және мына айтылғандардан қандай қорытындылар шығаруға болады? Ол өзі тура 30 жасында 1974 жылғы 22 қыркүйекте: «Кейде өз мінезіме өзім түсінбеймін
Осы мендегі шамадан тыс гуманизм мен шамадан тыс этика қайдан пайда болады екен? Басқа емес, тап осы қасиеттерімнен пайда көрмей жүрмін», – деп жазғандай Зордан Салықбайұлының мына жарық дүниеде адам болып келгендегі басты миссиясы – алып Адамгершілігі, асыл Азаматтығы
Асылы, мұндай адамгершілік, биік азаматтық мөлдір адамдық ақын үшін, өнер иелері үшін аса қажетті бітімқұрар, шуақшашар құдіретті қасиет
Қандай да бір шын шығарма, шын, өнер құбылысы автордың осындай мөлдір тазалығымен, адамсүйгіштік махаббатымен жаралып, баурайды
Сондықтан Зордан осындай қасиеті үшін өмірде өзі сәл опынып, ел оны Қожанасыр көрсе де, мұндай қасиет-құдіретсіз ол бәлкім Алаштың ақыны, қазақтың Қаламгері бола алмас еді
Бұл үшін классик суреткеріміз Ғабиден Мұстафиннің: «Мейіріңді қандыратын мөлдір шығарма тек мөлдір көңілден туады; ал оны пасық көңілден іздеу – лай судан балық іздеумен бірдей», – деп айтқанын айғаққа тартсақ та жеткілікті шығар деп ойламын.
Міне, осындай Адам, Ақын, Суреткер болған Зордан Салықбайұлының алдын­дағы біздің – тірілердің, әріптестері мен оқырмандарының, елі мен жерлестерінің негізгі парыз-міндеті немене?! Ол – Зордан Салықбайұлының есімін ұмытпау, кезекті мүшелтойларында елеп-ескеру ғана емес, көзінің тірісінде оның еліне сіңірген, халқына жасаған еңбегінің есесін қайтару
Әсіресе қазіргі нарық заманында әрбір істің төлемі, тауардың бағасы бар десек, Зордан Салықбайұлының соңында қалған мол мұрасы, әсіресе маржан жырлары мен таңдамалы әңгімелері – мәңгі мұрамыз
Келешекке көз салып, алдымызды кеспей-ақ қоялық, десек те 2030 жылы, бұдан 100 жылдан кейін 2014 жылы Мәңгілік Қазақ елі мәдениетінің қақ төрінде Абай, Мағжан, Әуезов, Әбдіжәміл Нұрпейісов, Мұқағали Мақатаев, Фариза Оңғарсынова туындыларымен бірге Зордан Салықбайұлының өміршең өлеңдері, «Ақ қанат көбелектер», «Аманат» тәрізді әңгімелері тұрса мен таңданбас едім
Әдебиетіміз бен әлеуметімізге бүгін де, ертең де ортақ шырайлы бір шындық осылай болса, Зордан Салықбайұлының мұрасын мүмкіндігінше қамтып, 3 томдық толық шығармалар жинағын шығарып жатсақ қандай ғанибет
Алаштың анасы «Сырдың елі – жырдың елі» қалпында қала берсе, Зордан Салықбаевтың таңдамалы өлеңдері мен үздік әңгімелері туған облысы көлемінде жастарға, мектеп шәкірттеріне тұрақты түрде неге оқытылмасқа?! Жалағашта ақын Зордан Салықбайұлы мектебі ашылып жатса да артық емес-ау.
Бақыт САРБАЛАҰЛЫ
