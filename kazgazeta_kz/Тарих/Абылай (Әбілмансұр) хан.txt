Қазақтың ел болып, Үш жүздің басының қосылуына, қазақ даласын жатжерліктерден қорғап қалуда қисапсыз еңбек сіңірген Абылай хан еді (суретті салған автор – Т.О)
Оның дүниеге келгенде азан шақырып қойған аты Әбілмансұр болатын
Замандастары оның қарадан шығып хан болғаны туралы тарихи деректер қалдырған
Олар бүгінгі күнге келіп жетті
Алайда ол деректердің Абылайдың қайраткерлік тұлғасына көлеңке түсіре алмайтынын, жалпы алғанда Абылайдың халқының алдындағы жанқиярлық қызметін ашып көрсетуге де көмектесе алмайтынын түсінуіміз керек
Қалай десек те, халық оны төре тұқымы ретінде қабылдап, хан көтерді
Олай болса тарихи зерттеулерде оның шығу тегін қазып зерттегеннен гөрі, қазаққа жасаған қызметіне назар аударғанымыз жөн болады. 
Абылайдың даңқы қазақ даласына ғана емес, қалмақ қонтажысы Қалдан Сереннің жиені Шарышты өлтіруіне байланысты бүкіл қалмаққа да белгілі болды
Бұған наразы болып, қатты өшіккен қалмақ ханы одан кек алу жолын қарастырды
Қалмақтар бас бағып келгенде Абылай аң қуудан тыныстап, шаршап жатқан кезі екен
Оны ұйқыда жатқанда қапыда басқан қалмақтар тұтқындап кейін қайтты.
Мың ойланып, мың толғанған қалмақ ханы ақыры әділдікке жүгінеді
Ол өзінің жиені Әмірсананы елдің көз алдында Абылаймен достастырып, оның үстіне екі ел тату болсын деген тілекпен Абылайға Күнбаудау (бұл қалмақ тілінде «айырылмас дос» деген мағына береді екен) деген қызын ұзатты
Қалмақ келінмен бірге оның тағы бір жас бауыры қазақ даласына ілесіп кетеді
Осы кездесуде қазақ жағы да, қалмақ жағы да ойдағы бар өкпе-ренішті ашық айтып ортаға салады, алда тату ел болуға келісті
Бұл 1743 жылы болған оқиға еді
Айта кетеріміз, Абылай осы қалмақ қызынан өсіп-өнді
Одан Махмұт деген ұл туды
Одан Балшеке, ал Балшекеден Мәмбетай деген бала дүниеге келді
Алайда Абылай елге таныла бастаған тұста Жоңғариядағы саяси ахуал күрт өзгерді
Қаһарлы Қалдан Серен қайтыс болған соң жоңғар шонжарлары билік үшін өзара тартысып, қалмақты әлсіретті
Енді қалмақтың қазаққа берген тату ел болу туралы уәдесі жайына қалды
Осы қырқыста үстем түскен Лама Доржы 1750 жылы қалмаққа хан болып сайланды
Бұған риза болмаған Қалдан Сереннің жиені Әмірсана оған қарсы қастандық ұйымдастырды
Алайда бұл әрекет әшкере болып қалды да, Әмірсана Орта жүзге қашып келді
Оны жақсы қарсы алған Абылай оған көмек көрсетуге сөз берді
Сонымен қатар Абылай Лама Доржыға да оны қолдайтынын айтумен болды
Осылайша Абылай қалмақтарды өзара қырқыстыра түсуді ойластырды
Алайда оған сенбеген Лама Доржы одан Әмірсананы жеделдете қайтаруды талап етті
Мұндайда қалмақпен соғыс жақын екендігі байқала бастады
Абылай енді үш жүздің басын қосып әскер жасақтауға күш салды
Алайда бұл үшін ол, ел басқаруды қолға алуы керек еді
Абылайдың қолына нақты билік 1752 жылы зауза айында Қарқаралыдағы Қайыңсау жайлауында болған үш жүздің игі жақсылары бас қосқан жиыннан кейін тиді
Осы маңдағы Қарақоқты деген жерде үш жүздің игі жақсылары Құдай жолына боз биені атап, сойып, қазандағы оның қанына қолдарын батырып, ортақ жауға қарсы бірігіп соғысуға уәде етісті
Осында Төле би мен Қазыбек би бастаған билер қауымының қолдауымен Абылай ақ боз атқа мініп, ақ ту көтерді
Мұны естіген қалмақтар осы жылдың қыркүйек айында жиырма мың қолмен қазақтарға соғыс ашты
Алайда Қайыңсаудағы жиынға қатысқан билер мен батырлар елдеріне қайтып, шұғыл түрде қол жинауға кіріскендіктен, қазақ бұл жолы қапы қала қойған жоқ, қалмақты ығыстырып, қуып шықты
Бұған ашынған қалмақ ханы қазаққа он мың қолмен қайта ат қойды
Оған қарсы жиналып үлгермеген Абылай екі мың қолмен ғана аттанды
Нәтижесінде Қаратал маңында болған осы шайқаста қазақтар оңбай жеңілді, ұрыс даласында үш жүздей қазақтың денесі қалды
Енді қалмақтың күшейіп кетуіне жол бермеу керек болды.1753 жылы жазда Қабанбай мен Бөгенбай қолы Қаратал мен Көксу арасында қалмаққа түре тиісті
Оған Наурызбай бастаған Ұлы жүз қолы қосылды
Нәтижесінде Убашы бастаған қалмақ қолы қоршауға түсіп, күйрей жеңілді
Қазақтар қалған қалмақты Аңқай асыра қуып тастады
Бұл Жоңғариядағы ахуалға да әсер етіп, ондағы будда дінбасылары Лама Доржыны өлтірді
Енді қалмаққа Дабашы хан болды
Алайда оны мойындамаған Әмірсана күресті жалғастыра берді
1754 жылы Жоңғариядағы Әмірсананы қолдаушылар қазақтардың қолдауымен Давашыға қарсы көтеріліс ұйымдастырды
Алайда олар жеңіліп қалды да, Әмірсана Қытайға қашты
Осындайда ойратқа қытай тиісті
Бұл 1755 жыл еді
Қыспақта қалған қалмақ оңбай жеңілді
Қалмақ ханы Дабашы осындай дүрбелеңде қайтыс болды, оның қарсыласы Әмірсана да өзінің мақсатына жете алмады
Қытайлықтар болса қалмақтарды төртке бөліп, оларды біржолата жойып жіберуді ойластыра бастады
Мұндайда әмірсана Қытайға қарсы көтеріліс ұйымдастырды
Алайда жеңіске жете алмай қашып келген оны Абылай өзіне паналатты
Бұған ашынған Қытай Абылай бастаған қазақтың тамырын басып көрмек болып, 1756 жылы жазда қазаққа ұрынды
Алайда алғашқы текетіресте-ақ екі жақта бұл шайқастың жақсылыққа апармасын аңғарып, тамыз айында кейін шегінді
Дегенмен де, қытай әскерімен болған бұл қақтығыс Абылайға қымбатқа түсті
Ұрыс барысында жаудың найзасы санның қалың етіне тереңдеп кіріп, осы ауыр жарақат ханды біраз уақыт төсекке таңып тастады
Солай бола тұрса да, Абылайдың нұсқауымен қазақтар қалмаққа қарсы ұрыстарды Тарбағатай, Алакөл маңында жалғастырып, оларды біржолата талқандады
Келесі сиыр жылы(1757) Абылай жеңісті қамтамасыз еткен Қабанбайды, Бөгенбайды және Наурызбайды шақырып, Шимойын деген жерде көл-көсір той жасады
Бұл қазақ халқының ата жау қалмаққа қарсы ұзаққа созылған, бірнеше ұрпақ ауыртпалығын көтерген Ұлы Отан соғысындағы ғажап жеңісінің салтанаты еді
Енді Қытай сияқты алпауыт елмен келісімге келу басты мақсатқа айналды
Дәл осы жылы Абылай бұл келіссөзде де табысқа жетті
Екі ел өзара тиіспеу ­туралы уағ­да­ласты
Уәдеге тұратынына Қытай жағының көзін жеткізу үшін Абылай өзінің ұлы Әділді оларға кепілдікке берді
Бұл бір жағынан қытайлықтарға алым-рамат төлемеу үшін жасалған саясат еді
Көп кешікпей-ақ Абылай ұстамды да тұрақты саясатымен Қытай сеніміне кірді және жыл өткен соң Әділ сұлтан елге оралды
1767 жылы Абылай өзінің Қабанбай, Байғозы, Баян, Оразымбет, Шынқожа, Жауғаш, Мәлік, Бердіқожа тәрізді батырларымен бірге тағы да атқа қонды
Бұл жолы жорық қырғызға қарсы болды
Қырғын соғыста қырғыз бас иді
Ел арасы тынышталды
Осындай ахуалда 1771 жылы кезінде қазақ ханы атанып, біртіндеп елден оқшауланып, елеусіз қалған Әбілмәмбет қайтыс болды
Енді қазақ Абылайды хан сайлау жағын қызу ойластыра бастады
Осы оқиғаға тікелей куәгер болған Қазыбек бек Тауасарұлы мұны төмендегіше жазып кеткен: «Сол жылдың жазында Қожа Ахмет бабаның мәсжідінде үш жүздің игі жақсылары, билері мен ел басылары, хандары мен сұлтандары жиналып, Абылайды хан сайлады
…Ұлы жүз 24 шар, Орта жүз 31 шар, Кіші жүз 14 шар, Қарақалпақ 2 шар, төре 1 шар, барлығы 73 шар салынды
Орта жүзден Абақ Керей бір шар, Тарақты бір шар даулап алды
Кіші жүзден алты Әлім, төрт Шөмекей, Жетірудан Тама мен Жағалбайлы, Байұлынан Алаша мен Жаппас қана шар салды
29 таңбалы Кіші жүздің басқасы хан сайлауына қатыспады
Ұлы жүз Бәйдібектен тараған 7, Сіргелі,Шақшам 2, Қаңлы, Шанышқылы 2, Жалайыр 12, бәрі 24 шар салды
Сол 73 шардан Абылайға 69 адам қол берді
Шапырашты атынан шарды мен салдым
Хандар мен сұлтандар арасында да қарсылар болды
Нұралы інісі Ералының да хандықтан дәмесі бары көрініп қалды
Бірақ қазақ билері олардың сөзін құлағына ілмеді де, елемеді де
Өйткені қазақтың жүзге тарта ел билеушілері Абылайдың сөзін сөйлеп, сойы­лын соқты
Абылай ақ киізге отырғызылып, үстіне шентон, басына мұрақ кигізілді
Сонан соң сегіз жігіт көтеріп, он шақты қадам жүрді де, ақ боз атқа мінгізді
Міне, ол енді хан болды
«Сақылардан сұлтан ал, құтпан жалдан ұлтан ал, пат құндыздан ұлпан ал» осылай болды»
Міне, Абылайдың қазаққа қалай хан болғанын көзі көрген адамның сөзі
Қалай десек те, бұдан байқайтынымыз, көптеген қарсыластарының қолдамағанына қарамастан Абылай 1771 жылы шынында да бүкіл қазаққа хан болып сайланды
Қазаққа хан болған Абылайдың елге сіңірген еңбегі қисапсыз, ол қандай құрметке де лайық
Қытай қазақтары арасына таралған «Шыңғыс хан шежірес»і деген дастанда оның халық алдындағы еңбегі төмендегіше жырланады: «…Қырық екі жыл ел сұрады Абылай да, Хандар өткен тарихта әрбір жайда
Ел қорғауда жауынгер Абылайдай, Ержүрек батыр хандар болу қайда?! Айлакер, соғыс маман парасатты
Ойы терең болжаған болашақты
Табанды қайсар болып, дипломат, уысында ұстады бар қазақты
Абылай елді түзеп жолға салды
Жоңғардай жуан жауға тыйым салды
Бір мың жеті жүз жетпіс жетінші жыл, ажал құрғыр қояр ма, дүние салды»
Мұндай әділетті бағаға әрине, алып-қосарымыз жоқ.
Талас Омарбеков, 
әл-Фараби атындағы ҚазҰУ жанындағы Орталық Азиядағы дәстүрлі өркениеттерді зерттеу орталығының директоры, профессор, ҚР ҰҒА құрметті академигі
