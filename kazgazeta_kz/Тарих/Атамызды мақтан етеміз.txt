Кешегі соғыс жылдары «Бәрі де майдан үшін» деген ұранмен тылдағылар жұмыс істеді
Сол уақытта ел құрметіне бөленген, «Еңбек Қызыл Ту» орденімен марапатталған кісілердің бірі біздің атамыз, теміржолшы Құрман Өмірбаев еді.
Бұл кісі 1896 жылы Жамбыл облысы, қазіргі Тұрар Рысқұлов ауданы, Құмарық (бұрынғы Карл Маркс колхозы) елді мекенінде дүниеге келді
Атамыз ұзын бойлы, кең кеуделі, аққұба, сымбатты, ірі денелі, балуан кісі еді
Осы қасиеттерінен болу керек, жаппай еңбек майданына, ауыр жұмыстарға елді жұмылдыру кезінде атамызды Луговой-Бішкек (ол кезде Луговой-Мерке) теміржолына жұмысқа қалдырады.
Әскери тәртіптегі теміржол саласына тек осындай кісілер керек болған
Атамыздың негізгі жұмысы теміржолды жөндеу, қадағалау болған
Ал бұл жұмыстың ауа райының ыстық-суығына, тәулік мезгіліне қарамайтыны белгілі
Адал да қажырлы еңбек етіп 1956 жылы 60 жасында зейнеткерлікке шығады.
Бізбен әңгімесінде өзі айтып отырушы еді: «Алдымен маған Ленин орденін беретін болыпты
Ал орденді тапсырған кезде Еңбек Қызыл Ту болып шықты
Маған бәрібір емес пе? Әңгіме орденде емес, адал еңбекте».
Осылайша адал өмір сүрген атамыздың зайыбы – әжеміз 1959 жылы дүние салды, өзі 1986 жылы өмірден озды
9 перзент көрді
Қазіргі кезде төртеуміз ғана бармыз.
Қара шаңырақтың иесі ұлы Болат Құрманов «Казфосфат» бірлестігінің белгілі энергетигі Тараз қаласында тұрады
Немерелері, шөберелері бар.
Атамыз қарап отырмайтын
Қолөнерлігі де бар болатын
Оларды тізбелесек ер-тұрман, домбыра жасау, бау-бақша, мал өсіру, сәйгүлік баптау, т.б
Ауыл ішінде беделі зор болды.
Ел басына күн туған уақытта күн демей, түн демей қажырлы еңбек еткен атамызға қандай құрмет көрсетілсе де артық болмас еді
Кезінде өзі тұрған ауылдағы бір көше тыл ардагерлерінің есімімен аталса тіпті жөн болар еді.
Болат, Советкүл, Жаңыл, Кенжегүл Құрмановтар
Жамбыл облысы
Тұрар Рысқұлов ауданы
