Еңбек жолын бізге сабақ беруден бастаған ағайымыз  Өзбекәлі Жәнібеков туралы мөлтек сыр
Бір көргенге де, күнде көрісіп, қоян-қолтық жүргендерге де мінезі қатаң, кірпияз, суықтау болатын
Сырттай, әрине
Ал ішкі жан дүниесі, жүрегі ше? Ол бөлек әңгіме
Өзекең ән салатын
Нақышымен, бабымен, нәзік иіріммен (Әнді жүрекпен орындайтындардың қатыгез, қасаң, кіді болуы әсте мүмкін емес)
Ашық даусы ашаң да келбетті тұлғасына сай әсерлі де жағымды, сазды болатын
Өзі беріле орындайтын (білетін) әндерден мүкіс жібермейтін
Бірақ оның әнін тыңдағандар, естігендер көп болмаса керек
Өйткені Өзекеңнің әнін тыңдадың ба дегенге ілкіде бірді-екілілер ғана «иә» деп бас изейді
Заңды
Ғұмырынша ат үстінде жүрді
Ат үстінде болғанда, партия, комсомол, Кеңес жұмыстарында
Көбіне басшылық қызмет атқарды
Сонан соң ән шырқауға уақыт, мүмкіндік бола бере ме? Ал, біз…
Кезінде күн сайын тыңдайтынбыз
Өткен ғасырдың 1952 жылғы қыркүйек айынан… Оңтүстіктегі Келес ауданының маңдайына жазған жалғыз орта мектепте мұғалімдік еңбек жолын бастап, ұзамай аудандық комсомол комитетіне нұсқаушы боп ауысқанға дейін (иә, нұсқаушы).
Естелік айтқанның бір томпақтау жері еріксіз «мен» қосылады
Бізге де сөйтпеске әдді жоқ
Лажсыздан (құдай кешірер), әрине.
Болашақ қоғам қайраткері, қазақ өнері мен мәдениетінің дамуы, өсіп-өркендеуіне бір кісідей еңбек сіңіріп, өлшеусіз үлес қосқан Өзекең, Өзбекәлі Жәнібеков «Ленин жолы» орта мектебіне жоғарыда көрсетілген (1952) уақытта – Қазақ университетін бітірген Сейдемат Батаев екеуі – жолдамамен келді
Қатарласа қол ұстасып
Батаев әдебиетші, Жәнібеков география пәнінің мұғалімі
Жалғыз орта мектеп болса да, білікті ұстаз-мұғалімдер жетіспейтін
Бірақ сол жылы Алматыдан Бақтыбаев, Орынша Көкебаева, Шымкенттен математик Дарқанбаев атты жоғары білімді мұғалімдер де келіп, мектептің әжептәуір шырайы кірген-ді.
Әсіресе қазақ әдебиеті мен география пәндерінің айы оңынан туды
Бір емес, екі мұғалімнен
Бақтыбаевтың мамандығы да әдебиетші
Көкебаева ЖенПИ-дің география факультетінің түлегі
Cондықтан Сейдемат Батаев жоғары кластарға әдебиеттен дәріс беріп, география Өзекең емес, Көкебаеваға бұйырды
Өзекең төмендеу кластарға сабақ беріп жүрді
Арагідік 9-сыныпта оқитын біздерге басқа мұғалімнің орнына тарихтан сабақ жүргізеді
Шынын айтқанда, сабақ кезінде студенттік жылдардағы бастан өткен қызық-шыжықтарын аузының суы құрып, тамсана айтатын Көкебаевадан гөрі географиядан Өзбекәлі сабақ берсе деп көбірек армандаймыз
Жасы жиырмадан жаңа асқан сымбатты жігіттің сөз сөйлеуі, жүріс-тұрысының жөні бөлек
Қатал еді дейтініміз кейін, ол шақта барынша ашық-жарқын, қарапайым, көздері күлімдеп, кімді болса да биязы мінезімен бірден баурап алатын
Ешкімге жекімейді, ұрыспайды, сәл іліп-шалып, кекесін білдіретіні болмаса…
Көрнекті қоғам және мемлекет қайраткері Өзекеңді бүгінде ұстаз санайтындар аз емес
Ал ол біздің мектептегі ұстазымыз-тын
Ұстаз боп табыстық, ұстаз боп есте қалды
Мәңгіге
Қай жағынан да.
Сейдемат Батаев екеуі мектепке жақын каналдың арғы бетінде біреудің бір бөлмелі пәтерін жалдап тұрды (талай барғанбыз)
Жұптары жазылмайтын
Сейдемат аласа, Өзекең одан едәуір ұзын бойлы-тын
Алматыдан келгендіктен шығар, екеуі де – мектептің сәні, көркі, мақтанышы
Мектеп директоры – Ташкенттегі САГУ-ді бітірген, майдангер офицер – Омар Есімов те оларға жақсы қарады-ау деймін, бірінші тоқсан аяқталысымен Сейдематты оқу ісі жөніндегі орынбасар (завуч) етті, ал Өзекең…
Әуелі әншілігіне қалай куә болдық, сол жөнінде
Ол кезде көркемөнерпаздар үйірмесі дейтін болатын
Мұндай үйірме аталмыш мектепте Өзекеңнің келуімен байланысты ұйымдастырылды (оған дейін иісі де жоқ-тын)
Үйірмеге лайықты ұл-қыздарды Өзекең өзі іріктеді
Ән салатын, би билейтін, домбыра, мандалин тартатын дегендей
Мандалинді еңіретіп тартатын біз пақыр да санға іліктік.
Үйірме жұмысы түстен кейінгі сабақ аяқталған соң – бір-екі сағаттан кейін басталады
Өзекең домбыра тарт дейді – тартылады, мандалин ойна дейді – ойналады, ән шырқа дейді – шырқалады
Ешбірі ұнамайды
Өзекең басын шайқайды
Онан соң өзі кіріседі
«Ал жақсылап үйреніңдер!» деп әнге басады
«Біліп қойыңдар, мен музыка аспабының ешбірінде ойнамаймын, бірақ ән шырқай білемін» деп бір қояды
Алдымен көтеріңкі дауыспен: «Ахмет Жұбанов
«Ақ көгершін!» – деп әннің атын жариялайды, «Ел тілегін алып ұш» дейтін қайырмасына келгенде даусы барынша көтеріңкі, жарқын естіледі
Онан соң екінші, үшінші ән… бірнешеуін шырқайды
Ішінде халық әндері де бар
«Әпитөк» секілді
Музыкада сүйемелдеусіз, жеке өзі айтады.
– Үйрендіңдер ме? – дейді.
– Үйрендік.
– Онда ертең сендер айтасыңдар, жақсылап дайындалыңдар.
Ертеңіне кезек-кезек ән айтқызады
Өңшең құймақұлақ, өнерге құмар ұл-қыздар қамшы салдырмай орындайды
Өзекең риза болады, жайраң қағады
Кейбіреуді арқадан қағады.
Кейде үйірме жұмысы ұзаққа созылып, қараңғы түсіп кетеді
Ондайда Өзекең жақын жердегі пәтеріне барып, лып-лып етіп әрең жанатын май шам (шырақ) әкеледі
Кейде біз ілесе барамыз
Ертеңгі сабаққа әзірленіп отырған (серігі) Сейдемат Батаев Өзекеңе ежірейе қарайды да, басын бір шайқап, кереуетке қисая кетеді (қараңғы бөлмеде басқа не істесін)
«Ұйықта!» деп қояды Өзекең оған
Кейде үйірмеге Батаев та келеді.
Біз де онша қара жаяу емеспіз
Екі-үш бала билеуге лайық орысша музыканы мандалинде қосыла ойнаймыз
Өзекең қыздарға би үйретеді
Үйреткенде, бойжете бастаған 9-10 кластың қыздарын белінен қапсыра құшақтап, алақандай бөлме ішінде шыр айнала дөңгелейді
Ересектеу балалардың бет-ауыздары тыржиып, өң-түстері бұзыла бастайды…
Әне, сол үйірме уақыт өте келе төрт аяқтан тең басып, айтулы ұжымға айналды
Өзекең оны қайда жүрсе де көзінен таса етпей, назарда ұстады
Аудандық, облыстық, республикалық байқауларға қатысып, жеңімпаз атанды
Көрікті де көркем, даусы ғажап Роза Өзенбаева деген қыз (Өзекең үйреткен) «Ақ көгершін» әнімен Алматыға барып жүлдегер болып оралды.
Неге екенін қайдам, Өзекең бір балаға өзбекше барабан (дойра) қақтырып, әнге сүйемел жасатып қоятын.
– Өзбектер барабанға нота жазады, соны да біліп қойыңдар, – дейтіні есте.
Осылайша уақыт өтіп жатты
Бірінші тоқсан аяқталысымен Сейдемат Батаев мектеп директорының оқу ісі жөніндегі орынбасары болды (дедік)
Осы кездерде жоғары кластарға географиядан сабақ беретін (ол да ЖенПИ бітіріп сол жылы келген) Орынша Көкебаева бір түнде көрші ауданның жігітіне қашып кетіп, орны босады
Енді Өзекең келеді деп тағатсыздана күттік
Бірақ, келмеді
Орыс тілін жақсы білгені үшін аудандық комсомол комитетіне кетті деп естідік
Нұсқаушы болып
Осымен оның біз оқитын мектептегі қызметі бітті.
Ол кездегі партиялық тәртіп бойынша іскер кадрлар сатылап өсетін
Өзекең де нұсқаушы, бөлім меңгерушісі, үшінші, екінші, бірінші хатшы болып біртіндеп жоғарылады
Одан (ауданнан) Шымкент облыстық комсомол комитетінің үшінші хатшылығына сайланды
Одан бірінші, одан Қазақстан орталық комсомол комитетіне бірінші хатшы болып, айды аспаннан бір-ақ шығарды
Келестіктер тақияларын аспанға атып, төбелері көкке жете қуанды.
Өзбекәлі Жәнібеков келестіктердің жүрегінде терең із қалдырды
Сонда бір-бірінсіз қазаны қайнамайтын қаншама жолдас, достар тапты
Аудандық комсомол комитетіне – Өзекеңнің орнына – әуелі Лениншіл Рүстемов, одан соң Тазабек Есенов бірінші хатшы боп сайланды
Жылдар өткенде Лениншіл Рүстемов Оқу министрінің орынбасары, ректор, профессор дәрежесіне көтерілсе, Тазабек Есенов аупарткомда екінші хатшы, Киров аудандық атқару комитетінің председателі болды
Үшеуі араларынан қыл өтпестей жақын дос, мұңдас, сырлас еді
Бүгінде Келес ауданының орталығы – Абай селосына кіреберістегі орта мектеп Өзбекәлі Жәнібековтің есімімен аталады.
Өзекең Келесте жүргенде үйленді
Сол ауданда соғыстан бұрын Шиелі жақтан көшіп келген Нұрмағамбетовтер әулеті болатын
Әлмағамбет Нұрмағамбетов ұзақ жыл аудандық оқу бөлімін басқарды
Одан үлкен Рысмахан Нұрмағамбетов сауда саласында қызмет атқарды
Рысмаханның ұлы Ерғалимен орта мектепті бірге бітірдік
Ұзақ жыл совхозда директор боп, зейнетке шыққан соң дүниеден озды
Міне, Өзекең сол Нұрмағамбетовтердің қарындасы Қалихан апайға үйленгенін сырттай естідік
Кейін (Алматыда) жақын танысып, аз-кем аралас-құралас болдық
Қалихан апамыз зейнеткер, бала-шаға, үрім-бұтағына қамқоршы
Өкінішке қарай, хабарласа алмаймыз.
Айтқандай, Өзекеңнің мектептен комсомол комитетіне ауысқан соң бір кезекті мерекелік концертте сахнадан бірнеше халық әнін шырқағаны сирек құбылыс іспетті еді
«Әпитөк», «Әупілдек», «Маусымжан»
Пах, шіркін!
1964 жылы соған дейін бір жылдан астам «Лениншіл жас» газетінде істеп, одан Сарыағаштың аудандық газетінде еңбек еткен мен Алматыға келіп, «Мәдениет және тұрмыс» журналына орналасқанымда, Өзекең Орталық комсомол комитетінде бірінші хатшы еді
Әрине, арнайы барғаным жоқ
Олай ету мүмкін еместей көрінетін
Оның үстіне, Өзекеңнің «дөкей» болған соң қатты «өзгергені» жайлы әңгімелер құлаққа жетіп жататын
Бірақ күстәналау, өсектеу, жамандау емес-ті, әзіл-қалжың түрінде.
Ол кезде Өзекеңнің Алматыға ауысқанына көп болмаған (дедік)
Бірінші болған соң пәтер алып, көшіп келеді
Ізін ала ағайын-туыс, жекжат-жұрағат, жора-жолдастары құтты болсын айтып, бірінен соң бірі олар да ағылып келіп тұратын болса керек
Солардың бірі – менімен орта мектепті бірге бітірген (Қалихан апайдың інісі) Ерғали Нұрмағамбетовтің Өзекеңді сонау Келестен үш-төрт жігіт боп құттықтап келгені жайлы айтылатын бір әңгіме былай: «Ерғали онда совхозда инженер-механик, екі-үш жолдасымен Алматыға барып, пойыздан түскен бойда бірден жездесінің үйіне соғыпты
Барса, жездесі үйде жоқ
Күн демалыс
Мезгіл қыс
Қайда десе, әпкесі (Қалихан апай) «Е, ол демалысты біле ме, кеңсесіне кеткен» депті
Ерғали бастаған жігіттер жақын жердегі (қазіргі Сейфуллин даңғылының бойы) Орталық комсомол комитетіне барады да, сырт киімдерін шешпестен, бірден баса-көктей Өзекеңнің кабинетіне кіреді
Оларға табалдырықтан аттар-аттамастан төрде отырған Өзекең түсін суыта қарап: «Әй, неменеге шұбырып жүрсіңдер, барыңдар үйге, мен ертеңгі пленумға дайындалып жатырмын, бөгет жасамаңдар!» деп сәлемдерін де алмай, қуып шығыпты» деп Келестің қу тілді жігіттері айтатын
Құрдас-құрбылары Ерғалидың жездесін құттықтауға барғаны туралы осылай дейтін де, жамырай күлісетін
Кейін Ерғали марқұмнан «Сол рас па еді» дегенімде, «Рас, рас, одан да зорын көргенбіз» деп жымыңдайтын.
Бұл – мінез
Өзекеңнің мінезі
Кәкір-сәкірсіз, таза, табиғи мінез
Өзіне тән
Қалихан апайдың ағасы Әлмағамбет Нұрмағамбетовтің орта мектепті бізден үш-төрт жыл бұрын бітірген тұңғыш ұлы Асхат Алматыдағы тау-кен институтын бітірген соң қалада қалып қойды
Яғни Өзекең мен Қалихан апай Алматыға қоныс аударғанда Асхат осында болатын
Үйлі-баранды
Кейін мен 10 мөлтек ауданнан пәтер алып, 66 автобуспен жұмысқа барғанда, ара-тұра Асхатты кезіктіріп жүрдім
Ол орталықтағы қызмет орнына 1 мөлтек ауданнан қатынайды екен.
– Неге алыста тұрасың? – деймін.
– Жақын жерден пәтерді кім береді?
– Жездең бірінші секретарь, әпермей ме?
– Ой, ол ондайға жоқ қой, – дейді мінезі шадырлау Асхат саңқ етіп
– Ол: машина керек пе, айт
Қонаққа келесің бе, кел, бізді де шақыр
Бірақ басқа ештеңе деме
Өз жолыңды өзің тап» деп айтады
Жездей сондай адам.
Әне, сол Асхат (Өзекеңнің әйелінің туған бауыры) кейін орталықтан үш бөлмелі пәтерді әрең алып, өмірден озғанша сонда тұрды.
Өзекеңнің Торғай облысында партком хатшысы, Орталық комитетте бөлім меңгерушісі болғанын жұрт (бізсіз де) біледі
Біраз жыл Мәдениет министрінің орынбасары болды
Министрлік органы – «Мәдениет және тұрмыс» журналында алқа мүшесі боп, жолымыз басқашарақ түйісетін сәт жетті
Арамыз жақын
Бас редактордың орынбасары (жауапты хатшы) ретінде мені жиі шақырады
Қашан болмасын, жүрегім лүпілдеп, жасқаныңқырап барамын
Алғаш кездескенде (оқушы кездегі әдетпен) «Ағай, мені танисыз ба?!» дедім тәуекелге басып.
Ол езуіне мысқыл үйіріле бетіме күлімсірей қарады да: «Неге танымаймын!» деп аты-жөнімді сақ еткізді
«Мандалинді әлі тартасың ба?» деді
«Қойып кеттім, ұмыттым, қазір тарта алмаймын» дедім
«Бәрі солай, – деді
– Қазір мандалин тартатын ешкімді көрмеймін».
Кейінгі жолыққанның бәрінде сөзді аман-саулық сұраспай жатып, бірден жұмыстан бас­тайды
Телефонда да сол
Және болар-болмасқа дауыс көтеріп, үрсып тастайтын кезі жиі.
Бастығына еліктей ме, немене, алдындағы хатшы қыз да үнемі қабағын қарс түйіп, сызданып отырады, сөз саптасынан бұйрық лебі еседі
Бірде телефонда:
– Өзбекәлі Жәнібековке келіңіз, – деді әй-шәй жоқ.
Жетіп бардым
Өзекең бір өзі екен
«Мынаны тез тындыр» деп бір парақ қағаз берді
Қарасам, өзінің аты-жөні, қызметі, жұмыс телефоны жазылыпты
«Визитка жасатып, ертең әкеліп бер!» деді қысқа қайырып.
Басқа болмаса да, визитка жасату бізге қиын емес
Тамыр-таныстықты пайдаланып, сол күні жасаттым да, ертеңіне алып бардым (бір бума)
Өзекең біреуін алып, ары-бері қарады да, бұлқан-талқан ашуланды
«Бұл не? Қайда қарадың? Осылай жасай ма екен? Тексермейсің бе?» деп қуырып барады.
– Өзіңіз қалай жаса дедіңіз, солай жасалды, ағай, – деймін мүләйімсіп.
– Мен бұлай жаса деген жоқпын!
Абырой болғанда, кеше өз қолымен жазып, үлгісін сызып берген қағазын қалтама сала барған едім
Алдым да көрсеттім.
– І…ім! – деді бірден жуасып
– Мейлі, онда мен тағы сызып берейін, Соны қайта жасат
Мынау бәрібір болмайды
Қанша сом?
– Ол жағы кейін, – дедім (батылданып).
– Сені шығындандыруға болмайды, – деп күлімсіреді.
Осы жолы мен де бір жеңілдеп, өз-өзіме риза болғандай күй кештім
Өйткені бұл қызмет бабына байланысты ресми тапсырма емес, өзімсінген аманат еді.
Мәдениет министрінің орынбасары боп жүргенде бір жолы дастархан басында (Қалихан апай да бар) желпіне, серпіле шырқаған әндерін тыңдап, тағы да бір желпінгеніміз бар
Кіл халық әндері
Баяғы дауыс, ырғақ, мәнер, нәзік иірім, сезімталдық
Бірінші ән – жаны сүйе орындайтын «Әпитөк»
Онан соң басқа халық әндері…
Неге екенін қайдам, маған оның қоғамдық-саяси, мемлекеттік істері (қайраткерлігі) бір төбе де, әншілігі бір төбе секілді көрінеді де тұрады
Иә, ол ең алдымен әнші еді…
Өзекеңмен ақырғы рет – жақын ағайынбыз, бірақ отыз жылдай арамыз алыс­тап, таяуда табыстық дейтін – белгілі жазушы Еркінбай Әкімқұлов жайған дастархан басында дәм-тұздас болдық
Ауру жеңе бастаған ғазиз жан шаршаңқырап, қалжырап отырды
«Бұдан әрі отыра алмаймын, қайтамын» деген соң, Қалаубек Тұрсынқұлов екеуіміз тысқа қолтықтап шығып, көлікке отырғыздық, қоштастық
Соңғы көрісу…
«Қайтыс болды» деген хабарды естісімен үйіне бардық
Жетісай аупарткомының бірінші хатшысы (туған құдам) Сыпақұл Малдыбеков келіп үлгерген екен, ым жасап шақырған соң қасына барып отырдым…
Алматы жұртшылығы Өзекеңмен Әуезов атындағы театрда қоштасып, сол жерден кіндік қаны тамған жерге шығарып салды
Арыстанбабтан топырақ бұйырды…
Қайран Өзекең, қайран ағатай, ардақты ағай, ұстаз! Енді ойласақ, бізден төрт-бес жас үлкен екенсіз-ау
Нұрыңыз пейіште шалқысын!
Зәкір АСАБАЕВ
