Қазақ халқының тарихында тұңғыш рет әлем мемлекеттеріне тарыдай шашырап кеткен қазақтардың І Құрылтайы Алматы қаласында 1992 жылдың 30 қыркүйегінде өткізілді
І Құрылтайға әлемнің 30 мемлекетінде тұратын қазақ диаспораларынан 700-дей делегат қатысты
Күн тәртібіндегі мәселенің бастысы әлемнің 40-тан астам мемлекеттерінде өмір сүріп жатқан қазақтарды біртіндеп тарихи Отанына қайтару болды. 
Дүниежүзі қазақтарының І Құрылтайы қазақ халқының ғасырлар бойы аңсаған асқақ арманы – тәуелсіз мемлекеттің шаңырағы астында топтасудың орындалуына жол ашты
Кеңес Одағы кезінде мұндай жиын өткізу орындалмайтын қиялдай көрінетін
Бодандық бұғауынан құтылған тәуелсіз Қазақ елі өз өкілдерін туған еліне, ата-баба мекеніне шақыруға, әлем қазақтарының құрылтайын өткізуге мүмкіндік алды.
Осы жиында түрлі мемлекеттерден келген қазақ диаспораларының өкілдері қазақ халқының тарихының тереңде екендігіне тоқталды
Әлемдік өркениетте қазақ этносының да өзіндік үлесі бар
260 жылдан астам созылған отаршылдық Қазақ тарихына еуроцентристік көз­қарастар таңылды
Шаруашылық пен өнерде ешқандай табысқа жетпеген, тек дамыған Еуропалық халықтардың жетістіктерін тұтынған «жабайы халық» ретінде бағалау белең алды
Прото­қазақтар тарихы, ғұн-сақ дәуірлері мүл­дем ескерілмей, қазақ этносының тарихын тек ХV ғасырда құрылған Қазақ хандығынан бастау әбден үйреншікті дәстүрге айналды
Қазақ этносының 5000 жылдық терең тарихы бар екендігі, оның барлық өркениетті халықтармен терезесі тең екендігі айтылмады.
Дүниежүзі қазақтарының І Құ­рыл­та­йында Елбасы Н.Назарбаев осы шындықты ерекше атап көрсетті
Халық пен хандықтың тарихы екі басқа
Қазақ жерінде тарихи тартыстар барысында ондаған мемлекеттер өмірге келді
Күйреген мемлекеттер орнын жаңа мемлекеттер алмастырды
Көне сақтар дәуірінен бастап бұл үрдіс жалғаса берді
Қазақ хандығы қазіргі Қазақстан аумағынан да үлкен алып аумақты бір ұлыстың астында біріктірген, өз заманында шекаралас зор мемлекеттердің барлығы да санасқан күшті мемлекет болды
Қазақ хандығы 300 жылдан астам өмір сүріп, түрлі тарихи себептермен тарих аренасынан кетті
Алайда Қазақ хандығы қазақ этносын тілдік, мәдени, салт-дәстүрлік, рухани топтастырып толыққанды этнос дәрежесіне көтерді
Қазақ хандығының аумағы қазақ ұлтының өмір сүру кеңістігі ретінде белгіленді.
Құрылтай болған 1992 жылы әлемнің 40 елінде 3,5 млн қазақ бар екені белгілі болды
Қытай, Моңғолия, Ресей жерлерінде қазақтар тығыз қоныстанған мыңдаған қазақтар Түркияда, Иранда, Ауғанстанда, Еуропа елдерінде, АҚШ-та, тіптен алыстағы Австралияда ғұмыр кешіп жатты
Олардың көпшілігі еліне қайтуды армандады
Қазақстан олардың мұңын, сағынышын түсініп, көкейкесті армандарының іске асуына көмектесуге міндетті болды
Себебі шетелдегі қазақ ирридентасы мен диаспораларының отаршылдық кезеңдегі саясаттың құрбаны болып елінен шеттеп қалғандығы ақиқат
Сондықтан Қазақстан Үкіметі қазақ халқының өкілдері өмір сүріп жатқан мемлекеттердің барлығымен әріптестік қарым-қатынастар орнатуы маңызды болды
Халықаралық нормалар мен талаптар шеңберінде Қазақстан өз отандастарының жағдайына көмек бере алатын ахуал қалыптастыра бастады
Мысалы, Қазақстан Германия үкіметінен елдегі немістерге қолайлы жағдай жасау арқылы, ол елдегі қазақтардың жағдайын түзету мәселелерін келісті
Мұндай келісімдер Түркиямен, Ресеймен, Өзбекстанмен де жасалды.
Кеңес Одағы ыдырағаннан кейін Өзбек­станда, Қырғызстанда, Түркі­менстанда қазақ диаспоралары өз тілін, мәдениетін жақсы сақтады
Өзбекстанда 543 қазақ мектептерінде 138 мың оқушы оқыды
Астрахан, Орынбор, Ташкент қалаларында қазақ тіліндегі газеттер шыға бастады
ТМД елдерінің ірі қалаларында қазақтың мәдени орталықтары ашылды
Мұндай орталықтардың жұмыстарын жергілікті билік органдары қолдап отырды
Бұл жұмыстар мемлекетаралық татулықты және халықтар достығын нығайтуға көмектесті
Бірақта шетелдегі қазақтардың басым көпшілігі жаңа ғана тәуелсіздік алған Қазақстан Республикасына оралуды көкседі.
Егемен Қазақстан Үкіметі 1992 жылдан бастап шетелде өмір сүріп жатқан қазақтарды тарихи отанына қайтару жұмыстарын жеңілдету үрдісін бастады
Ел парламенті «Көші-қон туралы» Заң қабылдады
Министрлер Кабинеті оралмандарға көмек көрсету шараларын белгілейтін қарар қабылдады
Бұл құжаттық актілерде шетелде тұрып жатқан қандастардың мүдделерін қорғау, елге оралуын жеңілдетудің көптеген шаралары қарастырылды.
І Құрылтай барысында Дүниежүзі қазақтары ассоциациясы құрылды
Жаңа құрылым әлемдегі қазақтарды топтас­тыратын, оның мәселелерін Үкімет­ке жеткізіп тұратын, ұлттық өмірдің даму мәселелерін талдайтын, әлем қазақ­­тарының өзара мәдени және рухани байланыстарын жүзеге асыратын ұлтты біріктіруші орталық болады деп есептелінді.
Дүниежүзі қазақтарының І Құрылтайы қазақ халқының өміріндегі маңызды оқиға болды
Қазақ ұлты өзінің тарихында алғаш рет өзінің ұлттық топтасуы, тарихи әділеттілікті қалпына келтіру, этностың тарихи Отанына жиналуы мәселелерін талқылады, нақты істерді бастады
Шетел қазақтарының Отанына қарай Ұлы көші басталды
Мемлекет пен қоғам барлық қиыншылықтарға қарамастан шетелдегі 5 миллионнан асып кеткен қазақтардың басым көпшілігін Қазақ еліне оралтуға мүдделі болды.
Сайын Борбасов, 
саяси ғылым докторы, профессор
