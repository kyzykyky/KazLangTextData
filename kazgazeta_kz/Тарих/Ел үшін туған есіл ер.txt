Таяуда ғана Алаштың анасы атанған Сыр өңірі қазақтың хас батыры әрі парасатты биі Жанқожа Нұрмұхаммедұлының 240 жылдығын кең көлемде, есте қаларлықтай атап өтті
Бұл мерейтойды атап өту жөнінде облыс басшысының арнайы шешімі шықты
Халқына қорған болған батырдың туған жері – Қазалы ауданы бойынша үстіміздегі жыл Жанқожа жылы болып белгіленді
Дайындық жан-жақты жүргізілді
Айтулы шараның ұйымдастыру жұмыстарына аталған ауданның әрбір тұрғыны білек түре қатысты деуге толық негіз бар
Өйткені бабаның өмір жолына, ерлік істеріне бұл аймақтың еңкейген кәрісінен еңбектеген баласына дейін етене қанық
Мерейтой бағдарламасы батыр баба туралы жазылған кітаптардың тұсаукесерімен ашылды
Ол шығармалар жазушы-этнограф Әбдісаттар Оспановтың «Наркескен» тарихи трилогиясы, жазушы Молдахмет Қаназдың мұрағат деректерінен құрастырылған «Жанқожа Нұрмұхаммедұлы» кітабы, белгілі жырау Сардарбек Қожағұл мен филология ғылымдарының кандидаты Нұрлан Нұрмахановтың «Жанқожа батыр», «Жанқожа батыр туралы жырлар» атты өлеңдер мен дастандар жинақтары.
Халықтың асыға күткен қуанышы – батыр ескерткішінің бой көтеруі еді
Осы күні облыс орталығындағы теміржол вокзалының алаңына жұртшылық көбірек жиналды
Бәрінің де жүздері шат
Жиналғандар алдында Қызылорда облысының әкімі Қырымбек Көшербаев, мемлекет және қоғам қайраткері Ұзақбай Қараманов, республикалық ардагерлер ұйымының төрағасы Өмірзақ Озғанбаев, облыстық қорғаныс істері жөніндегі департамент басшысы, генерал-майор Әлімжан Ерниязов сөз сөйледі
Облыс басшысы ел басына күн туған кездерде батырлық пен ерлікті, өрлік пен рухты қатар ұстап, туған жердің азаттығын аңсағандардың бірі – Жанқожа Нұрмұхаммедұлының Хиуа мен Қоқан хандықтарына, патшалық Ресейдің отаршылдық саясатына қас қақпай қаруын сілтеп, жетпіс жыл бойы аттан түспей, ел бостандығы үшін күрескенін айтса, Ұ.Қара­манов бұдан жиырма екі жыл бұрын батырдың құрметіне кесене тұрғызылып, ас берілгенін еске түсірді
Ө.Озғанбаев болса Жанқожа Сыр елі ғана емес, исі қазақтың мақтан тұтатын, үлгі алар батыр қолбасшыларының бірі екенін, оның есімін ардақтап, өнегелі өмір жолын терең зерделеу, зерттеу, мерейтойын лайықты деңгейде атап өту көрегенділіктің белгісі болып табылатынын, жас толқын зердесіне осындай тәрбиелік маңызы зор жұмыстарды ұялатып, өткеннен өнеге алуға баулитын болсақ, алдағы күндерде рухани тынысымыз кеңіп, бірлігіміз бен ынтымағымыз арта түсетінін тілге тиек етті.
Міне, ақ мата ысырылып, ар жағынан ат үстіндегі баба бейнесі көрінді
Заманында бүгінгі Қызылорда, кешегі Ақмешіт бекінісі үшін айқасқан батыр баба қаһармандық пен өжеттіктің белгісіндей биік тұғырға қона қалыпты.
Қызылорда қаласындағы Студенттер сарайында өткен «Ұлт азаттық қозғалысы және Жанқожа батыр» атты ғылыми-танымдық конференцияны Қорқыт Ата атындағы Қызылорда мемлекеттік университетінің ректоры Қ.Бисенов ашып, жүргізіп отырды
Сөз алған облыс басшысы Қ.Көшербаев конференция жұмысына сәттілік тіледі.

Негізгі баяндама жасағандардың бірі, Қазақстан Республикасы ҰҒА корреспондент-мүшесі, профессор Берекет Кәрібаев Жанқожа батыр өмір сүрген дәуір кезеңінен жан-жақты мағлұмат берді
Расында да, баяндамашы сөз еткеніндей ол уақыт қазақ тарихындағы ең бір қиын-қыстау кезең болып еді
Қазақ қоғамындағы билеуші топтар арасында ішкі бірліктің болмауы мемлекеттің әлсіреуіне, ал одан кейін оның күйреуіне алып келді
Қорғанынан айырылған халық бір жағынан Хиуа, Қоқан секілді хандықтардың езгісіне түсіп, қорлықтың небір түрін көрсе, екінші жағынан Ресей отаршылдығының ауыр азабына тап болды
Жеке басының мүддесін ойлаған небір билеуші топ өкілдері сатқындық жолына түссе, Жанқожа секілді қарапайым халықтан шыққан тұлғалар намыс пен елдікті ту етіп ұстап, бар күшімен айқасқа түсті.
Көңілге медет болатын бір нәрсе – кейбір батырлардай емес, Жанқожа жайлы деректер молынан ұшырасады
Алпыс екі томнан тұратын «Бабалар сөзінің» тұтас бір томы ер Жәкем жайлы жыр-дастандарға толы
Кейбір хан-батырлар секілді Жанқожаның да жанындағы серігіне айналған өз жырауы болған
Ол – Төремұрат жырау
Жанқожа бастаған қол Созақты алуға бекінгенде атақты жырау оларға жігер бере мынаны айтады:
Екі жүзді семсердің
Балдағы қолда қалғанша,
Ат басындай сом жүрек.
От болып лаулап жанғанша.
Мөлдіреген екі көз
Жұмылып қанға толғанша.
Тыным алып, ас ішпей
Ат бауырынан қан кешпей,
Ел бетін көрмес күн бүгін!..

Ұлтымызға танымал көптеген тұлғалар ­Жан­­­­­қо­жа жайлы соңдарына ден қойып, құлақ асар ғибратты сөздер қалдырған
Мәселен, ­М.Ты­ныш­баев былайша ойын жеткізеді: «Бар­лық үш орданың ең бір атақты батыры және биі қазақтың бостандығы үшін күрескен Жан­қожа батыр (Әлім, Шекті) орыстарды да, хиуа­лық­тарды да, қоқандықтарды да, хандарды да мойын­даған емес»
ХІХ ғасырдың өзінде-ақ орыс зерттеушісі И.Аничков батырға жоғары баға берген
«Біз Орта Азиядағы түркі тай­пала­рының бас бостандығы мен тәуелсіздігі үшін шыбын жанын шүберекке түйген Кенесары, Көтібарұлы Есет, Садық және бас­қалар тәрізді атақты Жанқожа әулиені күллі қазақтың атышулы батырлары мен дала қаһарман­да­рының санатына толық жатқыза аламыз» деді ол.
Өзіміз ғана емес, өзгелер жоғары бағалаған Жанқожаның атын ауызға алу кешегі жетпіс жыл үстемдік құрған Кеңес өкіметі кезінде мүмкін болмады
Оның негізгі себебі – батырдың орыс отаршылдарына қарсы күрескендігі
Ол уақытта орысқа қарсы шыққан адам халықтың жанашыры, жақыны деп есептелмейтін
Тәуелсіздік арқасында ғана Жанқожа аты қайта жаңғырды
Орыс тарихшысы Л.Мейер Жанқожа дүние салған бес-алты жылдан кейін былай деген екен: «Бұл есім халық жадында әлі ұзақ сақталады
Сырдария қазақтарының бүгінгі ұрпағы оны әулие тұтады және уақыт бұл түсінікті нығайта түседі»
Көрегендігі бар адам болу керек
Айтқаны келіп тұр
Қазақ халқы барда Жанқожа есімі де – мәңгілік.
Қызылорда қаласынан шыққан қонақтар батырдың туған жері қасиетті Қазалыны бетке алды
Жолай Қорқыт Ата ескерткіш-кешеніне соғып, бабаға құран бағыштады
Қазалыдағы жиын, мәдени шаралар Жанқожа ескерткіш-кесенесіне тағзым етуден басталды.
Мұндай ауқымды шара ақындар айтысынсыз, палуандар күресінсіз, ат бәйгесінсіз өтпейтіні белгілі
Бұл жолы да сол дәстүр сақталды
Көпшілік республикалық деңгейде өткен ақындар айтысына тайлы-тұяғымен қалмай жиналды
Айтыс өткен жерде ине шаншар орын болмады
Қазылар алқасына белгілі өнер қайраткері, танымал актер Асанәлі Әшімов төрағалық жасады
Айтысты жүргізген осы өнердің ыстық-суығын бастан өткеріп келе жатқан, ақын, Қазақстанның еңбек сіңірген қайраткері Жүрсін Ерман
Он бес ақын қатысқан бәсекеде бас жүлдені Бекарыс Шойбеков иемденді.
Бұл күндері Қазалы ауданындағы Жанқожа ауылы үлкен қуанышқа кенелді
Мұнда да облыс әкімі Қ.Көшербаев сөз сөйлеп, әрбір ісімізге батыр бабаның рухы жар болсын деген тілегін жеткізді
Жиналғандар жаңадан ашылған «Тағзым» алаңына гүл шоқтарын қойды
Тойды ұйымдастырудың басы-қасында жүрген аудандық мәслихат хатшысы Талайлы Бөрқұлақов бұл жердің жастарды патриоттыққа тәрбиелеуде маңызы зор екенін айтты
Осының алдында аудан орталығында жазушы-драматург Рүстем Жанайдың «Жанқожа батыр» пьесасы бойынша сахналанған спектекльді тамашалаған көпшілікке баба ауылында «Ел үшін туған ер Жәкем» атты театрландырылған қойылым ұсынылды
Жыршылар фестивалі, жас ақындардың облыстық айтысы, ақындар мүшәйрасы, эстрада жұлдыздарының қатысуымен өткен концерт, сондай-ақ «Түйе палуан» атағы үшін қазақша күрестен, қол күресі мен гір көтеруден өткен сайыстар да мерейтойдың мән-мазмұнын аша түсті.
Ат бәйгесі дүркіреп өтті
Сәйгүліктер аламан, жорға, құнан, тоқ, тай жарыстарында бақ сынады
Жүлдегерлерге қомақты ақшалай сыйлықтан басқа жеті шетелдік көлік тігілді
Аламан бәйгеге тек республика көлемінен ғана емес Ресейден, Қырғызстаннан тұлпарлар, барлығы жетпіс бір ат қатысты
Аламанда Алматы облысынан келген Байбатыр Сатыбалдиевтің жүйрігі топ жарып, бірінші орынды иемденді.
Бұл той елдің тойы ретінде атап өтілді
Баба тойы жоғары деңгейде өту үшін жанашырлық танытып, қамқор қолын созған азаматтар да жетерлік
Біз солардың бірін кездестірдік
Ол – Ақтөбенің Шалқар қаласынан келген кәсіпкер Абай Ноғаев
Абайдың бабасы Байқазақ Жанқожаның жиені болып келеді
Абай 500 мың теңге құрайтын тоқ бәйгенің екінші орындағы жүлдесін көтерді
Шалқардың атынан тойға екі киіз үй тігіліп, киіз үйлер байқауында олар үшінші орынға ие болды
Реті келгенде айта кетейік, Ақтөбе қаласындағы орталық көшелердің бірі Жанқожа батыр есімімен аталады.
Мерейтой барысында батыр бабаның есімін мәңгілік қалдырудың бірқатар шаралары қолға алынды
Мәселен, осы жолы Қызылқұм өңіріндегі баба  кесенесіне жақын орналасқан №2019-ы әскери бөлімнің шекара бекетіне, Төретам кентіндегі №269 мектепке Жанқожа Нұрмұхаммедұлының есімі берілді.
Қалың жұртшылықтың қатысуымен Қы­зылор­да қаласында және Қазалы ауданының орталығында баба рухына ас берілді, құран бағышталды.
Жанқожа секілді тұлғалардың өмірі халқымыз үшін үлгі-өнеге
Олар ұлттық мемлекетті сақтап қалу жолында өмірлерін қиды
Қазіргі күні де біз үшін мемлекет ұғымы аса қымбат
Бабалар аңсап, армандаған киелі Тәуелсіздікке қол жеткіздік
Ендігі міндет – егемендіктің тұғырын бекітіп, нығайтуда қалтқысыз қызмет ете беру
Осы мерейлі мақсатты іске асыруда елге қажеті – бірлік
Сонда ғана  көздеген биігімізге жете аламыз.
Нұрперзент Домбай
ҚЫЗЫЛОРДА
