 
Сәрсен Әбдіхалықов Алматы облысы Еңбекшіқазақ ауданының Таутүрген елді мекенінде 1922 жы­лы 10-наурызда дүниеге келген
Ұла­ғатты ұстаз, Таутүрген сегізжылдық мектебінде 40 жылға жуық еңбек етіп, оның өсіп-өркендеуіне мол үлес қосқан, көпшілікке сыйлы азамат болды
Қатардағы мұғалімнен, мектеп директорының оқу ісі жөніндегі орынбасары, мектеп директоры қызметіне дейін өсіп, 1982 жылы зейнеткерлікке шыққан
Соның ішінде жиырма бес жылдай уақыт мектеп директоры қызметін абыройлы да жемісті атқарды
Еңбекшіқазақ ауданының Құрметті азаматы, Қазақ КСР оқу-ағарту ісінің үздігі
Таутүрген мектебіне іскерлікпен басшылық жасап, онда оқу-тәрбие жұмысын жоғары деңгейге көтергені, мектептің оқу-материалдық базасын нығайтқаны және қоғамдық жұмыстарға белсене қатысқаны үшін Жоғары мектеп және ғылыми мекемелер қызметкерлері Алматы облыстық Мұғалімдер одағы комитетінің, Алматы облыстық білім беру басқармасының, Еңбекшіқазақ аудандық партия комитеті мен аудандық оқу бөлімінің, сол кездегі Ленин атындағы ұжымшар басқармасының бірнеше мәрте Құрмет грамоталарымен, Алғыс хаттарымен марапатталған.

1949 жылдан 1975 жылға шейін жиырма алты жыл халық депутаттары Түрген селолық кеңесінің үздіксіз тұрақты депутаты болып сайланып, халық қалаулысы ретінде осы елді мекендегі тұрғындардың, шопандардың әлеуметтік-тұрмыс жағдайы мәселесін шешуге көп үлес қосқан азамат
1964 жылы Таутүргендегі екі қабаттан тұратын мектеп ғимаратының салынып, іске қосылуы – мектеп директоры әрі депутат Сәрсен Әбдіхалықовтың үлкен еңбегі
Жетпісінші жылдардың басында Таутүргенде зәулім жаңа клуб бой көтерді
Монша салынып, ауылдың көшелеріне Төрежайлаудан және Тескенсу жақтан құбыр тартылып, колонкалар орнатылды
Ауызсу мәселесі шешілді
Міне, осындай игі істердің қолға алынып, оңтайлы шешілуіне белсенді де іскер азамат, ауылдың ең үлкен абыз ақсақалы болған майдангер ұстаз Сәрсен Әбдіхалықұлының қосқан еңбегі аз емес.

Ұстаздың алдын көрген тұңғыш шәкірттері, аудан орталығында үлкен жауапты қызметтер атқарған, бүгіндері өзі де ардагер ағалардың қатарында жүрген, жасы жетпіс жетіге келген Бақыт Бөркеев, ІІ және ІІІ дәрежелі Даңқ орденінің иегері Кеңесбек Жаманбалаев, ауылдан әскер қатарына шақырылған кезде-ақ жиырма жасында шаңғыдан спорт шебері атанған, бүгіндері ҰҚК-нің ардагері, полковник Бәзікен Смағұлов, еңбегімен елге танылған Ақат Аюбаев және оның баласы генерал-лейтенант Мұқтар Аюбаев, медицина ғылымының кандидаты, кезінде Алматы фармацевтика басқармасының президенті болған Қуат Өтежанов, ҰҚК-нің подполковнигі Қуат Дәулетияров, прокуратура қызметкері Арыстан Сегізбаев, тағы басқа да көптеген белгілі азаматтар ұстазының мерейін асырып жүрген Таутүрген ауылының тума-түлектері
Ауылға келген кезде қарт ұстазына құрмет көрсетіп, сәлем беруді олар ешқашан ұмытқан емес
Мұндай шәкірттеріне Сәрсен Әбдіхалықов ақсақал да әрдайым дән риза болатын.
Майдангер абыз ақсақал ҰОС-да үш рет жарақат алды
Оның екеуі – ауыр жарақат
Соның зардабы ақыры болмай қойған жоқ – ІІ топтағы соғыс мүгедегі және жас кезінде көрген тұрмыстық ауыртпалығы да аз емес еді.
Сәрсен Әбдіхалықов 1923 жылы бір жасқа толмай жатып әкесі Әбдіхалық дүние салады
Содан атасы Жапар «баламның көзі» деп, бауырына басады
Жастай жесір қалған Әлтай келініне жаны ашып: «Теңіңді тауып ала ғой, ­айналайын! Саған батамды бердім
Тек маған немерем Сәрсенді қалдырып кетсең…» деп өтініш-тілегін ашық айтады
Келіні қайтсін, атасының тілегін қабыл алады
Ол заман қиын еді ғой, жоқшылық, оның үстіне ашаршылық зардабы халық тұрмысын одан бетер жүдеткен кез
Жасы сексеннен асқан Жапар ақсақал бір жағынан немересі Сәрсеннің орталыққа жақындап, оқуы керектігін, білім алу жағын көздеп, қимаса да Түргендегі балалар үйіне апарып тапсырады
Содан Сәрсен Әбдіхалықов 1931-1937 жыл аралығында Түргендегі, Есіктегі және Жамбыл облысы, Қордай ау­даны, Қарақоңыз ауылындағы балалар үйінде тәрбие алған еді
Ал Жапар атасы 1933 жылы дүние салады
Мына қызықты қараңыз, Сәрсен 1933 жылы 11 жасында бірде Түргендегі балалар үйінен Таутүрген ауылының төрінде отырған Жапар атасының үйіне түнделетіп қашып келеді
Бала ғой, анасын, не әкесін бір көрмеген Сәрсен сағынышпен атасын бір көруге асыққан еді
Атасы Жапар да кемсеңдеп құшағына қысады
Екеуі де мауқын басады
Сол күні екеуі отырып бірге тамақ та ішеді
Сөз арасында Жапар ақсақал: «Балам, жақсы оқы
Бүйтіп қашуыңды қой, жолда ит-құс көп
Ауғанға бар, ауғанға бар!» дейді қайта-қайта
Кейін ойласа, ауған дегені аудан дегені екен
Ал қауіптендіргені – ол кезде жолда жортып жүрген қасқырлар да жоқ емес еді
Машина жолы жоқ, Түрген мен Таутүрген арасы жеті шақырым
«Бұдан кейін Сәрсен немеремді көре аламын ба, жасым жетіп, қаусап отырған жайым мынау» деп, Құдайдан шын тілеп, «Алсаң бүгін ал» деді ме, кім білсін, Жапар әулие сүйікті немересі Сәрсенді құшағына қысып жатып, сол күні түнде мәңгілікке көз жұмыпты.
«Атамның насыбай атқан исін иіскеп, сақалынан сипап, атамды көргеніме қатты қуанып әрі небір қиялдар санамды шарлап, ұйықтап кеткенім де сол еді, біреу жамбасымнан түртеді
«Сәрсен, Сәрсен, тұр! Атаң өліп қалды!» деп екінші ұлы, Әбдіхалықтың ағасы Молдаш жәкем тұр» деген еді бір әңгімесінде сол түнді есіне алған Сәрсен Әбдіхалықов
– Қайтейін, жылай, жылай атамды жер қойнауына бердік
Таутүрген ауылының басындағы Шерікшідегі зиратқа жерлеген кезде зерек, он бір жастағы Сәрсен ағай атасының бейітіне «белгі болсын» деп бір көк тасты тауып алып, оны үйілген топыраққа көміп кетіпті
Міне, сол көк тас бойынша атасының зиратын тауып алған еді кейін
Арада көп жыл уақыт өтті ғой, жері де тегістеле бастаған екен
Сексенінші жылдардың басында Сәрсен ақсақал бала-шағасын ұйымдастырып, құдайы мал сойып, Жапар атасының бейітін қоршап, басына белгі де қойды.
Соғыстан аман-есен келуі де осы Жапар атасының жақсы тілеуі екеніне сан мәрте көз жеткізді
Мәселен, бірде соғыста қарсы шабуылға шыққан 600 солдаттан аман қалған 36-ның бірі өзі болғаны соның жарқын бір дәлелі
Қалғанын жау пулеметшісі оқты қарша жаудырып, әп-сәтте қырып салған еді
Бұл 1941 жылдың 6-желтоқсан күні Мәскеу түбінде болған алғашқы қатысқан қанды шайқас еді.
– Сол шабуылда аман қалғанымыз жер бауырлап жата қалдық
Басыңды көтерсең болды фашистің мергені қағып түседі
Содан ұзақ жатып, жер бауырлаған күйі кері шегіндік
Бір кезде дәл жанымнан ыңырсыған дауыс шықты
Қарасам біздің ротадағы Садықов дейтін өзбек жігіті
Жау оғы тізесіне тиіп, оң аяғы сіңіріне ғана ілулі тұр
Дереу белдігімді беліне байладым да, ақырындап кері сүйредім
Жотаға еңбектеп шыққанымыз да сол еді, жау тағы пулемет оғының астына алды
Екеуміз әбден қалжырадық
Осыны көрген, қаны ағып бітуге таяу, бет-жүзі аппақ шүберектей ыңырсып жатқан Садықов: «Сәрсен, мені тастап кет
Мен біткен адаммын
Енді өзіңнің амандығыңды ойла!» деп жалынумен болады деп еске алғаны қазір біздің жадымызда
«Тастап кету қайда! Қайтіп оны тастаймын көзін бақырайтып
Ілби сүйреп, жарқабақтың астына жеттім-ау
Сол жерде санитарлар, ат-шана тұр екен
Садықовты соларға салып жібердім
Жау оғы тағы атқылап, бораған оқтың бірі оң иығыма, жауырынымның астына тиіп, мен өзім де жараландым сол күні
Орнымызды көмекке келген түсі аппақ жылы тон киген сібірлік солдаттар басты
Мен Қазан қаласындағы госпитальда бір ай жатып емделдім
Жау оғы одан кейін басыма, тобығыма тиді».
Тобығына тиген оқ оң аяғын тесіп өткен.
Сәрсен Әбдіхалықов соғысқа 1941 жылы 19-тамызда осы Есік қаласынан аттанған
Ол кезде Қаракемер селолық кеңесі арқылы шақырылған
Фрунзедегі жаяу әскерлер училищесінің курсанты болған ол 1941 жылдың қараша айында сонда жасақталған 40-атқыштар бригадасының құрамында Мәскеуді қорғады
Алғашқы жарақаттан соң Калинин майданы 22-Армияның 64-атқыштар полкінің құрамында шайқастарға қатысты
Танкке қарсы ататын қаруды (ПТР) арқалап, бөлімше командирі, одан взвод командирі болды.
– Бір күні мынадай оқыс оқиға болды, – деген еді ардагер тағы да еске алып
– Түнгі күзетке қойылған жауынгеріміз таңға жуық орнында болмай шықты
Сөйтсек, түн жамылып арғы бетке өтіп кетіпті
Өзбек жігіті болатын
Немістер жақтан «Ағайындар, мұсылман бауыр­лар! Бері өтіңдер
Мұнда бәрі бар
Жарқын болашаққа бізді немістер апарады» деп жаңағымыз радиорепродуктордан дамылсыз сайрайды
Атын ұмытып қалыппын
Күнде көріп жүргеннен кейін әлгіні даусынан жазбай таныдым
Сатқындықты ешкім кешірмейді
Әсіресе, соғыс кезінде
Автомат қайда, бес адамға бір винтовка
Басқы кезде солай болды ғой
Қалтаңда оғың, қолыңда гранатаң
Жолдасың оққа ұшса, винтовкасын аласың
Содан винтовкамды алдым да, радиорепродукторды дәл көздеп тұрып атып салдым
Сарнап тұрған сатқынның үні өшті.
Соғыстың соңғы күндерінде іргелес бөлімшенің өзім сияқты командирі орыс жігіті еді
Бөлімше командирлері алдымен барып, ұзын үстел басына қойылған асты көріп, дайын болған соң өз жауынгерлерімізді саппен алып келетінбіз тамаққа
Сондайда әлгі командирсымақ дастарқандағы өз жауынгерлеріне тиесілі еттерді, майлы жылы-жұмсақтарын теріп жеп қоятынын бірнеше рет байқадым
Өзіне айттым да
Бұл жағдай ашуы­ма тиіп жүрді
Ақыры шыдамай, «оларды да үйінде күтіп отырған адамдар бар
Олар да ел амандығын сақтау үшін өзіміз сияқты соғыста жүр
Отан үшін от кешіп жүрген азаматтарға жаның ашымай ма, неге бұлай істейсің?!» дедім
Мұным оған жақпады
Мені кекетіп, бір-екі рет сөзге де келіп қалдық
Келесі бірде асқа келгенде қарама-қарсы отырып қалыппыз
Алдымызда ортада нан салынған ыдыс тұрған
Ол да, мен де сол ыдысқа жармастық
Ол әрі тартады, мен бері тартамын, қойшы әйтеуір, қолынан тартып алып, не болса о болсын, қақ маңдайдан бір-ақ соқтым
Темір тәрелке қабағын тіліп түсті
Қан бұрқ етті
Шуды естіген батальон командирі келіп мән-жайды сұрады
Қазақ болған соң, мені кемсітіп, дөрекі сөздер айтқанынан осылай жасағанымды түсіндірдім
Батальон командирі орыс кісі болатын
Жағымсыз қылығы үшін оны дереу он тәулікке абақтыға жапты.
1942 жылдың 24-тамызында Ржев қаласын, ал 1944 жылдың 4-наурызында Новоржев қаласын азат ету кезінде тағы екі рет жарақат алған Сәрсен Әбдіхалықов емделіп, қайта қатарға қосылған соң, бірнеше шайқастарға қатысқан еді
Бұл кезде соғыстың беті бері қарап, аяқтала бастаған шақ болатын.
1944 жылдың соңында оны командование Мәскеу маңындағы Ташино селосындағы мотоциклшілер даярлайтын жеке оқу полкіне курсқа оқуға жібереді
Ал 1945 жылдың наурыз айында Сталин атындағы Академияға жіберіліп, поляк офицерлерін мотоциклмен жүруге үйрететін нұсқаушы болады
Соның арқасында 1945 жылы Мәскеуде өткен 1-Мамыр шеруіне, ал 24-мау­сымда Қызыл алаңда болған Жеңіс парадына қатысады
Қызыл алаңда мотоциклшілер өзге жауынгерлермен қатар, алты қатармен жүріп өткен екен
Оған үш аяқты 90 мотоцикл, әрқайсысында 3 адамнан, барлығы 270 жауынгер қатысыпты (командир, жүргізуші және көздеуші)
Солардың ішінде командир әрі жалғыз қазақ осы Сәрсен Әбдіхалықов екенін мақтанышпен айтуға болады.
Ұстаздық жұмысындағы негізгі мамандығы – тіл-әдебиет пәнінің мұғалімі
Соғыстан кейін қазіргі Абай атындағы Қазақ ұлттық педагогикалық университетін сырттай үздік оқып бітірген
Талғампаз да өнерлі, өлең де жазды, суретті де жақсы салатын
Тілге шебер, сөзге шешен абыз ақсақал батаны да жақсы беретін
Үлкен отырыс-жиындарда жиылған жұрт: «Сәрсен атаның батасын тыңдайық!» десіп отыратын.
Сәрсен ағайдың өлеңдерінің негізі өнегеге, өсиетке құрылған
Еңбекшіқазақ ауданы ­мектеп оқу­шыларының қараша айында өткен зерттеу-ғылыми жұмыстарының сайысында Таутүрген мектебінің 7-сынып оқушысы Дана Сұлтанғазы Сәрсен ағайдың өлеңіне негізделген «Өсиетпен өрнектелген өнегелі өмір» атты ғылыми жұмысы бірінші орынға ие болып, облыстық байқауға жолдама алды.
ІІ-дәрежелі Ұлы Отан соғысы орденімен екі рет, «Мәскеуді қорғағаны үшін», «Жауынгерлік ерлігі үшін», «Ерлігі үшін», т.б
20-дан астам орден-медальдардің иегері Сәрсен Әбдіхалықов жас ұрпаққа тәлім-тәрбие беріп қана қоймай, ауыл еңбеккерлерін, оқушы жастарды туған жерді түлетуге де жұмылдыра білді
Мәселен, 1950 жылдары табиғаты көз тартар көркем Таутүргеннің таулы аймағына 360 гектар жерге алма ағашы (негізінен апорт, райка, тас алма сорттары) көшеттерін отырғызуға мұрындық болды, табиғатты аялауға айрықша көңіл бөлді
Агроном Әбдіхани Жайлау­баев, Сайызбек Өтежанов және ауылдың белсенділері Ұйқасбай Дәулетияров, Әбілдә Бөркеев сияқты т.б
кісілермен бірге, арық қазу, бұлақтардың көзін ашу жұмыстарына оқушыларды да жұмылдырып, белсене атсалыс­ты
«Бір тал кессең, он тал ек» деп адамзатты тазалыққа, елді, жерді сүюге баулып, патриоттық сезімді қалыптастыруға ерекше көңіл бөлді.
Сүйіп қосылып, шаңырақ көтерген Күлбала Әлиасқаровамен елу жылға жуық отау құрды
Он үш құрсақ көтерген жары Күлбала Әлиасқарова 2004 жылы өмірден озды
«Құдай өзі берді, өзі алды» демей ме?! Қалған бес баласынан 16 немере, 14 шөбере сүйді
Абыз ақсақал 2014 жылы 12-тамызда 93 жасқа қараған шағында өмірден озды
Бақытты өмір кешті
Артында ұлағатты істері қалды
Жеңіс туын желбіреткен жауынгер-ұстаз көзі тірісінде әрдайым адалдық, мейірімділік, адамгершілік асыл қасиеттерді әңгімесіне арқау етіп отырушы еді
Айтқан салиқалы, отанды, туған жерді шын сүюге бағытталған патриотизмге, өнегеге толы тартымды әңгімелері, тұнық та жарқын даусы Таутүрген жұртшылығының, ол кісіні жақсы танып-білген азаматтардың жадында жаңғырып тұрғандай.
Тәлімгер ұстаздан үйренгеніміз аз емес
Кезінде ақыл-кеңесін де көп тыңдадық
Өнеге тұттық
Абыз ақсақалды баршамыз шын ардақтадық
Міне, Ұлы Отан соғысындағы Жеңістің 70 жылдығы жақындап келеді
Әрине, бұл мерекеге ол кісінің жете алмауы өкінішті
Десе де, артындағы шәкірттері, салиқалы сөзін тыңдаған біз секілді әріптес ұстаздар ол кісіні ешқашан ұмытпаймыз.Таутүрген ауылындағы мектепке ол кісінің есімі берілсе, майдангер абызға көрсетілген үлкен құрмет болар еді.
 
Өмірқұл Майлыбаев, еңбек ардагері, Ақсақалдар алқасының мүшесі, Бақыт Бөркеев, Ақсақалдар алқасының мүшесі, ұстаз шапағатын көрген әрі тұңғыш шәкірттерінің бірі, Нұрмұханбет Бейсенбеков, еңбек ардагері, Күләш Құттымбетова, ардагер ұстаз, Тұрар Мұстафина, ардагер ұстаз, Бәтес Садықова, Таутүрген мектебінде ұзақ жыл дирек­тор қызметін атқарған зейнеткер ұстаз, Бәзікен Смағұлов, шәкірті, ҰҚК-нің запастағы полковнигі, Кеңесбек Жаманбалаев, шәкірті, еңбек ардагері, ІІ және ІІІ Даңқ ордендерінің иегері, Қуат Дәулетияров, ҰҚК-нің подполковнигі, шәкірті, Асқар Тоқтамысов, Таутүрген орталау мектебінің мұғалімі, шәкірті, Асылхан Әжімұратов, шәкірті, зейнеткер, Асылбек Әжімұратов, Ақсақалдар алқасының төрағасы, шәкірті, Мәсімхан Сұлтанов, еңбек ардагері, Өмірқан Нұрғисаев, алғашқы шәкірттерінің бірі, еңбек ардагері, Қазбек Сұлтанов, шәкірті, Аслан Сегізбаев, Таутүрген ауылының тұрғыны
Барлығы 50-ден астам ауыл тұрғындары қол қойған.
 
