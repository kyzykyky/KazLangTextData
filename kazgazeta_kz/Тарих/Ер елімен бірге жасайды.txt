Өткен аптада Абай атындағы мемлекеттік академиялық Опера және балет театрында халқымыздың ардақты перзенті, көрнекті мемлекет және қоғам қайраткері Дінмұхамед Ахметұлы Қонаевтың туғанына 100 жыл толуына орай салтанатты жиын болып өтті
Жиынға Елбасы Нұрсұлтан Назарбаев қатысып, сөз сөйледі
Салтанатты жиынды Алматы қаласының әкімі Ахметжан Есімов ашты.«Бүгінгі алқалы жиынға тұлғаның көзін көрген, соғыс және еңбек ардагерлері, білім мен ғылым, мәдениет пен әдебиет қайраткерлері, туған жұрты қатысуда
Бүгін Дінмұ­хамед Ахметұлының туған қарын­дастары Сара апай мен Роза апай да ортамызда
Астанадан арнайы сапармен Елбасының өзі келіп қатысуы, жиынның маңызы мен мәртебесін асқақтатып отыр», – деді Ахметжан Есімов
Одан кейін дүйім жұрттың қошеметімен Елбасы Нұрсұлтан Назарбаев мінберге көтерілді.
– Қазақ елінің тағылымды тарихында заман жүгін арқалаған талай толағай тұлғалар болды
Аса көрнекті мемлекет және қоғам қайраткері Дінмұхамед Ахметұлы Қонаев – сондай біртуар болмыс иесі
Бүгін – Дінмұха­мед Ахметұлы Қонаевтың 100 жыл­дық мерейтойы күні осынау бірегей адамды есімізде сақтай оты­рып, біз оған деген өз құрметімізді көрсетуде­міз
Қонаевтың атын мәңгі есте қалдыру үшін менің 1994 жылы арнайы Жар­лық шығарғанымды білесіздер
Содан бері Димекеңе қатысты көптеген шаралар өтіп, оқу орындары мен мекемелерге, көшелер­ге аты берілді, мұражай-үйі ашылды
Жүз жылдық мерей­той­ды мерекелеу аясында фильмдер тү­сірілді, теңге- ақ­ша­лар шығарылды, біздің аса көрнекті отандасымыздың өмірі мен қызметі туралы кітаптар жарық көрді
Бұл Қазақстанның дамуы­на зор үлесін қосқан тұғырлы тұлғаға деген біздің шынайы құр­метіміз болып саналады, – деп атап өтті сөз басында Нұрсұлтан Назарбаев.
Елбасы одан кейін Дінмұхамед Қонаевтың жоғары қызметке келген уақыттың аса күрделі, қайшылығы көп кезең болғанын, осындай қиын­дықтарға қарамастан, Қонаев елдің дамуы үшін қолынан келгенінің бәрін жасағанын, елімізде құрылыс, өнер­кәсіп, ауыл шаруашылығы сала­ла­рының дамуы ілгерілей түскенін және Димекеңнің ғылымның, өнер мен мәдениеттің қарыштап қанат жаюына өлшеусіз еңбек сіңіргенін атап өтті.
– Сол себептен де Дінмұхамед Ахметұлы Қонаевтың 100 жылдық мерей­тойы күні біз осынау толағай тұлғаға деген құрметімізді білдіреміз
Қандай ауыртпалық болсын, біз – қиындықты бірге жеңіп, қатарымыз­дан озып келе жатқан елміз
Мен қабыр­ға­лы халқымыздың бұл асқар асулардан абыройлы өтеріне сенемін
Ер елімен бірге жасайды
Елі барда ер елеусіз қалмайды, – деп сөзін түйіндеген Нұрсұлтан Әбішұлы барша Қазақстан халқын Дінмұхамед Қонаевтың мерейтойымен құттықтады.
Одан кейін Дінмұхамед Ах­мет­ұлы­ның үзеңгілес әріптесі, мемлекет және қоғам қайраткері Сұлтан Жиен­баев, КСРО және Қазақстанның Халық артисі, Социалистік Еңбек Ері Бибігүл Төлегенова, Ұлттық Ғылым академиясының президенті Мұрат Жұрынов, Алматы облысы, Балқаш ауданының ардагерлер ұйымының төрағасы Ұзақбай Несіпбаев және халықаралық Д.А.Қонаев қорының президенті Елдар Асқарұлы Қонаев сөз сөйледі.
Жиыннан кейін Дінмұхамед Қо­наев­тың 100 жылдық торқалы тойына орай Дінмұхамед Ахметұлы ұзақ жылдар бойы тұрған үйде мемориал­дық мұражай салтанатты түрде ашылды.
Сұлтан Қадырбек
