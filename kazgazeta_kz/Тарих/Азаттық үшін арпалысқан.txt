Астанада ірі тарихи тұлға, ұлт қайраткері Сырым Датұлының 270 жылдығына арналған «Азаттықтың туын алғаш көтерген ардақты тұлға» атты республикалық ғылыми-практикалық конференция болып өтті.
«Нұр Отан» ХДП, Еуразия ұлттық университеті мен М.Өтемісов атындағы Батыс Қазақстан университеті бірігіп өткізген аталмыш конференцияға еліміздің түкпір-түкпірінен, атап айтқанда Маңғыстау, Орал, Ақтөбе, Қостанай, Алматы, Қызылорда қалаларынан тарихшы-ғалымдар, ақын, жазушылар, қаламгерлер қатысты.
– Абылай хан, Сырым Датұлы, Әлихан Бөкейхан, Жаһанша Досмұхамедов секілді ірі тұлғалардың мерейтойына конференциялар өткізуіміздің мақсаты тарихқа көз салу ғана емес, олардың өмір жолы арқылы халқымыздың азаттыққа, егемендікке деген күрес жолын көрсету, – деді конференцияның алғы сөзін сөйлеген Нұр Отан ХДП хатшысы Ерлан Қарин
– Жасыратыны жоқ, кейде өзіміздің қазақ қоғамында да тәуелсіздік оңай жолмен бір күнде қолға түскендей пікірлер айтылып жатады
Анығында тәуелсіздік көп ғасырлар бойғы ты­нымсыз күрестің, ұмтылыстың нәтижесі, соның жарқын жемісі
Ресей империясының отарында, кейін кеңес үкіметінің құрамында болған уақытта бірде-бір рет тоқтамаған осы күрестердің нәтижесінде 1991 жылы ғана заңды түрде тәуелсіздікке қол жеткіздік
Міне, Сырым бастаған осы ұлы күрестің қалай өткенін, қан­шама адамдардың өмірі құрбандық­қа шалынып, соңында өзіміз аңсаған тәуелсіздік пен азаттық­қа қалай жеткенімізді көрсету үшін, осындай тарихи тұлғаларға арнап конференция өткізуді мақсат еттік.
Күні бүгінге дейін тарихшы-ғалымдарымыз өткен тарихқа қайта назар аударту, естен шығып бара жатқан есімдерді жаңғыртуды мақсат етіп келген болса, енді жүйелі көзқарас қалыптастыру, жүйелі түрде зерттеу жұмыстарын ұйымдастыру уақыт талабы болып отыр.
– Қағазға түсіріліп, хатталған құжаттар қалмағандықтан, қазақ тарихындағы ірі тұлғалардың туған, дүниеден өткен жылдары жайында, сондай-ақ қайда туып, қайда жерленгендігі туралы кесімді пікір айту уақыт озған сайын тіпті қиындай беретіні сөзсіз
Қазірдің өзінде бірқатар тарихи тұлғалар­дың ғұмырнамалары алуан саққа жүгіртіліп, пікір қайшылығын тудырып отыр
Солардың бірі Сырым Датұлының ғұмырнамасы десек, ар­тық айтқандық болмас деп ойлай­мын, – деді конференцияда сөз сөй­ле­ген жазушы Қажығали Мұханбет­қалиұлы
Ал тарих ғылымдарының докторы Тілеген Садықов, патша үкіметінің отаршыл саясатын Сырым Датұлы тоқтата алған жоқ, бірақ қазақ халқының айтқанды істейтін момын халық емес, батыр халық екенін, езгіге қарсы тәуелсіздік жолында күресетіндігін көрсеткендігі Сырым Датұлының көтерілісінің бас­ты үлкен жетістігі деп айтуға болады дейді.
– Сырым Датұлы бастаған көтеріліс болмағанда патша үкіметі хандық би­лік­ті сол кездің өзінде жойып жіберетін еді
Бұл көтерілістен кейін патша үкіметі айылын жиып, сақтанып қалды
Оның өзін ерлік деп қабылдау керек
Сондықтан да бүгінгі тарихи зерттеу осыған өзінің әділ бағасын беруге тиіс
Оң баға беру керек
Әртүрлі көзқарас бар
Менің тарихшы ретінде айтатыным, С.Датұлының көтерілісінің басты мақсаты сол тәуелсіздік жолындағы күресті XVIII ғасырда көтергендігі деп айтар едім
Әрине, бәрі зерттеліп, бәрі оқылып болды деуден аулақпын
Өйткені архив жабық болды, құжаттарға қол жетпеді
Енді осы олқылықтардың орнын толтыру үшін кешенді зерттеу жүріп жатыр, – деді профессор.
Иә, шынында да, тек қана С.Датұлының көтерілісі ғана емес, кезінде Кенесарының көтерілісі де теріс бағасын алған еді
Яғни бүгінгі тарихи зерттеудің, тарихнаманың, жалпы қоғамдық пікірдің басты міндеті «Сол көтеріліс не әкелді, тәуелсіздік көтерілісінің жемісін бүгінгі таңда көріп отырмыз ба?» деген сұрақтарға жауап беру
Сон­дықтан да конференцияда белгілі ғалымдар, тарихшылар Сырым Датұлының тұлғалық рөліне және XVIII ғасырдың алғашқы ірі ұлт-азат­тық қозғалысының қазақ халқының азаттық жолындағы күресіндегі орнына жан-жақты тоқталды
Соңғы жылдары жарық көрген тарихшылар­дың, өлкетанушылардың, журналистер­дің зерттеу еңбектері арқылы Сырым Датұлы­ның кесек тұлғасын қоғам тани түсті
Батырлығымен қатар ақындығы да болған батырдың әдеби мұрасы зерттеушілердің назарында
Конференцияда айтыл­ған бірқатар мәселелер оның әдеби шығармашылығына, әдеби және музыкалық шығармалардағы бейнесіне де арналды.
Бейбітгүл
Әбдіғаппарқызы
