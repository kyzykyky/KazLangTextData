«Ана тілі» газетінің «Сандықта сақталған» сурет айдарымен берілген материалдарды үнемі оқып жүремін
Осы айдарға сай келетін, әулетімізде ұзақ жылдардан бері сақталып келе жатқан бір суреттің тарихы жөнінде әңгімелеп беруді жөн көрдім
Оны біз көзіміздің қарашығындай сақтап келеміз

Ұлы Отан соғысының аяқталғанына 70 жылдан астам уақыт өтсе де қаһарман ата-апаларымыздың жасампаз ерліктері санамызда әлі күнге дейін жаңғырып тұр
«Ерлік – елге мұра, ұрпаққа – ұран» демекші, өскелең жас ұрпақ олардың есімдерін ешқашан ұмытпайды.
Қазақта «Отан үшін отқа түс – күймейсің, арың үшін алыссаң – өлмейсің» деген қанатты сөз бар
Отан үшін отқа түсіп, опат болған есіл ерлердің бірі – Ізбасар Асанұлы (суретте сол жақта) болатын
Ауылдағы көнекөз қарттардың айтуынша, ағамыз үлкенге – құрмет, кішіге – ізет көрсете білетін кішіпейіл, ақкөңіл азамат болыпты
Қамшының сабындай қысқа ғұмырында елінің ертеңгі жарқын болашағы үшін аянбай қызмет атқарған Ізбасар Асанұлы 1918 жылдың 21 қарашасында Оңтүстік Қазақстан облысына қарасты Сайрам ауданы, Теспе (қазіргі Жандарбек) ауылында дүниеге келген
Балғын балалық шағы ел басына күн туған 1931-1933 жылдардағы алапат ашаршылыққа тұспа-тұс келіп, бесіктен белі шықпай жатып тағдырдың жазуымен ерте есейеді
Бұған себеп те жоқ емес-тін
Әкей ерте дүниеден озады
Әрі үйдегі балалардың үлкені болатын
Таң атқаннан, қас қарайғанша колхоздың сан-салалы жұмысына белсене араласады
Ізбасар ағамызды ауыл-аймақтың үлкен-кішісі демей сыйлап, құрметтейтін
Қыстың күні борандарда жалғызбасты қарияларға тоғайдан шелектеп су тасып, үй шаруаларына қолғабыс тигізеді
1938 жылдың тамыз айында І.Асанұлы Отан алдындағы борышын өтеуге әскерге аттанады
Азаматтық міндеті аяқталуға 3 ай қалғанда Ұлы Отан соғысы бас­талып, майданға алынады
Ұрыс даласында ол өзінің мергендігімен, тапқырлығымен, жылдам шешім қабылдай алатындығымен көзге түсіп, командир дәрежесіне дейін көтеріледі
Марапаттарға ие болады
Беларусь майданында соғыса жүріп, аяғынан жараланып, әскери госпитальға түседі
Ол жерден айығып шыққаннан кейін қайтадан майдан даласына оралады
Бірақ 1941 жылдың күзінде фашис­термен болған қиян-кескі ұрыста қаза табады.
Оқырман назарына ұсыны­лып отырған сурет 1941 жылдың шілде ­айында түсірілген
Ізбасар Асан­ұлынан қалған жалғыз естелік сурет жанындағы Көпжасар есімді майдангер жолдасы арқылы қолымызға тиіп отыр.
Жандар АСАН
Тараз
