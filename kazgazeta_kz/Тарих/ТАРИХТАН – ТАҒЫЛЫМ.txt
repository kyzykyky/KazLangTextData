Тәуелсіздік таңы атып, туған жеріміздің қайта түрленер күні туғалы бері  Елбасының салиқалы  Көші-қон саясатының арқасында әлемнің түкпір-түкпіріне шашылып кеткен отандастарымыз Атамекенге көштің басын түзегені белгілі
Сол көштің қатарында Моңғолия, Өзбекстан, Қытай, Ресейдегі бір топ қандастарымыз Ақмола облысы Целиноград ауданына қарасты Қоянды ауылына көшіп келді
Қазір мұнда 13000-дай оралман тұрады және олардың балалары ана тілінде білім алуда.    
Демалыс күндері сол Қоянды ауылындағы орта мектептің 7 сынып оқушылары Л.Гумилев атындағы ­Еуразия ұлттық университетінде болып, Жазу тарихы мұражайымен танысты
Тарих пәнінің мұғалімі Нұржан Үрпеков бастаған оқушыларды мұражай меңгерушісі Тамара Қожамқұл қуана қарсы алып, жәдігерлермен жете таныстырды.
Аталмыш мектеп ұстазының өтінішін құп алған Л.Гумилев атындағы Еуразия ұлттық университетінің Әлеуметтік-мәдени даму жөніндегі проректоры, филология ғылымының докторы, ҚР ҰҒА академигі Дихан Қамзабекұлы оқушыларға рухани жаңғыру жөнінде тағылымды әңгіме айтты.
– Кез келген ұлт өзінің тарихындағы ең танымал тұлғалардың еңбегін зерделей отырып, алға қарай дамиды
Олар да өздерің сияқты бала болған, мектепте, медреседе оқыған
Әрқайсысы талаптанып, қазақ ұлты ешкімнен кем емес, елімізді әлемге танытамыз деп топ жарып шыққан
Рухани жаңғыру «рух» деген сөзден шығады
Таза, білімді, иманды адамды рухани бай адам деп айтамыз
Қабілетсіз бала жоқ, біреу математиканы, біреу суретті, біреу ән айтқанды жақсы көреді
Сол дарынды үнемі жетілдіріп отырған жөн
Көркем әдебиетке, өнер-білімге құштар болу керек, сонда үлкен жетістікке жетесіңдер, – деп алаштанушы ғалым бала ұғымына түсінікті тілмен сөз бастап, университеттің тарихы жайында айтып берді.
Д.Қамзабекұлы университеттегі Күлтегін ескерткіші мен оның жанынан ашылған Жазу тарихы мұражайы Тәуелсіздігіміздің жемісі екенін атап айтты
«Күлтегін тасы 2001 жылдың 18 мамырында сонау Моңғолия елінен әкелініп, Елбасымыздың өзі ресми түрде ашқан
Бұл баға жетпес байлығымыз
Моңғолияда Улан-Батордан 60-70 шақырым жерде осы тастың түпнұсқасы тұр
Сол жерде бір кезде Батыс Түрік Қағанаты өмір сүрген» деп, академик өз әңгімесін университет қабырғасында ілінген тарихымыздан сыр шертетін көлемді суреттің алдында сабақтады.
«Бұл суретте қазақтың бүкіл ­тарихы, рухани жаңғырудың негізі тұр
Суретте ежелгі Бозоқ қалашығы бейнеленген
Екіншіден, әл-Фараби бастаған үлкен ғұламалар тұр
Мына жерде Күлтегінді, Барысты көріп тұрсыздар
Барыс – біздің рәміздік тұлға
«Бөрілі байрақ ұраным» деп Сүйінбайдың айтатыны бар
Бөрі мен барыс бізді рухтандыратын бейнелер» дей келе, ғалым қазақтың үш биі, ақын-жыраулар, қоғам қайраткерлері ­туралы тәптіштеп айтып берді
Биыл Алаш үкіметінің құрылғанына 100 жыл екенін еске салып, Алаш көсемдері Әлихан Бөкейханов, Мұстафа Шоқай, Ахмет Байтұрсынұлы және тағы басқа зиялылардың жанкешті ісін білу керектігін жадына құйды.
Бүгінгі оқушы – ертеңгі қоғам қайраткері
Балаларды мұражайға бас­тап әкелген Нұржан Үрпеков тарихты оқулықтан ғана оқып қоймай, көзбен көргенінің артықшылығын айтты
Өз шәкірттерінің Күлтегін ескерткіші және рухани жаңғыру жөнінде үлкен мағлұмат алғанын айтып, Еуразия ұлттық университетінің әкімшілігі мен музей меңгерушісіне ризашылығын білдірді.
Жұлдыз ТОЙБЕК,
Л.Гумилев атындағы 
ЕҰУ оқытушысы


