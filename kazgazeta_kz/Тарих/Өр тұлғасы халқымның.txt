Аруақты батырға
Жалағаш пен Бұқарбайдай батырда,
Жалғандық жоқ сайрап өтсе ақынға.
Нысанбайдай алып жырау туғызған
Аңыз жетер бұл топырақ хақында.
Қабан менен Меңлі батыр жорықтас,
Болған екен бір шоғыр топ қорықпас,
Азаттыққа жеткізем деп өз халқын
Атқа мінген нағыз сардар торықпас.
Бұл есімдер бір жағы ғой бізге аян,
Тарих өзі жазып берген сөзде аян,
Өзгенің де ырза болсын аруағы
Кезі келсе аңыздардан ден қоям.
Қасиетті көне Сырдың бойында,
Азын-аулақ алыптарым жайында,
Сырын шерттім өткен ғасыр бір үзік.
Бұқарбайдай аруақтың тойында.
Сыр-Анамның бір пұшпағы Жалағаш,
Көңлің сенің қалар бәлкім қаламас,
Маған бұл жер сынығындай асылдың
Көрінеді базары әсте тарамас.
Басқан талай дұшпандардың ашуын,
Бабаларым бағдар берген асуым,
Әрқашанда үстем болсын мерейің
Қабылдаңыз бір балаңның шашуын!
Өр тұлғасы халқымыздың
өрілген
Бүгінгі той, Сырдың тойы төгілген,
Өңкей жайсаң жайлаған бұл өңірден,
Аруақты бабамыз ғой Бұқарбай
Желеу болған орын алып көңілден.
Бабамыздан жердің көрем сыйларын,
Бабамыздан елдің көрем дидарын.
Бабамызға қуат берген аруақ
Атаулылар айбар берер күй-дарын.
Бұл тойымның ықыласты ордасын,
Әулиелер аруағы қолдасын,
Батыр, бидей қасиетті ұлылар
Ниеттері шапақ атып қорғасын.
Өткен ғасыр шежіресі Бабамыз,
Көп аңызды жаңғыртқандай қараңыз;
Бәйтен, Сәрке, Байқадамдай алыпты
Тап бүгіндер еске еріксіз аламыз.
Өткен ғасыр щежіресі Бабамыз,
Көп аңызды жаңғыртқандай қараңыз;
Бет қаратпас Жанқожадай алыпты
Тап бүгіндер еске еріксіз аламыз.
Өткен ғасыр шежіресі Бабамыз,
Жүзінен біз талай сырға қанамыз;
Досбол датқа, Бозжан билер дүрлеген
Заманаға ғажап қайран қаламыз.
Өткен ғасыр шежіресі Бабамыз,
Сөздерінен жанға дауа табамыз;
Қалжан ахун, Сарыбайдан Сәдір би
Шешіміне тәнті болар санамыз.
Өткен ғасыр шежіресі Бабамыз,
Іздерінен мол ұлығат аламыз;
Қоқыбайдай сейістермен атақты,
Ерубайдың бейнесіне қанамыз.
Өткен ғасыр шежіресі Бабамыз,
Көп екенін еске салар данамыз;
Шортанбай би, Қырғи билер жайлаған
Қандай ғажап көрікті еді даламыз.
Өткен ғасыр шежірелі Бабамыз,
Жорығынан не мықтыны қалаңыз;
Кенесары, Наурызбай мен Ағыбай,
Иман батыр құдіретін табамыз.
Өткен ғасыр шежіресі Бабамыз,
Қанша ой тастар жалықпай сіз санаңыз;
Нысанбайдай өлең-жырдың кенішін
Қайдан ғана іздеп біздер табамыз.
Өткен ғасыр шежіресі Бабамыз,
Киесінен қуат алған санамыз;
Қорқыт бабам, Марал ишан тағы да
Қосым қожа аруақтары сан абыз.
Үнді болған, күйлі толғам билеген,
Біз халықпыз тыныс алған күй мекен.
Сунақ ата әулиеміз өзгеше.
Жанына жат жалғандықты сүймеген.
Аллам өзі елден ерек мән берген,
Қасиетімен жеті өлікке жан берген,
Мүсірәлі Сопы атамыз құдірет
Табынумен барша халқым әл көрген.
Тұнып тұрған аңыз өлке бұл аймақ
Тұран ойпат күш танытқан құдайлап,
Аңыз-Абыз Сырдың бойы самсаған
Көне құпия шежіреңде тұр жайлап.
Өткен ғасыр шежіресі Бабамыз,
Дидары өктем, табынамыз барамыз;
Елдің қанша алыптары басқа да
Аунап түсіп жатыр қазір, қараңыз.
Бүгінгі той, Сырдың тойы төгілген,
Шаттанатын, шарықтайтын көрінген;
Жасай берсін өр тұлғасы Бұқарбай
Көңілінен халқымыздың өрілген.
***
Сырым менің ошағы болған аңыздың,
Тарихы мол, тағлымы мол маңыздың,
Мәйегі боп жаратылған Бабалар
Тілі болдың сайрап жатқан сан іздің.
Қатпар сырды бауырыңа жасырып,
Кейінгі ұрпақ мерейлерін асырып,
Үнсіз шертіп шежіресін даланың
Келдің-ау сен танытпай-ақ асылық.
Міне бүгін Батыр Бабам Бұқарбай,
Тірілді өзі тұлғасымен құзардай,
Қанша аруақ сылтауымен батырдың
Қалғаны жоқ әңгіме боп тұтанбай.
Қанша таңды атқардыңыз көз ілмей,
Батырлармен бауырласып өзіңдей,
Көз алдымда көтеріліп барасың
Құдіретті бір дәуірдің көзіндей.
Заманында сан батырдың самсаған,
Алды болдың тәжім етер барша адам.
Елің үшін ақ алмастай суырылып
Қолды создың бостандыққа аңсаған.
Тілектестік ниетімен еліңнің,
Жойқын күшін қуат тұтып сенімнің,
Қас батырдай қақыратып қалыңды
Аруақ-құдай тауыспаған деміңді.
Жан біткенің өкінішсіз болмайды,
Шешендік те батырға жай қонбайды,
Ақ жүрегің қақ жарылып тұрғанда
Халқыңның да меселі әсте солмайды.
Небір аңыз көмейлерге кептелген,
Небір жайлар құр бекерге көктелген,
Жаманы өшіп, жануы үшін жақсысы
Биік тұлғаң жарқырасын өткеннен.
***
Бір сиқыр бар бағалатар адамды,
Еске алдырар қасиетті Бабаңды,
Бойыңа ол күш-қуат боп құйылып,
Еріксізден толғантады санаңды.
Жеткізетін арманыңа аңсаған,
Көңілдегі жыр-дауыл ол таң самал.
Қай жерден де алып шығар мақтаның,
Абыройың қадір тұтқан барша жан.
Сан құйтырқы жолын кескен айланың,
О Құдірет, ай мүйізді айбарың,
Халық болып көтеретін көкке оны
Батырларың бар маңызың, қаймағың.
Ауар оған бүкіл елдің назары,
Өшпейтұғын өскен елдің ажары,
Тауқыметін жұрттың мына көтеріп
Ел тұлғасы, аз болмаған азабы.
Елден ерек ойын ғажап қорытқан,
Аңсап елдің азаттығын жорытқан,
Жолы болмай қайтқанменен жорықтан
Талай жандар ойға батып торыққан.
Егін еккен шәу тартқан бір шағында,
Елін бастап алдандырмай сағымға,
Жайсаңдықпен өткен мына жалғаннан
Бой алдырмай жел өкпелік ағымға.
Көкіректе бұғып жатқан бар сырын,
Талай елді таңдандырған таңсығым,–
Бүгін міне жарқырадың еліңмен
Егінімен, лебізімен бал шырын.
Аңқылдаған Батыр Бабам Бұқарбай,
Батылдығы әбжыланды жұтардай,
Айбарына ажары сай келбетке
Не сұлуың өткен емес тұтанбай.
Тегеурінді төрт батыр
Қамын ойлап халқының,
Қабырғасы қайысқан.
Бәсең тартып жарқын үн,
Сәтінде бір майысқан.
Еңіреген ер елі үшін,
Өзін оққа байлаған.
Ен жайлаған жері үшін,
Бес қаруын сайлаған.
Кенесары Хан-ием!
Қабырғасы сөгілген,
Бас көтеріп шыдамай
Найзағайдай көрінген,
Нөсер бұлттай төгілген.
Кенесары Хан-ием!
Халқының болған айбары,
Басын қосып батырдың
Ой ойлаған айлалы.
Билеуі үшін өздері
Туған елін-аймағын.
Айтатұғын көпке ақыл
Босқа жүрсе күйер іш,
Тұғыры болған төрт батыр
Төбе бидей сүйеніш.
Төрт құбыла төрт батыр
Түгелденген қабырға,
Іштерінде өрт жатыр
Дес бермейтін сабырға.
Жағаласып жауменен,
Ынтымаққа бастаған.
Іс бітірмей дауменен,
Мейманасы таспаған.
Ақжолтай батыр Ағыбай,
Сарбаздардың бағындай,
Тигенде жауға сағымдай
Жау біткен өтпес табынбай.
Арыстан жалды Бұқарбай,
Қас-дұшпанын жұтардай,
Қаһарына мінгенде
Тау көрінер тұтамдай.
Жүзінен нұры тасыған,
Иман батыр-асыл жан,
Айбары асып, дұшпанның
Құты қашып басылған.
Бас батыры Наурызбай,
Қалт жібермес найзагер,
Қаптай берсін жау мұздай
Ала алмайтын айлакер.
Небір алып самсаған
Қаншамасы тағы бар,
Азаттықты аңсаған
Марқасқалар бәрі бар.
Көрші бауыр інісі
Ынтымаққа көндікпей,
Тарылғанда тынысы
Тигені рас жан күтпей.
Күйінгенде көкжалдың,
Өзіне-өзі шапқаны.
Тәркі дүние тажалдың
Жұтты өзінің қақпаны.
Біреуге жөн біреуге,
Болмағанмен қателік.
Ұрындырды бүгінде
Өтірік билік әперіп.
Болашақты ойлаған
Қамқорлығын әкелік,
Опасыздан жайлаған
Табыс еттік әкеліп.
Тартып бүгін зардабын
Міне опынып отырмыз.
Көбейгенмен зар жағың
Шын мәнінде соқырмыз.
Көкесін көрген азардың
Құлшылық өмір құрысын.
Маңдайына аз елдің
О, құдірет Хан Кене,
Сыймай да кеткен ұлысың.
Аруағыңды әлпештеп
Қастер тұтып жатырмыз,
Күнәмізді
Ал кеш! – деп
Кеш ұғынған пақырмыз.
***
Бұқарбай – Батыр бабам,
Соққан желдей аңқылдаған,
Қиянат қияпаты қия тартқан,
Түзеліп келе жатыр мына заман.
Түнектен түлеп ұшып тірілуде
Есімің жүректерге ұялаған.
Қалай ғана өзіңдей алыптарды
Мақтан тұтпай қоюға қияды адам
Өзекті өртер өкініштің,
Өткен ғасыр өтін іштім!
Бұқарбай – Батыр бабам,
Болмаған қай кезде де халқың надан;
Қанша жерден жол таппай тұншыққанмен
Өшпейді әсте ешқашан жақсы қадам.
Жайбарақат таң атып, күн шыққанмен
Көкірек күмбірлейді түлеп санам.
Көлеңкеде қалдырмай өздеріңді
Сөздерің ұлығат боп қанған қанам.
Келбетіңе бәрі сыйған,
Ерлігіңмен жігер құйған!
Бұқарбай – Батыр бабам,
Тарихи шежіреміз болмай тәмам:
Бас көтеріп өндірдей ұрпақтарың
Ажалға қарсы шапты тіреп табан.
Жанашырлық төркіні қанаушылық
Екенін түсінді ел де күйіп жаман.
Тартып алып өз тілін, салт-дәстүрін
Ұқсатып жатыр қазір, көңіл алаң.
Жаңғырып қайта таңым,
Жарқылдап атты таңым!
Бұқарбай – Батыр бабам,
Мерей болды ерлігің тартынбаған;
Іші тар небір сойқан көріп жүрміз
Өз басынан өзі әсте артылмаған.
Көрінгенге көз сатып мүсәпір боп
Әлде кімдер алдында қалтылдаған,
Қағидалар бүгіндер әдрәм қап
Шеттеп жатыр бас алмас бал тұмадан.
Өрлікте парасатым,
Айбыным жарасатын!
Бұқарбай – Батыр бабам,
Мына той, сыбағаң ғой тартылмаған.
Айта берсе сыры мол тарам-тарам,
Кезінде күштен зорлық болған алаң.
Нарықтан халқың азып отырса да
Қолға алды ұрпақтарың жайраңдаған
Ерлікке таң қалардай бүкіл ғалам.
Тойыңды жасап жатыр ағыл-тегіл
Дүбірлеп омырауы туған далаң.
Сауығып сағы санам,
Жазылып көне жарам,
Елендің асып бағаң,
Жеткендей асықпаған,
Қайран бабам,
Өзіңнен артықты мен қайдан табам!
Бабаларым айбынды
Бабаларым, айбары елдің айбынды,
Аруағым ұмыттырар қайғымды.
Үстем болар қай жерде де мерейім
Додаларда көкжалданған айдынды.
Бұқарбай, Қабан, Нысанбай
Аңыз боп өткен бабалар.
Мақтансам көңіл тұсалмай
Жан болмас бізді табалар
Елімнің ерен қуаты
Жерімде туған даналар.
Ерлігіне не мықтылар бас иген,
Атыңды айтсам көңіл судай тасиды,
Жігер берер жеткілікті мақтаным
Жетім емен, құлазып жан жаситын.
Қастер тұтам құдіретін жерімнің
Жаттап өтем асыл жырын елімнің.
Аңыз болған жайсаң жанды бабалар
Асылдығын танытады тегімнің.
Небір ғажап тың ойларым туатын,
Аңыз біткен қанып ішер суатым,
Елім барда сарқылмайды ешқашан
Бұрқыраған бойдағы арман қуатым.
Ол Сырымның құдіреті даналар,
Аты шыққан мақтан болып бабалар,
Ол құнары топырақтың өшпейтін
Жаңғыратын жаңа ойлармен саналар.
Сейфолла Оспан,
Халықаралық «Алаш» әдеби
сыйлығының иегері
