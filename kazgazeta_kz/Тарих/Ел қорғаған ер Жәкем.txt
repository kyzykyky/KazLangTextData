Табиғатынан батыр, бұқара мүддесі амалсыз би еткен Жанқожа Нұрмұхаммедұлының ғұмыры қазақ халқының бас иесіз қалған, тарихтың нағыз аласапыран жан-жақтан отарлау кезеңіне тура келді.
…Бұл – тым әріректе, батырдың бала кезінде болған оқиға
Дарияның теңізге құйылар сағасын жайлаған бас иесіз қалған ағайын Түркістан жақтан, әрине, ақсүйек тұқымы болса керек, Абдолла дегенді алдырып, хан қойыпты
Сол Абдолла бір жиында балаларға ет асатып отырып, Жанқожаға табақ ұстата салған көрінеді
Бала: «Хан болсаң да көргенсіз екенсің, сарқытты қатынға ұстатар болар», – деп, сол табақпен ханның басына ұрып кеткен екен.
Жұртының алдында беделі түсіп, қамыққан хан жамиғатқа: «Мен сендерге ханмын ба, әлде қаммын ба?» дейді
Сонда топ ішіндегі іші ала біреу: «Киікбайдың сегіз тентегінің көзін құртсаң, хансың, әйтпесе қамсың», – деген көрінеді
Хан Әбілқайырдың уәзірлерінің бірі, жұртты осы қонысқа қондырған ел ағаларының  басында болған Киікбай тұқымына қолы бата алмаған Абдолла ұзамай еліне қайтқан екен деген әңгіме қалған ел аузында

Енді бірде Қылышбай қол бастап Хиуаға аттанып, ошақ басында қала алмай солардың іздеріне ерген жасөспірім Жанқожа жұрт күтпеген жерде қарақалпақ Тықыны жекпе-жекте өлтіріп, қазақ жасақтарының абыройын асырады
Қайтар жолда олжасын алдырып алған шаруаға араша түсіп, әділетсіз ханның өзіне балта жұмсағаны сол кездегі куәгерлердің айтулары бойынша И.В.Аничковтың қолжазбасына бұл оқиға 1790 жылы болған делініп түскен
Баланы «қалай жазаласаң да еркің» деп алдына алып келгенде хан: «Маған жұмсаған қаруы дұшпанға да жұмсалады», – деп босаттырып жіберген.
Содан кейін-ақ балаң жігіттің батыр, әділ атағы шығып, есесі кеткен жетім-жесір соған жүгінетін, ел шетіне жау келсе, Жанқожаны іздейтін болған.
Нұрмұхаммедтен Ақмырза, Жанқожа, Жауқашар, Бек, Шөже туады
Қылығына қарағанда, Ақмырза ағасы шалт мінезді, аңғал, қызба, ұрыншақтау кісі болса керек
Арасында ағайынның бас араздығы, бақай есеп те жүреді, әрине
Хиуа мен орыс ықпалына екіұдай жағдайда Сыр бойы жұртының мазасы әбден кетіп, Жанқожа өзінің қайын жұрты құламан Төртқаралардың арасына қырға кетерде бірге көшелік деген өтінішіне құлақ аспай отырып қалған Ақмырза хиуалықтардың қысастығынан суға атылды
Бұл – 1836 жыл.
Жанқожа жеке келіп, ел шебін қорғауға түрікменнен алдырған Әйімбет батырды жекпе-жекте өлтіріп, ата салт – ағасының кегін алып, дұшпанының қанын үш ұрттапты дейді
«Қан – иманның қабы» деуші еді
Ағажан-ай, өмірі істемесем деген ісімді істеткіздің-ау
Бойдағы мінез жеті атама дарыр деп едім, өзіммен бірге кететін болды», – деп қатты налып, опық жеген екен деген сөз қалған халық құлағында.
Жалпақ жұртқа белгілі жайт – Жанқожа қаракесек Ақтан батырмен бірге көне Жанкенттің жанындағы Хиуа бекінісі – Жаңақаланы тас-талқан етіп, қара халыққа тізесі әбден батып отырған Хиуаның найыбы Бабажанды қазыққа отырғызады
П.П.Ивановтың көрсетуі бойынша, бұл оқиға 1842 жылы болған.
Жаңақаланы алардағы ұйымдастырушы­лығы мен жанқиярлық батырлығы үшін халық қаракесек Ақтан Ақайұлын бүгінгі күнге дейін ерекше ілтипатпен атайды
Қазақтың санаулы батырларының бірі деп біледі.
Қазақтың көп бөлігі Қоқан иелігінде жатқан
И.В.Аничковтың куәландыруы бойынша, Созақ биі тама Құрман көзінің қарашығындай жалғыз баласын өлтіргені үшін өзінің шамасы келмеген соң, Қоқан бегінен кегімді алып бер деп Жанқожаға ат шаптырады
Қазақтың ұлы мүддесін былай қойғанда, тама – батырдың түп нағашысы.
Түпкі дау ежелгі дерт тақ таласы екендігі екінің біріне мәлім, бұдан бұрын Қоқан ханы Кенесарының әкесі Қасым, ағалары Саржан, Есенгелді, Әлжан сұлтандарды жусатып салған-ды, сөйтіп, Қоқан Кенесарының да ата жауы болып шыға келді, қанды кек ханға шемен болып жабысты
Ол хан көтерілуі бойына-ақ қазақтың аш бүйіріне найзадай қадалып тұрған Созақты шепке алып, үш жүзге бірдей хабар салды.
Содан кейін батырды Кенесарымен бірге Созақтан көреміз
Кезек күтіп жатқан батыр келе жатқан көмектің алдын тосып, түрікменнің Таған палуанын тұтқындап, матап, ханға әкеліп, қамалды бұзып береді
Қамал он сегіз күн бойы алдырмай тұрған-ды.
Жорыққа қатысқан екі мыңдай сарбаздың құрамында мына батырлар болған: тілеуқабақ Шынтемір, Сарыбопа, жақайым Пірімжар, Жылқаман, Толыбай, майдан Бажақ, Көпжасар, Жолақ, Жалмырза, Бекбауыл, Қаржаубай, Боранбай, қарасақал Дабыл, Қадір, Шағырай, Сәдір, шөмекей Тоғанас, тоқымтыққан Қыстау­бай, қаракесек Ақтан, айдарбек Сатыбалды, Ізбас, құрманай Тәңірберген, әжі Мейрамәлі, төртқара Таттыбай, Мырзалы, Аққасыйын, Беласар.
Қасымның қамал алынғаннан кейінгі аста-төк ұлан-асыр асына қатысқан Жанқожа кетіп бара жатқанда қаруластарының бірі есіне салып, Абылай шаңырағына Ақмырзаның қызы Фатиманы атайды (Ауызекі Батма деп аталып жүр).
Бұл 1841 жыл – қазақ рухының асып-тасып ерекше асқақтаған кезі еді.
Батыр бастаған қазақтар 1843 жылы Хиуаның Қуаңдариядағы бекінісін бұзды, 1845 жылдың көктемінде осы бекіністі қайта көтеруге келген 2000-ға тарта сарбаздан құралған жасақты тағы талқандады.
Түпкі мақсатын жүзеге асыру үшін Ресей жыл санап ішкері жылжи бастаған
Орынборды бекітіп алған соң Еділден бастап Ырғызға дейін жағалай бекіністер тұрғызды, 1847 жылы Аралға, Райымға келді
1853 жылы Райымнан да көшіп, Қазалы бекінісін салып, текетірескен екі мемлекет арасындағы табиғи шекара – Сырдарияға тұмсық тіреді
Енді мал жайымен Қызылға өткен қазақ Хиуаға салық төлеп пенде болса, дарияның бергі бетіндегі қазақ Ресейге пенде болып есептелетін болды.
Сырдария бойын орыс басқан соң батырдың іс-әрекеті бірсыпыра дәрежеде қағазға түсе бас­тайды
Орыс өкіметі жергілікті жансыздары арқылы батырдың басқан әр қадамын аңдып, оның туған-туысқандарына дейін теріп, жүрген жерін, кімдермен байланыста екендігін, әсіресе, Хиуадан кім келіп-кеткендігін жасырын аңдып отырған
Жарты патша деуге толық татырлық Орынбор және Самара генерал-губернаторы В.А.Перовский тәуелділеріне «Жанқожа Нұрмұ­хаммедұлына тимеңдер, ретсіз мазасын алып жүрмеңдер, түптің түбі ол бізге керек болады» деп арнайы тапсырма берген.
Орыстардың Сыр бойына келулеріне орай қазақтардың жағдайлары жақсара қойған жоқ, қайта одан әрі ушыға түсті
Жазықсыз халық екі оттың ортасында қалды, екі жаққа да жақпады
Тыныш отыра алмайтын, табиғатынан тым мазасыз Хиуа іргеде отырған Қоқан шапқыншылары кәпірге берілдің деген сылтаумен түу Сағыз, Жемге дейін өрлеп, бейқам отырған қазақтарды ауық-ауық шауып, мал-мүлкін талап, әйел, бала-шағаны өңгеріп алып кететін
Қазақ арасынан бұған төтеп беретін күш таба алмаған батыр, бәлкім, Әбілқайыр тәрізді тегеурінді мемлекет халыққа тыныштық әкелер деген үмітпен іштей берілмесе де, осы кезең орыстарды қолдауға мәжбүр болды
Жағдай орыс күшін пайдалануды талап етті.
1847 жылдың тамыз айында Хиуаның Сыр бойына бекіткен Жанғазы ханы мен сұлтан Елікей Қасымов бастаған шапқыншылар бейқам отырған мың үйді талқандады, 21 әйел, бала-шағаны өздерімен бірге алып кетті, 30 нәрестені суға атты, 4 барлаушыны өлтіріп, Жақай бидің баласын да тұтқынға алды
(Ермұхаммед болса (Елікей) – Әбілқайыр ханның шөбересі
Әбілқайырдан – Ералы, Ералыдан – Бөлек, Бөлектен – Қасым, Қасымнан – Ермұхаммед).
Жанқожа батыр атқа қонуға мәжбүр болды
Өз сарбаздары және орыс әскерлері Қожанияз бастаған қоқандықтарды Қуаңдарияға дейін қуып салды
Тонауға түскен кедей шаруалардың 3000 түйесін, 500 жылқысын, 2000 сиырын, 50 000 қойын иелеріне қайтарып берді
Бұндай шапқыншылықтың талайы болған.
Орыстардың көмегін пайдалана жүре батыр оларға ішін бермеген
«Достыққа келіскеннен кейін болды емес пе
Қазақ жеріне қорған салудың қажеті не?» деп бекініс салуға қарсы болған
Батырдың күші мен қазақ арасындағы беделін пайдаланғысы келген орыс үкіметі оған сырттай есаул шенін беріп, жылына күміс ақшамен 200 сом жалақы белгілеген-тұғын
Орыс өкіметіне еңбегім сіңген жоқ деп, одан батыр көк тиын алмаған соң бекініс басшылары ақшаны қазынаға қайтарып, 1853 жылы есаул шенін қайтып алуға мәжбүр болды
Салыстыру үшін айтайын: 1852 жылы Райымда бір қап арпа 50 тиын тұратын, Қазалы бекінісін бекемдеуге тартылған қазақтардың әр жұмыс күніне 12 тиын төлеу белгіленген, түтін салық – 1 сом 50 тиын, Орта жүз ханы Уәлидің жылдық жалақысы 300 сом еді
Есет Көтібаровқа да кейін 300 сом зейнетақы белгіленді.
1853 жылдың маусымында бір күнде Ра­йымда тікелей Жанқожаның ұсынысымен гу­бернатор, генерал-инфантерий В.Обручев Райым бекінісінің бастығы Ерофеевтің көмекшісі 150 шаңырақ Алтынбайдың (шындығында, Асан руының – М.Қ.) басшысы, демек, биі етіп Бекарыстан Алтынбаевты, 100 шаңырақ күліктің биі етіп Бекмырза Әлдиевті, 150 шаңырақ Асанның (шындығында, Алтынбай руының – М.Қ.) биі етіп Ұлбөбек Тайымовтарды бекіткен
17 тармақтан тұратын нұсқаудың №14 тармағында бұлардың үшеуінің де қызмет бабында тек есаул Жанқожаға бағынатындығын, одан өзге бірде-бір сұлтанның істеріне араласпайтындығы тайға таңба басқандай етіп жазылған қағазды қолдарына ұстатқан
Арнаулы мөр жасатқан, билерге күміс ақшамен 15-25 теңге аралығында сыйлық белгіленіп, тап сол күні үш би үш теңге алған.
Тарих өз дегенін істеп, одан әрі жылжи берді.
Дәуіріне сәйкес от қаруы түгел бет қаратпай тұрған орыс әскері осында келгендегі негізгі мақсат – Сыр бойын жоғары өрлеп, жаңа бекіністер салып, бар қорғандарды одан әрі бекіту әрекеттерін жүргізе берді.
Батырдың жасы келген
Алланың ақ жолын берік ұстанған ол енді пенделік істен аулақтап, түгелдей сәждеге бас қойған-ды
Орыс әкімшілігімен араласып жүрген, екі жаққа бірдей сөзі өтімді, пысық, бірақ аз үй алтынбайдан шыққан жас жігіт Бекмырза Әлдиевті іс басына қойды.
1856 жылдың қатты қысында Қазалы бекінісіндегі казак-орыстардың екі қазақты пешке жағуы басты себеп боп, алым-салық жинаған атқамінерлердің озбырлықтарынан зәрезап болған халық ойламаған жерден ақ қар, көк мұзда мүлде мезгілсіз аяқасты дүр көтерілді
Орыстарға арқа сүйеген арадағы атқамінерлер шектен тыс астамшылық жасады
Олар алым-салық былай тұрсын, ұлт намысына тиіп, жас қыздарға дейін қол салатын болды
Шағынарлық ешкімі жоқ зәбір-жапа шегушілер көзі тірі отырған батырдың аяғына жығылып, шағымдарын айтып зар еңіреді, бір емес, бірнеше рет келді
Жазбаларда бұқара батырға екінші рет келгенде барып атқа қонуға бел буғандығы айтылады
Қарт батыр халқының көл болған көз жасын көріп тыныш отыра алмай, еріксіз көтерілісшілердің алдарына түсуге мәжбүр болды.
Көтерілістің шынымен басталғандығының ай­ғағы ретінде Обертышевтің басын дарияның сол жағындағы шөмекейдің төбетей руының биі Жарылғап Манасовқа жіберді
Бірақ Ермұхаммед Қасымовтың иелігіндегі олар тырп етпеді
Қазалы мықтап қоршалды, көпестердің малдары, Қосаралдағы балық базасы таланды
Гарнизонның шөмелелері өртелді
Қаратөбеге шөпке шыққан солдаттар бір күн далада түнеп, бекініске әрең жетті
Жан-жаққа жаушылар шауып жатты
Оқиға төбеден түскендей болып, о заман да бұ заман қыстың көзі қырауда жор­туылға шығып көрмеген қазақтарды «не жын қақты» деп орыстардың өздері аң-таң қалды.
Батырдың ізіне, негізінен, Кішкене Шекті, Қаракесек, Қарасақал, аздап Төртқаралар бар – бес мыңға дейін адам ерді
Қырдан, негізінен, Төртқаралар деп ойлаймын, 500-ден астам сарбаз көтеріліс жеңіліс тапқан күні жетті.
Көтерілісшілер: «Алла! Алла! Жанқожа! Жанқожа!» – деп ұрандап қолма-қол ұрысқа түсті
Ұрыс кезінде дұшпанның өзіне аса салтанатты да айбатты көрінген, екі жағында да шашағы бар үлкен ақ туды Жанқожаның өзі ұстаған
Сарбаздар, негізінен, тудың маңына шоғырланған
Дұшпанға да керегі сол, ту жаққа қалың оқ жаудырып, дүркін-дүркін снаряд тасталған
Қай аты екендігін анық білмедік, ат құлап, Жанқожа қолынан қатты жарақат алады
Ұрыс даласынан кетпей «Өлер жерім осы» деп, қасарысып тұрып алған батырды Құлбарақ Бекбауылов бастаған топ ат алып келіп, қаумалап әрең алып шыққан.
Көтерілісшілерге Қазалы бекінісінен 3 зеңбірек, 2 ракеталық станок, 54 штуцермен мұздай қаруланған 300 атты казак, 320 жаяу әскер, Арал флотилиясының командирі А.И.Бутаков бастаған және Елікей Қасымов Ақмешіт жақтан жинап әкелген 400-500-дей жазалаушы қосын, башқұрт отряды қарсы шықты
Қарулары жартымсыз жауынгерлерге 1857 жылдың 5 қаңтарында әртүрлі зеңбіректен 103 снаряд, 9 қаңтарда 205 снаряд, осы екі күні көтерілісшілерге әртүрлі от қарудан 3221 оқ атылды
Арықбалықта қарусыз шаруалар қанға бөкті, деректер майдан даласында 400 қазақ қалды деп көрсетеді, орыс солдаттары, негізінен, қылыш пен найзадан жарақаттанған
Өйткені от қарулары жартымсыз көтерілісшілер қолма-қол айқасқа түсуге мәжбүр болды.
Сырттан ешқандай көмек алмаған, дайындық­сыз аяқасты жасалған бас көтеру­шілердің мұздай қаруланған орыс әскерінен үстем түсуі мүмкін емес еді
Олар әлі бекіп болмаған дариядан апақ-сапақ өтіп кетті.
Негізгі ту ұстаушылар – асан Есенбай Жарылғапов пен Мұнарбай Ақботаев
Өсербай би мен Ақмырзаның немересі Дерімбай әскер жинады
Көтерілістің басы-қасында болғандар: Бекбауылов Құлбарақ, батырдың ұлы Итжемес, інілері Бек, Жалмырза, Сұлтан Ғұмар Шерғазиев, қожа-керей Аманқожа Әлменов, төртқара Үмбет Әлімов, Қабыл би, асан Аймұхаммед Мұсылманбаев, Мәмбетәлі Садыров, Тумыш Шұжықов, Разы Бостанов, қарасақал Дабыл Бекшин, Дәрменқұл Әбізеков ахун, жиеней Сырлыбай Шабақов, Мәмбетәлі Серіков, Итіғұл Құдайбергеновтер.
1857 жылы қарақалпақтың 200 үйі Жанқожаның жанында
Асан Пұсырманов Аймұхаммедтің 200 шаңырақпен батыр жазым болғанға дейін қасында болғаны анық
35 шаңырақты қарасақал Дабыл би, 30 үйлі Раба би де Қызылқұмда батырдың жанында
1860 жылы өзінің ет-жақын туыстарынан Жанқожаның маңында алты-ақ үй қалған.
Қарасақал Шағырай өле-өлгенше батырмен бірге, оның атқосшысы, кейін шырақшысы болды.
Көтеріліске қатысқандардың бәрі бірдей батырдың ізіне ерген жоқ, бекініске қайта келіп, орыс өкіметінің аяқтарына жығылып, кешірім сұрап, оларға адал қызмет етіп, шен алып, шекпен кигендері де бар.
Көтерілісшілердің ізіне түскен жазалаушы отрядтар Жанқожаның қасында бірде 2000, енді бірде 1000 сарбаз қалды, әне жерде пәленбай адамын, мына жерде түгенбай адамын өлтірдік деп есеп береді.
Егде тартып отырған батырдың ата жауымен жағалас үстінде, ұрыс даласында осы жолы шейіт кетсем еді деген арманы орындалмады.
Халық аузында «орыс әкімшілігі «қартайған Жанқожаның өзі-ақ өледі» деген екен» деген сөз бар
Бұл – түбірімен қате
Сол жолы басқа қазақтар қолдап, әсіресе, теңіздің арғы бетінде әлі бас имей жүрген Есетпен күш біріктіріп көтерілістің одан әрі етек алып кетуінен қауіптенген өкімет батырдың көзін дереу жоюға жедел-ақ әрекет жасады
Патша отрядтары көтерілісшілердің іздеріне түсті
Олар дарияны жағалап жүріп, қаңтардың он біріне дейін шаруалардың қысқы баспаналары, қоралары бар 212 үйді өртеді, 1239 малды айдап кетті
Қуғын көрген кедейлердің мал-мүліктері орыс қолшоқпары болып жүрген байлар мен сұлтандардың талауларына түсті, әскерге берілді
Қазынаға 29 үй әкеліп өткізілген болса, оның екеуі-ақ жарамды еді
Осы деректің өзі-ақ көтерілісшілердің тақыр кедей екендігін көрсетіп тұрған жоқ па? Р.М.Фитингоф ақпанның 11-інде жазалаушы отрядпен шығып, Қызылқұмға 30 шақырым ұзап енгенмен, қардың қалыңдығы, күннің суықтығы оны кері қайтуға мәжбүр етті
Ақпанның 26-сы күні Жанқожаны іздеп, құрамында 200 жаяу әскер, 300 оралдық атты казак бар, 2 зеңбірек, 2 пулемет сүйреген жазалаушы отряд тағы шықты
Наурыздың 19-ына дейін дала кезген бұл жазалаушы отряд батырды таба алған жоқ
Оның есесіне жолда кезіккен ауылдардың бәрін талады
«Бейқам отырған ауылдың үстінен шығып, көтеріліске пейіл бердің» деген сылтаумен Нияз Жанкин мен Өтеулі Бекайдаровты әйел, бала-шағасының көзінше атты.
Жазалаушылар осы бір жорықтың өзінде 316 жылқы, 215 түйе, 488 сиыр, 15 бұзау, 6505 қой, 24 қозы, небәрі 7563 мал тонап қайтты
Онсыз да елден безіп, азып-тозып сіңірі шығып отырған кедейлерді тонау тоқтаған жоқ
В.А.Перовскийдің жеке тапсырмасымен келген Кузьминский өзінің жауыздығын Фитингофтан да асырып жіберді, ол 164 ауылды тонады
Жауыздықтың шектен шыққандығын патша шенеуніктерінің өздері де жасыра алмады
Құжаттарда көтерілісшілердің 21400 ірі қарасы тартып алынды делініп жүрсе, осы жайттарды көзімен көрген Л.Мейердің дерегі тартып алынған мал бұдан үш есе көп дейді
1856-1857 жылдары қазақтардан тартып алынған мал есепке алынбай, жолай талан-таражға түс­кен, әскерге азыққа берілген малдарды былай қойғанда, 79567 сом 6 тиынға тағы сатылды.
Көтеріліске қатысқандар үй-жайлары, мал-мүліктерінен түгелдей айырылып, елден безіп, азып-тозып қатты ашаршылыққа ұшырады
Бұл босқынды өз көзімен көрген орыстардың өздері де кедейлердің қалай тарыққандарын жандары түршіге ашына жазған
Сол 1856 жылдың наурызында генерал-губернатор әскери министрге «Перовский мен Қазалы бекіністерінің маңында шегіртке гарнизон еккен егіс түгілі, балауса пішенге дейін тып-типыл етіп жеп кетті» деп арнайы мәлімет түсіруге мәжбүр болған
Жұрт аштықтан қоға үпілдірігін дәнге қосып жеуге дейін барған
1856 жыл – ұлу, 1857 жыл – жылан
Қазақтың «жыланда жыламаған бала қалмас» деген ескі сөзі келді де тұрды.
Ақ жолды бар шама-шарқы жеткенше адал ұстаған, қорғансыз қалған халқы үшін кеудесін оққа талай тосқан, еркін даланың ең соңғы да санаулы, айбатты хас батыры Жанқожа Нұрмұхаммедұлының екі арманы болатын
Ең бастысы – елін бостан ету еді, көзі тірісінде ол арманы орындалмады
Екінші арманы – ошақ қасында емес, қас жауымен жағалас үстінде шейіт кету-тұғын
Бұл да орындалмады
Үш ғайыптың бірі – ажал мүлдем ойламаған жерден іргеден өз ағайынынан келді
Бұқара аймағында Боқан таулары маңында жат жерде үш жыл жүргеннен кейін иектеп келген кәрілікті кіндік қаны тамған жерде қарсы алғалы, ең бас­тысы, сенім жүктеп ізіне ерген ағайындарын жат жерде қалдырмай көзі тірісінде атажұртына жеткізгісі келіп, елге бет түзеген.
Босқынға ұшыраған ел аңысын аңдып, үздік-создық көшіп келе жатқан-ды
Батырдың жалғыз қараша үйі көштің орта шенінде ерулеп отырған
Таң намазына ұйыған кезде шу шықты, бірінен кейін бірі екі түрлі ұран естілді
Сонда «Балалардың бір қате жұмыстары бар еді, соның іздеушілері болды ғой», – депті Жанқожа
Сөйткенше болмай, қараша үй қоршалып, жабықтан найза сұғылды
Батыр намазын оқып болуға мұрсат сұрап, болған соң сауыт-сайманын киінді
Ашуға булыққан батырдың тамағы ісініп, жағасының түймесі ілінбей қалған еді дейді бұл жайтты бізге жеткізушілер
Анталай қоршаған қарақшыларға әрі-бері алдырмаған батырды Байқадамның ұлы Ақсақал орыс оғымен өндіршектен атып түсірді
Бұл – 1860 жылдың ерте көктемі.
Жанқожаның көзін құрту шаруасы ақи-тақи біткен соң осыны ұйымдастырған сұлтандар мен кейбір қара қазақтар 1860 жылы Петерборға патшаның қабылдауына шақырылып, сарқыт ішті, шен иемденді.
Жанқожа ажалынан шамамен 2-3 жылдай артық өмір сүрді
Оның себебі мынау: жергілікті әскердің көтерілістің ізін суытпай-ақ дереу жасаған әрекеттері бас батыр – орысқа қарсы көтерілуге батылы барған – Жанқожаның көзін құрта алмаған соң, 1857 жылдың 28 сәуірінде генерал-губернатор Қазалы бекінісінің жаңа әскер басшысы, майор Михайловқа өте құпия хат жолдап, онда жаз шығу бойына-ақ Есет Көтібаров пен Жанқожа Нұрмұхаммедовтің көздерін құрту үшін тағы да әрқайсысы 300 атты казактан тұратын екі отряд жасақтап жіберемін деп жазды
Сол жылдың 27 ақпанында соғыс министріне арнайы хат жазып, осы шараны жүзеге асыру үшін 70000 теңге күміс ақша сұраған болатын
Бұл екі отряд Қазалы мен Ақмешіт бекіністеріндегі әскерлермен қосылмақшы еді
Алайда генерал-губернатор В.А.Перовскийдің 1839 жылдың қысында Хиуаға жасаған сәтсіз жорығынан қалған көкжөтел дендеп, қызметтен кетуге мәжбүр боп, Орынбор өлкесін 16 жыл билеген ол 1857 жылдың жазында Қырымда – Алуптада қайтыс болды
Оның орнына келген генерал-адъютант А.А.Катенин қазақтар үшін анағұрлым икемді әдіс ұстануға мәжбүр еді
Біріншіден, қазақтарда енді бас көтерер хал жоқ, тақырланып кедейленіп қалған, екіншіден, бұратаналарды бұдан да әрі ашындыра беруге болмайтын
Оның үстіне жаңа әкімшілік жұртқа бұрынғы әкімдерден гөрі жағымдырақ көрінуі де керек
Алайда Ресейдің негізгі саясаты қазақтардың сағын сындырып, бас көтертпеу үшін «шайкалардың» басшыларының көзін жою күн тәртібінен түскен жоқ.
Батыр тым бірбеткей, ретті жерінде шешімді өзі-ақ қабылдап, онысын қолма-қол орындай беретін
Жазықтыларға өте қатал еді, Құдай жөндемегенді, амал жоқ, қолы жеткен жерде өзі-ақ жөндеп жіберетін, билер шешімін күтіп отырмай жазаға лайық деп тапса өзі-ақ жазалай салатын.
Қазақта «ер қанаты – ат» деген мық шегедей сөз бар
Жетімсіз айтылған
Олай да емес, қазақтың өзі – жылқы
Бізді, ғасырлар бойы дала мәдениетінен сусындаған түрік жұртын, оның да төл перзенті – қазақты да халық еткен, ұлан-асыр аймаққа ие еткен, талай сүргіннен аман алып, елді ел, жұртты жұрт еткен, түу Еуропа асырып, дүниені тітіреткен, жауынгерлік даңққа бөлеп дәуірлеткен, алдымен, Құдай, әрине, одан кейін осы – жылқы
Оның да ішінде дала батырларын атсыз елес­тету тіпті де мүмкін емес
Қанат екені қанат
Батыр бар ғұмырында құдайберген торы, ақмоншақ, мәстекқара, көкешкі, ешкібас деген бес ат мінген
Солардың да ішінде адам айтып жеткізгісіз жүйрік, батыл, белі мықты, иесін ыңғайынан түсінетін мәстекқара ғана болғанға ұқсайды
Жанқожадан «мәстекқарадай ат мінбедім, Қаныкедей әйел көрмедім» деген сөз қалған деседі халық
Айтушылар құдайберген торыны ер-тұрманымен ғайыптан өзі келген дейді
Сондықтан құдайберген торы аталған
Ал батырдың көңілінен шығып, талай жорықта жолдасы болған қара атты Жанқожаның бабасы Киікбай, Киікбайдың Егей деген ағасы бар, сол Егейдің Мәстек деген баласы сыйлаған
Аттың мәстекқара аталуы содан.
Осы жерде мынаны да айта кету парыз
Батыр жауым да жан иесі, ол қапыда кетпеуі керек деп, қашықтан тиетін садақ, мылтық, тіпті ұзын сапты найза сияқты қаруларды ұстамаған
Ғұмыр бойы талайлармен айқаса жүріп, айбалта не шолақ найза ғана пайдаланған
«Шолақ найзалы Жанқожа» деген атаудың қалыптасуы сол.
Жанқожа, негізінен, әділдік пен күшке сенген ғасырлар бойы қалыптасқан далалықтардың адал ұрысы – жекпе-жек дәстүрін жаналқымға келгенге дейін берік ұстанған ең соңғы батыр
Бұл кісі ата жауының өзін де қапыда алуды харамдыққа жатқызған.
1993 жылы батырдың бейнесін шығаруға республикалық бәйге жариялануына орай сол кезге дейін қолға түскен деректердің барлығын түзіп, «Жас Алашқа» арнайы мақала бастырғам-ды
Онан кейін де қолға бір дерек іліккен
Бұл да бұрын айтылған, жазылғандарды бекерге шығармайды, қайта оларды мақұлдай түседі
Сонда шөберелері болып келетін Қабылан Көрегеновтің суреттеп жазуынша, шамамен батырдың бейнесі мынадай: «Жанқожа төртбақ, орта бойлы, шарты келген ет бетті, ат жақты, қалың қабақ, айна көз, сұрғылт бетті, қара сұр, ұзын сақал кісі еді
Арқасында желкесінен құйымшағына дейін жалы бар еді
Жауырыны қақпақтай, үстіне түйе жүн шекпен (шекпен ішінен сауыт киіп, белдемше тағатын), басына қара далбай немесе тымақ киетін
Аяғына етік, беліне кісе буатын-ды»
Ұрпақтарының бірінің қолында сауыттың ішінен киген төрт бөліктен тұратын темір белдемшенің бір бөлігі сақталған
Белдемшенің екі шетінде шығыршық ілінген тесіктері бар
Тиген найзалардан қалған із болу керек, темірдің өзі бірнеше жерден ішке қарай ойысқан
Сол белдемшенің төрттен бір бөлігінің биіктігі – 18,5, ені – 22,5 см.
Нағыз көтеріліс басталған кезде жазалауға міндетті тікелей әскер басшылары болмаса, патшалық Ресейдің этнографтары мен зерттеушілері И.В.Аничков, Н.Г.Веселовский, Л.Мейер, Н.Маев, А.И.Макшеевтер батырдың адами болмысы мен тұлғасына, ісінің әділдігі жөнінде ғайбат айтпаған
Бұлардың қай-қайсылары да батыр қарекетінің ақ, ісінің адал екендігін мойындаған
Батыр тірі кезінде көресіні өз ағайындарынан көрді, көзі жұмылған соң да бұл кісінің ісі талай тәлкекке түсті.
Айтпай кетуге болмай тұр
Ат жалын тартып мінгелі Хиуамен арпалысып, оның талай-талай басқыншылығын тойтарып, қамалдарын бұзып, батырларын өлтіріп жүргендігін тізбей-ақ қоялық
Хиуа ханы батырдың бір ағайынына оны өлтіру туралы арнайы хат жазып, тапсырма бергендігі жайлы ауызша әңгіме бар-ды
Ал мынау мұрағатта хатталып тұрған құжат:
«Жеңімпаз, жаулап алушы Хорезм Шахы.
Құрметті, сыйлы және адал Есет батырға.
Ханның қайырым-шапағаты мен мейірімділігіне сендіре және үміттендіре отырып, білдіремін: Егер сен тілеуқабақ руының ержүрек жігіттерімен бірге Жанқожаны тірідей ұстап не өлтіріп әкеп берсең, сөйтіп, менің тапсырмамды орындасаң, шексіз құрметке, қайырым-шапағатқа және жебеушілікке, басқаларға қарағанда құрмет пен ілтипатқа ие боласың
Ал олай жасамасаң, мен тілеуқабақ халқын ойрандаймын.
1260 жылдың дүйсенбісінде бата дарыған Рамазан айының 10-ы күні жазылды».
Кеңестік аса сақ саясаттың кесірінен тірісінде көрген зәбірі аздай, өзі өлген соң да бір жарым ғасыр бойы батыр жарыққа емін-еркін шыға алған жоқ
Мүлде ұмытылуға да бет алған-ды
Кешеге дейін «мынау сендердің батырларың» деп солдаттар Жанқожаның суретін салып қойып, атып жаттығатын
Жұртқа құбыжық етіп көрсетілді
Үрей қолдан туғызылды
Батыр жайлы аңыз-әңгімелер мен хикаяттар дер кезінде жиналған жоқ
Соның кесірінен батырға байланысты талай-талай деректер о дүниеге көнекөздердің өздерімен бірге кетті.
XIX ғасырдағы Сырдарияның төменгі етегін Ресейдің жаулап алуы жөнінде әңгіме болған жерде батырдың іс-әрекеті аталмай қалған емес
Жоғарыда айттық, олардың бірде-бірі Жанқожаның көтерілісі жайлы ғайбат айтпаған, батырды тікелей жазалауға тиісті әскерилер болмаса, басқалар тұлғаның іс-әрекетін жоғары бағалаған, бірақ бас-аяғы бүтін арнайы зерттелмеген
Кеңес Одағы кезінде көтерілістің жай-жапсарын ғылыми түрде ба­йыпты зерттеген ғалым – тек Т.Шойынбаев қана
Оның өзі де ұлтаралық саясаттан секем алып, көптеген ушықты жайттарға жоламаған, білсе де білмегенсіген.
Тойымбет Күлімбетов, Елеусіз Едігеев, Өмірзақ Ахметов, Бегімбай Қосаев, Аханжан Келімбетов, Балымбет Көптілеуов, Балмағанбет Меңдіқараев тәрізді бұлардан да тыс көптеген авторлардың қолжазбалары мен әңгімелерінен бірсыпыра деректер жетті бізге
Солардың ішінде анағұрлым жүйелі Тойымбет Күлімбетовтің әңгімелері аты анық аталмай, шикі күйінде пайдаланылып жүр.
Жылымық жылт еткен сәт 1991 жылы Асан Досжановтың сауатты аудармасымен И.В.Аничковтың еңбегі бұқараға жетті.
Мұсабай, Т.Меңдібаев, Ж.Шаңғытбаев, Нұрсұлтан Жұбатов, Лұқпан Кенжеұлы, Орнықбай Сұлтанов бастаған авторлардың көркемдік дәрежелері әртүрлі оншақты дастандары бар.
Батыр аты оқулықтарға ене бастады
«Ештен де кеш жақсы», тарихтың жөні түзелді.
Осының барлығы – мына бір аласапыран заманда кейінгі жас ұрпаққа шамшырақ, Отан сүюдің, еліне қалай қызмет етудің үлгісі, бағыт-бағдары.
Бір әттеген-айы, бұрынғы емес, қазіргі сауатты жұрт күтіп отырған батырдың аса күрделі өмір жолы мен арпалысын, тағдырын, бар бітім-болмысын өз заманымен астастыра суреттейтін басы бүтін толыққанды көркем шығарма тумай жатыр
Қолға тиіп жүргендер үзіп-жұлынған эпизодтар ғана
Әйтеуір жоқтан жақсы демесең, ауызекі айтылған үш-төрт қарияның әңгімесінен, оның үстіне шала журналистік жалаңқай баяндау болса, ондай дәлдүріш жазбаларды батырдың бойына сай салмақты шығарма деп мойындай алмайсың.
Қарағайға қарсы біткен бұтақтай, қасық қаны қалғанша дегенінен қайтпай жауымен арпалысып өткен, саусақпен санауға ғана келетін батырлардың бірі, бірінің ішінде де бірегейі осы Жанқожа Нұрмұхаммедұлы болатын
Байлықты аңсамады, дүниеге қызыққан жоқ, билікке таласпады
Таңдаған жолынан таймастан шама-шарқы жеткен жеріне дейін қарапайым еліне қорған болумен кетті.
Біз пақырыңызда әулиелік жаққа араласып, олай-бұлай дей қоярлық шама жоқ
Алланың өз мейірімі түскен пендесін әулие ете ме, әлде халықтың кіршіксіз шын ықыласы, болмаса әлгі кісінің қарапайым жұртына деген шынайы ықыласы әулие ете ме – ол жағы да бізге жұмбақ
Әйтеуір батырды жұрт әулие тұтады.
Тарыққандар да, жабыққандар да Жанқожаға сиынады
Әулиенің зарыққанға демеу, жетімге сүйеу болды деген жайттарының шеті-шегіне жете алмайсың.
Біздің қолға түскен деректер арқылы батырдың пенделік тіршіліктегі әрекеттерін қысқаша шолуға ғана шамамыз жетті.
Молдахмет Қаназ
