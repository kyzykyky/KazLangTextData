      Серікбай Оспанұлының «Ұлы ұстаз ұлағаты» атты өткен жылы жарық көрген кітабындағы «Ыбырай Алтынсарин алдымен мұғалімдік пен жазушылықты бір-біріне ұштастыра білген ұлы ұстаз
Қазақ  мәдениетінің алғашқы қайраткерлерінің бірі
Қазақ даласында бұрын-соңды болмаған жаңа үлгідегі мектеп ашып, оның өзіне ғана тән ерекшелігі бар бағдарламасын, оқу-құралдарын жазушы, шығармашылық есеп-қисабын да жүргізуші
Өзі ұстаз, өзі ұйымдастырушы
Қазақ тарихында педагогикалық ой-пікірдің негізін қалаушы» (334-б.) деген жолдар бұрыннан да айтылып келе жатқан тұжырымдарға бәлендей жаңалық әкеле қоймағандай әсер етуі ықтимал.
Жаңағы үзіндіге қарап, кітап авторы Ы.Алтынсарин туралы әу бастан айтылып келе жатқан пікірлерді жинастырып, солармен ғана тоқырап қалған екен деген тұжырым жасайтын болсаңыз, асығыстыққа ұрынасыз
Бірден басын ашып айтайық, оқырманға ұсынылып отырған осынау зерттеу Ыбырайға қатысты әр жерде шашырап жүрген деректердің бастарын біріктіріп, мүмкіндігінше жүйелеп беруді көздеген салиқалы еңбек
Ішінара бұрынғы зерттеушілердің қаламына іліне бермеген мағ­лұматтар мен фактілердің де кездесіп қалуы автор ізденісінің тереңдігін байқатса керек.
Ы.Алтынсариннің шығарма­шылық  және қайраткерлік  өмір ­жолына шолу жасай отырып, С.Оспанұлы жасаған кейбір тұжырымдардың өзі оқырман назарын аударуға әбден татиды деп білеміз
Бұл ойды дәлелдеу үшін бұрынғы ыбырайтанушылар көп тоқтала қоймаған, арнайы зерттемеген нысандарды автордың өз тұрғысында қалай тарқатып, қалай талдап бергенін тілге тиек етсек те жеткілікті болмақшы.
Әрине, ұлы ағартушы ұстаз әрі қазақ жазба әдебиетінің алғашқы өкілі жайында жазған кезде оның зерттеу еңбектерін, оқулықтары мен көркем шығармашылығын қаперге алмай, аттап өту мүмкін емес
Егер бұл айтылғандарға көзімізді жұмып қараған жағдайда ұлы тұлғаның рухани бейнесінің  жете ашылмай қалуы сөзсіз
С.Оспанұлының ұлы ұстаздың артында қалған педа­гогикалық және әдеби еңбектеріне қай­талай тоқталуының, аса маңызды деген кейбір тұстарын бүгінгі оқырманға тарата түсіндіріп беруінің себебі осындай логикадан туындайды.
Алайда оқырман қауымға ұсынылып отырған бұл көлемді еңбектің негізгі ерекшелігі, басты ұстанымы Ыбырайды туыстары мен өскен ортасына, кейінгі ұрпақтары мен ұлағатты идеяларынан нәр алған белгілі тұлғаларға тоқталып өтуінде, осыған дейін күңгірт, тіпті беймәлім болып келген деректер мен мағлұматтарды тауып алып, оқырманға жарқырата ашып көрсетуінде деп білу керек
Автордың әсіресе көбірек тер төгіп, молынан ізденген тұстары да осы айтылған нысандарға тікелей қатысты.  Ізденімпаз оқырманды осы кітаптың жетектеп, тартып отыратын сыры неге байланысты екендігін анықтау үшін ұзаққа көз жүгіртіп, контекстердің астарларына, тұжырымдардың қыр­тыс­ты қабаттарына үңіліп жату шарт емес.
Автордың оқырманға нені айтқысы келіп отырғанын әр азат жолдың мағынасына, кітаптың ішкі құрылысына үңіліп, ой жүгіртіп әуре болмай-ақ, жекелеген тақырыптардың атауларынан да көруге болады.   Мысалы, «Ыбырай мен Ахмет», «Шен қумаған Шеген би», «Шетелдіктер Ыбырай Алтынсарин туралы», «Ыбырай Алтынсарин және тәжік-парсы әдебиеті», «Ыбырай және Қазан төңкерісіне дейін Торғай облысынан оқыған қазақ қыздары», «Ыбырай сатирасының ерекшелігі», «Тұңғыш дәрігер, тұңғыш дербес зейнеткер», «Нәзипа мен Мәриям», «Обаған» өлеңін кім шығарған?»  және басқа тақырыптар зерттеушілердің назарына бұрын ілінбей жүрген, арнайы қарастырылмай жүрген түрлі жағдаяттардан хабар береді.
Осы тақырыптардың әрқайсысы ұлы ағартушыға қатысты және  ол кісінің рухани жалғасы жөнінде де деректі сырлар шертеді
Ыбырай әлемі өзімен бірге бұл фәниден өте  шыққан жоқ
Ұрпақтарына аманат болып бүгінгі күнге дейін заңды жалғасын тауып келе жатыр екен
Кітап түйіп беретін тұжырымның бірі бұл бағытта айтылатын ойлардың барлығы да бос сөз емес екендігі, дәлелдерінің тиісінше жеткілікті болып отырғандығы.
Мәселен, «Ыбырай және Ахмет» атты тараудағы Алаштың атақты қайраткері Ахмет Байтұрсынов шығармашылығына ұлы ұстаздың өнегесі қалай әсер еткендігі қолмен қойғандай етіп, дәлелді түрде жеткізілген
Жеке болжам, шалағай  долбар емес, тиянағы берік дәйекті ойлар, салыстырулар мен сараптаулар нанымды болғандықтан да, еріксіз бас шұлғытады
Бұл арада  тек ұлы ағартушыны ғана емес, Ахмет Байтұрсынұлының шығармашылығын да жаңа бір қырынан көргендей боласыз.
Тек  ол  ғана  емес, ­Спандияр ­Кө­бе­ев, Бекет Өтетілеуов, Мұ­ха­мед­­жан ­Сералин және бас­қа­ла­ры Ыбырайдың ой-пікірін, идеясын жал­ғастырушы ізбасарлары екендігін дә­лелдеуде автор ешқандайда ­жа­лаң болжамға, құрғақ қиялға сүй­ен­бейді
Аталған тұлғалардың шығармашылығын талдау арқылы да рухани туыстықтың тереңдігіне, беріктігіне оқырман көзін жеткізе түседі.
Бұған дейін Ыбырайдың  ата-тегі жайында зерттеушілер  үлкенді-кішілі пікірлер айтып келгенімен, оның нағашы жұртына қатысты әрқилы мәліметтер осы еңбекте мейлінше толығырақ сөз болып отыр дей аламыз
Ұлы перзенттің арғы нағашылары ғана емес, кейінгі ұрпақтары да халыққа бір кісідей қызмет еткен азаматтар екендігін С.Оспанұлы тағы да деректерге жүгіне отырып, дәлелдеп шыққан
Басқаларын айтпағанда, Кеңес дәуіріндегі қазақ ғылымының көрнекті өкілі ­Батырбек Бірімжановтың Ыбырайдың нағашыларынан тараған ұрпақ екендігін осы еңбектен айқын танып отырмыз.
Қазақтың атақты ақын қызы Мәрия Хакімжанова­ның Ыбырайға туыс болып келетіндігінен де жалпақ оқырман осы уақытқа шейін хабарсыз келді десек, артық айтқандық емес
Білушілер болса,олардың өзі бірен-саран ғана болуы мүмкін
Ал бүгінгі оқырман үшін шынында да қызықты болып табылатын осы мәліметті С.Оспанұлы өзі ізденіп жүріп тапқан дереккөздеріне сүйене отырып, кеңінен ашып көрсетіп берген.
Қызықты оқылатын тараулардың бірі қазақ зиялыларының тарихында өзіндік орны бар атақты Нұрғали және Нәзипа Құлжановалар жайында жазылған «Азаттық үшін алысқан», «Нәзипа мен Мәриям» деп аталатын тараулар
Нәзипа Құлжанованың қазақ­тың алғашқы журналист қыздарының бірі екендігі жөнінде  айтылып жүргені белгілі
Бірақ оның жеке басы мен шығармашылығына ғылыми деңгейде қатысты арнайы жазылған еңбектер кездесе бермеуші еді
Аталған кітап сол бір олқылықтың да орнын толтыруды мақсат етіпті.

Нұрдәулет Ақыш, 
жазушы, М.О.Әуезов атындағы 
Әдебиет және өнер институтының
 бас ғылыми қызметкері
