Ұлы Абайдың «Атаңның баласы болма, адамның баласы бол» деген өсиетін қаршадайынан көкірегіне құйып, көңіліне түйіп, жұртқа жақсылық жасауды, қысылғанға қол ұшын бе­руді өмір мұраты санап өскен жан
Тумай жатып әкесінен, жеті жасында анасынан айрылған ол қамқорлық дегеннің не екенін жұдырықтай күнінен-ақ жанымен сезінді
Ағайын-ту­ған­дарының, нағашыларының арқасында жетімдік дегенді біл­мей, жоқшылық зарын тартпай, ешкімнен қағажу көрмей, бұ­ла боп ержетті
Ес біліп, етек жапқаннан-ақ елден көрген сол жақсылық пен жанашырлықтың қарымтасын қайтаруды мақ­сат тұтты
«Өзі үшін ғана өмір сүрген жан – өзі үшін от­тайтын хайуан» деген қағиданы берік ұстанған ол елде барға ерін тиетінін, жекеде болғанның емінетінін жақсы білді
Сон­дықтан жалқыда болғанша, жалпыда болсын деп, қолда ба­рын ел-жұрттан аяған жоқ
Ат жалын тартып мінген соң оған мүмкіндігі де болды.
Еңбек жолын жиырма жасында Қызылордадағы сауда тех­никумының директорлығынан бастаған ол Алматыға ауыс­қан соң да мамандығы бойынша сауда саласына қызметке орналас­ты
Оның республика Бас сауда басқармасы бастығының, одан Сауда халық комиссарының орынбасары болып істегені бел­гілі
Ал отыз жасында Сауда халық комиссары, яғни министр болды
Ол тұстағы сауда министрінің рөлін сұрама
Азық-тү­лік, киім-кешек, жалпы тауар атаулының тапшы тұсында, со­ларды қажет жеріне қылдай ғып бөліп беру оңай шаруа бол­майтын
Жұрт бар билік те, бар байлық та соның қолында деп ойлайтын
Тіпті тәп-тәуір қызметтегілер де оны Құдайдай кө­ретін
Осыған орай бір оқиға еске түседі.
Танымал ғалым, үлкен ұстаз, белгілі журналист Баймұқан Ордабаев соғыс жылдары «СҚ»-ның («Егемен Қазақстан» га­зеті) партия тұрмысы бөлімін басқарған ғой
Жайшылықта да жарып шекесі шылқылдай қоймайтын журналист жазған киім де арман, ішім де арман ашпажалап, жоқшылық кезінде қай жетісіп жүрді дейсің
Көңілді сөзбен алдап, жұмыс арасында бір әңгіме-дүкен құра қалған сәтте Бәкең тұрып: «Шіркін, сау­да министрі болсам ғой, алдымен өзіме бір бастон кәстөм алар едім!» деп армандапты
Сонда жанында тұрғандар: «Бәке, ми­нистр болсаңыз бізге де бір-бір кәстөм бересіз ғой, ә?» деп сұ­рапты
«Бір-бір кәстөм дейсіңдер ме, қиын ғой ол, қиын ғой…» деп Бәкең, кәдімгідей қиналыпты.
Сондай қиын шаруаны атқару Ілекеңе де алғаш оңай бол­мағаны шәксіз
Әйтсе де елмен әркез ортақ тіл тауып, қиын­дықтан шығудың жолын ақылдаса отырып шешетін оның ал­дынан бұйымтайын айтып барғандардан, меселі қайтып, ең­сесі түсіп шыққандар болмапты
Әсіресе ол жұрттың алдына шығатын жария өнер иелері мен ақын-жазушылардан қол­дан келген көмегін аямаған көрінеді.
Оның үстіне жүрегі дәйім өнер деп соғатын Ілияс Алматыға келе сала күмп беріп ақын-жазушылардың ортасына түскен ғой
Театрларға жиі барып, артистердің өнерін тамашалайды, қа­ламгерлермен әңгімелесіп, пікір алмасады
Барлығына сын көзімен қарайтын оған өнерпаздардың сахнаға жұпыны киініп шыққаны ұнамайды
Көбінесе қойылым кейіпкерлерінің зама­нына лайық киім таппай жүргені байқалады
Әйтеуір базардан іздеп, кім-көрінгеннен сұрап, қолға түскенімен жұрт алдына шығатын тәрізді
Осы ойын театр жетекшісі Жұмат Шанин­ге айтқанда ол опера-балет, драма және орыс театрларының үшеуін де қатты қинап жүрген осы сахна киімдері екенін ай­тып, көмек көрсетуін өтінеді
Тапсырыспен тіктірейін десе, қалта бос, арнаулы шеберхана және жоқ.
Ілияс қиындықтан шығудың жолын бір­­­­­­­­ден табады
Театр жетекшілеріне жағдайды Жеңіл және Сауда министрліктері­не жеткізіп, алдымен соларды хабардар етуді ұсынады
Со­сын оларға өзі істейтін Бас сауда басқарма­­сы­ның бастығына өтініш жаздырып алып, театр­ларға қамқорлық көмек көрсетуді мекеменің келер жылғы жоспарына енгізіп, қаржымен қам­та­масыз етеді
Театр суретшілерін ертіп алып, аяқкиім фабрика­сына, тігін шеберханаларына өзі барып, қажет заттарға тіке­лей тапсырыс береді
Сөйтіп, жылға жеткізбей үш театрды да сахна киімдерімен қамтамасыз етеді.
Осыны естіген бе, бір күні оған аты аңызға айналған баһа­дүр күш атасы Қажымұқан Мұңайтпасовтың өзі келеді
Шама­сы, балуан­ды жіберіп жүрген Ғабең, Ғабит Мүсірепов болса ке­рек
Қажымұқанның аяғына қазақы мәсіден басқа аяқкиім ке­ле бермейді екен
Бұл жеңіл де жұқа киім аяқпен-аяқ бо­лып, күреске шыққанда да қолайлы көрінеді
Бірақ бұндай алып­қа анау-мынау мәсі шақ келе бере ме
Әлем қалаларын көп ара­лаған балуан кілемге шыққанда киетін үйреншікті мәсі­сін Тәшкентке жарысқа барып ұрлатып алыпты
Зайыры, біреу ырым көріп, әдейі қағып кеткен сықылды
Содан бері ол Стам­бул­дың да, Тәшкенттің де базарларын аралап, өзіне лайық аяқ­киім таппай қойыпты
Алматының базарында және жоқ.
Балуанды ертіп алып Ілекең бірден аяқ киім фабрикасы­на барады
Оны кәсіпорын директорларына таныстырып, мән-жайды түсіндірген соң ол бәйек қағып Қажекеңді қолда бар мәсі үлгілерімен таныстырады
Қалаған үлгісі бойынша батырдың балтырын, аяғының басын өлшеп алып, былғарының түр-түсін көрсетеді де, ең таңдаулы етікшіге тапсырыс береді
Осыдан он күн өткенде Ғабең үйіне қонаққа барып Қажымұқанмен кездескенде балуанның байпаң басып жаңа мәсімен жүргенін көреді.
Ол сазгер Евгений Брусиловскийге, ағайынды әншілер Мү­­сілім мен Ришат ­Абдуллиндерге де осылай көмектесіпті
Іле­кеңнің хатымен су жаңа кәстөм киіп алған қос әнші қуа­ныш­тары қойындарына сыймай, екі шөлмек коньяк ұстап ту­ра оның үйіне келген ғой
Және кешкі астың үстіне тап келіпті
Құйып қойғандай жараса кеткен бешпенттерін сипалай бере­тін көрінеді
Үйде Гүлшаттың ата-анасы отыр екен
Әншілер олармен шұрқыраса кетіп, әңгіме-дүкен құра жөнеледі
Мұ­ха­мед-Сақи қарттың естелік-әңгімесіне елігіп, отырыңқырап қа­лып, Ибрагимовтарға қонаққа баратындары есіне түсіп, әрең қоштасады.
Ілекеңнің хатын алса, құрақ ұшып, артист, ғалым, жазушы атаулыға риясыз қызмет етіп, сұрағанын тауып бере қоятын қой­ма, магазин мен база меңгерушілерін айтсайшы
Біріншіден, олар басшысының айтқанын екі етпей, оның беделіне нұқсан келтірмей құрметтейтін болса, екіншіден, атақты адамдарға қыз­мет көрсетіп, алғыстарын алғашқы алғанын мәртебе санай­ды
Са­йып келгенде, бұның бәрі Ілекең тарапынан тәуекелге бел буған батылдық, бірақ өзін-өзі ақтайтын батылдық еді
Се­лоны қалаға жақындату деген ұран боп жатқан кез ғой ол, «Біз сауда мен мәдениеттің арасын жақындатып жатырмыз» деп кү­леді екен қайран Іле-ағаң.
Бірде Ілекеңнің жұмыс орнына абыз күйші, абзал анамыз Дина Нұрпейісова келіпті
Қасында домбырасын көтерген қол­қа­нат келіншек бар
Ілияс орнынан ұшып тұрып, қол беріп амандасады да, кейуанаға орын ұсынып, өзі бірден отыра кет­пей, түрегеп тұрып қалады
Дина қолына домбырасын алып, Дәу­леткерейдің бір күйін күмбірлетіп тарта жөнеледі
Күй аяқ­талған соң:
– Қалай ойлайсың, Ілияс, Дәулеткерейдің Құрманғазыдан не айырмашылығы бар?– деп сұрайды Дина.
– Дәулеткерей күйлері терең толғамдарға құрылып, Абай­дың ойшыл ақыл-пайымына меңзейді де, Құрманғазының буыр­қанған адуын күйі Махамбеттің өршіл асқақ рухын көз ал­дыңа келтіреді,– дейді Ілияс
Оның өнерден, оның ішінде күй­ден түсінігі мол екеніне көзі жеткен Дина күйші оған сеніп, қысылмай ойындағысын айтады.
– Қазір радиодан халықтың ой-арманын, мұң-зарын паш ететін күйшілердің шығармалары жиі орындалып жатады
Бұл жақсылық қой, жақсылық
Менің де жұрттың алдына шығып, күй тартып, өнер көрсеткім келеді
Бұрын менің күйлерімді тыңдау үшін байлар сый-сияпат жасайтын
Бүгінде мені бүкіл халық тыңдайды
Соларға ата-бабаларымыздың арман-мұңын, ой-толғамын мына қара домбырамен жеткізгеніме өзімді жүдә бақытты санаймын
Дәулеткерей, Құрманғазы, Қазанғаптың қайта тірілген күйлерін тыңдап, қазақ жаны түледі ғой, түледі
Ата күйлеріміздің сазды сарынын, ойлы толқынын көкірегіне құйып отырмаса, ұрпағымыз ойсыз, мұңсыз, әумесер, желөкпе болып өсуі де кәдік
Енді мен радио арқылы Еуропа саздарын тыңдап, соларды домбыраға салып үйреніп жүрмін
Өз өміріме ризамын, Ілияс балам.
Ақылгөй ананы Ілияс ынта қойып, зейін сала тыңдады
Ақыл­ман қарияның осындай зерек ойлы, терең ақылы оның, Дәу­леткерей мен Қазанғаптың сырлы сазды күйлерін тебіренте орын­дауының түп қазығы екен ғой, деп түйді Ілекең іш пікірін.
– Ілияс,– деп күйші ана енді келген шаруасына көшті,– Ахмет Жұбанов пен әлгі Жүсіпбек пен Манарбек сен қазақ ар­тистерінің киіміне көмектеседі дейді
Оның игі іс екен
Атым дардай менің мына көнетоз киіммен жұрттың алдына шыға бе­руім ыңғайсыз боп жүр
Мен үйренген киімдердің матасы ма­газиндерден табылмайды
Сен маған пүліш, мақпал, атлас сияқты маталар табуға көмектес
Табылса мына көмекші қы­зым қанша тұрса да сатып алады.
– Ол маталарыңыз өте аз, зәру заттар
Бірден таба қою қиын
Сонда да бірер жерді айтайын, менің машинаммен ба­рып сұрастырып көріңіздер,– дейді Ілияс
Бастығының көлігін мініп келген кісіден бағыныштылар несін аяйды, сұрағанын зыр жүгіріп жүріп тауып береді.
Ілекеңнің:
– Анам ең бір ғасырды арқалаған,
Адам ең бойдан өнер тарқамаған.
Тарихтың өлмес, өшпес меруерт тасын,
Шашу ғып шашқан жұртқа алқалаған,– деген бір шумақ өлеңі сонда туса керек.
…Ілиястың министр кезі
Сырқаттанып қап, ауруханада ем алып жатқан
Қайда жүрсе де қолынан кітап түскен бе оның
Қисайып кітап оқып жатса, қарсысындағы мамықтаққа бір шал келіп малдасын құрып отырып жатыр
Көзілдірігін алып қа­раса, жыр алыбы Жамбылдың өзі
Атып тұрып сәлем береді.
– Әй, бала,– дейді Жәкең
– Сен маған ­шай әкеп бер
Шайың дұрыс болсын
Мыналардың беретіні шай емес…
Ілекең дереу асханаға барып, шәйнекке ыстық су құйып, шай салып, тағы да бір қайнатып, шәйнекке қотарып, қаймақ қаттырып, әбден бабына келтіріп, подносқа салдырып әкеледі де, ақынға өз қолымен құйып беріп, шайға әбден қандырады…
Ілияс қызметінің қандай екенін айтып түсіндіреді.
– Е, онда жақсы болды
Бәлністен шық­қан соң саған бара­мын
Мен не сұрасам, соны бе­ресің
Ал, сау бол, – деп Жәкең шығып кетеді.
Ауруханадан көп ұзамай шығып Жәкең сол бетінде тура Сауда министрлігіне тартады
Қасында және бір топ нөкері бар
Басшысының атын айтып келген соң, орынбасары Вак­сберг Жәкеңе бір қап ұн, бір қап қант, бір жәшік шайды арт­тырады да жібереді
Ертеңіне ол Ілекеңе келіп әлгіндей ша­руа тындырғанын мәлім етеді
Қырық үшінші жыл дегенің бір бөлке нанның бағасы мыңнан асып, Алматыда аштық иектей бастаған кез еді
Ілекең басын шайқап:
– Әй, Ваксберг-ай, аталған азық-түлігіңнен үш-төрт кило­дан берсең де шалға кемпірімен жетіп артылар еді ғой
Анау қасында жүрген жандайшаптары жарылқанып қалатын болды ғой
Күріш арқасында күрмек су ішеді деген осы
Сонда ке­кеш Ваксберг:
– Н-нну, қ-қайтейін, ж-жо-жолдас Джамбулдың өзі келді ғой,– депті тұтығып.
«Жүрек бар жерде қайғы да, мұң да бар» деп Ілияс айт­қандай, жүрегі үлкен адуын алып ақындардың қайғы-мұңы да зор болады ғой
Суырыпсалма ақындардың ақиығы, төк­пе жыр­дың тұмасы болған дария дарын Иса Байзақов та қайғы-қа­сіреттің неше атасын бастан кешірді
Сүйген жарынан айы­рылып, сүйікті балаларын интернатқа беруге мәжбүр болып, ескілік сырқаты меңдеп, басын тауға да ұрып, тасқа да ұрып, үйсіз-күйсіз қаңғып кетуге де айналды
Жігерін құм ғып, жү­регін жұлқып, өкпесін жырым қылған қаскөй өмірінің соң­ғы бір шағында ол жақын досы Есмағамбет Ысмайылов пен оның зайыбы Шайзадаға кеп мұңын шағады.
– Шынында тықыр таянған сияқты
Мен олай-бұлай боп кетсем, менің азын-аулақ еңбегімнің мұрагері екі балам болсын, Есет айналайын
Анау әйелді жібергем
Ол балалардың аяғына босқа оралғы болады, ана бола алмайды
Түсімде екі бала қашан да қол ұстасып бұрышта, қараңғы жерде жүреді
Соларға жақсы әке бола алмадым-ау деген ой мені қатты толғандырады,– дейді
Осыны қызы Мәкен сол кезде естісе керек.
«Бұл арада папамның ол сөзіне онша қосылмас едім,– деп жа­зыпты ол естелігінде
– Өйткені, жылда бізге киім әперіп, ақ­шадай кө­мек жасап тұрды
Ең соңғы рет 1943 жылы ел­ден екеумізге етік тіктіріп әкелді
Және сол кездегі сауда министрі Ілияс Омаров ағаға ар­найы барып, бізге кәстөмдер әперді
Өзі ат үс­тінде жүрген адам одан артық не істей алады».
Бақсақ, жаны ізгі Ілияс аға достан да, дұшпаннан да түңі­ліп, тұрмыс тақсіретін тартып, ауыр азап шегіп жүрген ақын­ға қол ұшын беріп, көмектесіп қана қоймай, оның өмірін қай­та түлетіп, өнерге қайтып әкелуді де ойлас­тырыпты
Оған оның Қазақстан Компартиясы Орталық комитетінің хатшысы Жұ­ма­бай Шаяхметовке жолдаған мына хаты айғақ.
«Маған бүгін орденді халық ақыны Иса Байзақов кірді, – деп жазады Ілияс Омаров
– Оның маған Үкмет мүшесі ретін­де қойған талап-шағымын ұмытқан жоқпын
Өзі ептеп қы­зың­қырап алғанымен, тілек-талабын орынсыз, мастықпен ай­тыл­ған деуге әсте болмайды.
Ел ішінде Байзақовтың аты кең жайыл­ғанын, талассыз та­биғи талант екенін ескере отырып, оның талап-тілегіне на­зар аудару дұрыс болар деп санаймын
Байзақов өзін бәз-біреулердің «өлген жан, орденін қайтарып алуды жоғары жақтан сұрау ке­рек» деп шулап жүргеніне шағынады
Рес­пуб­ли­калық ақындар айтысына қатысуына рұқсат берілмегеніне қат­ты қынжылады екен
Ол сондай-ақ қаңғыбас ақын болып жүргеніне, еш жер­де баспана қылар бұрыш жоқтығына ренжиді
Ол өзінің ішіп қоятынын жасырмайды, бірақ жала боп жабысқан «басбұзар» деген жаман атқа үзілді-кесілді қарсы
Өз ойын ол былай түйін­дейді: «жынды болсам өзім жын­дымын, ал менің талантым мен ақындығым жынды ма, жа­ман­дығымнан жақсылығымның сал­мағы анағұрлым басым жат­қан жоқ па?»
Оның сөзінен ұққаным – көзқарасында күмәнданатын еш­теңенің жоқтығы
Өз басым, біздің Жазушылар одағына Бай­за­қов жолдас­қа байланысты жалған, жаман қауесетке желеу бер­мей, біраз жұмыс істеу керек деп ойлаймын
Ол теңдесі жоқ та­лант, оны тағдырдың тәлкегіне тастасақ, талантты қастерлемеу болып шығар еді
Оның пенде ретіндегі осалдығы өзгелерге қарағанда көбірек көзге ұратыны анық, әрине, ол тәрбиеден кеткен кемшілік
Онысын түгел жоя алмағанмен, талантына құр­мет көрсету арқылы азайтуға болар еді.
Партия мүшесі ретінде, оның үстіне, Үкімет мүшесі ретін­де бұл жайдан сізді хабардар етуді орынды санадым
Оның үс­тіне ол да сіздің есіміңізді ерекше құрметпен атап, мүшкіл халімді білмейді-ау деп өкініп отырады».
Кейінгі екі жылда Исаға азды-көпті көңіл бөлініп, емдетіп, сәл-пәл жағдайын жөндесе, онда осы хаттың да әсері бар.
Сол қырық үшінші жылы Ілияс Алма­тының бір аурухана­сынан хат алады
Жазған Түймебай Әшімбаев екен
Онымен бұдан алты жыл бұрын Ыстықкөлде демалып жүріп танысқан-ды
Лейтенант Әшімбаев Ленинград қоршауында шығып тұр­ған «Отан күзетінде» атты майдан газетінің редакторы бола­тын
Майдан өтінен келіп, демалысын Шу стансасындағы ата-аналарында өткізген екен, жол-жөнекей Алматыға соғам деп бөртпе сүзек ауруына шалдығып аурухана төсегінен бір-ақ шы­ғыпты
Аурухана асының жағдайы белгілі ғой
Нау­қас­тар­дың көбі жақындары мен таныстары әкелген қосымша та­ғам­мен күнелтеді
Алайда Түймебей ауруханадағы ахуалдан гөрі Ле­нинград майданындағы жағдайды көбірек жазыпты
Қа­зақ­стандықтар майданда жүріп те Ілекеңді жылы лебізбен еске жиі алады екен
Көпшілігі оның атын тылдағы отбасы мү­ше­ле­рі жол­даған хаттардан жақсы білетін көрінеді.
Ілияс хатты Гүлшатқа көрсетеді
Ерінің ойын айтпай тү­сі­нетін зайыбы табанда тамақ пісіріп, оны шофер арқылы ау­ру­ханаға жібереді
Сол күннен бастап көлік жүргізуші Түймебай қашан сауығып, майданға қайта оралғанша оған тамақ тасып тұрады
Ауыздағысын жырып береді деген жомарттық осын­дай-ақ болар.
1944 жылы Омаровтардың үйінде Ілекеңнің туған әпкесі Күлшенің қайын сіңлі­сі Гүлбаһрам Қожахметова тұтқын­нан бо­сап келіп оншақты күн жатты
Ол Қазақ педагогика инс­ти­ту­тының физика-математика факультетін бітіріп, Ақтө­бе­нің бір орта мектебінде оқу ісінің меңгерушісі боп істеген еді
Ері Жұмағат Қожахметов облатком төрағасы болатын
Отыз же­тін­ші жылы күзде курорттан демалып қайтып, Ақтөбеге кел­ген түні оларды теміржол вокзалында тұтқында­ды
Төрт жа­сар қызы Сәулені шырылдатып балалар үйіне жөнелтті де, Жұ­ма­ғатты көп ұзамай атып тастады
Ал Гүлбаһрамды жеті жыл Ақмола, Қарағанды лагерлерінде азаптады
Ақыры өн­ді­ріс­тік жарақат алып, жұмысқа жарамсыз ауру болып қалған соң, бос­тан­дыққа әрең шығарды.
Құдашасының іздеп тауып келгеніне, аман-есен аман көр­геніне Ілияс қуанып қалды
Гүлбаһрам келген күннің ертеңіне ол сыйақы алып, түскі үзіліс кезінде қонағын сау­да базасына ертіп апарып екі көйлек, екі жұп туфли, бір құты әтір сатып әперді
Қайтарда театр кассаларына соғып, Гүлбаһрам үшін әр­түрлі қойылымдарға билет алды.
Құдасының жарымен Гүлбаһрам бірден шүйіркелесіп, жа­қын болып кетті
Гүлшаттың сұлулығына емес, сыпайы қара­пайым­дылығына, кейбір басшылардың әйеліндей кеудесін кө­­те­ріп менменсінбей өзіңмен-өзің болып кететін кішіпейіл, кі­сіге жуықтығына таңғалды
Әңгіме арасында оларға Гүл­баһ­рам Ілиястың тұтқыннан босап шыққандарды жұмысқа орналасуы­на жәрдемдесетіні туралы Карлагта естігенін айтты
Кейін ал­пысыншы жылдары Ілекең «мен үшін Гүлбаһрамның сол сө­зінен артық сөз болған емес» дейді екен
Жақсылығын еле­ген­ді кім жек көрсін.
– Аға, мен сізді зорға іздеп таптым
Өзіңізбен бір аудан­нанмын
Аты-жөнім – Бақытжан Байқадамов, консерватория­ны бітіргелі жүрмін,– дейді.
– Е, оң сапар болсын, інішек!
– Айтпағым ол емес…
– Мен ғашықпын
Кімге дейсіз ғой?
– Иә, кімге?
– Генерал Панфиловтың қызы – Валентина Ивановнаға
Ал­дымен, аға, құда түсер еш жақыным жоқ
Және де бір тиын ақшам да жоқ
Тойға киетін кәстөмім тағы жоқ.
– Панфилов – біздің Қазақстанның ең сүйікті батыры бол­ған
Құдалық жағын да, той мен кәстөмді де мойныма алайын
Тек оқуыңды аяқтап шық.
– Оған шыдай алатын емеспін…– деп жігіт азарда-безер болады.
Жазған құлда қажу бар ма, Ілияс құдалық­қа да барып, тойын да жасап, бар шығынды өзі көтеріп, Бақытжанды, кәдімгі белгілі сазгер Бақытжан Байқадамовты үй ғып шығарған ғой.
Туған жиені, танымал Ғалым Халел Сүлейменовтың ай­туына қарағанда кейін «Бәрінен де Бақытжанның «оған шы­дай алар емеспін» дегені қызық болды ғой,– деп күледі екен, жарықтық.
* * *
Қалада, оның ішінде астанада бас­пана тауып, үй алу қашан оңай болып еді
Әсіресе, қолында билігі жоқ, қалтасында шай­лығынан асар бай­лығы жоқ ақын ағайындарға пәтер алу ас­пан­­дағы жұлдызға қол арту сияқты қиялмен қарайлас қиын шаруа екені қашаннан белгілі жайт
Оған табандатқан төрт жыл бойы қып-қызыл дария майданға басымен сүңгіп, жас­­тығының жа­лынын, денсаулығының жарымын қалдырып орал­­ған қазақ жы­рының қас қыраны Қасым Аманжоловтың Ал­­матыда жал­да­маған бұрышы, паналамаған қуысы қалмай, он­шақты жыл сар­сылғаны айғақ
Өзге-өзге ақын жаны сыр жа­сы­рушы ма еді, «ал­дамшы елес сықылды үміт қуып, он жыл бойы болдым зар баспанаға» деп оны ашық айтты ол.
–Берсең бер, бермесең қой баспанаңды,
Сонда да тастамаймын астанамды.
Өлеңнің отын жағып жылытармын,
Өзімді, әйелімді, жас баламды,– деп қайсар ақын қанша қасарысқанмен де, тұрмыс тауқыметі тығырыққа тіреген соң, Жазушылар одағы жағынан еш қай­ран жоғын көріп, Орталық партия комитетінен көмек сұрауға мәж­бүр болады
Сырбай сияқты жан достарының, жақсы жол­дастарының жөн сілтеуімен Орталық Комитеттің идеология жө­ніндегі хатшысы Ілияс Омаровтың қабылдауына кіреді
Тұ­ла бойы тұрған ағыл-тегіл жыр Қасым ақын өнер мен өлең­нің үл­кен жанашыры деп естіген ағасына қайдан құр­ала­қан барсын.
Омарұлы Ілияс сіз екенсіз,
Ойланарсыз, толғанып іс етерсіз.
Күйсіз өмір секілді өлеңім бар,
Кей жерлерін өзіңіз түзетерсіз,– деп бастап, хат сарынында жазылған «Ілияс Омаровқа» деген атақты өлеңін оқи жөнелді.
Танымаймын, қанықпын сыртыңыздан,
Мен ризамын еліме ұл туғызған.
Таныстықтың пердесін аштым жырмен,
Жат болмассыз ақындық ғұрпымыздан.
Күле кіріп бұл жерге әдеппенен,
Күңіреніп шықпаспын әдетпенен.
Аға көрдім өмірде, іні көрдім,
Қайсысынан көңілім дәме етпеген.
Талай жанға қойғанмын адам атын,
Ел таниды өзінің азаматын.
«Азамат» деп ел сізге ат қойыпты,
Сол себепті бұл жырды жазды ақын.
Жасап көрген емеспін сөз саудасын,
Тебіренгеннен тереңнен шығар даусым.
Туған елі өлеңнен құя салған,
Адыңызда отырған мынау Қасым.
Өмір – теңіз толқыны теуіп сыртқа,
Шығарып та тастап жүр кей уақытта.
Тереңіне қайтадан ұмтыламын,
Толқынымен ойнаймын ақпай ыққа.
Жаман, жақсы болсам да ел ұлымын,
Елім деген ер болса – серігімін.
Туған елдің намысын, абыройын,
Өрге тартар бір жүрдек көлігімін.
Ілияс осы өлеңді тыңдап болысымен, қалалық атқару ко­митетінің сол тұстағы төрағасы Ғафиз Айбасовқа бірден теле­фон шалады.
– Ғафиз, саған Аманжоловтың пәтері туралы өткен айда телефон соғып едім ғой
Бір аптаның ішінде ақынға үй бере­тін бол
Сен екеуміз осылардың тілегін орындау үшін уақытша отырған адамбыз, бұлар мәңгілік қалады.
Ілиястың осы сөзін естігенде Қасым Аманжолов көз жа­сына ие бола алмай, жылап жіберіпті
Хатшының «Аман­жо­ловтың пәтері туралы бір ай бұрын телефон соғып едім ғой» дегенінің де сыры бар
Қасымның ел ішіне тарап кеткен «Бер­сең бер, бермесең қой баспанаңды» деп суырып салып айтқан өлеңін Ілекең де естіп, ел басшысы Жұмабай Шаяхметов­ке айтып, екеуі шамасы ақынға пәтер беруді өзара шешіп қой­са керек
Қасым сөйтіп, қазіргі Достық даңғылы мен Наурыз­бай батыр көшесінің қиылысына жақын оймақтай әсем екі қа­батты үйден пәтер алған
Жарықтық «Ілекең берген киелі бо­саға» деп сол үйден өле-өлгенше ешқайда көшпеген ғой
Бір қынжыларлығы, «Бір ордерге бір бастық қол қойғанша, үл­ге­ріппін мен жазып өлең томын» деп ақын ренжіген керенау бас­тықтардың біреуінің сұсты қаламының содыр сызығымен бер­тін сол үй құлатылып, орнына бес тәжілі басқа үй салынып кет­ті
Әйтпесе сол шағын үй бүгінде ұлы ақынның мұражайы боп жарқырап, жыр жанкүйерлерін шақырып тұрмас па еді.
Іле-ағаңның тағы бір танымал қазақ ақынына жасаған жақ­сылығы аңыз ғып айтарлықтай
«Адамның басы Алланың добы, қалай қуса солай зырлайды» деген аталар сөзінде жан бар
Патшаны пақыр қылу, бақшаны тақыр қылу да тағ­дыр­дың қолында
Әйтпесе Қазақстанның бас газетінде бөлім мең­ге­ру­шісі болып, жыр мүшәйрасында темір жол туралы дастаны бас бәйге алып, жазықсыз жалаға ұшыраған ұлы ақын Мағжан ағасын жоқтатпаймын деп жүрген Хамза Абдуллиннің немістің тұтқынына түсіп, Түркістан легионынан бір-ақ шығамын де­ген ой үш ұйықтаса түсіне кірер ме еді
Отанына қарсы оқ ат­паса да, ғайбат сөз айтпаса да, Кеңестің жансызысың деп не­містер абақтыға қамап, ату жазасына кессе де, Ұлы Отан со­ғысының жеңісінен кейін сағынып келген елі сатқынсың деп, он бес жылға Итжеккенге айдады да жіберді
Сібірдің талай лагерлері мен абақтыларының адам төзгісіз азабын көріп, әб­ден титықтап, он жылдан соң әрең босап Алматыға келмей ме
Бұрыннан білетін қаламдастарының біразы есіркеп іш тарт­қанымен, Жазушылар одағының атқамінерлері жылы қа­бақ та­нытпайды
Рухани көсемсымақтар «халық жауы» деп қайта теріс айналады
«Отанын сатқан опасыздар» қатарына қо­сып, бір жыл бойы жұмыс бермей, не жазғанын жариялатпай, кө­рінеу көз түрткі етті.
Осылай қатты қиналып жүргенде оның есіне соғыстың ал­дында танысқан жаны ізгі азамат Ілияс Омаров түсті
Танысқан тұста ол сауда министрінің орынбасары еді
Бұның бәйге алған «Шойын жолымен» таныс екен.
– Жарайсың, Хамза! Бәйге алған дастаныңды оқып шық­тым
Тамаша! Нағыз романтикалық сарында жазылған
Үлкен бір тарихи кезеңді шағын жырмен безендіріп шарықтай шал­қыпсың
Алда да осы бағытыңнан таймауың шарт
Хал­қымыз­дың бастан кешкен қилы кезеңдерін ықшам да әсерлі етіп осы­лай жырлау керек, – деп жылы лебіз білдіріп, жаңа белестер­ге жігерлендіргені бар
Бірақ одан бері де оншақты жыл өтті, ұмытып қалған шығар
Дегенмен нар тәуекелге басып, Қы­зыл­жарда обком хатшысы боп жүрген І.Омаровқа хат жазды.
Ұзамай Ілекеңнен «Тез жет, жұмыс табылады» деген же­делхат алып, Хамза дереу Қызылжарға тартады
Кабинетіне имене кірген оны Ілияс орнынан атып тұрып, кеудесіне қысып, әбден жайғасқан соң:
– Ал, Хамза, баста әңгімеңді
Он жеті жыл қайда болдың? Не істедің, не бітірдің? Менен қорықпа
Түгел қалдырмай, жа­сырмай айт
Сен ақталған адамсың, бұрынғы қылмысың үшін үкімет бір соттады, енді екінші рет соттамайды, – деді.
Хамза неміс тұтқынына қалай түскенінен бастап, бастан кешкенінің бәрін ештеңесін бүкпей, түгел баяндап береді.
– Хамза, сен нағыз реалист жазушы болады екенсің
Баға­надан бері айтқаныңның бір өтірігі жоқ
Бастан кешкеніңнің бә­рін баяндап шықтың, – дейді Ілияс.
– Оны қалай білдіңіз, Ілеке?
– Өзің білесің, сендерді 49 адамды қосып «Түркістан ко­митетінің көсемдері…» деп, бір-ақ процеспен соттады
Соттар алдында істеріңді маған таныстырды
Өйткені онда мен Ор­талық партия комитетінің хатшысы болатынмын
Мен әсіресе өз таныстарым Сейітов Нұрқан екеуіңнің «істеріңді» шұқшия оқыдым
Жаңа айтқандарыңның бәрі «ісіңде» жазулы тұр
Ал Нұрқанның кейінгі тағдыры не болды, оны білесің бе?
– Маған он жыл беріп, ешбір қылмысы болмаса да Сейі­товты атуға бұйырып, кейін ату жазасын 25 жылға ауыстырған
Ал ол кісі Колымада есі ауысып жынданып өлді…
Ілекең ауыр күрсініп, ойланып қалды.
– Ал Хамза, – деді сосын, – «Ленин туы» газетінде істей­тін боласың
Орныңды өзің таңда
Әдебиет бөлімінің бастығы, не жауапты хатшы бол.
– Жоқ, Ілияс аға, – дейді бұл жұлып алғандай, – маған ман­сап керегі жоқ
Мені ең елеусіз кішкентай жерге қойыңыз
Алматы зиялыларының алдында мен «Отанын сатқан опасыз» де­ген атаққа ілініп құбыжық көрінгенмін
Мұны естісе желімауыз жалақорлар арызды қарша боратып, сізге кесірім тиіп кетіп жүрер.
– Жарайды, онда бүгінгі әңгімені осымен тоқтатайық, бі­рақ ертең тағы да кел
Өзің аударған Шота Руставелидің даста­нын ала кел
Содан соң, сөйлесерміз,– дейді Ілияс.
Ертеңіне келген Хамза Шота Руставели­дің дастанының тәржімасын Ілекеңнің алдына қояды
Бірінші бетті ашып ол:
«Жасаушы ием, кең әлемді құдіретіңмен
бір өзіңнің,
Жерге рухтан ұрық септің күшіменен
күн көзінің.
Тәж-тақ тартып патшаларға өзіңе
ұқсас нұр лебізің,
Адамзатқа бердің бәрін гүлге оранған
жер жүзінің,
Өзің, тәңірім, тұрған сақтап тіршіліктің
түр нұсқасын,
Жебеп қорға, қараңғы орға жығып
Ібіліс нұр құшпасын,
Көкке ұшыр күнәмді көп!
Азапқа ауыр төзгіш басым,
Өзімді өрлет, залымдардың жүрегіне
түн қыстасын»
деген жолдарды оқып:
– Мынау ғаламат қой! Абай мен Мағжан және Шота үшеуі тіріліп келіп, мына жолдарды оқыса, сенің алдыңда бас иіп, тағзым етер еді, – дейді.
Іле ол телефонның құлағын көтеріп, бөлім бастығы Его­ровты шақырып алып: «Мына кісіні «Ленин туының» әдебиет бөлі­міне қызметкер қып орналастыр», деп нұсқау береді
Онда орын жоқ қой деп қипақ­таған бөлім меңгерушісіне: «көп сөзді қой, әлде сен орысша түсінбеуші ме едің
Редакция­да­ғылардың бі­рін алып, бірін салып, орындарын алмастыр да, мына кісіні мін­детті түрде әде­биет бөліміне орналастыр» деп кесіп айтады.
Егоров енді мұны бөлмесіне ертіп апарып «тым құрыса бір он күн мұрсат бер, сондағы бір азаматты жұмысынан бо­сатқалы жүр еді, сәл күте тұрайық» деп Хамзаның өзіне жалы­нады
Бұған да керегі сол еді: «Он күн емес, бір ай мерзім бе­рейін, елді сағынып жүр едім, ағайын-туғандарға барып, қы­дырып қайтайын» дейді
Бөлім бастығы көне кетеді.
Елін аралап, мауқы басылған соң бір айдан кейін Булаев­тан Ілекеңе телефон шалса ол:
– Әй, Хамза, сен қайда жүрсің? Қызмет істемесең істемей-ақ қой, бірақ келіп редакциядан бір айлық еңбекақыңды алып кет
Редакторың Асанов: «Хамза келіп айлығын неге алып кет­пейді» деп ренжіп жатыр
Сосын тағы бір ай қыдырсаң да мей­лің, – дейді.
– Кешіріңіз аға, елге келген соң дос-жарандардың арасы­нан шыға алмай қалдым
Ертең жұмыста боламын.
– Келген соң маған соқ.
– Аудармаңды оқып шықтым, – дейді ол Хамзаға
– Тама­ша
Барлығы 54 тарау екен
­Әр тараудың бастапқы төрт шума­ғын машинка­ға бастырып алдым
Алматыға барып, Қонаев­қа көрсетем, сосын Ғабитке кіремін, – деп қуантып, мұның төбесін көкке жеткендей етеді.
Алматыға оралған соң Хамзаны шақырып алып, Димаш Ахметұлымен сөйлескенін, ол кісінің өзіне «менің атымнан Ғабитпен сөйлес» дегенін айтты
Кешікпей Ғабекеңнен: «Хам­за, аудармаңды екі дана етіп бастыр да, Алматыға кел, тура өзі­ме жолық», деген хат келеді.
Осылай әлем әдебиеті алыптарының бірі, грузиннің ұлы ақыны Шота Руставелидің Хамза қазақшаға аударған «Жолба­рыс тонды жиһангер» дастанының жарыққа шығуының бас се­бепшісі Ілияс Омаров болған еді
Әрине, аударма қашан жарық көргенше талай шырғалаң, талай бұралаң жолдан өтті
Тағы да Ілекеңнің, тағы да Димекеңнің шарапатымен ақыры басы­лып шықты
Аударманың алғы сөзін Ғабит Мүсіреповтің өзі жазды.
Ілияс аға қайда жүрсе де қаламының желі бар жігіттер­ге көз қырын салып, қамқорлық аясына алуды азаматтық бо­рышым деп білген ғой
Сол Қызылжар жақта жүргенде жер­гілікті газеттен бұрын онша белгілі бола қоймаған жас жазу­шы Зейнел-Ғаби Иманбаевтың әңгімелеріне көзі түседі
Оқып қараса ауыл өмірін жақсы білетіні, адам мінез-құлқын табиғат құбылыстарымен ұштастырып тәп-тәуір беретіні, бейнелі сөз­бен сурет салуға әуестігі байқалады
Жергілікті жерден қаламы төселіп қалған мұндай жазушы шыққанына қуанып, ол редак­ция жігіттерінен сұрасты­рып, қаламгердің мән-жайын біледі.
Осы облыстың шалғай бір ауылында тұратын көрінеді
Бұ­рын есеп-қисап жұмысында істеген бе, әлде мұғалім болған ба белгісіз, қазір денсаулығы болмай, көбіне үйінде жатып жа­затын аурушаң жігіт дейді
Бірақ жазғандарынан өмірге деген құштарлық, өршілдік менмұндалап тұрады.
Бірде Ілекеңнің сол ауданға жолы түскен­де қасына аупар­тком хатшысын, кеңшар бас­шысын ертіп алып, Зейнел-Ға­би­дың ауылына іздеп барады
Ашаң өңді, ақсұр, орта бойлы сып­тығыр жігіт екен
Жұмыс бабымен жол жүріп бара жатып, Ар­қаның ақыраған боранына тап келіп, бір күн, бір түн қар ас­тында қалып, ақыры аршып алынғанда, бел бастырмай, екі аяқ бірдей істемей қалады
Содан бес-алты жыл төсекке таңылып, әрең сауығып аяғынан басып жүргеніне екі-ақ жыл болыпты.
Атақты адам, облыс басшысының бірі алдын ала хабарла­май сап ете қалғанына алғаш қатты қысылады да, әдейі іздеп келгеніне қуанып қалады
Зайыбы жалма-жан қазан көтере жү­гіреді
Ілекеңнің қырағы жанары жазушының үй-жайын әп-сәтте шолып шығады
Шағын ғана екі бөлмелі үй
Төрүй ата­латын үлкендеу бөлменің бір бұрышын пеш алып тұр
Одан жоғарырақ жүк жиылған темір кереует
Еденге текемет тө­се­ліп, төрге оюлы бөстек көрпе тасталған
Екінші қабырғада пер­де ілінген киімілгіш
Одан жоғары қырынан қойылған қа­зақы дөңгелек үстел
Бұрышта кітап толы этажерка
Сонда бұл жа­зуын қайда жазады? «Ә, дөңгелек үстелді жерге құрып, жас­тықты шынтақтай отырып жазады екен ғой» деп ойлады хат­шы
Сұрастыра келгенде солай болып шықты да
Оның үстіне үй толы үпір-шүпір бала.
Дастарқан басында Ілекең:
– Мынадай жағдайда жап-жақсы әңгіме­лер жазып жүрген жігітім жарайсың,– деп әуелі Зейнел-Ғабиға жылы ұшырай қа­рады да, сосын көзілдірігінің астымен өзінен төмені­­рек отыр­ған аудан мен шаруашылық басшы­­лары­на назарын аударды
– Жазушыға не керек екенін білесіздер ме сіздер? Жазушыға қағаз бен қалам аздық етеді
Олар екінің бірінде, тіпті оқушыда да бар
Ал жазушының ең алдымен бөлек кабинеті, жеке кіта­п­ханасы, жазу үстелі, отыратын мамықтағы, демалып жататын диваны болу керек
Оның мынадай үйшіктей үйде, үйелмелі-сүйелмелі балалардың ортасында жер үстелге отырып, неме­се етбетінен түсіп жазуы керемет жанкештілік
Екеуіңізге тап­сырма – келер жылы Зейнел-Ғаби арнайы жабдықталған каби­неті бар жаңа жайда отыратын болсын
Оны обком хатшысы ретінде тікелей бақылауда өзім ұстаймын, – деді.
Астан кейін қадірлі қонақ дәм қайырып, меймандарға таңыр­қап, үрпиісе қа­рап тұрған балаларды басынан бір-бір сипап ат­та­нып кетті
Сол жылдың жазында жазушы Зейнел-Ғаби Иман­баевтың үйел­мелі-сүйелмелі отбасы арнайы салынған, алдын­да әйбаны бар, асүйі бөлек, төрт бөлмелі үлкен де еңселі жаңа үйге кө­шіп кірді.
Жаңа жайында жазушы Ілекеңнен және бір хат алады
Онда:
«Қадірлі Зейнел-Ғаби!
Сіздің жинағыңызды шығару, сонымен байланысты тиіс­ті қаламақысы жөнінде Ғабитке хат жазып жібердім
Сол хатта Бурабай жөнінде айттым
Ол кісі қазір сессияда жүр­ген болу керек
Келгесін бір хабарын берер.
Сәлеммен Ілияс»
деп жазыпты
Дәл осылай жерлес жазушы­­ның кітабын шы­ға­ру, қаламақы қойдыру, дема­лысын ұйымдастыру жөнінде жан салып, шыр-пыр болған обком хатшысы, аймақ басшысы бұ­рынғы кеңестік кеңістікте болмаған-ақ шығар.
Зейнел-Ғабидың Ілияс Омаров салғызып берген сол үйінде қазір шалқып-толқып жазушының балалары тұрып жатыр
Оның оншақты ұл-қызының арасында қаламын ұстағандары да бар
Қызы Алтын Иманбае­­ва белгілі радиожурналист, әрі ән­ші, Қазақ­станның еңбек сіңірген қайраткері
Қазір Қазақ ра­дио­сының алтын қорын басқарады
Сөйтіп, Ілияс ағаның шапағат шуағы кейінгі ұрпаққа да шапағын шашып жатыр.
Ілияс Омаровтың майталман мүсінші Исаак Иткиндке жа­саған жақсылығы ұмытылмастай
Литваның бір еврейлер ел­ді мекенінде дүниеге келген Иткинд онтоғызыншы ғасырдың аяғында училище бітіріп, кітап түптеуші боп жүріп, мүсін жа­саумен шұғылданады
Бара-бара қабілеті ашылып, тәп-тәуір мүсінші болып алды
Одан А.М.Горькийдің, В.И.Качаловтың, О.Л. Книппер-Чехова сияқты орыс мәдениетінің майталман қай­раткерлерінің қолдауымен атақты, танымал мүсіншілер қа­тарына қосылды
37-ші жылдың зұлматында жасы келіп қал­ға­нына қарамастан оны тұтқындап, Қазақстанға жер аудар­ды
Қайда, қай жағдайда жүрсе де танымал суретшіге қайырымды жақсы адамдар кез болып жүрді
Соғыстың ауыр жылдары Солтүстік Қазақстанда айдауда жүрген оны облыс бас­шы­ла­ры­ның бірі, кейін ауыл шаруашылығы министрі болған Әшім­бек Бектасов аман алып қалды
Бертін жас режиссер Ара­рат ­Ма­шанов ол туралы деректі фильм түсірді.
Ол кезде қарт мүсінші Алматының іргесінде жұмысқа да, тұрмысқа да қолайы жоқ көнетоз жер үйде тұратын
Арнау­лы шеберханасы болмаған соң, мүсіндерін есік алдында ашық ас­пан астында жасайтын
Оларды кептіргелі жайдақ таққа ті­зіп қойса, кейбіреуінің тентек балалар көзін шұқып, мұр­нын бұзып кететін
Достары Исаак Яковлевичке жайлы, жаңа пә­тер сұрап талай табалдырықты тоздырды
Тіпті орыс мү­сін өнерінің атасы Сергей Коненков Иткиндке үй бергізуін өтініп Д.А. Қонаевқа хат та жазады
Димекеңе, зайыры, ол хат жет­песе керек, одан еш нәрсе шықпады
Сол тұста Алматыға «Из­вестияның» тілшісі Елизавета Гагарина келе қоймасын ба
Мәдениет министрі Ілияс Омаровқа соққалы отырғанын айт­қанда, профессор Александр Жовтис Иткинд жөнінде айтып, оның пәтер алуына көмек көрсетуін сұра деп тапсырады.
Тілші қабылдауында болып, Иткиндтің жағдайын айта бас­тағанында министр оның сөзін бөліп:
– Менің бұл орынға отырғаныма он-шақты ғана күн бол­ды
Бұл мәселені көп соза бермейік
Мен қолымнан келгеннің бәрін жасауға уәде беремін, – дейді.
Ұзамай Исаак Яковлевич қатты ауырып ауруханаға түседі
Алматыдағы қарадүрсін көп ауруханалардың бірінде жатқан қартты министрдің өзі іздеп барып, көңілін сұрайды
Суретші сауығып үйіне шыққан күні есік алдына кеп бір жүк машина­сы тоқтай қалады да, ішінен сайдауыттай бірнеше жігіт түседі
Тегі олар министрліктің қызметкерлері болу керек, басқарма бастығы И. Поповтың басшылығымен үй мүлкі мен әзір боп қалған мүсіндерді көлікке тиеп, суретші мен бәйбішесін жеңіл машинаға отырғызып, жанында арнайы жабдықталған шебер­ханасы бар жаңа үйге көшіріп апарады
Араға аз уақыт салып, И.Я. Иткинд Қазақстанның еңбек сіңірген өнер қайраткері ата­нады.
Жаңа шеберханасында қарт мүсінші Исаак Иткинд небәрі біржарым-ақ жыл жұмыс істеді
Талайды көрген тарлан тоқ­сан алты жасында өмірден өтті
Жүзді алқымдаған кәрі тар­лан өмірінің ақырғы сәтінде Пушкин мен Шолом-Алеихимнің мүсіндерін жасап кетті
Оның осы өлмес еңбектерінің өзі Іле­кеңе қарыздар сияқты көрінеді кейінгілерге.
Үнемі осылай жұртқа шарапат шуағын ­шашып, үйсізге үй, күйсізге күй жасап жүрген Іле-ағаң өз қамын, отбасының жайын ойламаған ғой
Тұңғышы Энгельсина күні бүгінге дейін баяғыда Ахмет Қойшығұлов әперген пәтерде тұрады
Жан ба­сы өскенде Эльмирасына пәтерді Мәжікен Бутин әпе­ріпті
Қазір Тимуры отбасымен тұрып жатқан Ілиястың қара шаңы­рағы атанған қарапайым пәтердің ордерін Рымбек Ілияшев пен Бөлебай Исабеков әперген
Диас Олжас Сүлей­ме­нов­тың арқасында үй алған
Осындай ел қамын жеген едіге азаматты әулие десең де аз емес.
Сарбас Ақтаев,
жазушы
