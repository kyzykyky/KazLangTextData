Түгелбек ҚАСЫМҰЛЫ,
велосаяхатшы
(Соңы
Басы №38 санда)
Супервеломарафонымды бастаймын
Бұл сапарымды Мұхаммед Пайғамбардың туғанына 1432 жыл және Қазақстан Республикасының Президенті Н.Ә.Назарбаев­тың 62 жасқа толуына арнаймын
Қазақстанның велоспорт тарихында мұндай рекордтық қашықтыққа жалғыз аттану болмаған еді
Шығыс Қазақстан облысының әкімі Виталий Леонидович Метте 1000 АҚШ долларын сыйлап демеушілік жасап, патриоттық іс, жоғары дәрежелі мемлекет қайраткерінің қамқорлық үлгісін көрсетті
Маған ақ жол тілеу үшін Парижден Мәскеуге «Семей-Невада» қозғалысының президенті Олжас Омарұлы Сүлейменов аға ұшып келіп, Мәскеудегі Қазақстан елшілігінде қолымды қысып, 500 долларды өз қаражатынан қосып, қаланың шетіне дейін елшіліктің машинасымен шығарып салды
Бұл деген нағыз жан тебірентерліктей сыйластықтың, қазақтың рухын аспандатудың үлгісі емес пе?! Әйтпесе, жай велосипедшіге кім көз тоқтатады, Олжастың нағыз қазақ екендігінің бір белгісі осы емес пе
300 долларға тағы да «Мангуст» деген таулы жолға арналған Жапон-Тайвань тұлпарын сатып алдым
Иә, сәт! «Алла тағала қолдасын!» деп аттанып кеттім.
Алғашқы күні 172 ша­қырымды жүріп Калугада аялдамақ едім
Бірақ жылдамдықты 25-35 шақырым (сағат, кейде 45 шақырым) сағат жүріп Калугаға жеткендіктен әрі қарай кете бердім
Келесі қала Буканьға дейін 241 шақырым жүріп, түнгі екіде отель­ге аялдап, елу пайыз жеңілдікпен төрт сағаттай демалып, Брянскіге тарттым
Машиналар жиілей бас­тады
Мен жол шетіндегі 20 см ақ жолақпен зулатып келемін
Күн түске қарай 35-40 градусқа дейін ысыды
Тер дегенің моншақтап домалады
Брянскіге бұрылып, бір қонақүйге келдім
Қонақүй әкімшісі полицияға хабарлады
Түсі суық полицей пас­портымды қарап, «басқармаға жүр» деп машиналарымен алдыма түсіп зулады
Олардан көз жазып қалсам да, әйтеуір қуып жеттім
Басқармада орган қызметкерлері құжаттарымды егжей-тегжейлі тексеріп, барлығы дұрыс болғандықтан кешірім өтініп, маған жолды көрсетіп жіберді.
Мен 231 шақырым жол жүріп демалатын орынға жайғастым.
«Алда әлі де небір қиямет жол тұр ғой» деймін іштей
Үшінші күні Светскідегі кеденнің жанына ат ба­­сын тіредім
Айту оңай-ақ, жаңа ер­шік өте жіңішке екен тақымымды қа­жап, жанымды қоярға жер таптырмады
Жолда демалатын мотель де жоқ
Кері шегініп, Хомутовка поселкесіне (15 шақырым) келіп қондым
Үш күнде 628 шақырымды бағындырған «Мангустқа» аса ризамын
Әй, нағыз досым-ай! Саған сеніп шықтым ғой! «Бір Алла өзі жар болсын» деп сиынамын.
4-ші күні Украинаға келдім
Кеденде төлқұжатымды тіркеп, мөр басу үшін 10 минут ғана бөгеді
Барлығы да кұрмет көрсетіп жатыр
Бұл жердің халқы Президентімізді де аса сыйлайтындарын байқатты
Мен де фотосуреттерді көрсетудемін
Олжас ағаны да жақсы біледі екен
Осындай жақсы әсерлерден кейін жалғыз екенімді ұмытамын да, әрі қарай зулап кете беремін
Жол ауырлап, ой-шұқыр кездесе бастады, өрі көп те, еңісі аз сияқты
Қинала бастадым.
Глухов, Кроловец, Конотоп деген хуторлардан аңыратып өтіп, күн ұясына ене Батурин қаласындағы ұзын «сарайға» тоқтадым
Осы жерде жайғасып ас іштім, күш жинадым
Ақша ауыстырдым
Бір доллар – бес гривень, жүз рубль – он бес гривень екен
Енді ершік «жылатпаса», шаршай коймаспын
Дене мүшелеріме саулық тілеп, биоөріс жібердім
Тамақ жағы — Қазақстандағыдай емес
Негізгі қорек – шошқа еті мен көкөніс, қаймақ деген анда-санда, не мүлде жоқ.
Бесінші күні жолым аса қиындады, еңіске карай сағатына 50-60 шақырым жүрсем, өрге қарай жүру мен үшін қиямет болды, ондай кезде велосипедімді жетектеп аламын
Жүрісім өнбей қойды, қатты терле­­­­дім
Қалған таза суым 1 литр 250 грамм ғана
Шырын шөлді қандырмай­ды
Газды су ішті кептіреді
Ал арте­зиан (жер асты) суы мүлде жоқ екен
Менің осы қиындыққа төзуім қажет еді
Төздім де
214 шақырымды жүріп өтіп, өлдім-талдым дегенде Козелецке кірдім
Қонақүйінде бет жуатын мол су да жоқ
Қонақүй әкімшісі әзер дегенде қолыма су тамызды
Бір шәйнек шайлық су қайнатып, шөл бастым, печеньемді жедім
Тауықтың санынан қаужадым.
Алтыншы күні ұзақтығы 150 шақы­рым «Семиполки – Бровары – Киев» маршрутын аса жанкештілікпен алдым
Телефон шалып, елшілікпен хабарлас­тым
«Элдорадодамын» дедім
Консул Ерлан Әбішев келді
Елшіліктегі Ерғали Бөлегеновке апарды
Суретке түстік
Барлық құжаттарымның көшірмесін жасап алды
Бәрі құрмет көрсетіп жатыр
Ертеңіне қала шетіне дейін машинамен шығарып салды
Астанаға, Алматыға телефонмен хабарлады
Оларға рақмет, нағыз елшілер екен! Сонымен келесі сапарға жүріп кеттім.
1000 шақырымды алты күнде еңсеруді жоспарлап, жүйткітіп келемін
Аллаға ризамын! 33 рет сынапты
Жаратқанның сынағынан аман өткен сияқтымын
Ең сенімді адаммын-ау, шамасы! 5 шілде (жұма) күні ұзақтығы 210 шақырым «Киев –Белая Церковь – Жасиков – Умань» жолын зор күшпен алдым
Асфальт тұтқырлана бастады
Күн ыстық-ақ
Ауа қапырық
Су тапшы
Құдықтан алған ауыз­су керемет дәмді
Ағаш­тың тамыры­ның дәмі бар
Не де болса, аузымды шая­мын
Шыдамасқа лажым жоқ
«Шіркін-ай, даламның ауасы мен су-ай!», – деп аңсадым ғой
«Қазақстанымда келе жатырмын», – деп ойлап, өзімді психологиялық күш-жігермен тепе-теңдікке түсіремін
Әр қашықтықты ауыл арасына көшіремін
Тамақтарының ешқайсысы менің Лиза ханымым­ның бір асына жетер емес! Ауылдағы таза ас-сүт, кілегей, қаймаққа қайдан тең болсын! Еуропа тағамы­ның түгелге жуығы жасанды
Бұл деген денсаулыққа немқұрайды қарау ғой, аз жасау осыдан, әрине
Тіпті шайдың өзі 50 грамдық стақанмен беріледі
Суды осынша аяуға бола ма? Бәрі де «тиын сауғандардың» ісі! Денеге су жетіспеу басталды
Кривое озеро деген тік қиядан кейін Молдавия жеріне кірдім
Айнала жасыл орман, бидай, жүзімдік, жүгері егістері
Шөп те, егін де жаппай шабылуда.
Тоғызыншы күні Кишинев қаласына, ал 11-ші күні Румынияның Бухарест қаласына кірдім
Бухаресте мотельге бұрылмай, суретке түстім де, әрі Болгарияға астым
Күн кешкірген-ді
5-15 шақырым жерде елді мекен бар деген соң кете бергенмін
Түн қараңғы
Тек ақ сызықты межені бетке алып зулатып келемін
Жылдамдығым сағатына 20 шақырым мөлшерінде
Түнгі 23.45-те «Святая Мария» монастырына аялдадым
Күзетшімен келісіп, екі орындық үстінде «қонақтаған тауықтай» шала ұйықтадым
Әтештермен бірге ерте оянып, тұман сейілмей жолға түстім
Михаил Богородизе деген батырларының ескерткіші тұман арасынан мұнартып көрінеді
Ұйқымның қанбағаны білінеді
Амал не ?
«Русе» деген кеденнен өтіп, Бол­гария­ның Виала, Плевен деген үлкен шаһар­ларына жеттім
Бірақ жатар қонақүйлер жоқ, қала бұры­лыс
Тағы да қараңғыда түнгі сағат он екіге дейін 223 шақырымды өтіп, жол шетіндегі ескі бұзылған цемент постыға тоқтадым
Жолдан бес метр, ал «заправкадан» 100 қадам жердемін
Жарығы түсіп тұр
Печенье жеп, су ішіп, жүрек жалғап алдым
Софияға 147 шақырым қалды деген жол белгісін көрдім
Қуанғаным-ай! Алла жолымды оңғарса, ертең Софияға ертелетіп жетермін деп қуандым
Жол ауыр деген ішкі сезім де атойлады
«Веломды» құшақтап үш сағат тұрдым
Ұйқым келер емес
Егер бүгін де ұйқы дұрыс болмаса тағы да «ұшуым» кәдік
Шөп төсеп жатып қалдым
Неге дейтіні бар ма?
Оныншы күн
Румынияның асфальты аса жылдамдықты ұнатады екен
Әрі жел де Бухарестке қарай ұшырта түсті
Сағатына 45-50 шақырым жылдамдықты ұстап келе жаттым
Көзім ілініп кетсе керек
«Вирланд» деген селода жол шетіндегі цемент арықтың көлденең бөгетіне ұшып барып ұрылдым
Тек ұшып келе жатқанымды білемін
Дәл кинодағыдай! Сарт етіп алдыңғы доңғалақ соғылғанда саным «тыз» еткен-ді
Екі қолым рульде қатып қалыпты
Біттім! «Веломды» сындырдым-ау деген ойдан денем тоқ ұрғандай дір ете қалды
«Вилькада» кеткен шығар деп ойладым
Не де болса, амандығыма қуандым
«Веломды» сүйретіп каналдан шықтым
Доңғалақтары айналып тұр
«Аман», деппін-ау
Кафеге келдім
Өңкей қара нәсілді отыр
Олар маған таңдана қарайды
Жағдайымды ымдап түсіндіріп жатырмын
Олар түсінген сияқты
Біреуі:
– Бізбен бірге мотельге жүр, дем ал, – деп қолымен ымдап, басын алақанына қисайтып көрсетті.
– Жарайды, – дедім
Олар өзара маған «таласа» бастады
Мен бұдан күдіктеніп, секем ала бастадым
«Тонайды» деген ой келді
Телефонымды шығарып Астанаға қоңырау шалып жатырмын «Иә! Иә» деп қоямын.
– Фоксаниге? – деп сұрап жатырмын өтірік
Себебі, «мобильныйды» пай­далана алмай келе жатқанмын.
Бірақ олардың тобынан сытылып шығып, Фоксаниге жетіп дем алған едім
Міне, үшінші рет ұйқы жоқ! Шөп төсеп жаттым.
Ерте тұрып Софияға – 147 ша­қырымға аттандым
«Шыда! Шыда!» – деймін өзімді қайрап
­Софиядан Афинаға поезбен кеткенім дұрыс тәрізді
Жақсы, әуелі 147 шақырымды алайық та?! Болгария асфальты өте ауыр, әрі күннен жұмсарып, жабысып жіберер емес
Әзірге сағатына 20 шақырым жылдамдықпен келемін
Жылдамдығым сағатына біртіндеп 15 шақырым, 10 шақырымға түсе бас­тады, үш рет «тоннельден» (800-850 метр) өттім
Үшіншісінен өткенде Софияға 55 шақырым деген жазуды көріп, ішім жылып қоя берді
Шөл де қысты
Терең шатқалдың суынан іштім, жуындым
Екі жағым биік шатқал
Жолда машиналар аса көп
Тоннельге кіре қорқа бастадым
«Ауа жетпеуі мүмкін» деп ойладым
Тар болса, машиналар қағып кетеді-ау деген ойларым оның ішіне кірген соң адыра қалды
Тоннельдің іші жарық, әрі кең екен
«София – 23 шақырым» деген жазуды көріп: «Уһ» дедім
Енді шамалы күш жұмсасам, София менікі деп ойладым
Жол әлі де өнер емес.
Күн бата әзер дегенде Софияға кір­дім
«Мадрид» деген қонақүйді сұрап тауып, дем алдым
Веломарафон аяқтал­ды, ертең теміржол вокзалынан Афинаға билет аламын деп қуандым
Мені ешкім зорлаған жоқ, өзімді-өзім несіне зорықтырамын
Олимп тауын кесіп өту оңай емес, жүрегіме күш түсіріп ауыртуға қақым жоқ
Ұзақ жасау мүмкіндігін зерттеп жүріп, қателесу болмайды, дедім өзіме
Ертеңінде «Гора» деген шаһарға жетіп, 49 долларға билет алып, түнгі 23.05-ке дейін вокзалда отырып, поезды тостым
Ақшамды еуроға ауыстырдым
Жылпылдаған біреуге көмектесіп, тамақ ішкізіп едім, ақшамды (70 лев) алақанына жасырғанын көріп қалып, сенбейтін болдым
Жақсы адамдар да әңгімелесіп, ақыл-кеңестерін айтты
«Иен жолдың бойы рэкеттер мен бандиттерге толы ғой, қалай қорықпай жападан-жалғыз жүрсіз!?» – деп таңырқасты
Ондай нәрселерге аса мән бермегенімді айттым оларға.
Грекияның Солоники қаласында поезды ауыстырдым
Грузин жігіті Джи­кия менімен қуана танысып, поезға шығарып салды, жол азығын алып берді
Міне, осындай жаны жайсаң адамдардың арқасында Грекия астанасы Афинаға келдім
Отель­ге 17 еуро төлеп, орналас­тым
Мұнда Иммануил деген бизнесмен мырзамен таныстым, телефонмен елшілікке хабарластым
Жауап жоқ
Демалыс күні екен.
Ертесінде Иммануил мырза авто­мобилімен елшілікке жеткізді
Елшілікте хатшы Рашид Ғазизовты тауып алып, телефонмен Астанаға, Алматыға, Египетке хабарластым
Египеттегі елшіліктен «Меккеге рұқсат әпере аласыздар ма?» – деп сұрадым
«Жоқ, Сыртқы Істер министр­лігінен көп құжаттар керек», – деді ондағылар
Сонымен Египетке ұшу­ды доғарып, Мәскеуге ұшатын ұшақтың билетіне тапсырыс бердім
255 АҚШ долларына билет алып, ұшаққа отырып, үш сағатта Шереметьево әуежайына қондым
Түнгі сағат онжарымда №8 «Мәскеу – Алматы» поезына үлгердім
100 доллар төлеп, төрт тәулікте Алматыға жетіп, балаларыммен аман-есен қауыштым.
Саяхат аса нәтижелі өтті, жігеріме жігер қосты
Румыния елшілігіне (елшісі Василе Соаре), Болгария елшілігіне (бірінші хатшы Димитр Деков), Грекия елшілігіне (кеңесші Христодулос Маргаритис) және Египет елшілігіне, үш ай мерзімге тегін «виза» жасап қолдағандары үшін «Семей-Невада» қозғалысы атынан шын жүректен алғыс айтамын
Мен қазақ халқының көкірегі ояу, білімді азаматтарының келер ұрпақтың бейбіт өмірі үшін тер төгетініне сенемін
Бейбіт өмір соғысты жеңеді
Адамзатқа бақыт сыйлайды
Біз – Президентімізге өз жүрегіміздей сенеміз.
