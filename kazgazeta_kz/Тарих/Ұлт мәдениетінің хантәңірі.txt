Ел басына төнген кешегі қара түнектің көбесі сетінеп, әділеттің ақ жалауы көтерілгелі бері қазақтың ұлттық мәдениеті аспанында шуақты нұрын төгіп жарқырай жайнаған рухани көсемдер туралы, олардың өмірі мен шығармашылық өнері жайлы, азаматтық болмысы мен қайраткерлік қарымы туралы біраз дүниелер жазылып, көпке беймағлұм көмескі жайлардың көзі ашылғандай
Өлгеніміз тіріліп, өшкеніміз жанғандай, рухани қазынамыздың олқы тұсының орны тола бастады
Негізгі тақырыпқа көшпес бұрын, тарих тұңғиығына батып мәңгі жоғала жаздаған Ахмет Байтұрсынұлы сияқты арыстарымыздың асыл еңбектерін көздің қарашығындай сақтап, осы күнге жеткізген жеке адамдарға, архив қызметкерлеріне және бұларға жабылған жаланы жұлып тастап ақтауда атсалысқан еліміздің ес­тияр азаматтарына жұрт риза екенін айта кеткіміз келеді.
Қазақ халқы жалпы архив жинау ісін дағдыға айналдырмаған ел
Соған қарамастан өзімізді де, өзге шетел­дерде де халықтың тарихына, мәдениетіне, тіліне, әдебиетіне, өнеріне, т.б
кәсіп, тіршілік жоралғысына қатысты дүниелердің сақтала бергені қандай олжа
Осыдан ойға түседі
1988 жылы күз айын­да сапардың сәті түсіп, осы жазба авторының біріне Америка Құрама Штаттарына барып қайтуға тура келді
Бір күні Мадисон қа­ласындағы университетке соғып, оның кітапхана қорымен таны­суға тура келді
Біз таңғаларлық жағдайға тап болдық
Әлгі кітапханада қазақ мәдениетінің, ғылымының, өнерінің бұрынғы, қазіргі өкілдерінің бар дүниесі жайнап тұр
Өзімізде жоқтың бәрі осында
Ком­пьютер арқылы бар сұрағы­мызға жауап алдық
Әл-Фарабиден М.Шаханов­­қа дейін түгел жинақ­тал­ған
­Бір мезгілде көзімізге оттай ба­сы­­лып Ахаң туралы мағлұматтар кетті
Же­­ті қат жер астына кеткен әйгілі «Қа­зақ» газетінің топтамасы сонда тұр
Біз оның бірнеше санын көшірме жасап ала келген едік
Бұл да өзінше бір мұ­ражайлық ескерткіш болып «Қа­зақ ­ті­лі» қоғамында сақтаулы.
Жалпы қазақ қағаз жинамаған, сөз жинап дағдыланған халық қой
Ахаңның да көп дүниесі көңілде жатталып, көкейде түйіліп қалған
Соның бәрі кейін шығып жатыр
Мұның үстіне ата мұрасын індете іздеп, көп шындықтың бетін ашуға атсалысып жүр­­­­ген жастар (Ғ.Әнесов, А.Мекте­пов) әкелген деректер бар
Жиналып кел­­генде Ахметтану ғылымының негі­­­­зін кешегі Мұхтар Әуезов, Сәкен Сей­фуллин, Смағұл Сәдуақасов, Міржақып Дулатов т.т
тәрізді қазақ мәдениетінің тарлан­дары қалады десек, сексен се­гіз­­ден бері қарай ол толыға түсті деп то­лық айтуға болады
Бұл күн өткен сайын ауқымдана бермек.
Ахмет Байтұрсынұлы – қазақ мәдениетінің тарихында үлкен бір дәуірді алып жатқан алып тұлға
Ол өзінің құдай берген талантын туған халқына деген сүйіспендікпен суғарып, толассыз еңбекпен шыңдаған қайсар да қаһарман ғалым
Ол – қараңғылық тұңғиығынан жарық жұлдыздай жарқырап шығып, айналасына нұр, шуақ себумен өткен ағартушы
Не оқыту жүйесі, не өзіндік жазуы қалыптаса қоймаған, мал соңына ерген, малмен бірге ұйықтап, малмен бірге жусаған қалың ұйқыдағы халқының қамын жеп, сауатын ашпақ боп, сары масадай ызыңдаған үлкен ақын, талантты тілші, шебер аудармашы, түркі тілдес халықтар тұлға тұтқан түрколог, қоғам ісіне араласқан мемлекет қайраткері
Бұл санамалап отырған атақ, дәреже, лауазымдардың өзінен-өзі келмегені мәлім
Ол талмай ізденіп тамаша туындылар берген
Өмірдегі өзінің басты мақсатын – туған халқына қызмет ету деп түсінген Ахаң (Ахмет Байтұрсынов) небір тар, тайғақ кешулерден өте келе тамаша еңбегімен қазақ халқының ары мен ұятына айналған өте күрделі де, көсем тұлға.
Оның дүниеге келер тұсы патша ағзамның бұратана елдерді билеп төстеудің айла-шарғыларын емін-еркін іске жаратып жатқан кезі болатын
Қазақтың әлденеше ғасырға ұласқан хандық, билік құрылымының быт-шыты шығып, «күштілерім сөз айтса, бас имеймін шыбындап» деп тұрған сәті еді
Ахметтің дүниеге келуі қалыптаса бастаған халықтың тұтастығының, береке-бірлігінің сәні кетіп, ел-жұрты «балапан басымен, тұрымтай тұсымен» жүріп жатқан дәуір еді.
1873 жылдың қаңтар айының соңғы күндерінің бірінде бұрынғы Торғай уезі Тосын болысына қарайтын Ақкөл жанындағы Сартөбек деген жерде Байтұрсын шаңырағында Ахмет есімді сәби келеді дүниеге.
Текті тұқым, жақсы тәрбие, құнарлы топыраққа түскен дән тәрізді, жемісін молынан береді емес пе? Ахмет те тумысынан зейін де зерек бала болып өседі
«Ұяда не көрсең, ұшқанда соны ілесің» демекші Ахаң ең алғашқы тағлымды, жөн-жосықты өз шаңырағынан алады
Өз әкесі Байтұрсын, оның әкесі Шошақ Үмбетей еліндегі көзі ашық, көкірегі ояу, пікірін ашық та айқын айта білетін өте батыл болғанға ұқсайды
Әуелі Шошақ, кейін Байтұрсын балаларын Араб елдері мәдениетінен сусындатқысы келген
Иран, Түркияға жіберіп те оқытуды ойлаған.
Сонымен бірге Шошақ әулеті, әсіресе Байтұрсындар ешқандай әділетсіздікке төзбейтін қайсар тұқым болса керек
Көпшілікке белгілі оның бұл мысалы – осы аймаққа билігін жүргізіп тұрған ояз Яковлевтің оспадар қылығына, озбырлығына шыдай алмай Байтұрсынның қарсылық білдіргені
Ал, Яковлев шабармандары Байтұрсынның әділ талабына құлақ асудың орнына, таяқтың астына алады
Бұған да төзген ол Яковлевтің өзіне: «Мына бассыздық пен заңсыздықты тоқтатыңыз» дейді
Сөйтсе ояз «Сен, киргиз ит, жөніңді біл!» деп оның бетіне түкіріп жіберсе керек
Міне, бұл қорлыққа көне алмаған Байтұрсын Яковлевті аттан жұлып алып басын жарады да, жандайшаптарына тұра ұмтылады.
Бұл оқиғаны бүкіл ел дүрлігіп, іс насырға шабады
Дереу жазалау отрядтары ойда жоқта шыққан қару-жа­рақсыз қарсылықты аяусыз жан­­шып, Байтұрсынның Ақтас және Собалақ дейтін екі інісімен бірге ұсталып, кісенделіп патша үкіметі тарапынан 25 жылға итжеккенге айдағандығы ғой
Білімсіздіктің, тіл білмеудің зардабын әбден тартқан сол Байтұрсын айдалып бара жатқан сәтінде үміт етері Ахметке: «Аш-жалаңаш бол, қорлық көр, бәрібір оқы, балам
Тым болмаса артымда маған хат жазып тұратын халге жет» дегенін қайсыбір қариялар аңыз ғып бертінге дейін айтып жүріпті.
Бүкіл елге әсер еткен бұл сұмдық оқиға көпке дейін ұмытылмайды
­Ах­мет онда 12-13 жас шамасында екен
Естияр баланың көз алдында болған бұл сурет оның жадында мәңгілікке қалып қояды
Сондықтан да болар, ол 1909 жылы Семей түрмесінде отырғанда жазған «Анама хат» деп аталатын өлеңінде:
…Оқ тиіп он үшімде ой түсіріп,
Бітпеген жүрегімде бар бір жарам.
Алданып тамағыма оны ұмытсам,
Болғандай жегенімнің бәрі харам.
Адамнан туып, адам ісін етпей
Ұялмай не бетіммен көрге барам?!
(Өлең 1911 жылы Орынборда жарық көрген топтамасынан алынды)
Осы бір-екі шумақ өлеңнен балаң Ахметтің бүкіл өмір бойы істеген ісін, ой-арманын, мақсат-мүддесін аңғаруға болатын сияқты.
Оқуды арман еткен зерделі жас ал­ды­мен Торғайдағы екі сыныптық орыс-қазақ училищесін үздік бітіріп, одан соң Орынбор қаласындағы мұғалімдер даярлайтын қырғыз (қазақ) мектебін 1895 жылы тәмамдайды
Ахаңның ресми алған жүйелі білім осымен шектеледі
Алайда Ахаң көтеріл­ген биіктен оның тағылымы мол, тамаша өміріне көз жіберіп, байқасақ, білімдар ұстаз, ғұлама ғалым, қоғам қайраткері т.т
болу үшін институт бітіріп, үлкен-үлкен атақ-лауазымды болу тіпті де қажет емес сияқты
Табиғат сыйлаған дарынның арқасында Ахаң онсыз да бір адамның қолынан келер кереметтей істер тындырды
Ол істері сан салалы, сан алуан: ағартушылық, оқу-білім, ғылым, әдебиет, мәдениет, тарих, тағылым т.т.
Мұның бәріне тоқталып, саралап айту тұрмақ, санамалап шығудың өзі қиын шаруа
Дегенмен, Ахаң туралы сөз болған соң, оның өмір жолының ұрымтал тұстарын аттап өтуге болмайтын сияқты.
Ахаң өмірінің алғашқы қадамда­рын бала оқытудан бастайды және ол өз мақсатын:
Адамдық диқаншысы –
қырға шықтым,
Көлі жоқ, көгалы жоқ құрға
шықтым.
Тұқымын адамдықтың
шаштым, ектім,
Көңілін көтеруге құл халықтың – деп, бейқам жатқан халқын сауаттандырып, өнер-білімге, мәдениетке жетектеу деп біледі.
Әрине, бұл тұста Ахаң тәрізді оқыған, білім алып, әлгіндей мектептерді бітірген, орысша сауат ашқан өзге де қазақтардың қарасы көріне бастаған-ды
Бірақ, бір ғажабы, олардың көбі халық, ел мүддесі деген, сөздерден гөрі ұлыққа жағынып, сол халықты қалай қанап, қалай пайда тапсам екен дейтіндер болатын
Олардың тілмаштыққа қолы жетіп, губернатор кеңселерін жағалап жүргенде, Ахаң ағартушылық жолына түсіп, «Қайтсем халқыма пайдамды тигізем, қалай көзін ашам, ұйқысынан қалай оятам» деп, күндіз-түні соның амалын қарастырады.
Осы орайда, қазақтың бірен-са­ран да болса көзі ашық оқыған жастарын жинап елшілдік ұранын үдетіп, ел мұңы, халық қамы деген күрделі мақ­саттардың іске асуын көздей бас­тайды
Жалғыз ағартушылық жолмен аса алысқа ұзап кете алмайтынын сезген Ахаң, біртіндеп күрескерлік жолға түседі
Жан-жақты әрекет етуге талпыну, ізденіс 1896 жылы Ахаңды Алекторовқа алып келеді
Оған барудың да өзіндік сыры бар еді
Алекторов ол кезде Омбыда отырып Ақмола, Семей оқу жүйесін басқарып тұрған болатын
Онымен қазақ даласындағы бала оқыту жайы туралы кеңеседі
Бұл кездесу оған екі түрлі әсер қалдырып, көп нәрсеге көзін аша түскендей болады
Ол жайында Мұхаң (М.Әуезов): «Біреуі – Алекторовтың қазақ турасындағы отаршылдық саясатының басын біліп, көздеп жүрген мақсатын сезген болар, атақты Ильминскийдің жолымен қазақтың көзін ашу үшін осы оқу керек деген саясатты тұтынып жүргендігін сөздерімен білдірген Алекторовтың ниетімен жақын келіп танысқан соң, Ахмет қазақ халқының халінің ауырлығын ұғып, ел турасындағы түкпірлі ойы сол кезде ояна бастаған.
Алекторовпен танысудың екінші әсері – Ахаңның жолы ашылып, пікірі ашылып, бұрынғы білім-өнер жүзіндегі шала білініп, көмескілеу түсініп жүрген нәрселерін таза білуіне себеп болған».
Бұл жерде Мұхаңның өз кезінде ашып айтуға аузы бармай, астарлап отырған бір жайы бар сияқты
Ол орыс оқымыстыларының миссионерлік мақсатының Ахаң зердесіне жетуі, содан тіксінуі
Олар қазақтарды орысша оқыту арқылы орыстандыруды көз­деген ғой
Осыдан секем алған Ахаң ширыға түседі
Қазақты өнер, білімге жетектеу өзгелердің емес, өзі тектес оқығандардың халық алдындағы парызы деп түйеді. Ахаңның осындай мақсатты көздеп, саяси көзқарастарын шыңдай түсуі Қарқаралыда өмір сүрген 1896-1907 кезеңімен байланысты
Осы кезде Ахаң айналасына әлеумет өміріне зер сала бастаған бірен-саран көзі ашық, оқыған қазақ зиялылары топтана бастайды.
Қарқаралыда ағартушылық жұмыспен айналысып жүрген Ахаңды алты жолдасымен 1907 жылы тұтқындалып, абақтыға жабылады
Ол он екі жылдай өмір сүрген Қарқаралысымен қоштасып, Семейге айдалғанда бүкіл қазақ баласының бойындағы арылмас дерт, арсыздық пен арамдық атаулыға сес білдірген­дей, мынадай жолдарды түзеді:
Қош, сау бол, Қарқаралы,
жуылмаған,
Айдай бер қалса адамың қуылмаған.
Әдепті, сыпайы елдің
қалпында жоқ.
Жасырын дыбыс
шықты шуылдаған.
Бүркеніп, арсыздардың шайнауына
Жем тапты пісірмеген, қуырмаған.
Шыққан соң талғамайтын
доңыздарың.
Қасыңа қиын болар жуу маған.
Семейде сегіз айдай ешқандай тергеусіз, сотсыз тас қамауда жатқан Ахаң ақыры қазақ өлкесінен бір жарым жыл мерзімге Орынборға жер аударылады
Сол кеткеннен мол кетеді
Ол онда 1917 жылдың аяғына дейін тұрады
Жазалы адам ретінде айдалған Ахаңның бұл сапары оның өміріндегі ең нәтижелі де өнімді еңбек еткен жылдар еді деуге болады
Ол ғылым, білімге бұрынғыдан да тереңірек үңіліп, әділетсіздік жайлаған мына қоғамды бұрынғыдан да бетер ащы тілмен түйрей, шеней түседі
Қазақ балаларын оқытудың әдістерін, қазақ тілі, әдебиеті, өнері, тарихы, мәдениеті туралы өрелі ойлар айтып, бастауыш мектептерге арнап оқулықтар мен оқу құралдарын жаза бастайды
Халық мұраларын, ауыз әдебиет үлгілерін, эпос, ертегі, жұмбақтар жинап, бастыру ісімен айналысады
Ғылыми зерттеу жұ­мыстарымен шұғылданады.
Ахмет Байтұрсынұлының қазақ елінің жоғын жоқтап, санасына сәуле құюға байланысты жасап жүрген еңбектері елге тарай бастайды
Әсіресе сол кезде Уфадағы «Ғалия» медресесінде оқып жүрген қазақ жастарына Ахаңның туын­дылары, елдік істері қатты әсер етеді
Сол жастардың ұйғаруымен елден қаржы жиналады да, газет шығару мәселесі қозғалады
Ол бейресми газет «Қазақ» деп аталады да, оған редакторлыққа А.Байтұрсынов шақырылады
Міне, сол 1913 жылдың басынан 1918 жылға дейін бас редакторлық міндетін мүлтіксіз атқарған Ахаң елге жеткізсем, ұқтырсам деп жүрген көкейіндегі көптеген мәселелерді енді хатқа түсіріп, жария етуге мүмкіндік алады.
1911 жылы Орынборда басылған «Маса» жинағы халықты өз тағдыры үшін күреске шақырған, жұртшылықты шырт ұйқысынан оятқан дабылды топтама болатын.
Ақын қалғыған халқын тым болмаса маса боп шығып оятайын, ойландырайын деген мақсат көздейді
Ол бұл жолда талай соққы жеп, тауқымет шегерін де, тіпті өліп те кете­рін білген
Бірақ біле тұра ол алған бетінен қайтпайды:
Үстінде ұйықтағанның айнала ұшып,
Қаққы жеп, қанаттары бұзылғанша,
Ұйқысын аз да болса бөлмес пе екен,
Қоймастан құлағына ызыңдаса?!
Сары маса болып ызыңдаған өзі екенін Ахаң 1909 жылы Петербургте басылған «Қырық мысалындағы» «Малшы мен маса» деген туындысында жасырмай, ашық айтады:
Мысалы қазақ – малшы ұйықтап жатқан,
Жыланды пәле делік аңдып баққан.
Пәленің түрін көрген мен – Сармаса
Халықты оянсын деп сөзбен шаққан.
Ойлаймын осы сөз де жетеді деп,
Қатты айтсам, сөзім батып кетеді деп,
Ұйқысы ашылмаған жұрт өзіңді
Қорқамын сармасадай етеді деп.
Өз тағдырының түбі не боларын алдын ала болжап, көрегендікпен айтып кеткен Ахаңның түбіне жеткен, шынында да, өзіміз емес пе едік? Халық басына төнген қатерден қорғанудың амалын тым болмаса сауат ашу арқылы үйретпек болған асылымызды ұйқылы-ояу халімізбен аяқ-қолын байлап бердік қой
Осыны бір ойлап, сабақ алсақ ет­ті
Неге десеңіз, ұлттық сана мен ұлт мәдениеті жолындағы күресте осынау опасыздық пен алауыздық салқыны әлі де жетерлік-ау деп сезіктенесің
50-70-80 жылдар ылаңы не ойлатпайды кісіге
Тәуелсіз ел болған қазіргі күйіміздің өзі көп жағдайда көңілге жұбаныш әкеле қоймайды
«Біріңді қазақ, бірің дос көрмесең, істің бәрі бос» (Абай) екенін түгел ұғып біттік пе?!
Жаңадан тәй-тәй басып, Ахаң сияқты бірен-саран оқыған саналы азаматтардың ар­қасында оң-солын танып, енді-енді ес жиып келе жатқан қазақ елі үшін «Қазақ» газеті­нің атқарған қызметі ұшан-теңіз екенін тағы да айтсақ артық емес
Бес жылға таяу уақыт үз­бей оқырманымен қауышқан бұл газет кезінде лайықты көкейтесті мәселелерді бірінен соң бірін жариялап, жұртшылық мағлұматын кеңейтумен болды
Жалпы қазақ халқы қазан төңкерісіне өзінің санасын ғана емес, қоғамға, әлеуметтік өмірге деген саяси көзқарастарын да недәуір қалыптасты дер болсақ, ондай күрескерлік қасиет осы «Қазақ» газетінің арқасында айқындала түскенін айту керек
Кезінде бұл газетті ұлтшыл-буржуазияшыл орган деп тиым салып тастамағанда талай тарихи шындықтың көзін ашып, халқымыздың ре­волюцияға дейінгі рухани, мәдени өмірінен мол мағлұмат беретін еді
Газеттің игі мақсат-мүд­делері оның бірінші санында-ақ байқал­­­­ды
Оның негізгі мақсаты – жұрт пайдасына тиім­ді шаруасымен айналысу екенінен бас­тайды… Қазақ арасына ғылым, өнер жайылуы­на басшылық ету, басқа жұрттардың халінен хабар беріп, таныстыру
Сол мақсаттарды орнына келтіру үшін заркүндерді, хакімдердің бұйрық-жарлықтарын білдіріп тұру
Государственная дума һәм Государственный совет жұмыстары турасында жете хабар беру, ішкі һәм сыртқы хабарларды жазып тұру, қазақтың бұрынғы және бүгінгі жайын жазу, күнелту, сауда, кәсіп, жер-су, егін-тарап, малшаруасы жайынан кеңесу; оқу, оқыту, мектеп, медресе, шко­ла, ғылым, өнер, тіл, әдебиет тура­сын­да жөн көрсету, адам һәм мал дәрігерлігі ­жай­­­ын жазу («Қазақ» №1, 1913, 2 ақпан), ­қа­­лың ­бұқараға кезінде аян болған.
Газет әлденеше рет жабылып, қайта тіріліп, шығынданып, сотталып жатса да көздеген мақсатын түгелімен орындады деп тұжырым жасауға болады
Тіпті кейде бұдан да шығыңқырап, әлемдік ой-пікірге азық болар мәселені де қозғап кеткен сәті бар.
Айта кететін бір жайт: осы газет және оның редакторы А.Байтұрсынов жайында жазылған материалдарда тіпті кейінгі уақытқа дейін «ұлтшыл, буржуазияшыл» дейтін ала таңба қалмай келеді
Бұрынғысы бір сәрі, ал Ахаңның ақталғанынан кейін де есімі дұрыс аталмауы, газеттің бағасы кешегі коммунистік идеология тұрғысынан қаралуы түсініксіздеу
«Газеттің олқылықтары мен кемшіліктері болып еді» деп баяғы жалтаққа баспай, мәселенің ақиқатын ашық айтатын, уақыт жеткен сияқты
Өйткені Ахаңның о бастағы рухани өмірінің қалыптасуы осы газетке де тікелей байланысты
Сонда ғана біз Ахаң сияқты алыптардың ұстанған бағыт-бағдарын, оның өз халқын прогреске алып шығар дұрыс жол болғанын айқындай түсеміз.
А.Байтұрсынұлының қазан төңкерісіне дейінгі өмір жолының қайсыбір тұстары міне осындай
Бұл жолдың тіпті де оңай болмаға­нын баяндаған азын-аулақ деректерден-ақ байқауға болар
Қит етсе, түрмеге жабу, бостандықта жүргенінің өзінде үнемі аңдуда, тексерісте болу, тіпті басқан қадамын былай қойып, ашқан аузын, жазған сөзін бағып, қия бастырмай тұншықтыруға шыдау үшін адамға қандай күш, жігер, қайрат керек
Өстіп жүріп, тығырықта өмір кешсе де Ахаң елім, жерім, халқым деп тыныстауын бір сәтке де тоқтатпаған, ол ел мүддесіне жарарлық, халық санасын ашарлық қыруар дүниені берді
Бұл ел деп соққан үлкен жүректің ыстық махаббатынан ғана туындайтын қазына.
Ахаң өмірінің төңкерістен кейінгі бөлігі де тіпті күрделі, тіпті қайғылы
Жан түршігер­лік азапқа бола туылған жан дерсің.
Жаңа үкіметтің мүшесі, Қазақ автоно­миялық республикасының оқу ағарту халық комиссары, соның жанындағы ғылыми-әдеби комиссияның председателі, Бүкілресейлік ВЦИК-тің мүшесі, Кирвоенкомның мүшесі, КазЦИК-тің мүшесі, сондай-ақ Академиялық Орталықтың председателі ретіндегі аз уақытқы шуақты күндерді басынан кешіргені болмаса, ең ауыр, ең қасіретті, шегінен асқан сұмдық пен зұлымдықтың тақсіретін тартқан қаралы кезең бұл.
Төңкеріске дейінгі өзі айқасқан надандық пен қараңғылық жыл өткен сайын құбылып, тәсілденіп, әлденіп алғандай Ахаңның қыр соңынан қалған емес
Қайта зұлымдық пен қор­қаулық, арызқойлық пен алауыздық дер­­тін індеттей үдетуші қаскүнемдер жаңа заман­ның терісін айналдырып киген бөрісіндей боп, жақсылықтың ұрығын шашушы жандар­дың соңынан шам алып түскені мәлім.
Ахаң болса, езілген ел өміріндегі қазақ төңкерісін саналылықпен қабылдап, Кеңес үкіметіне үлкен үміт артқаны мәлім
Өзінің ел мұңы, халық қамы деген әу бастағы мақсат-мүддесімен жаңа үкіметтің бағыт-бағдары сәйкес келіп жатқандай боп көрінгесін де ол Кеңес үкіметіне қолқабыс етуге тырыс­ты
Армандай болып алғызбай жүрген көп шаруаның бағы енді жанар деген үмітпен ол іске аянбай-ақ араласты
Жоғарыдағы санамалап шыққан қызметтің бәрі соны дәлелдей­ді
Бірақ Ахаңның ақ ниетінен арамдық іздеуші, іс-әрекетінен контрреволюциялық бүлік күтуші қараниеттілер оған аттап қадам бастырған жоқ
Басқан ізін аңдумен болды
Ол бұрын патша чиновниктерінен, болыс­тардан, тілмаштардан, жандарымнан қаққы жесе, енді бостандық туының астында бірге жүрген жерлестерінен, большевиктерден, қы­зыл жағалылардан көрді көресіні
Аңдыған жау алмай қоймайды
Ол бір емес, бірнеше рет алды.
«Мылтықтың басуына, құланның қасуы» тура келгендей, дәл осы кезде қазақтардың сорына Қазақстан тарихының қаралы бетте­рін толтырып кеткен Ф.И.Голощекиннің «кіші октябрі» басталады
Ал бұл «кіші Октябрьдің» қазақ халқына қандай қасірет әкелгені тарихтан мәлім
«Асыра сілтеу болмасын, аша тұяқ қалмасын» деп, зіркілдеген Голощекин жендеттері негізгі күн көрінісі, тіршілігі, тынысы мал болып саналатын халықтың сол жанды жеріне қанжар сұқты
Малын сыпырып алды
Тігерге тұяғы, ішерге тамағы болмай қалжыраған қарапайым шаруа адамы басы ауған жағына кетіп, жол-жөнекей қырылып жатты
Ахаң сияқты көреген адамдар бұл сұмдықтың боларын алдын ала сезіп, дабыл қаға бастаған
Бірақ бұлардың сөзіне құлақ асудың орнына, төңкеріс рухына кері әсерін тигізіп, кедергі жасап отырған байшыл-ұлтшыл алаш партиясының бұрын­ғы көсемінің бірі бұрынғысын көксеп жүр деген жаламен ақыры ол 1929 жылдың 4 маусымында 30 адаммен бірге қамауға алынады
Солардың басы болып қара тізімге алдымен Ахаң ілінеді
Мұның, әрине, өзіндік себебі де жоқ емес
Голощекинге әлгіндей жаппай қыру саясатын емін-еркін жүргізу үшін халықтың санасын оятып, көсемдік көрсетіп жүрген осындай ірі тұлғалардың көзін алдымен жою керек еді
Ал Ахаң, бүкіл қазақтың ақыл-ойы мен ар-ұятының символына айналып кеткен әйгілі қоғам қайраткері, әрі рухани көсемі болатын
Сөйтіп, Ахмет Байтұрсынов Голощекин тырнағына ілініп, Мәскеудің Бутыркасында 1929 жылғы шілдеден 1931 жылдың қаңтарына дейін отырады да, содан соң Архангельск облысының барған адам жол басшысыз қайтып шыға алмас алыс түкпіріне жер аударылады.
Бұдан ол «Қызыл Крест» ұйымы арқылы (М
Горькийдің жұбайы Е.П.Пешкова­ның араласуымен) мерзімінен бұрын босанып, 1934 жылы қайтып оралады
Бірақ бұл бостандықтың да өмірі қысқа болды
Небәрі үш жылға жетер-жетпес уақыттан кейін 1937 жыл 8 қазанда қайтадан қамауға алынып, ақыры атылады.
Жоғарыда ескерткеніміздей, Ахмет Байтұрсыновтың азамат­тық болмысын, қайраткерлік қарымын, ағартушылық, ғалымдық қызметін, энциклопедиялық бірлік-білімін негізі­нен үш түрлі салаға бөліп әңгімелеуге болатын сияқты.
Әрине, мұның ең бастысы, әрі сол кезеңдегі ең қасиеттісі де ағартушылық қызметі болатын
Ол өзін бұл жұмысқа мектепте оқып жүргенде дайындаған тәрізді
Неге десеңіз әр нәрседен хабарланып, батыс, шы­ғыс мәдениетінен мағлұматы молая түс­­кен жас жігіт өз халқының қалың ұйқыда, бей­қам жатқан күйін көріп күйзелетін
Оны ояту­дың, сергітудің амалын іздестіретін
1895 жыл бар оқуын тәмамдап, елге келгеннен бастап, ол бұл іспен түбегейлі айналысады
1905 жы­лы жазылған петиция халық тағдырын ойлап, үздіксіз толғанудың серпіні сияқты шешім еді.
Ол елдің санасын көтеруден бұрын сауатын ашу қажет екенін мектепте сабақ бере жүріп әбден көзі жетеді
Сауат ашар «Әліп-би» мен тіл үйретер «Тіл құралын» жазу үшін графика мен қазақ тілінің дыбыстық жүйесін дұрыстап алу қажеттігін сезінеді
1912 жылдан бастап «Айқап» журналымен «Қазақ» газеті арқылы осы жайындағы өзінің нақты пікірлерін жұртшылыққа ұсынады
Оның, әсіресе «Айқап» журналының 1912 жылғы 9-12 сандарында жарияланған «Шаһзаман мырзаға» деген мақаласы осы мәселелерді қозғайды
Сондай-ақ «Қазақ» газетінің 1913 жылғы 34-інші және содан әрі қарайғы сандарында «Жазу мәселесі» деген көлемді мақалалар жариялайды
Осының бәрінде де ол қазақ жазуын бір жүйеге түсіруге түбегейлі кіріскенін байқатады
Бұл жерде алдымен ескертетін нәрсе мынау
Ахаң қазақ жазуы дегенде «Айқап» журналы мен «Қазақ» газеті бетінде көптен бері көтеріліп келе жатқан жазу мәселесіне Ахаң 20-жылдары жіті кіріседі
Ол әу бастан-ақ араб графикасына бейіл береді
Оның мұнысынан кезінде «панисламдық», «арабшылдық» сарын ізін сарсылғандар болды
Сондықтан да ол ең алдымен айыпталды да
Ғылыми принципті негізге ала отырып қазақ жазуын қалыптастырудың алғышарты ретінде: 1) қазақ тілі дыбыстарына қажеті жоқ араб таңбаларын алфавиттен алып тастауды; 2) сөздің жіңішкелігін білдіретін «дәйекше» деген белгіні енгізуді ойлап табады.
Біртіндеп өмірге жолдама алған қазақтың бұл ұлттық графикасын А
Байтұрсынов іс барысында үнемі жетілдіріп отырады
Оның баспа, полиграфия талаптарына байланысты кейбір сәйкессіздіктерін реттей келе ұлттық жазуға айналдырды
Сөйтіп, бұл жазу 1924 жылы ресми түрде қабылданды.
Біздіңше, бұл жазудың ең басты екі маңызын айта кеткен жөн сияқты
Біріншіден, бүкіл қазақтың басын ұйымдастырып, ұлттық жазу жүйесі бойынша жаппай сауат ашу шарасы жүргізілді
Осы арқылы ұлттық сана мен ұлттық мәдениетіміз арналы даму жолына түсті деп айта аламыз
Екіншіден, дендеп еніп бара жатқан орыстану саясатына тыйым салынды
Осыдан былай қарай орыс тілінде, орыс харпімен оқытылып келген мектептердің бәрінде өзіміздің ұлттық төл жазуымыз бел ала бастайды.
Айта кету керек, 1926 жылы 26 ақпан мен 6 наурыз аралығында Баку шаһарында өткен түркологиялық съезде А.Байтұрсыновтың араб алфавиті негізіндегі жаңа жазудың артықшылығын дәлелдеп, латынға қарсы шыққандағы бір себебі – бұл жазудың Қазақстанда іс жүзінде қолданыс тауып, жаппай сауатсыздықты жоюдағы атқарған нақ­тылы қызметі болатын
Кейін халық жауларын аулаушы «қырағылар» Ахаңның бұл әре­­кетіне жерден жеті қоян тапқандай қуа­нып, оны керемет пайдаланғанын да білеміз
Әң­гіме бұл жерде Ахаңның латын жазуын мүлде іске алғысыз деп тануында емес еді
Мәсе­ленің түп себебі – сауаты жаңа ашылып, бі­лімді ел қатарына енді-енді қосылып келе жат­қан қазақ сияқты қауымға жазуын қайта-қайта ауыс­тыра берудің мүлде тиімсіздігінде болатын
Мұның үстіне бүкіл жұрт тез қабылдап, өзге де түркі тілдес елдер үлгі ете бастаған бұл жазуды ауыстырып, латынға көшуді, ол түптің түбінде кириллицаға ауыстырудың баспалдағы екенін сезген болатын
Ақыры солай болып шықты.
Оқу-білім, мәдениеттің бүгінгі жеткен биігінен көз тастап байқағанда, айналдырған 14-15 жылдың ішінде үш жазуды ауыстырып қан­­дай мұратқа жеттік деген сауал туындай­­ды
Әрине, соңғы елу жылдан астам уақыт бойы әжетімізді өтеп келе жатқан орыс графика­сына негізделген жазуымызды мүлдем тиімсіз болды деп айта алмас едік
Сонымен бірге біздің халқымыз үш рет сауатсыздық шыр­мауында болып, үш рет қайта сауат ашқанын жасыра алмаймыз
Сонда бұл қайта-қайта жазу ауыстыру кімге тиімді, кімге тиімсіз болды? Әңгіме осында
Бұл жағын қазір зиялы қауым түгел шамалайды деп білеміз.
Сол отызыншы жылдар соңында, одан кейін де қазақ халқының тіліне, мәдениетіне, тарихына қаншалықты нұқсан келтірер кінәраттың бірі ана тілінде оқытуға байланыс­ты екенін алдын ала сезген Ахаң бұл іске де жанын сала кіріскен болатын
Кейінгі (80-90 жылдардағы) үш-төрт жыл бойы жүргізіліп келе жатқан тіл үшін күрес Ахаңның сол бір көрегендігін дәлелдей түскендей
Өз тілімізді ұмытып, орыстанудың аз-ақ алдында қалған бір сәтте Ахаңның арамызға қайта оралуы үлкен олжа болды емес пе?
Барымызды ұмытып, керегімізді іздеуден қалған 70 жылдан аса мерзім ішінде бүкіл бір ұрпақты қағынған, жерінген құлан сияқты еткен екенбіз
Ана тілін білмейтіндер саны бұл күнде 25 пен 40 процент арасында ауытқи беретіні Кеңестік дәуір жемісі.
Енді, міне, заман түзелгендей, ел есін жиғандай болып отырған кезеңде Ахаң қалдырған мұраның мөлдірінен сусындап, әлі де мейіріміз қанар емес
Бір ғана осы ағартушылық іс саласында жазған кітаптарының өзін игеру оңайға түсіп жатқан жоқ
Өйткені өзімізде ештеңе жоқ деп, өзгеге жүгініп, әбден еңсе түсіріп үйренген халықпыз ғой
«Апырай, мұндай да бар екен-ау» деп аң-таң боп жүрген ағайын да арамызда
Иә, Ахаңның істері таңдай қақтырардай
Сонау 1912 жылы Орынбордан шыққан «Оқу құралы» халық сұранысын өтегені соншама, ол әлденеше рет баспа жүзін көреді
Ал 1925 жылы ол «Әліп-бидің» жаңа түрін жариялайды
Бұл да бірнеше рет басылады
Кезінде бұған «…Мынау жаңа «Әліп-биі» бұрынғысынан қай ретте болса да аса артық
Бұл «Әліп-бидің мазмұны қазақ жағдайына қарай, Мемлекеттік Білім Кеңесінің жаңа программасына үйлесімді болып шыққан
Әңгімелері балалар үшін қызық, жеңіл, заманға лайық» деп баға берілген екен
Десе дегендей, байқап отырсақ, Ахаң замана ағысынан қалыспай, қатар жүріп отырады
Әлгіндей құралдарын үнемі жетілдіру үстінде болады.
Ол осындай құралдың ересектер үшін де аса қажет екенін ескеріп, «Әліп-биді» жазады
Ол оқулық әуелі 1924 жылы Орынборда, 1926 жылы Семейде басылып шыққан.
«Оқу құралы» арқылы балаларды сауаттандырып алғаннан кейін, ол енді қазақ тілін жеке пән ретінде оқытудың құралын ойластыра бастайды
Бірнеше бөлімнен тұратын бұл оқулықтың әр бөлігі жеке-жеке «Тіл құрал» деген атпен жариялана бастайды
1914 жылы морфологияға арналған ІІ-бөлімі, 1915 жылы фонетикаға арналған І бөлімі, содан кейін синтаксиске байланысты ІІІ бөлімге бөліп жұртшылыққа ұсынылады
Мұның қай-қай­сы да кемінде 6-7 рет баспа жүзін көрген.
Аталмыш оқулық қазақ мәдениетінің тарихында бұрын-соңды болмаған мүлде соны құбылыс болып қалды
Мұның тосын дүние екенін А.Байтұрсыновтың өзі де мойындай келе кітап кіріспесінде мынадай түсініктеме береді: «Тіл құрал» деген аты қандай жат көрінеді, ішкі мазмұны да әуелгі кезде сондай жат көрінер, өйткені бұл қазақта бұрын болмаған жаңа зат».
А.Байтұрсыновтың тағы бір аса маңыз берген мәселесі – ол қазақ тілін оқытудың әдістері
Бұл жайында ол жиырма жылға таяу уақыт бойы дерлік талмай ізденіп түбегейлі толғамдарын сол кездегі баспасөз беттерінде үздіксіз жариялап отырған
Атап айтқанда 1010-жылдан басталған тәжірибесін жинақтап, 1920-жылы « Баяншы» деген атпен шағын кітапша етіп Қазаннан шығарады
Ал келесі 1921-жылы осы тақырыпты сөз ететін тағы бір әдістемелік құралын Ташкен баспасынан бастырады
А.Байтұрсыновтың еңбек жолын қарап отырсаңыз, оның ылғи да бір жүйелі мақсат көздеп отырғанын байқайсыз
Басты да әуелі мақсаты қазақ баласының сауатын ашу болса, соны іске асыру үшін алдымен «Оқу құралын»
(«Әліп-биді») жазады
Тілді тереңірек түсіндіріп, баяндау үшін «Тіл құралын» түзеді
Ал «Тіл жұмсарын» алсаңыз, өзінің аты көрсетіп тұрғандай онда ана тілдің дұрыс қолданып, дұрыс тұтыну жолдарын қарастырады
«Баяншыны» оқысаңыз тіл үй­ренудің жүйелі әдістері баяндалады
Осындай мәселеге жүйелі келудің нәтижесінде сау­­ат ашу процесі әлдеқайда шапшаң, ана­ғұр­лым жедел жүргізілгені мәлім.
Сонда өзінің алдында таза қазақ тілін оқытудың үлгі етерлік ешбір нұсқасы болма­ған жағдайда тілді оқыту жайын осыншама те­рең біліктілікпен, барынша сауатты жүйелеге­ніне таңғалмауға болмайды
Басқа еңбектерін былай қоя тұрып, осының өзімен-ақ ол қазақ халқының мәдени тарихында өшпес із қалдырғаны даусыз.
Қазақ тілі жайында А.Байтұрсынов­тан бұрын да зерттеулер болған
Бірақ олардың бәрі де орыс ті­лінде жазылған еді
Олардың бірде-бірін де (И.И.Ильминский, ­­П.М.­­Мелиоранский, т.б.) қазақ тілінің өзі­не тән, табиғаты жүйелі түрде ашылған емес
Және олар орыс тілінде жазылғандық­тан қарапайым халықтың сауатын ашуға пайдасы аз болды
Міне сондықтан да біз Ахаңды қа­зақ лингвистикасының бас­тауында тұрған бас­ты тұлға деп есептейміз
Ахмет Байтұрсынов қазақ тілінің ғана емес, әдебиеттану ғылы­мы­ның да негізін салушы
Осыдан-ақ, оның халықтың бай ауыз әдебиетін, ертегі-аңыз­дарын, эпостық жырларын, шешендік сөз­дерін, мақал-мәтелдерін, нақылдарын да игі мақсатпен үнемі жинап-теріп, соны бастырып шығарумен шұғылданғанын көреміз
Ол бұл жұмысты ертеден 1895 жылдан бастайды.
Туған халқын сауаттандырып, мәдениетке жетектеу идеясы ­Ах­­мет Байтұрсынұлын ақын­дық әлеміне де алып келеді
Қалдырған мұра­сын қарап отырсаңыз, көркемдікпен көмкері­ліп ой арқалаған сөз орындарына тәнті боласыз
Бір қарағанда бұл кісінің ақындығынан гөрі қайраткерлігі мен ғалымдығы басымырақ бой көрінуі де ықтимал
Кезінде солай деп те бағаланған (С.Сәдуақасов)
«Қырық мысал» мен «Маса» және «Үздік» жинақтарын сүзіп шыққанда Ахаңның тек қана ғалым, тек қана қоғам қайраткері немесе ағартушы ғана емес керемет ақын, шебер аудармашы екеніне де көзіңіз жетеді
Тіпті керек десеңіз барлығы да қазақтың поэзиялық мұрағаттарын тереңірек үңілуден туған тәрізді.
Жалпы оның ағартушылық, ғалымдық, қайраткерлік, ақындық, аудармашылық қасиетін саралап түскенде еріксіз мынадай ой жетегінде еруге тура келді
Ахаңның алдында қазақ халқы үшін, оның болашағы үшін елеусіз мол қазына тастап кеткен үш алыптың, Абай, Ыбырай, Шоқанның болғанын білеміз
Бір ғажабы, осылардың мұрасын терең зерттей отырып, олар көтерген мәселелерді бар жанымен ұға отырып, ол осы үшеуінен тартылатын үш арналы жолды бір өзі таңдап алғандай
Шынында қараңыз
Шоқанның ғалымдығы, Ыбырайдың ағартушылығы, Абайдың ақындығы мен ағартушылығы А.Байтұрсынұлының өмірлік мұратына айналған
Және бұларды заманға лайықты нақты істермен жалғастыра, дамыта түседі
Сондай-ақ тыңдаушысы мен оқытушысы аз болған үш алыптан гөрі ол азынаулақ болса да өз еңбегінің нәтижесін көрген адам.
Ахмет Байтұрсынұлының аудармашылық қызметінде мысал жанры өзгеше орын алады
Басқа емес, дәл осы жанрға баруының өзінде үлкен мән жатыр
Қазақ бойындағы ежелден қалмай келе жатқан әлгіндей ездік пен бойкүйездік, намыссыздық пен жігерсіздік, алаяқтық пен алауыздық, жалқаулық пен жағымпаздық, т.б
толып жатқан ес жиғызбас әдетті сынау, шенеуге келгенде ақын осы жанрды дұрыс таңдайды
Оның сыншылдығы да, сыршылдығы да осы мысал өлеңдерінде барынша ашыла түседі
Әсіресе шымшыма әзілмен әспеттелетін, пәлсапалық түйін мен тағылым тәрбиелік мәні зор тұжырымдары естен кетпей көңілде жатталып қалады
Мұның бәрі, біздіңше өлеңдегі ой мен сөздің, мазмұн мен түрдің өзара жымдасып, қабысып жатуынан.
Сонау Эзоп пен Лафантеннен бастау алатын И.А.Крыловтан баян табатын бұл мысал әңгімелерге Абай да, Ыбырай да қызыққан
Бұларды қазақша сөйлетудің олар да керемет жолын тапқан
Ол әлгі игеріліп бітпеген тағылымдық өнегесі таусылмайтын өз алдына бір мектеп
Ахмет бұл дәстүрді де әдемі жалғастырып, көркем аударманың дамуына зор үлесін қосып кеткен.
Қаршадайынан ел деп езіліп, халқым деп қайғы жеп, азап пен тозақтың бәрін бастан кешіріп, ақырып, қара түнек надандықтың құрбаны болған аяулы да ардагер Ахаң мен сол сияқ­ты кемеңгерлер жүріп өткен жолды аузың барып қалайша жайбарақат әңгімелей аласың
Сол бір бәйгеге басын тіккен есіл ерлердің жер мен сырға толы еңбек жолы жаныңды қалай күйзелтпесін
Неге бұлай болды, қаншама халықты және саналы жолға салып, болашаққа жетелеген ел көсемдерін зәбірлеген, олардың тұқым-тұяғымен жер бетінен жойылып кетуіне себепші болған кімдер? Жалғыз Сталин бе, болмаса жал­ғыз Голощекин бе? Бұл жауыздардың сұрқия са­сатын алақайлай үдетті дамытып, «құлпыр­та» орындағандар бар емес пе? Солардың аты неге аталып, ардың, адамгершіліктің со­ты­на неге салынбайды?! Адам баласы тари­хында бұрын-соңды болмаған осынау теңдесі жоқ жауыздықтың авторлары мен орындау­шы­ларын халық талқысына салмай, санада шөгіп қалған, бұрып жатқан арсыздық пен сатқындықтан сірә да арыла алмаспыз.
Ойлап қаралықшы, ағайын
Біздің халқымыздың басына төнген қатер тек осы ғана ма? Тең жартымыздан айырылдық деп күңіренеміз
Ол рас, әрине
Бұл бүкіл бір әлемге, бір халыққа аз қайғы емес
Бұл оның өмірі толмас өлшеусіз қасірет
Бірақ біздің қазақтың көрген тозағы осы ғана ма, ол құрбандығымен тазарып, адалданып бітіп пе еді
Жоқ, ағайын, барсақ, біз ұлттық тәуелсіздік, ұлттық тұтастық үшін күрес алдында өз жүрегіміз бен санамызға өшпес қара дақ түсірген халықтың бірі екенбіз
Елдің тең жартысы аштықтан қырылып, ширегі шетелге қашып құтылды дейміз
Рас
Ол елде Атамекенде аман-есен халық, ұлт атына ие болып қалғандардың бәрінің бір­дей ары, жаны таза деп айта аламыз ба? Хал­қымызды қырғынға ұшырататындар, Бар­са келмеске айдатқандар, жауыздар, сатқын­дар әлі де жүрген жоқ па екен арамызда алшаң басып, ойланалықшы!
Әшейінде әділеттің ақ жолын ұстаған боп, ке­­зеңі, реті, сәті келгенде аянбай қимыл­дай­тын бұлар кеше де, яғни 1986 жылғы желтоқсан­да көрсетпеп пе еді көресіні
Ендеше олар әлі тірі, сақ
Тек бой тазалап, жауыздығын жасырып арамызда әлі жүр
Бар бәлені, дертті ендеше өз бойымыздан іздесек етті.
Халқымыздың жан саулығына өлшеусіз зор зиян келтірер осынау көр мінез бен арам пиғылдан арылмай, тәуелсіздігіміздің іргесі нық болмай ма деп қорқамыз
Ол неше алуан түрге еніп құбылады
Ол біресе, қоғамшыл, біресе партияшыл, біресе ұлтшыл, халықшыл боп өрекпиді.
Міне, Ахаң жайында әңгіме қозғаған­да осын­­­дай да ойлар торлайды
Жалпы ­­­­А.­­­­Бай­­тұр­­сын­ұлы оқуы енді ғана басталды деп бі­ле­міз
Қазақ халқының тәуелсіздігі үшін, оның сауатты да білікті ел қатарына қо­сылуы үшін ақтық демі біткенше күрес­кен осынау ұлы адамның аты ұлт жүрегінде мәңгі сақталуы
Сондықтан да оны қазақтың ұлттық мәдениетінің Хантәңірі деп бағалаймыз.
 Өмірзақ Айтбайұлы,
Халықаралық «Қазақ тілі» қоғамының
президенті, филология ғылымдарының
докторы, ҚР ҰҒА-ның академигі
