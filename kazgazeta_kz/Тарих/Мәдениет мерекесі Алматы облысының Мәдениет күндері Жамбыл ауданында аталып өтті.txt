Ұлттық мәдениетіміз бен дәстүрімізді дәріптей отырып, өскелең ұрпақтың бойына отаншылдық рухын сіңіруді, сонымен қатар өнерге қадам басқан жаңа есімдерді тауып, насихаттауды мақсат еткен Алматы облысы аудандарының дәстүрлі Мәдениет күндері киелі Жамбыл жерінде қасиетті Рамазан айы қарсаңында бастау алды
Елбасының «Мәңгілік Ел» идеясы мен «Қазақстан – 2050» Стратегиясы аясында, облыс әкімі Аңсар Мұсахановтың тікелей қолдауымен Қарасай, Жамбыл, Талғар аудандарының рухани дүниесін паш еткен салтанатты шара «Жарқын іспен күллі әлемді таң қылып, жасай берсін елдігіміз мәңгілік» атты тақырыпта Жамбыл ауданының орталық стадионында мерекеленді.
Алматы облысы әкімінің орынбасары Серік Мұқанов пен Жамбыл, Қарасай, Талғар аудандарының әкімдері бастаған меймандар алдымен Қарасай батыр ескерткішіне гүл шоқтарын қойып, ел қорғаған батыр баба аруағына тағзым етті
Салтанатты шара әрі қарай аудандық Мәдениет үйінде жалғасын тапты
Жиынды құттықтау сөзімен ашқан Серік Мейірханұлы: «Өнердің өресі биік, айдыны кең болып, еліміздің рухани байлығы сарқылмасын» деген тілегін жеткізді
Осы шараның белгісі ретінде аудан басшылары кәдесыйларымен алмасты.
Шараға қатысушылар аудандардың ауыл­­ шаруашық, өнеркәсіп, қолөнер, тарих, білім беру мен спорт, денсаулық сақтау салаларының, этномәдени орталықтардың көрмелерін тамашалады
Мәде­ниет күн­дері аясында Жамбыл, Қарасай, Талғар аудандарының әкімдері де құттықтау сөзде­рін арнады.
– Ынтымағы сүттей ұйып, берекесі арт­қан, еліне бақыт пен ырыс қонып, жеріне байлық тұнған, тамыры терең, өмірі өлең, қойнауы құтты, қызырлы мекен – Жамбыл жеріне қош келдіңіздер! – деді Жамбыл ауданының әкімі Махаббат Бигелдиев
Ол өз сөзінде бұл мереке өнердің ғана мерекесі емес, ауданның әлеуметтік-экономикалық дамуындағы табыстары мен жетістіктерінің де көрсеткіші екенін айтып өтті.
Жамбыл ауданының өнерпаздары ұсын­ған жарты сағаттық театрландырылған музы­калық композиция көрермен көңілін өзінің әсерлі көріністерімен баурап алды.
Айтулы шараның баспасөз күнімен тұспа-тұс келуі мерекенің сән-салтанатын арттырып жібергендей болды
Мерекеге жиналған жұртшылық осынау мәде­ниет күндеріне арнайы шақырылған рес­пуб­ликалық басылымдардың басшылары мен облыс, аудан бұқаралық ақпарат құ­ралдары өкілдерін кәсіби мейрамдарымен құттықтап, ізгі лебіздерін білдірді
               Ұзынағаш ауылындағы стадион  бұл күні ерекше кейіпке бөленгендей
Алаңға айнала қойылған көрмелер мен еңселі киіз үйлер алыстан менмұндалап тұрды
Стадионның оң қапталын ала орналасқан Қарасай ауданы ұсынған көрмелер қатары да Талғар және Жамбыл аудандарымен бірге орналасты.
Қарасай ауданы экономикасы ілгері басқан, өндірісі дамыған аудандардың бірі
Мұнда мемлекеттік индустриалды-инно­вациялық даму жобасы бойынша көптеген жұмыстар атқарылуда
Аудан жетістіктерін кеңінен таныстырған көрме қатарын аралап шыққанда бұған қапысыз көз жеткізесіз
Әрине, шағын ғана алаңда жетістіктердің барлығын көрсету мүмкін емес
Десек те, осының өзінен-ақ ауданның даму динамикасын байқауға болатындай.
Бұл күні үш ауданның өнерпаздары ән мен күйді әуелетіп, мың бұрала би ­билеп, құлақ құрышы мен көз құмарын бір қандырған
Бұл үрдістен Қарасай ауданының дарынды ұл-қыздары да тысқары қалған жоқ
Әсіресе, қазақ халқы­ның басына түскен нәубетті жылдардың қасіретін бейнелейтін сахналандырылған көрініске кәсіпқой артистер емес, аудан басшыларының қатысуы ерекше әсер қалдырды
Мұн­да Сталиннің бейнесін сомдаған аудандық мәслихаттың хатшысы Еділ Қалиев, тиісінше Ораз Жан­досов, Ілияс Жансүгіров, Фрунзе  болып шыққан аудан әкімінің орынбасарлары Сәтжан Қиқымов, Жанат Исағұлов, Нұрсұлтан Жұмәділ,Тұрар Рысқұлов болған Қаскелең несие серіктестігінің басшысы Жанаділ Орынбай, ана рөлін ойнаған  аудандық білім бөлімінің басшысы Айжан Назарбаева, Сталиннің көмекшісі рөліндегі аудандық Мәдениет үйінің директоры Жылыбек Тоқтасыновтар шынайы өмір шындығының шымылдығын аша түсті.   Ме­рекеге жиналған жұртшылық  олардың өнеріне жоғары баға беріп, мерекелік көңіл күймен тарқасып жатты.
Салтанатты шара барысында Талғар ауданы әкімінің орынбасары Талғат Жұма­ғұ­лов та өзінің құттықтауын жеткізді
Ол өз сөзінде облыс әкімдігінің қолдауымен ауданда мәдениет саласының өркендеуіне үлкен көңіл бөлініп отырғанын ерекше атап өтті
Ауданның мәдениетін дамытып, өрістетуде халықтық атағы бар «Алатау аясында» фольклорлық ансамблі, «Ардагерлер» хоры, «Әжелер  шуағы»  ансамблі,  «Айгөлек», «Афродита» би ансамбльдері мен «Қуыршақ» театры, «Талхиз сарыны» фольклорлық этно­графиялық ансамблі, үрмелі аспаптар оркестрі ел алғысына бөленіп жүргенін жет­кізді
Сонымен қатар, белгілі суретші Амандос Ақанаевтың «Көркемсурет» галереясы жас суретшілерге сурет өнерінің қыры мен сырын үйретіп, шығармашылығын шыңдауға үлес қосып отырғандығын тілге тиек етті.
Осымен оныншы рет ұйымдастырылып отырған мәдени шараның шымылдығын талғарлық таланттар Алаш арысы, ұлты­мыздың жарқын болашағы жолында жанын қиған Тұрар Рысқұловтың туғанына 120 жыл толуына байланыстыра жасалған сахналық көрініспен ашып, концерттік бағ­дарламаларын тарту етіп, мерекелік ән шашуды ақын Әміре Әріннің сөзіне жазылған «Мәңгілік Ел» әнімен аяқтады
Өнер ұжы­мына көрермендер ду қол шапалақтап, ыстық ықыластарын білдірді.

Айбосын адырбеков

Алматы облысы

Айбосын адырбеков

Алматы облысы

Алматы облысы
