Мен Боран ағамен осыдан 33 жыл бұрын кездескен едім
Ол кісінің майдан жолдары туралы ұзақ әңгімелестік
Жылда Жеңіс күні таяғанда майдангер ағамен сол бір жылы жүздесуімізді еске аламын.
…Тек Сәкен Сейфуллин ауылының тұрғындары ғана емес, Жаңаарқа өңірінің азаматтары жақсы білетін Ұлы Отан соғысының ардагері Боран Бұқаршинмен біз кешқұрым шаруашылық кеңсесінде кездестік
Бұйымтайымызды түсініп, мән-жайға қанық болғаннан кейін ол әлгінде ғана жүзіне үйірілген жайдары күлкіден тез арылып, бір сәт ой теңізіне батып кетті
Қолындағы темекісін ауық-ауық тартып, ақырында оны бітіруге де айналды.
– Соғыста өткізген майдан жолдары дейсіңдер ме? Осындайда еске түсе қояр ма екен, – деп ақырын үн қатқан қарт жауынгер қойылған сауалдарға нақты әрі қысқаша жауап беріп отырды да сәлден кейін әңгіме тиегін ағыта жөнелді.
…Неміс-фашист басқыншылары туған елімізге тұтқиылдан ­шабуыл жасағанда Боран он тоғыз жаста ­болатын
Ол кезде Петропавлскідегі медициналық техникумның үшінші курсында оқитын-ды
Каникул уақыты еді
Гитлершіл қанқұмарлардың тыныш жатқан бейбіт елге опасыздықпен соғыс ашуы жас та болса оның да ашу-ызасын туғызды.
Көп ұзамай, бұл мақсаты да орындалып, 1941 жылдың тамыз айында армия қатарына шақырылды
Бірақ бұл жолы бірден соғысқа кірісіп кете қойған жоқ
Ең алдымен, өзі құралыптас жас жігіттермен бірге Суммискідегі артиллеристер даярлайтын училищеде оқып, қуатты әскери техниканың қыр-сырына әбден қанықты
Сөйтіп, аз уақытта әскери училищені үздік бітірген білімді де алғыр офицер болып шыға келді.
Саяси сенімі мығым, санасы жоғары жиырма жастағы офицер майдан жолын Курск иініндегі ұрыстардан бастады
Алғашқы шайқастардың өзінде-ақ тапқырлығымен, батылдығымен көзге түсе білді
Ол басқаратын взвод жауынгерлері жаудың шабуылына тойтарыс беруде нағыз ерлерше қимылдап, қаһармандық көрсетті
Солардың ішінде Василий Воеводин, Михайл ­Максимов, Нығматуллиндерді және басқа да қарулас жолдастарын әлі күнге ұмыта қойған жоқ.
– Ол жылдардың әңгімесін бір күнде айтып шығу мүмкін емес
Соғыстың аты соғыс
Тек қана жауды тезірек жеңуді, тек қана алға жылжуды білдік
Сол кездегі оқ пен оттың ортасында қан кешіп жүрген жауынгерлердің ойлаған мақсаттары да, көздеген ниеттері де туған елдің қасиетті топырағын жау аяғына таптатпау болды
Алдарына осындай зор мақсат қойған майдангерлер берген серттерінде тұра білді
Әділеттілік үшін, елдің бостандығы үшін шайқасқан халқымыз ақырында жау ордасына жеңіс туын шалқыта желбіретті, – деді майдангер азамат ойлы пішінмен сөз арасында.
1008-ші полкте взвод командирі болған лейтенант Боран Бұқаршин майдан жолдарында талай қиындықтарды бастан өткерді
Бірнеше қалалар мен деревняларды жау қолынан азат ­етуде қаһармандық қасиет танытып, жанындағы серіктерін Отан тағдыры үшін аянбай күресуге жігерлендірді
Өзіміздің елді мекендерді айтпағанда ­Болгария, Румыния, Югославия, Австрия, ­Чехословакия жерлерін жау тырнағынан босатуда айырықша қайсарлық танытты
Оның кеудесінде осы елдердің астаналарын неміс фашистерінен азат етудегі ерлік істерін айғақтайтын медальдар жарқырайды
Сондай-ақ қайсар командир ел қорғаудағы қаһармандығы үшін Александр Невский, І және ІІ дәрежелі Отан соғысы ордендерімен наградталды
Ол үшін, әсіресе алғашқы орденнің орны бөлек.
– Ол кезде біздің полк Австрияның Градеций деген қаласының жанында тұрған
Әлі есімде, 8 мамыр күні сағат түнгі 2-нің кезі еді
«Офицерлердің барлығы штабқа жиналсын» деген хабар жетті
Мен де мұны ести сала межелі жерге асыға басып келдім
Офицерлердің барлығы жиналғаннан кейін полк командирі Пантелеймонов Герман окупанттарының толық тізе бүккендігін, бүгін Жеңіс күні екендігін қуанышпен хабарлады
Біз штабтан шыққаннан кейін бұл жақсылық хабарды жауынгерлерге жеткізуге асықтық
Бұйрықтың өзі солай-тын.
Әлгі сұхбаттасудан кейін майдангер алдымызға бірнеше суреттерді, соғыс кезінде жазған кейбір деректерді жайып салды.
– Мынау Иван Абрамов деген
Үнемі көңілді жүретін тамаша жігіт еді
­Шабуылдан босаған демалыс сағаттарында әзіл-қалжың айтып, бәрімізді күлдіріп отыратын
Анау топ жауынгерлер­дің ортасында тұрған ­Лидия
Сол кезде 17-18 жастардағы ­белорусь қызы өз тілегімен майданға келіп, менің взводымда қызмет етті
Бәріміздің туған қа­рын­дасымыздай ­болып кеткен оны жау оғынан қорғаштап, қамқорлық жасап жүрдік
Бірақ өзі де батыл, алғыр болатын.
Майданда түскен осы суреттердің сыртындағы әрбір қолтаңбадан жауын­герлердің өздерінің командирлеріне деген шынайы сүйіспеншілікті аңғару қиын емес
«Біздің сүйікті командирімізге…», «Біздің қымбатты командиріміз лейтенант Бұқаршин жолдасқа…» деген жазулар бұл сөзімізге анық дәлел бола алады.
Соғыстан елге 1947 жылдың ақпа­нында оралған Б.Бұқаршин бойын­дағы күш-қайратын бейбіт өмірдің алдында тұрған ауқымды міндеттерді жүзеге асыруға жұмсады
Көп жылдар теміржол салаларында қажырлы еңбек етті
1962 жылдан бері Сәкен Сейфуллин атындағы совхоз директорының шаруашылық жұмыстары жөніндегі орынбасары болып жемісті қызмет атқарып келді.
– Ұлы Жеңіс оңайлықпен келмеді
Туған еліміз осы қанқұйлы соғыста сан миллион ұл-қызынан айырылды
Олардың ішінде менің де әкем бар болатын
Бірақ өкінгенмен не шара
Ең бастысы – сүйікті Отанымызды зұлым жаудың қанды қолынан қорғап қалдық
Ендігі міндет – бұдан былай соғыс өртінің тұтануына жол бермеу
Осы мақсаттарға үлкеніміз болып, кішіміз болып бел шеше күресуге міндеттіміз, – деп ол әңгімесін аяқтады.
Қарт майдангердің бұл сөзі оны тыңдап отырған бізге әжептәуір ой салып, көп әсер қалдырған
Бүгінгі шаттық өмірді аман алып қалуда кеуделерін оққа тосып, нағыз ерлерше шайқасқан аталарымыз бен ағаларымыздың, аналарымыздың таңғажайып ерлік істері жайлы толғана айтқан ардагер әңгімесін жалықпай тыңдай бергің келеді
Солардың қатарында жұдырықтай жүрегі «Елім, Отаным» деп соққан азамат Боран Бұқаршиннің де болуы оның кейінгі ұрпағы үшін үлкен мақтаныш.
Нұркен Жандәулетұлы
Қарағанды облысы
Жаңаарқа ауданы
