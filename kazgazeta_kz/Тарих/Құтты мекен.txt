Бүгінгі таңда Орхон жазбаларындағы көне түркілердің мемлекеттігінің және қағандардың дүниеге келу ерекшелігі, түркілердің тектілігі, жалпы түркі халқының қаһармандығы жан-жақты зерттелген
Руникалық жазбалардағы фрагменттік мәліметтер бойынша, көне түркілер мифологиясы – мазмұны жағынан архаикалық болып келеді, атап айтқанда, көне түркі мифологиясы тотемді генеологиялық және космогониялық болуымен ерекше екендігі де белгілі.
Түркі мифологиясындағы көне түркі мемлекеттігінің пайда болуы туралы миф салыстырмалы түрде элитарлы және сакральды бұқаралық биліктің көрінісі, мифологиялық тұрғыдан жаңа қабатты бейнелейді
«Жерұйық» дегенде, біріншіден, құтты мекен ойға оралады, ол қазақ халқының тарихында Асан қайғының философиясымен тығыз байланысты
Себебі Асан қайғы Желмаясына мініп, халқына Жерұйық іздейді
Сондықтан «Жерұйық дегеніміз қандай жер және бүгінгі заманда қазақ халқы өз жерұйығын тапты ма» деген сауалдарға жауап іздеу – кезек күттірмес мәселе.
Қазақстан Республикасының Пре­зиденті Н.Ә.Назарбаев өзінің «Тарих толқынында» атты кітабында: «Бұдан 1,5 мың жыл бұрынғы ғұн нәсілдері – түркілер – Ашина руының түркілері – Ордос алабынан ауған тайпаларының ежелгі ақсүйек әулетінен тараған ұрпақтар
Осынау жаңа рухани толқынның тоғысында тұңғыш Түркі қағанаты – Мәңгілік Ел бой көтереді
Бұл үшінші империя жергілікті сақ тайпаларын бұдан арғы мыңжылдықта ғұндардың арынды асау рухының ықпалымен таратып жіберіп, Байкалдан Каспийге дейінгі байтақ өлкені жайлап келген Түркі тайпаларымен біріктіріп, барлығын өз қанатының астына жинаған» деп атап көрсетуі Қазақ даласының ұлы түркі елінің қарашаңырағы екендігін айқындай түседі
«Жерұйық» тұжырымдамасының негізін түркілер заманынан іздеу осынысымен маңызды.
Бұл турасында белгілі түркітанушы-ғалым Ахмет Ташағыл көне түркілер үшін тәуелсіздіктің маңызын Орхон-Енисей жазбаларының мән-мәтінімен түсіндіреді
Оның ойынша, «Жерұйық» – түркілер дүниетанымындағы тәуелсіздікпен байланысы бар құтты мекен
«Себебі түркілердің тәуелсіздікке қол жеткізуі және оны жоғалтуы жайында Орхон жазба ескерткіштерінде барынша тәптіштеліп түсіндірілген
Онда тәуелсіздікті жоғалтудың халық үшін өліммен тең екені, тәуелсіздікті алудың қайта тірілумен, жанданумен бірдей болатындығы және халықтың осындай оқиғалардан сабақ алу керектігі баса айтылған» деп атап көрсетеді
Тарихи деректерге сүйенсек, 630-680 жылдар арасында түркі мемлекеті Қытай басқыншылығына  ұшыраған кезеңде тәуелсіздік жолында бірнеше рет көтеріліске шыққандығы белгілі
Нәтижесінде 679 жылы басталған көтеріліс 682 жылы Түркі мемлекетінің тәуелсіздік алуымен аяқталды
Бұл – Түркі қағанатының толық тәуелсіздікке мән беруінің маңызды дәлелінің бірі
Түркілер тәуелсіз мемлекетін сақтап қалу және оны дамыту үшін  атадан жеткен асыл  мұра – «Жерді» көзінің қарашығындай сақтаған
Көне түркілер дүниетанымында «мемлекет» – билеушінің жекеменшігі емес, Тәңір тарапынан берілген «құт» ретінде көрініс тапқан
Көне түркілер заманында ата-баба жерінің тәуелсіздігін сақтау және оны құтты қонысқа айналдыру – «Жерұйық» тұжырымдамасының архаикалық формасы болып табылады.
Аспан ғарыштың бөлшегі ретінде мифологияда және Орхон-Енисей жазбаларында «Көк Тәңірі» деп аталады
«Көк аспан» – ұшу, көтерілу секілді ұғымдармен сипатталады
Ал жер – көне түркі мифологиясында төрт бұрышты, шаршы кеңістік
Күлтегіннің жазуында «Төрт бұрыштың бәрі жау еді» деген мәтін түркі әлемінің дүниетанымдық шекарасын көрсетеді.
VІІ ғасырда өмір сүрген Феофилакт Симатта Күлтегін ескерткішінде көрініс тапқан «Жоғарыда Көк Тәңірі, төменде қара жер жаралғанда, екеуінің арасында адам баласы жаралған» деген сөз тіркесі бойынша мүлдем керісінше ой айтады
Ол өз заманында түркілер «жер мен аспанды жаратқан бір Құдайға табынады» деп мәлімдейтін дерек қалдырған
Ғалымдар пікірінің тоғысқан жері – Орта әлемде көне түркілер «Жер-Суды» киелі санаған
Ата-бабасынан мирасқа қалған жерді киелі санау, Жерұйығын қасиет тұту көне түркі мифологиясында нақты көрініс тапқан
Себебі Жерұйық – ежелгі түркілік «ыдық йер-суб» мифтік кеңістігінің қыпшақтілді ортадағы кейінгі өзгерген атауы
Көне түркілік ыдуқ – «қасиетті» сөзі «үйекке» айналып кеткен, яғни Жер-Ыдуқтың көктүркілік «отты кеңістік» – Отұқ Кеңг – Ыдуқ Кеңг – Өтүкеннің соңғы өзгерісі, қазақ ұғымындағы сарқыншағы болып табылады
Дж.Клоссонның пікірінше, «Жер-Су» ұғымы Құдай емес, Тәңірідей құрметтелген киелі ел, өлке, жер тараптың тұлғасы болған, яғни ол да Өтүкен, Ергенеқон образдарының синонимі болған деп шамалауға болады
Мысалы, Мессопотамия мәдениетінде адам Жер жүзі мен Көк арасындағы «көпірдің» орналасқан жері – «жердің кіндігі Жерұйықта» дүниеге келген
Осы символдық бейнелеулер түркілік космологияның да негізгі ұстындары болып табылады
Негізінен, ескі түркі космологиясы «Жерұйық» тұжырымдамасы негізінде қалыптасқан
Түркі мемлекеті, түркі ордасы дүниенің төрт бұрышының түйіскен жерінде, яғни дәл орталығында, әлемнің кіндігінде орналасқан
Әлемнің кіндігі – Жерұйық ең алғашқы Құдайлық бастаманың, яғни адамның жаратылыс негізі болғандықтан да киелі
Көктеме, жайлау, қыстау, күзеу – бұлар көшпелі қоғамның мемлекеттік шекарасы қызметін атқарады
Бұл кеңістіктер Тәңір тарапынан аталарына берілген мирас болғандықтан да қасиетті, киелі Отан болып табылады
Өйткені бұл кеңістіктер түп аталарының сүйегі жерленген – Жерұйық.
Бұл туралы Орхон стеллалары, Енисей қырғыздарының жазбалары, көне ұйғыр руникалық және курсивті мәтіндері, қимақ, қыпшақ, ғұз, қарлұқтар туралы мұсылман авторларының және Ұлы қорғанның солтүстігінде тұратын тайпалар туралы қытай деректеріндегі жазбалардан да білуге болады.
Дүниетанымды табиғат пен адам арасындағы қарым-қатынастық көзқарас тұрғысынан әлемді рухани түсіну, тану деп білсек, әр алуан  маңызы бар адам бойындағы наным-сенім, сезім, көңіл күй, талап дүниетанымға бірігіп, адамдардың әлемді түсіну, сол арқылы өзін түсіну, өзін қоршаған әлемде жайлы сезінудің біртұтас түсінігін қалыптастырады
ХХІ ғасырда қазақ халқының Жерұйығы – Тәуелсіз Қазақстан
«Тәуелсіз Қазақстан – Жерұйық Қазақстан» концепциясының бірлігі дұрыс екендігіне де толыққанды көз жеткіздік
Өйткені аталмыш тұжырымдама түркі әлем бірлігі мен бүгінгі қоғамдық тұтастықты көрсетеді
«Жерұйық» концепциясының тарихи, мифологиялық, философиялық мазмұны ұлттық рухымыздың түп-тамырынан сыр шертетіндігі, дүниетанымдық ерекшелігі – көне түркі мифологиялық бастауларынан қайнар алатындығы бүгінгі ізденісімізде толыққанды негізделді
Жаһандану заманында Қазақстан азаматы өзін ғылымға, саясатқа, мемлекеттік өмірге жеке қатысымын сезіндіруге мүмкіндік беретін тәуелсіздікпен орныққан, ұлттар мен ұлыстардың қасиетті, құтты мекеніне айналған «Қазақстан – Жерұйық» ұлттық идеясының мазмұнын түйіндейтін болсақ, «Жерұйық» тұжырымдамасының тұғырнамасы түркі дүниетанымында көрініс тапқан
Негізгі мағынасы – тәуелсіздік құндылығын ұлықтанған, ұлттар мен ұлыстар үшін құтты мекен саналатын қоныс.
«Жерұйық» тұжырымдамасы – елдің ұлттық дүниетанымын, халқымыздың дара болмысын, этномәдени кеңістігін сипаттайтын, біртұтас этнотарихи жадында жалпытүркілік суперэтностың тұтастығын және ұлттық идеяға ақпараттық негіз болар феномен.
Жұлдыз Сүлейменова,
мәдениеттанушы
