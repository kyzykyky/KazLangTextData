Қазақтың кең-байтақ даласында дәулеті мен сәулеті жарасқан таңғажайып шаһарлардың болғаны белгілі
Олардың тарихын зерттеу, тұңғиығына бойлау – уақыт көшімен бірге жүргізіліп отыратын үдеріс
Өйткені мұндай қалалардың орын тепкен жерлерін зерттеу арқылы біз көне дәуірлерден сыр шертетін тағылымды дүниелерді, тарихи-археологиялық маңызды деректерді табамыз.
Сондай қалалардың бірі әрі бірегейі – Ортағасырлық Төменгі Барысхан (Төрткүл) қаласын айтуымызға болады
Аталған шаһар Тараз қаласының шығысында, Талас өзенінің оң жағасында 1,5 км жерде, қазіргі Талас темір жол бекетіне жақын жерде орналасқан
Төртбұрышты келген үлкен төбені жергілікті халық өткен ғасырдың ортасында «төрткүл» десе, бүгінде «қорған» деп атайды
Көне түркі тілінде төрткүл (ТÖRTKIL) сөзі төрт­бұрышты деген ұғымды біл­діреді
Қаланың шығысында Қарасу деп аталатын өзе­ннің арнасы жатыр.
Тарихи жазба деректерде Ұлы Жібек жолы бойындағы Таразға жақын қалалардың бірі ретінде Төменгі Барысхан айтылады
Араб саяхатшысы Мухаммед ибн Ахмед ал-Макдисидің (немесе Мукаддаси) шамамен 985 жылы жазылған шығармасында өзі жүріп өткен кіші қалалар мен қыстақтарды тізбектеуде Талас өңіріндегі Тараз, Балу, Джикиль, Барсхан және т.б
қалалардың атауларын келтіреді
Ал Барысханға келетін болсақ, сая­хатшы оған келесідей сипаттама берген: «Барысхан қаласы шығысқа қарай екі кісі дауысы жетерлік қашықтықта
Оны айнала қираған қабырғалар қоршап жатыр
Мешіт базар ішінде орналасқан»
Дегенмен, ал-Макдисидің басқа да жазбаларында кездесетін Төменгі және Жоғарғы Барысхан деген екі қала атауынан хабар бермейді
Оның жазбасында Жоғарғы Барысхан қаласы Барсиан деп берілсе, ал бізге қатысты Барысхан қаласы Барсхан күйінде жазылған

Араб географы Убейдаллах ибн Абдаллах ибн Хордадбехтің VIII ғ
ортасы мен IX ғ
басындағы бір­шама ескі деректерді пайдаланып, 846-847 жж
жазылып, 885-887 жж
өңделген шығармасында және сол деректерді пайдаланған Кудама ибн Джа’фардың (958 немесе 948 жылы қайтыс болған) басым көпшілік мәліметтері VIII ғ
ортасы мен аяғына жататын жазбасында Төменгі Барысхан қаласы деп атап көрсетіліп: «Тараздан Төменгі Барысхан қаласына дейін 3 фарсах» де­ген мәлімет келтірілген
Олай бол­­са, Талас өңірі мен Ыстық көл маң­ын­дағы Барысхан қаласының жо­­ғарғы және төменгі болып VIII-IX ғғ
аталып, кейін тек Барысхан деп қана аталған болуы да ғажап емес.
Ортағасырлық жол жазбаларда кездесетін Талас өңіріндегі қала атауларының қазіргі орнын іздестірген зерттеуші В.Каллаур өз еңбегінде Ибн-Хордадбех пен Кудама жазбаларына сүйене отырып, Төменгі Барысхан қаласын Төменгі Нушджан (Нижій Нушджанъ) деп беріп, оны Үшбұлақ пошта бекеті маңындағы Үлкен қара төрткүл орнымен баламалаған

Талас өзені бойындағы ірі мәдени ошақтардың бірі болған қала туралы алғашқы мәліметті В.Лаврентьев жазған
Ол былай дейді: «Төрткүл төбесі Талас өзенінің оң жағасында 700 сажында, Ақбұлым жерінде, Бішкек қаласына баратын ескі пошта жолының солтүстігінде, Аққайлы арығына құятын Қарасу қайнарынан 130 сажын жерде орналасқан».
1940 жылы Г.Пацевичтің бас­шылы­ғымен Жамбыл архео­логиялық экспедициясы қаланың топографиялық жо­басын түсіріп, үстінен жиналған материалдарға қарап Төменгі Барысхан қаласының дамыған уақытын қарахандықтар кезеңіне жатқызған, керамикалардың арасынан моңғол кезеңіне тән материалдарды кездестірмегендіктен, қала моңғолдарға дейін өмір сүруін тоқтатқан деген тұжырымға келген.
Ал А.Бернштам әріптесі Г.Паце­вичтің 1940 жылы зерттеулерін қарап шығып, оның ұсынысы бойынша В.Каллаурдың хабарламасында атап көрсетілген Төменгі Барысхан қаласын Тараз қаласының шығысындағы 104 разъездге жақын орналасқан дегенді айтады.
1965 жылы Ш.Уәлиханов атын­дағы Тарих, археология және этнография институтының архео­ло­гиялық экспедициясының жетекшісі Т.Сенигова Макдиси мен Кудама ибн-Джафардың жазбаларын зерттей отырып, Тараздан 20 шақырым радиуста (солтүстік-шығысынан) басқа қаланың қирандысын тап­пағандықтан, Талас бекеті маңын­дағы құланды орнын Төменгі Ба­рысхан деп қабылдап, ор­талық бөліктеріне қазба жұмыстарын жүр­гізіп, VIII-IX және X-XII ғғ
жататын тұрғын үй орындарын ашады.
Қала жоба­сында төрт­бұ­рышты, бұрыш­тары әлемнің төрт тарабына жуықтайды, батыс қабырғасы 30° қиғаш жатқан төрткүл үш бөліктен тұрады: ортаңғы – биік төртбұрышты үлгідегі алаңның барлық жағы, еденінен есептегенде 175 м, ал сол­түстік-шығыс және оңтүстік-батыс жақтарынан жалғасқан екі төменгі алаңдарының көлемі 175х90 м
Бұл рабадтың қалдықтары болса керек
Төбенің етегінен есептегенде жалпы ұзындығы 380 м, орташа ені 175 м, биіктігі 7 м.
1930 жылдардың аяғында қаланың шығысында шаруашылық аймағына кіретін жекелеген төбелер – үй жай құрылыстарының қалдықтары болғанға ұқсайды
Бүгінде олардың көбі тегістеліп кеткен
Қаланың солтүстігі мен батысындағы жекелеген төбелердің барлығы тегістеліп көкөніс егетін жерлерге айналған
Тек бірлі-жарым төбелердің орындары ғана байқалады
Осы жерлерден қыш бұйымдардың сынықтары көптеп кездеседі
Аэрофотосуреттерді ірі масштабты картамен оқу орталық құландыны айнала 1,5-2 км қа­шық­тықтан «ұзын» қабырғаның қалдықтары өткендігін анықтауға мүмкіндік берді.
Қала орталығының жоғарғы қабатына 1965 жылы Т.Н.Сениго­ваның жетек­шілігімен жүргізілген қазба нәтиже­сінде шарап жасайтын шеберхананың орны ашылған болатын
Жоғарғы қабат құ­рылыстарының маңайында тө­менгі құрылыс қабаттарын кесіп өткен көптеген шұңқырлар бар.
2005 және 2007 жж
«Strike and Co» компаниясы мен «Өлкетану» қоғамдық қорының қаржыланды­руымен Ә.Х.Марғұлан атындағы Археология институты қаладағы зерттеу жұмыстарын орталығындағы бұрынғы қазбалардың орнында, яғни қаланың мәдени қабатын анықтау мақсатында қазбаны жалғастырды
Қазба ескерткіштің көп қабатты екенін көрсетті
Әрбір қабат өзіндік бір кезеңді қамтыған, өмір сүру ұзақтығы әртүрлі мәдени қабатты құрайтындығы анықталады
Мәдени қабат­тарды тазалауда бірнеше құ­рылыс кезеңдеріне (VII-XIIІ ғ
басы) жататын бөлмелердің орны аршылады.
Жүргізілген қазба жұмыстардың барысында шаһардың жоғарғы құрылыс кезеңі қабатынан төмен астыңғы құрылыс кезеңіне жататын құрылыс қалдықтары табылды
Соқпа саз бен қам кірпіштен тұрғызылып, сырты лаймен сыланған қабырғаларының іргесі тастан, малта тастан қаланған, қабырғалары біршама сақталған бір-біріне жалғасып қатар орналасқан үлкен үш бөлменің орны аршылады.
Осы құрылыс астынан бірнеше тік төртбұрышты онға тарта бөлме орындары анықталды
Кейбір бөлмелерде ошақ орындары және бір бөлме ортасында ғұрыптық мақсаттағы құрылыс қалдығы ұшырасты.
Одан кейінгі мәдени қабат құ­рылысының сыртқы қабырғасы үлкен пақса домбаздарынан тұр­ғызылғандығы анықталып, қам кірпіштен тұрғызылған екі бөлме орны анықталды
Бөлмелерде шағын тандыр ошақтар орналастырылған
Мәдени қабаттарды таза­лау­да құрылыс қалдықтары, бөлмелердің орны аршылды
Барлық құрылыс бір бағытта салынған, және де кейбір қабырғалары бірі­нің үстіне бірі қаланған
Жоғарыдан төмен берілген құры­лыс қабаттарынан шық­қан заттардың басым көпшілігі қыш ыдыстар мен сырлы ыдыстар
Одан бөлек шыныдан жасалған бұйымдардан рюмканың табан сынығы мен дөңгелек әйнектің сынығы табылды
Белгілі бір хронологиялық кезеңге жататын бұл заттар өзіндік кешенді құрайды және қыш бұйымдар мәдени қабатты мерзімдеу мен мәдени байланыстарды анықтауда негізгі рөл ойнайды.
Ортағасырлық Төменгі Барысхан (Төрткүл) қаласында жүр­гізілген археологиялық зерттеу жұмыстарының жоспарлы түрде іске асырылуында алынған мәліметтер Талас өңіріндегі ортағасырлық қала өмірі туралы түсінігімізді бір­шама кеңейтті
Ол зерттелініп отырған аудандағы қалалық мә­дениеттің даму заңдылығын анықтауға мүмкіндік берді
Қазба жұмыстарының барысы қаланың көп мәдени қабаттан тұратындығын көрсетті
Әртүрлі қалыңдықта сақталған мәдени қабаттарынан өзіндік ерекшеліктерімен көзге түсетін құрылыс орындары ашылды
Салыну бағыты барлығына ортақ және бірінің үстіне бірі тұрғызылған құрылыс кезеңдерінің арасында айтарлықтай арақашықтық пен уақыт кеңістігінің жоқтығы анықталды
Құрылыс қабаттарынан шыққан бұйымдарында да ұқсастық байқалады.
Зерттеу барысында аршылған бірнеше құрылыс кезеңіне қатысты бөлмелер өз дәуірінің ғажап мәдени орындары мен ғимараттарын сәуле­лендіреді және қазба нәтижесінде жинап алынған деректер қала өмірінен мол мәліметтер береді
Болашақта ескерткішті зерттеу, ондағы қазба жұмыстарды жалғастыру көптеген қызықты деректерге қанықтырары анық.
Арнабай НҰРЖАНОВ,
Ә.Марғұлан атындағы 
Археология институтының жетекші ғылыми қызметкері, 
тарих ғылымының кандидаты
Ералы АҚЫМБЕК,
әл-Фараби атындағы 
Қазақ ұлттық университетінің 
аға оқытушысы
