Қазір дамуды дағдыға айналдырған мемлекеттерде өз тарихын танытып, елдігін ерекшелеп тұратын ескерткіштер баршылық
Тізе түссек, әлемге әйгiлi Мысыр пирамидасы, Үндiстанның Тәж-Махалы, Қытай қорғаны, «әлемнiң жетi кереметiнің» бірі саналатын Александрия мұнарасы, Американың Азаттық мүсiнi, Францияның Эйфель мұнарасы… деп жалғаса береді
Осы ретте жер шарында 200-ден астам тәуелсіз ел бар екендігін де ескерген ләзім
Олардың осынау тәуелсіздікке жету жолындағы өзіндік тарихи кезеңдері көп
Сол кезеңдердің жаршысындай ескерткіштері де елеулі
Әрине, біз бүгін олардың ішінен тек қазақ жерінде бой көтерген Тәуелсіздік ескерткіштеріне ғана тоқталып көрмекпіз.
Кеңестік кезеңнен кейінгі біраз жылдары да еліміздің көп өңірінде «күн көсем» мүсінінің «болашаққа жол сілтеп» тұрып алғаны шындық
Оған қоса, Қазан төңкерісінің өзге де көсемдеріне арналған ескерткіштер баршылық еді
Ал өз тұлғаларымыздың қазақы қалпымызды аңғартып, шаһарлардың ­шырайын кіргізе түскен мүсіндерін орнатқанымызға жиырма шақты ғана жыл болды
Шүкір, қазір батыр бабаларымыздың, дара даналарымыздың атындағы көшелерде алшаң басып жүретін дәрежеге жеттік
Елордамыз – Астананың өзінде талай «тар жол, тайғақ кешулерді» басынан өткерген төрт баһадүріміз бар
Атап өтсек, Есілдің жағасындағы тұғырда ат үстiндегі Кенесары ханымыз әлі де ел тыныштығын күзетіп тұрғандай
Төрдегі тұғырға лайық орнатылған тағы бір мүсін – «қазақтың қамал қорғаны» Қанжығалы қарт Бөгенбай батырдікі
Сондай-ақ Халық қаһарманы, қазақтың біртуар перзенті Бауыржан Момышұлының мүсініне өз орнын ойып тұрып бергенбіз
Он жетісінде-ақ от кешіп, он тоғыз жасында жалындап тұрып өшкен жаужүрек қызымыз – Шығыс жұлдызы Әлия Молдағұлованың мүсіні де астаналықтарға асқақ рух сыйлап тұр
Бұл қатардан, әрине, күй күмбірлетіп, жыр тасытқан Құрманғазы, Абай, Жамбыл да ерекше ескеріледі
Осы ретте, алғашында сәтсіздеу сомдалған ұлы Абайдың ескерткiшiн көрнектi ғалым Рымғали Нұрғалидың елорда төрiне еңселі етіп орнаттырғанын айта кету – парыз.
Біз бірегейлерін атап өттік
Әйтпесе, Астанадағы тағылымы мол тастұғырлардың саны 50-ге жуық
Ал Алматыда қазір тарихи-мәдени 133 ескерткіш, 87 сәулет өнерінің, 46 монумент өнерінің ескерткіші, соның ішінде республикалық маңызы бар 30 ескерткіш бой көтерген
Алдағы уақыттарда да сондай тарихты танытып, шежіре шертіп тұратын жақсы жәдігерлердің жалғасын табатынына сеніміміз кәміл.
Біріздендірілген ғылыми тілмен айтқанда, Тәуелсіздік жылдарында салынған «тарихи ескерткіштер» туралы сөзді жоғарыдағыдай түйіндесек, ендігі ретте «сәулет өнері ескерткіштері» мен «монументтік мүсін өнері ескерткіштерін» айтпасқа болмайды
Басынан бастайық…
Өткенсіз бүгін жоқ, бүгінсіз болашақ жоқ
Сондықтан 1991 жылы Ақтөбе қаласында Қазақстан бойынша тұңғыш рет қуғын-сүргін құрбандарына ескерткіш қойылғаны – басты жаңалық
Себебі ол жерден жаппай ату жазасына ұшыраған жүзге жуық адамның сүйегі табылған… Бұл ескерткіштің авторы – сәулетші Әбубәкір Әжіғалиев.
***
Екінші ескерер ескерткіш – 1996 жылы 16 жел­тоқсанда Алматы қаласының орталық алаңында ашылған Қазақстан Тәуелсіздігінің монументі
Бұл сәулет-мүсіндік композиция бүгінде Астанадағы «Бәйтерекпен» қатар, қазіргі Қазақстанның символы болып тұр
Оны құру шешімін Елбасы Нұрсұлтан Назарбаев 1993 жылы Мысыр елі тәуелсіздігінің монументі орналасқан Луксор қаласына сапары барысында қабылдаған
Содан авторлар ұжымы құрылып, оны республиканың еңбек сіңірген сәулетшісі Шота Уәлиханов басқарды
Ал топ құрамына мүсіншілер А.Жұмабаев, Н.Далбаев, А.Боярлин, М.Мансуров, К.Сұраншиев, К.Саты­бал­дин; сәулетшілер К.Жарылғапов, К.Монтақаев; құрылысшылар С.Қаламқаров, А.Ермегияев кірді
Сол кешен енді ғылым, мәдениет және мемлекеттің көрнекті қайраткерлерінің нақыл сөздері мәтіндерін синтездейтін көркем туындысы болып отыр.
Монумент кеңістігінің экспозициясы көлденеңнен 180 метрге созылған
Биіктігі 28 метрді құрайтын тік созылымды стелла – композицияның орталық жері
Ол биіктігі 6 метрді құрайтын «Алтын адамның» – қанатты барысты басқарып және қазақ жеріндегі мықты мемлекеттік билікті білдіріп тұрған басшының мүсінімен аяқталған
Стелла диаметрі 46 метрдей дөңгелек алаңның орталығындағы диаметрі 28 метрді құрайтын жарты дөңгелек стилобаттың үстінде орналасқан
Ал әлгі стилобаттың үстінде «Аспан-данасы», «Жер-ана» мен құлын үстінде отырған екі баланың аллегориялық мүсінінен тұратын мүсін тобы бар
Салт атты балалар – жастық пен Республикамыздың болашағын білдіреді
Олар жалпы адамзаттық құндылықтарды меңгеру «сайыс­тарына» қатысуға дайындалып тұрғандай көрінеді.
Сондай-ақ стелланың екі жағындағы 18 метр арақашықтықта таға тәрізді 10 бет-бедерлі мүсіндік қабырға орналасқан
Осы қабырғалар бүкіл кешенге көркем мағына беріп тұр
Олар көнеден біздің заманымызға дейінгі мемлекеттік білім беру, Отанды қорғау, ұлы апат жылдары, ұлт-азаттық қозғалыстар, дүниежүзілік соғыс, 1986 жылғы Желтоқсан көтерілісі, тәуелсіздікті жариялау сынды тарихи тақырыптарды баяндайды.
Стелланың төменгі бөлігінің алдыңғы жағында қазақ және орыс тілдерінде «1990 жылы 25 желтоқсанда Қазақстанның мемлекеттік егемендігі жарияланды»; «1991 жылы 16 желтоқсанда Қазақстанның мемлекеттік тәуелсіздігі жария­ланды» деген сөздер қашалып жазылған
Ал ескерткіштің түбіндегі мемориалдық тақтайдың үстінде ант берген кезде Конституцияға салатын алақан орналасқан
Бүгінде қала тұрғындары мен қонақтары сол алақанға қолдарын қойып, тілек тілеуді дәстүрге айналдырған.
Ал «Тәуелсіздік» монументіне жергілікті маңыздағы ескерткіш мәртебесін беру жөніндегі шешім Алматы қаласы мәслихатының 2001 жылдың 26 қыркүйегіндегі 12 сессиясында қабылданды.
Алматыдағы «Тәуелсіздік» монументіне мәртебе берген сол 2001 жылы 7 мамырда Астанада «Отан қорғаушылар» мемориалы, «Отан-Ана» монументі тұрғызылды
Ол қаланың казіргі Тәуелсіздік және Қ.Мұңайтпасов даңғылдарының қиылысындағы алаңда орналасқан
Мемориалдың символикалық мазмұны кешегі, бүгінгі және ертеңгі ұрпақтар жалғастығын білдіреді
Оның өзегі – биіктігі 37,5 метрді және салмағы 63 тоннаны құрайтын алып монумент – ана бейнесі
Ақ кимешекті ана алтын зерлі кесесіне ақ құйып, ұлттық дәстүрге сай, оны келе жатқандарға қос қолдап ұсынуда
Қоладан құйылған ескерткіш діңінің ұшар басында 121 алтын масақтан тұратын нысан – Қазақстан ұлыстарының береке-бірлігінің нышаны
Масақтардың іргесі қазақ жерінде әр ұлттың рухани және мәдени мұрасын бейнелейтін ою-өрнектермен безендірілген
Бұл – жаңа өмір, бейбітшілік, молшылық пен тұрақтылықтың белгісі
Мұндағы тағы бір ерекше көңіл аударатын тұс – жер шарының бейнеленуі
Онда сонау Жібек жолымен сапар шеккен керуендер түркі халықтарының ертедегі кіндік шаһары – Түркістан мен рухани орталық болған Қожа Ахмет Ясауи кесенесіне соғып, одан ары талай тарихи кезеңдерді артқа тастап, жаңа елордамыз Астана қаласына ат басын тірегені мүсіндік тәсілмен айшықталған
Қырық метрдей қола бағанның екі жақ қапталының бірінде ата-бабаларымыздан қалған кең-байтақ мекенімізді әртүрлі басқыншылардан қорғаған хас батырлар, екінші жағында Отан соғысы жылдары ерлік көрсеткен қазақстандық әскерилер бейнеленген
Бұл – қаһарлы соғыс жылдары майданда елінің бостандығы үшін мерт болған жауынгерлер мен арамызда өнеге көрсетіп жүрген соғыс ардагерлеріне деген ерекше кұрмет ескерткіші
Осы үш бөліктен тұратын кешенді ойдағыдай жүзеге асыр­ған шығармашылық топ: М.Әлиақпаров, мү­сінші Ю.Баймұқашев пен архитектор, сәулетші, сурет­­шілер Б.Тайталиев, Т.Баймырза, Е.Шахиев, Е.Ержанов, А.Бексұлтанов, Н.Конапольев, А.Курицын.
Ал 2005 жылы 15 қыркүйекте Қарағанды облы­сын­дағы Айыртау жотасының етегінде «Қазақстан халқының бірлігі» монументі ашылды
Ол монумент орналасқан Ұлытау кенті – географиялық жағынан еліміздің кіндік тұсы
Сондықтан да ескерткіш Қазақстанның мемлекеттік тұтастығын және қазақ халқының ынтымақ-бірлікке ұмтылысын көрсетеді
Жоба авторы – сәулетші Тимур Төреқұлов.
Төрт тарап дүниені бейнелейтін монументтің ұшар басында, яғни 30 метр биіктікте күн-шаңырақ орнатылған
Ал ол күн-шаңыраққа төрт арғымақ пішіні қондырылған
Ескерткіш негізінің ортаңғы бөлігіндегі тас халықтың күш-қуатын білдіреді
Бұл – бір шаңырақ астына біріккен тату отбасының ошағы
Тасқа ұлы бабалардың даналық сөздері қашап жазылған және монумент алаңын балбал тас мүсіндер көмкерген.
Тәуелсіздік стелласы 2006 жылы Астанаға да орнатылды
Ол төрт жағынан қанатты пырақтармен және төбесі күн астындағы қыранмен декарацияланған
Табиғи ақ гранит, металл және алтынмен қапталған стелланың биіктігі – 47 метр, салмағы – 16 тонна
Пырақ қанаттарының арасы әшекейленіп, қасбетіне Қазақстан Республикасының Елтаңбасы орналастырылған және Елбасының Тәуелсіздік туралы сөзі жазылған.
Монумент – ерекше белгідегі нысан
Өйткені ол қазақ халқының Тәуелсіздікке қол жеткізу жо­лындағы көп ғасырлық күресін көрсетеді
Жо­баның авторы және сәулетшісі – Мұрат Байсбай.
Осыдан он жыл бұрын, яғни 2006 жылы қыркүйектің 18-інде Алматыда Елбасының қатысуымен ашылған және бір нысан – «Тәуелсіздік таңы» ескерткіші
Желтоқсан мен Сәтбаев көше­лерінің қиылысында орналасқан ол – 1986 жылғы Желтоқсан көтерілісінің 20 жылдығына арналған.
Ескерткіш танымал қазақ сәулетшісі әрі дизайнер Тимур Сүлейменовтің жобасы бойынша жасалған
Автордың айтуынша, композиция тақырыптың мәндік-идеялық және көркемдік-образдық мазмұнын ашып береді
Ол негізгі үш бөліктен, қызыл және ақ граниттен жасалған екі пилоннан тұрады
Пилонның алғашқысы өткен мен болашақ арасындағы қақтығысты, халықтың өзіндік сана-сезімінің сілкінісін білдірсе, екіншісі мемлекеттің тәуелсіздігі мен бостандықтың салтанат құруын меңзейді
Сондай-ақ композицияға қолымен ұшуға ұмсынған әйелдің мүсіні енгізілген
Ол оң қолына татулыққа шақыру нышаны іспетті орамал ұстаған
Ал сол қолында бостандыққа талпынысты, ұшу белгісін білдіретін, қанатын жайған құсты ұстаған
Ескерткіштің үшінші бөлігі – оюлы панно
Алматы қалалық әкімдігі баспасөз қызметінің мәліметінше, бұл «Тәуелсіздік таңын» тұрғызуға 176 миллион 278 мың теңге жұмсалған.
2009 жылы Астананың жаңа алаңында «Қазақ елі» монументі бой көтерді
Ол да Қазақстанның тәуелсіздік рәміздерінің бірі
Ескерткіштің жалпы биіктігі – 91 метр
Бұл еліміз бостандық алған 1991 жылды меңзейді
Монумент авторлары – мүсіншілер Нұрлан Далбай, Мұрат Мансұров және сәулетшілер Сәрсембек Жүнісов, Бақтыбай ­Тайталиев, Ерлан Жақыпбеков.
Ескерткіш діңгегінің ұшар басында киелі құс – Самұрық бейнеленген
Ол қазақ халқының даму мен гүлдеп-көркеюге деген ұмтылысын көрсетеді
Діңгектің негізінде төрт қола барельеф орналасқан
Барельеф – жазықтықтағы мүсіндік бейне
Онда мүсіндер үстіңгі бетке көтеріліп шығып тұрады
Ал батыс жағындағы «Тұңғыш Президент және халық» деп аталатын барельефтің орта тұсында Елбасы Нұрсұлтан Назарбаевтың мүсіні бейнеленген
Оның алақаны ел Конституциясының үстінде тұр
Бұл тәуелсіз елде заңның үстем болатынын меңзейді
Сондай-ақ «Қаһармандық», «Жасампаздық», «Болашақ» деген барельефтер бар
«Қазақ елінің» басты идеясы – өткеніміз бен бүгінімізді, халықтың ынтымақ-бірлігін, елдің саяси және экономикалық өмірінің маңызын көрсету.
Осы 2009 жылдың 22 қыркүйегінде тағы бір жағымды жаңалық болды
Ол Шымкентте Елбасының қатысуымен «Жер-Ана» Тәуелсіздік ескерткішінің ашылуы еді
Оның биіктігі – тұғырымен қоса алғанда 35 метр
Соның ішінде ана бейнесі сомдалған мүсіннің биіктігі – 8 метр
Жоба авторлары, сәулетші Бақыт Әшірбаев пен Рүстем Насыровтың айтуынша, оны Қазақстандағы ең биік монументтердің қатарына жатқызуға болады.
Әйелдің бір қолы әсем иіліп, төмен түсірілсе, екінші қолымен күн-шеңберді көкке созып тұр
Күн-шеңберде еркін самғап ұшудың символдық белгісі – қарлығаштар бар
Ал үш қырлы діңгек тас – халқымыздың бірлігінің нышаны
Оның әр бетіне Төле, Қазыбек, Әйтеке билердің өсиет сөздері жазылған.
2011 жылдың 16 желтоқсаны
Бұл – ел Тәуелсіздігінің тура 20 жылдығанда «Мәңгілік Ел» жасампаздық қақпасының салтанатты ашылу рәсімі өткен күн
Осы жолғы тәуелсіздік нысанының биіктігі – 20 метр
Солай ел Тәуелсіздігінің 20 жылдығының нышаны ретінде өлшеніп жасалған
Ал қасбетінің безендірілуі ұлттық ерекшеліктер тұрғысында болды
Қақпаның әрбір қабырғасының өлшемдері симметриялық орнатылған
Төменгі табандарында биіктігі 4,4 метр болатын көлемді мүсіндер бар
Қақпаның сол жақ қапталында «Ақсақсал» мүсіні орнатылған
Бұл – халықтың абыз ойы мен рухани өлшемінің көрінісі, даналық символы
Ал қақпаның сол жақ қапталында от иесі – «Әйел ананың» мүсіні бекітілген
Мүсіндердің әрқайсысының астында қазақтың «Мәңгілік» дара таңбасы орын тепкен
Сонымен қатар әрбір мүсіннің жоғарғы жағында Қазақстанның елтаңбасы орналасқан
Ол – сәулеттік нысанның мемлекеттік мән-маңызын көрсетеді
Нысанның екі жағында «Тайқазан» мүсіні тұр
Түркі халықтары үшін тайқазан тыныштық пен тоқшылықтың ұғымын білдіреді
Мұнымен қоса, қазақ жауынгерінің бес қаруының бірі «Қалқан» бейнеленген
Қақпаның бір қабырғасы еліміздің қастерлі құндылығы – Тәуелсіздікке арналып отыр
Мұнда Қазақстан Тәуелсіздігінің бастауын айқындайтын тұңғыш заңнамалық құжат – ел егемендігі туралы Декларация көрсетілген
Сондай-ақ тәуелсіздіктің бүгінгі мазмұнынан сыр беретін «Ақорда», «Бәйтерек» және басқа да мыңызды нысандардың суреттері бедерленді.
2011 жылы Тәуелсіздіктің 20 жылдығына арналған, биіктігі 29 метрлік монумент Петропавл қаласында да бой көтерді
Оның жобасын ҚР еңбегі сіңген мәдениет қайраткері Самат Бөкебай мен сәулетші Ғұмар Нұрбаев жасапты
Бұл Тәуелсіздік стел­ласының да ұшар басына самұрық құсы қонақ­таған
Одан төмен биік бағаналар орнатылыпты.
2015 жылы қазанның 8-інде, яғни Қазақ хандығының 550 жылдық мерейтойы қарсаңында Тараз қаласында Елбасы Нұрсұлтан Назарбаевтың қатысуымен «Мәңгілік Ел» тарихи монументінің ашылу рәсімі өтті
Қаланың жаңа орталығындағы «Тараз-Арена» спорт сарайына қарама-қарсы орналасқан бұл тарихи кешеннің биіктігі – 30 метр
Гүлзар және көлік тұрағын қамтыған жалпы аумағы – 3,5 гектар
Монумент құрылысын негізінен «Жамбылхимстрой-инжениринг» ЖШС жүргізгенімен, «Арт-систем» ЖШС-мен де 350 миллион теңгеге келісім жасалған
Ал аумақты абаттандыру және көлік қоятын жұмыстар құны – 177 миллион теңгеге бағаланған.
P.S. Міне, енді биыл Астанада салынатын Тәуелсіздіктің 25 жылдығына арналған ескерткіштің де сызбасы дайын
Оған жергілікті бюджеттен 100 миллион теңге бөлінетін болды
Еске сала кетсек, былтырғы жылдың соңында Тәуелсіздіктің 25 жылдығына арналған ескерткіштің үздік сызба-идеясы анықталған болатын
Байқау нәтижесі бойынша, 53 сәулетші ұсынған жобалар арасынан алматылық Еділ Әлімбеков бірінші орынды жеңіп алған еді
Автордың айтуынша, 25 қырлы ескерткіш мәрмәрдан жасалады
Оның әрбір қыры егемен елдің биік белестерін бейнелейді
Биіктігі 50 метр болатын ескерткішті елорда саябақтарының бірінде тұрғызу жоспарланған.
Еркеғали БЕЙСЕНОВ,
«Ана тілінің» меншікті тілшісі
Астана
