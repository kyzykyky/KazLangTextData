Ұлы Отан соғысы халқымызға қайғы-қасірет алып келді
Елімізде соғыс зардабы тимеген бірде-бір отбасы болмаған шығар
300-ге жуық түтіні бар біздің алақандай ауылдан 356 азамат соғысқа аттанып, олардың тең жартысы ұрыс даласында қаза болды
Қан­ша­ма бала әкесіз жетім, қаншама ана жесір қалды
Жалғыз баласынан мәңгілікке қол үзген шал-кемпір, бір үйден 2-3 бірдей азама­тынан айырылған сорлы ана, баласынан қара қағаз келсе де үмітін үзбей жылдар өтсе де қара жолға қарап өмірін өткізген әжелер қаншама…
Азаматтарын соғысқа ­аттандырып, солардың аман-есен жеңіспен ­оралуын тілеп, емшектегі баласын арқасына таңып, күндіз орақ орып, түнде бау байлап, қолдары қалт еткенде әскердегі жауын­герлерге жылы киім дайындап, Ұлы Жеңісті жақындатқан аналарымызға мәңгі қарызбыз
Әкесіз өскен ұрпақтың бірімін, іңгәлап дүние есігін жаңа ашқанда әкем Ақылбек Мәдемілов соғысқа аттанып, Смоленск қаласын азат ету кезінде ерлікпен қаза болды
2-3 жасар кезімде бірлі-жарым азаматтар әскерден келіп, ауыл қуанып, бала-шағаларының төбесі көкке жеткендей мақтанып, сүйінші сұрап шапқылап жүргенде біз сияқты әкесінен «қара қағаз» келген балалар мұңайып, бақытты балаларға қызыға, қызғана қараушы едік
Қарнымыз асқа жарымай, «көк қарын» болып, балалық балдәурен шағымыз соғыс әкелген қасірет-қайғыны, аналардың соғысқа лағынет айтқан қарғысын, азаматынан «қара қағаз» алғандардың жоқтауын естіп өстік.
Әкем – Ақылбек Мәдемілов 1928-1932 жылдары Сарыбұлақта ұйымдасқан алғашқы колхоздың егіс бригадирі, 1932-1935 жылдары Ленин атындағы колхозда ферма меңгерушісі болды
Бір жылдан соң Лепсі қаласында ұйымдасқан 6 айлық мал мамандарын дайындайтын курста оқып, аудан колхоздарында парторг, колхоз бастығының мал шаруашылығы жөніндегі орынбасары секілді жауапты қызметтер атқарды.
 
Әкем ерлікпен 
қаза тапты
Әкем майданға 1942 жылдың үшінші маусым күні шақырылып, 1943 жылдың 16-қыркүйегінде Смоленск облысы, Ярцево қаласы «Волынцево» деревнясы үшін болған кескілескен ұрыста қаза табады
Ярцево ауданының «Петрово» деревнясындағы Бауырластар зиратында жерленген.
Әкем №133 атқыштар дивизиясы құрамындағы №418 Трансильван полкінің құрамында алғаш рет 1942 жылы 22-тамызда ұрысқа қатысады
Аталған полк №133 Қызыл тулы Суворов, Богдан Хмельницкий орденді атқыштар дивизиясы құрамында Ржев қаласы үшін жаумен шайқасты біздің жауынгерлер күші басым жау әскерінен шегініп, қорғанысқа көшуге мәжбүр болады
№133 атқыштар дивизиясы 1942-1943 жылдары немістермен шайқас кезінде 2651 жауынгер қаза болып, 7728 жауынгер жараланады, 244 жауынгер із-түзсіз жоғалады
Дивизия құрамында 3000 жауынгер қалады
Әлсіреген дивизия Еділ, Днепр өзендері аралығында қорғанысқа көшіп, құрамы 6290 жауын­герге толығады
1943 жылдың 3-18 қыркүйегінде Ярцево қаласын азат ету кезінде 778 жауынгер жараланады, осы шайқаста әкем ерлікпен қаза табады.
Әкемнің қаза тауып, жерленген ­же­рі 71 жылдан кейін анықталды
Ұлым Алик, келінім Кларамен бірге Смоленск облыстық Ярцево аудандық әскери комиссариаты арқылы әкемнің жерленген жерін анықтап, туған жерінің бір уыс топырағын салып, бейіт басына құран оқытып қайттық
Ұрпақтарының есінде қалсын деген мақсатпен «Хабар» телеарнасының телеоператоры және журналисін ала бардық, әкеме қатысты дерек-құжаттарды және суретін «Петрово» деревнясындағы мектеп мұражайына тапсырдық
«Петрово» деревнясының және Ярцево ауданының басшысы Александр Сергеевичке, Юрий ­Васильевич Панковқа бізді жылы қабылдап, жағдай жасағаны үшін алғысымыз айттық
Кейін ұрпақтары батыр бабаларын ұлықтап, үлкен ас беріліп, арты ат бәйгесіне ұласты
Асқа аудандық ардагерлер кеңесінің мүшелері, барлық ауылдық ақсақалдар төрағалары, мектеп ұжымы, ауыл үлкендері, жегжат-туыс­тар, қатысты.
Ана аманатын 
орындадық
Анам Құныпия Шарубекқызы атақты Есек байдың шөбересі болып келеді
Есек бай 1916 жылғы Албан көтерілісі кезінде ақ патшаға солдат бермейміз деп Қытай ауады
Жолда айы-күні жақындаған Мәруа әжеміз босанып, нәрестенің атын Құныпия қояды.
Мал-жанын шекарадан аман өткізген ауқатты қазақ ауылдары жергілікті жердің барымта-ұрлығына шыдамай, бар малынан тоналып, аман қалған аз ғана малмен кері көшіп, туған ауылдары Шошанайға тұрақтайды
Әкесі Шарубек өз төңірегіне беделді, кезінде «елубасы», «старшын» болған кісі
Кеңес өкіметі орнағаннан кейін 1924-1927 жылдары орта шаруа қатарындағы Шарубектің малы ортаға алынып, талан-таражға ұшырайды
Өзін байдың тұқымы деп Жаркент қаласындағы түрмеге жабады
Сол кездегі Жаркент уезінің басшысы Әубәкір Жүнісовтің, уездің ­милиция бастығы Ақынбайдың көмегімен түрмеден ­босайды
1931-1932 жылғы ұжымдастыру кезінде қолда қалған азын-аулақ малды колхозға өткізеді
Мал да ортақ, қатын, бала-шаға да бір қазаннан ас ішеді деген «сы­быс­тан» үрейленген Шарубектің туыс­тары тағы да Қытайға үдере көшеді
Есек, Жидебай, Асылбек тұқымынан жал­ғыз Шарубектің отбасы ғана қоз­ғал­майды
Ендігі көресіні ГПУ мен ау­дандағы милиция сақшыларынан көреді
«Сен туысқандарыңды Қытайға өт­кізіп жіберіп, енді өзің қашуға дай­ын­­далдың» деп Шарубекті аудан ор­та­лығы Подгорное селосына апарып, тағы да түрмеге жабады
Өзінің ондай ойының жоқ екенін, 1916 жылы Қытай ауғанында кейбіреулерден қорлық көргенін, малынан айырылып, барымтаға ұшырағанын айтып, түрмеде 6 ай жатып, босап шығады
Отбасындағы қиыншылықтарды басынан өткерген Құныпия қыз енді 1932-1933 жылғы ашаршылыққа тап болады
Тігерге тұяқ, ішерге ас болмағандықтан Мәруа қайтыс болып, әжесі Шолпан кәріліктен тұра алмай жатып қалады
Етінің тірілігінен жаз шыға рауғаш, жуа теріп Есек сайы мен Базарсайдың тау бүлдіргенін, күз түсе егістікте бірлі-жарым қалған тары мен арпа-бидайдың масағын жинап інілері Жапарбек, Әнәпияны, кәрі шешесі Шолпанды аштықтан аман алып қалады
1935 жылы Сүмбенің азаматы Ақылбекке тұрмысқа шығады
Тұрмыс түзеліп ел еңсесін енді көтергенде 1941 жылы Ұлы Отан соғысы басталып, 1942 жылдың 3-маусым күні жұбайы Ақылбекті соғысқа алып кетеді
Құныпия енді белді бекем буып, өзі сияқты келін­шектермен, күндіз күлкі, түнде ұйқы көрмей, ер-азаматымыз соғыстан аман келсін деген ниетпен, колхоздың егінін суарып, астық орысып, жауынгерлер үшін жылы киім дайындап (шұлық, қолғап, т.б.) Жеңіс күнін жақындату мақсатында тынбай еңбек етті
Ал ерлікпен қаза тапты деген «қара қағаз» келгеннен соң бар қайратын жинап, ұл-қыздары жетімдік көрмей, қатарынан қалмай, білім алсын, азамат болсын деп ержеткізді.
Әке-шешем бес перзентті өмірге әкелген
Ақан мен Сәбет дүние салды
Бір шүкіршілік, ұрпақтары өсіп жатыр
Мен өзім ауылшаруашылығының маманымын
Ұйғыр ауданының Құрметті азаматы деген абыройлы дәрежем бар
«Еңбек ардагері», «Ерен еңбегі үшін» медальдарының иегерімін
Колхозда бас агроном, бас экономист, колхоз тексеру комиссиясының төрағасы, кооператив басшысы секілді қызметтерді атқардым
Сүмбе ауылының өркендеуіне хал-қадерінше үлес қостым
Жұбайым Күлмария Таубекова білім саласының үздігі, 33 жыл мектеп жасына дейінгі бүлдіршіндерді тәрбиелеп, 14 жыл балабақша меңгерушісі болып зейнет демалысына шықты
Ұл-қыз тәрбиеледік, оларға білім бердік, балалардан 21 немере, 6 шөбере сүйіп отырмыз.
Інім Серікбай жоғары білімді инженер-механик, екінші мамандығы жоғары білімді ұстаз
Бірнеше шаруашылықта бас инженер, мекеме бастығы, Ұйғыр аудандық партия комитетінде нұсқаушы, бөлім меңгерушісі, орта мектепте ұстаз болып, зейнеткерлікке шықты
Зайыбы Рсалды екеуі ұл-қызды тәрбиелеп, немере сүйіп отыр.
Әкемнің кенже қызы Гүлнәр да бақытты отбасы
Жұбайы Сұлтан­ғали­мен бірге немере сүйіп, сүйкімді әже-ата атанып отырған жайлары бар.
Анамыз соғыста қаза болған әкеміз жөнінде «Әкелеріңнің қай жерде сүйегі қурап жатыр екен, бір уыс топырақ та бұйырмады-ау» деп сағынышы мен мұңын айтып жүретін
Ананың осы әңгімесі көкіректе жатталғандықтан ақыры әкеміздің жатқан жерін тауып, құран оқытып, үлкен бір парызымызды орындағандай болдық.
Сұм соғыстың жеңіспен аяқ­тал­ға­ны­на биыл 70 жыл
Соғысқа кеткен азаматтарымыздың жартысы ұрыс даласында көз жұмса, қалғандары әртүрлі жарақаттарымен бейбіт өмірге араласты
Оқ пен оттың арасында қан кешіп, елін, жерін қорғаған, жаны жаралы жауынгерлердің көбі 40-50 жасында дүниеден озды
Ұлы Отан соғысы кезінде азаматтарын жоқтатпай, шаруашылық жұмыстарын күндіз-түні жүргізіп, шиет­тей балаларын аман-есен ержеткізіп, оқытқан аналар да азайды
Сол кездегі буыны қатпай, масақ теріп, егіннің арам-шөбін жұлып, соқамен жер жыртқан бозбалалар мен жасөспірім қыздар да 80-ді алқымдап, ақсақалды қария, ақ шашты әже болып отыр.
Ерлік ешқашан ұмытылмайды
Әкелеріміз бен аналарымыз кейінгі ұрпақ үшін жаумен шайқасты, дамылсыз еңбек етті
Осыны жас ұрпақ сезінуі тиіс.
Әсет АҚЫЛБЕКОВ ,
еңбек ардагері
Алматы облысы 
Ұйғыр ауданы
