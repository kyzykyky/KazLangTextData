Қазақтың қасиетті жері – Ұлытау өңіріне сапар шегу, осынау киелі өлкенің мән-мағынасына терең бойлау өз жеріңе, тарихыңа деген мақтаныш сезімін оятып, кеудеңді ғажайып күй тербейді
Жуырда хандарымыз бен батырларымыздың, би-шешендеріміздің ізі сайрап жатқан өлкеге жол тартқан «Ұлытау экспедициясына» біз де қосылдық
Мұндай сапарға мүмкіндік берген белгілі кәсіпкер Марғұлан Сейсембаевтың ұйымдастыруымен қолға алынған «Nomad explorer» жобасы еді
Көлікпен жетуімізге қолдау көрсеткен Сәбит Бүкіров есімді азамат екенін де айта кеткеніміз жөн
Сонымен ұйымдастырушыларға мың да бір алғысымызды айта отырып, енді сапар жайын баяндауға көшсек
Экспедиция құрамында Гүлжанат Бүкірова, Нұржан Бүкіров, Абай Әуезов, Бақыт Аңдағұлов, Дулат Хасенов есімді қатысушылар болды. 
Теректі әулие мен 
Жошы хан кесенесі…
Ұлытау сапарының мән-жайын түсін­діріп, ескерткіштерге мұқият қарау, мән беру, қауіпсіздік шараларын сақтау туралы топ басшысы Марғұлан ­Сейсембаев пен «Ұлытау» музейінің директоры Бақтияр Қожахметов хабардар етті
Алғашқы бағытымыз Теректі әулие кеше­ніне ат басын бұрудан басталды
Мұнда жылқы бейнелі петроглифтер, тарихтан сыр шертетін таңбалар мен жартас суреттері молынан кездеседі екен
Теректі әулиенің өзіндік кереметі де жоқ емес екені байқалды
Ол жерге келуші адамдар дұға тілеп, жүрек тасын тамашалап, құдыққа тиындар тастайды
Жалпы, бұл мекенде зиярат жасайтын орындар жетерлік
Тағы бір айта кетерлігі, Теректі әулие кешенінің айналасында қола дәуірінен бастау алатын ескі қорымдар бар екен.
Әрі қарай Жошы хан мен ­Домбауыл кесе­нелеріне жолға шықтық
Бұл кешен­дерді кешкі мезгілде араладық
Шыңғыс ханның үлкен ұлы Жошы жерленген мазардың тарихы туралы жергілікті өлкетанушы, тарихшы Айдар Ысқақов кеңінен әңгімелеп берді
Көк күмбезді мазар жақтаулары өрнекті кірпішпен безендірілген
Мазарда екі мәйі жерленіпті
Археологиялық зерттеулер барысында бірінші қабір ішінен тақтай табытқа жерленген адамның сүйегі шыққан
Әлгі сүйектің оң қолы жоқ екендігі анықталған
Оның үстіне қабір ішінен салтанатты киім жұрнақтары, қызыл сафиян етіктің қалдығы, түйенің бас сүйегі мен аң сүйектері, темір қарудың сынықтары табылған
Бұл «Жошыны аң аулап жүргенде құланның айғыры шайнап өлтірді» деген халық аңызымен үндес келеді
Халық аңызында «Жошыны жерлегенде бір қолы жоқ болған» немесе «Жошының тек бір қолын тауып қойған», кейде «бір шынашағын ғана тапқан» деген әртүрлі жорамалдар бар.
Екінші кешен – Домбауыл кешені деп аталады
Оның да айналасында көптеген молалар бар
Оғыз-қыпшақ үлгісінде салынған құрылыс туралы да аңыздар аз емес
Сондай аңыздардың бірінде Домбауылды Кетбұғы жыраудың әкесіне салынған мазар деп қарастырады екен
Жошы хан мазары маңындағы Қара кеңгір өзені жағалауында үй тігіп, қонып шықтық.
Экспедиция барысында жол басшымыз Марғұлан Сейсембаев Қара кеңгір өзенін кесіп өтетін төте жолды таңдаған екен
Міне, атақты Алаша хан кесенесіне де табан тіредік
Бұл биіктігі 10 метрге жететін мұнаралы тарихи нысан үлкендігі жағынан осы маңдағы ең зәулім кешен саналады
Кіре берісінде үш жүздің руларының таңбалары салынған
Аңыз бойынша Алаша хан үш жүздің басын қосқан ең алғашқы хан ретінде айтылады
Енді біреулер Қазақ хандығының негізін қалаған Керей мен Жәнібек хандардың ақылшысы болған деген жорамалды алға тартады
Алаша хан кесенесінің айналасындағы көне қорымдар бұл жердің киелі де қасиетті екендігін әйгілеп тұрғандай
Бізді Алаша хан кесенесіндегі аң-құс аяқтарының іздері таңбаланғаны қызықтырды
Мұнара басына көтеріліп жазиралы кең алқапқа көз жүгіртіп, дарқан далаға іштей тағзым жасадық
Одан шығып, Жезді кентінің маңындағы көрікті шатқалда түскі ас қамын ойластырдық.
Әрмен қарай, экспедиция мүшелері Тау-кен және балқыту ісі мұражайына келді
Музей директоры Қазақстандағы кен игеру ісінің тарихы сонау қола дәуірінен басталатындығына ерекше назар аударып, қызықты мәліметтерімен бөлісті
Айтуынша, Ұлытау өңірінен қола дәуіріне тән 20-ға жуық кен игеру, балқыту ошақтары табылған
Бұл жерлерде қола дәуірі заманында 2 мыңға жуық адам металл бұйымдар өңдіру ісімен шұғылданған деп болжанады
Музейде қола дәуіріндегі рудаларды сұрыптау, балқыту, оны қалыптарға құю көріністері көрсетілді
Осы мақсатта сол заманның құралдары мен балқыту пештері қолданылды.
Сөз реті келіп тұрғанда айта ке­тейік, Ұлытаудың ең биік те, көркем шыңдарының бірі «Әулие тау» деп аталады
Осынау шыңға әрең көтерілдік
Бұл тау басында жеті әулие жерленген деген дерек бар
Тау басына көтеріліп келе жатқанымызда Әулие таудың шырақшысы Әбдірахман ағамыз осы жерде тілеген тілектерім қабыл болатынын айтып өтті
Биіктеген сайын тастардың үйіндісінен жиналған обаларды көзіміз шалып келеді
Мұндай обаларды Моңғолиядағы Ханғай тауынан да кездестірген болатынбыз
Шырақшы ақсақал әулие-бақсылардың есімі жазылған төрт бұрышты барықтарға құран оқып, дұға тілеп отырды
Темірден жасалған киіз үйге кіріп, шырақшы алып шыққан шелпектен ауыз тидік
Жылжып ағып жатқан бұлақтың да шипасы ерекше деседі жергілікті жұрт
Шын мәнінде, төмен қарай түсіп келе жатып бойымызға бір күш-қуат біткендей сезіндік…
Көп ұзамай Терісаққан ауылына да келіп жеттік
Ауыл мектебінің ауласына қаз-қатар болып киіз үйлер тігі­ліп­ті
Үлкен мерекеге дайындық жүріп жатқаны бірден сезіледі
Ауыл тұрғындары бізді өте жылы қарсы алды
Таңертеңгілік бие байлау, үйірге айғыр қосу рәсімдерін тамашаладық
Әрбір отбасы қонақтарға дастарқан ­жайып, былтырдан сақталған сүрленген еттерін, құрт-ірімшіктерін тағы басқа ұлттық тағамдарын ұсынып жатты
Берік Әбдіғали, Марғұлан Сейсембаев сынды азаматтар бие байлаған отбасыларға шағын сыйлықтарын тарту етті.
Жанайдар батыр ескерткішінің аллеясының ашылуына дәл келгеніміз мерейімізді одан әрі тасытып жіберді
Бұдан соң «Терісаққан көктемі» фестивалінің салтанатты шарасы басталды
Онда Ұлытау ауданының әкімі Хамит Омар «Ұлытау мұрасы» экспедициясын бастап келген Марғұлан Сейсембаев, Сәкен Сейфуллин есімді кәсіпкерлерді Алғыс хаттармен марапаттады
Шараға ЮНЕСКО-ның өкілі ретінде қатысқан Ахмет Тоқтабай «Терісаққан көктемі» фес­ти­валінің тәрбиелік маңызын, ­ЮНЕСКО тізіміндегі тарихи-мәдени шара­лар санатына енгізілуі ықтимал екен­­дігін айтты
Экспедиция жетекшісі Марғұлан Сейсембаев «Терісаққан көк­темі» этнофестиваліне 500 000 теңге қол­ма-қол беріп, сонымен қатар «Ұлы­тау» қорық-мұражайын дамытуға ­1 000 000 теңге қаражат аударуға уәде берді.
Шеңбер ауылына жақын маңдағы Ақжарға да соқтық
Төбесі қызылкүрең, жалдары сарғыш түсті табиғат жынысы күн көзімен түрлі-түсті болып құбыла түседі
Жалт-жұлт еткен шақпақ тастар да көздің жауын алатындай
«Тұран-тв» телеарнасындағы Ерлан Сыздық киіктің мүйізін тауып келіпті
Сәкен Орынбекұлы Сейфуллин қырдың арғы жағынан 5-6 киік көргендігін айтты
Біздің экипаждың жетекшісі Сәбит Бүкіров бала кезінде отар-отар қойдай далада өріп жүрген киіктерді осы Ұлытау өлкесінен кезіктіргенін айтып берді.
«Мақат сағанасы» 
және Алтыншоқы
«Мақат сағанасы» аталатын күмбезді кесене ХХ ғасыр басында жергілікті Мақат есімді бақуатты кісінің басқаруымен салынған екен
Өзінің және ұрпақтарының бір жерде тіршілік кешуін ойластырып, кесене астында арнайы камералар жасатқан
Камералар орналасқан жер дөңгелене пішінделген тастармен көмкерілген
Мұнда ең соңғы мәйіт 1994 жылы қойылған екен
Осы тәріздес жерлеу орындары Қарағанды облысында сирек те болса, кездесіп тұрады деседі жұрт.
Әрі қарай экспедиция мүшелері кешкісін Кененбай тоғанына келіп орналасты
Рахым Әжібаев есімді жергілікті азаматтың өзен маңындағы үйінде дас­тарқан жайылды
Бұл отбасының етті сүрлеу, қымыз дайындау технологиясымен таныстық
Кененбай тоғанынан аймақтағы көптеген ескерткіштерге бару жақын әрі ыңғайлы
Тоғаннан балық та аулауға болады
Енді бұл жерден демалу­шылар мен саяхатшыларға арналған демалыс орны ашылмақ.
Барлық жаңа бастамаларға өз тілектестігімізді білдіріп, Алтыншоқы тауына жол тарттық
Онда Әмір Темірдің қалдырған тасының көшірме­сі тұр
Ескерткіш тастың түпнұсқасы Ресейдің эрмитажында сақтаулы тұр
1391 жылы Әмір Темір 200 мың әскерімен Тоқтамыс ханды өкшелей қуып Ұлытауға келгенде табиғаттың сұлулығын көріп тамсанып, осы тас­ты ескерткіш ретінде қоюға бұйрық беріпті
Кейін 1935 жылы әлгі белгітасты Қаныш Сәтбаев жергілікті ақсақалдардың көрсетуімен тауып, ең алғаш баспасөзге жариялайды.
Ел аузындағы аңыз бойынша Әмір Темір Тоқтамысты уысынан шығарып алғанымен, оның аста-төк алтын-күміс байлықтарын қолға түсіреді
«Біздің іздегеніміз байлық емес, Тоқтамыстың өзі» деп осы Алтыншоқыда бар байлықты өртеуге бұйрық берген деседі
Шоқы басындағы жанған металл қалдықтарын Тоқтамыс қазынасының өртке балқы­тылған сықпыты дейді қарапайым халық
Ал ғылыми зерттеулер тұжырымы мүлде басқаша
Шоқы металл өндіруге арналған пеш қызметін атқарған
Тастан қаланған қазандықтың жан-жағынан жел үрленетін тесік саңылаулар бар
Металл балқыту орны бір қарасаңыз, сақ қорғандарына да ұқсайды
Шоқыдағы жанған руда қалдықтары күннен-күнге азайып келеді
Оны Тоқтамыстың балқытылған байлығы деп есептейтін жұрт теберікке алып кетуге құмар болса керек.

Келесі бағытымыз Хан ордасы болды
Бірер сағаттардан кейін ежелгі қалашық орнына келіп жеттік
Халық «Хан ордасы» атап кеткен жер бүгінде патша тақ ескерткішімен, тас қорғанмен, арыққа салынған көпір, т.б
заманауи архитектуралары арқылы қайта жаңғырғандай… Бұл, әрине, Ұлытау ауданы әкімі Хамит Омардың қажырлы еңбегі
«Ұлытау аймағында мұндай қалашықтардың саны 9-ға жетеді» дейді Ұлытау музейінің директоры Бақтияр Қожахметов.
Аз уақытта барлық экспедиция мүшелері бір-бірімізбен бауыр басып қалған екенбіз
Жезқазғанға жеткен соң Бақыт Аңдағұлов, Дулат Хасеновтай азаматтармен қимай-қимай қоштастық.
Жезқазған қаласында құрметті инженер-металлург, техника ғылымының докторы Төлеген Бүкіров ағамыздың үйінде қонақта болдық
Ол кісі бүгінде «Қазақтың Кетбұғасы» қорын басқарады екен
Кетбұғы туралы материалдар жинап, ұлы бабамыздың мұрасын түгендеу шарасының басы-қасында жүрген ағамыздан сыйлыққа қызықты кітаптар арқалап қайттық
Төлеген ағамыздың бауыры Сүтемген Бүкіров Әлкей Марғұлан, Қаныш Сәтбаевтарға жолбасшылыққа жүрген әйгілі өлкетанушы болса, әкесі де осы өңірге танымал журналист болған екен.
Осы керемет саяхатты ұйымдас­тырған белгілі кәсіпкер Марғұлан Сейсембаевқа, осы жолсапарға менің қатысуыма демеушілік көрсеткен жаны жомарт Сәбит Бүкіровке шексіз алғыс білдіреміз
Ұлытау өңірін Әлкей Марғұлан 1945-1970 жылдар аралығында үздіксіз зерттеген
Араға елу жылдай уақыт салып Марғұлан Сейсембаев «Ұлытау мұрасы» атты экспедиция ұйымдастырып отыр
Сөз соңында айтарым, ұлы бабаларымыздың ізі қалған Ұлытау өңіріне жасаған сапарымыз бізді ұмытылмас әсерге бөледі.
Арман ӘУБӘКІР
Алматы – Жезқазған – Ұлытау – Алматы
