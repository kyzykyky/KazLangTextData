Бақтияр СМАНОВ,
ҚР Ұлттық ғылым академиясының корреспондент-мүшесі, 
Халықаралық Ш.Айтматов академиясының академигі, 
педагогика ғылымдарының докторы, профессор
Осы жылдың маусым айының басында Астанада Қазақстанның ұлттық тарихын зерттеп-зерделеу мәселесі жөнінде ведомствоаралық жұмыс тобының кеңейтілген жиыны өтіп, оған еліміздің Мемлекеттік хатшысы Марат Тәжин, ҚР Президенті Әкімшілігінің өкілдері, үкімет мүшелері, жергілікті атқарушы билік басшыларының орынбасарлары, әр деңгейдегі тарих институттарының жетекшілері, белгілі тарихшы ғалымдар, республикалық бұқаралық ақпарат құралдарының қызметкерлері, қоғам және мәдениет қайраткерлері қатысқаны мәлім
Жиында ұлттық тарихымызды зерттеу жайына қатысты біраз мәселелер көтеріліп, тың ойлар, жаңа ұсыныстар, жақсы пікірлер айтылды. 
Онда мемлекеттік идеологияны қалыптастырып насихаттаудағы, ұлттық сананы өркендетудегі, жас жеткіншектердің патриоттық сезімдерін тәрбиелеудегі тарихтың алатын орнына ерекше мән беріле отырып, қазіргі кезеңдегі әдіснамалық ұстанымдарды, әсіресе еуроцентристік, ресейлік таптаурын болған ескі көзқарастардан, қасаң қисындардан, жалған негіздемелерден арылып, тарихты жаңаша, дербес бағытқа, тың әрі тәуелсіз көзқарастарға сәйкес жазу жайы айрықша атап көрсетілді
Рас, бұл қалың жұрттың ойында жүрген, көптен күткен, бүкіл ел болып қолдарлық игі қадамдар еді.
Жалпы, тарихты халық жасайтыны белгілі
Алайда мұнда тек қана халықтың рөлі жеткіліксіз
Оған елді белгілі бір бағытқа бағыттайтын, жұмылдыратын ерекше тұлға мен сол тұлғаның, халықтың өмір сүрген кезеңінің, геосаяси жағдайларының ықпалы шешуші қызмет атқаратыны айқын
Бұған көне тарихымыздың қай тұстарына назар аударсақ та көз жеткізе аламыз
Қазіргі біз өмір сүріп отырған дәуір де осы ақиқат шындықты дәлелдейді
Міне, сондықтан қазақтың тарихшы ғалымдарының алдында ұлттық тарихымыздың мазмұндық құрылымын жаңаша бағыттағы методологиялық негізде ұлттық құндылықтар мен елдік ұстанымдар, тұғырлы тәуелсіздігіміздің талаптары тұрғысынан қайта жазу міндеті тұр
Ал қазақ тарихының үлкен бір бөлігі (Оңтүстік, Сыр бойы, Жетісу, Қытай құрамындағы Құлжаны қоса алғанда) барша Түркістан жұртының құрамындағы ел ретінде халқымыздың Қоқан хандығының билік құрған кезеңіне сай келеді

Сондықтан кешегі Кеңестер Одағының пайымдауындағы Орталық Азия өңірінің тарихы мен жалпы тарих туралы ойларды қазіргі кезеңдегі өзіміздің ұлттық таным-түсінігіміз негізінде қалыптастыру, ұлттық мүдде мен ұлттық көзқарас тұрғысынан әділ де шынайы тұжырым-қағидаттарды орнықтыру, оны әлемдік талаптар биігіне сәйкес тарихи белестерге, ғылыми айналымға енгізу, сөйтіп, дүниежүзі жұртшылығының алдында ұлттық тарихымыздың ерекшеліктері мен еліміздің биік рухын, халқымыздың тарихтың қозғаушы күші болғандығын, бүкіләлемдік өркениеттегі орнын таныту назардан тыс қалмауы қажет.
Жоғарыда аталған тарихшылар басқосуындағы көтерілген мәселелердің түп-төркіні негізсіз әңгіме емес
Өйткені мұның барлығының мөлдір бастауы – Мемлекет басшысы Н.Ә.Назарбаевтың сонау 1999 жылы жарық көрген «Тарих толқынында» атты еңбегінде айтылған орынды пікір, ордалы ойларынан нәр алып жатқандай
Ол еңбекте: «Қазақтың сана-сезімі өткендегі, қазіргі және болашақтағы – тарихтың толқынында өзінің ұлттық… қасиетін түсінуге тұңғыш рет енді ғана мүмкіндік алып отыр… Бірақ бұл мүмкіндік қана; ол шындыққа, тек қазақтардың ғана емес, барлық қазақстандықтардың жаппай санасына орныққан фактіге айналуы қажет
Ал осы міндет біздің алдымызға тек қана, бір ғана ұлы мүмкіндік түрінде емес, қатал қажеттілік түрінде де қойылып отыр
Оны шешсек, біз тарихтың өзімізге шақталған мезгіліне сәйкес боламыз, тарихи болымсыздықтың бос қуысында босқа қарманып жүрмейміз»1 деген болатын.
Елбасы өзінің осы ойын өткен жылғы «Қазақстан – 2050» Стратегиясы – қалыптасқан мемлекеттің жаңа саяси бағыты» атты Жолдауында да қадап айтты

Қазірде елімізде бұл бағытта ұлт рухын көтеретін ірі-ірі іс-шаралар ойластырылып, олардың нақтылы нәтижелер түрінде жүзеге асырылуына жағдайлар жасалып отыр

Бұл орайда, қазақ жерінде патшалық Ресей империясының отарлау саясатының жүргізілуі, Түркістан өлкесінің Қоқан хандығы құрамындағы тағдыр-талайы әлі де жан-жақты зерттеле қойған жоқ
Кеңестік дәуірдегі жазылған тарихи туындылардың барлығында дерлік өлкенің қиямет қантөгіспен жаулап алынуы басқыншы-отаршыл идеологияның көзқарасы тұрғысынан, өңін айналдыра бағаланып, оларды Ресей қарамағына бейне бір бейбіт келісіммен, өз еркімен қосып алғандай түсіндіріледі
Нағыз «аңқау елдің арамза молдасы» секілді көбіміз соған имандай сеніп, ал енді көзі ашық, сауаты кемел біраз зиялы адамдарымыз «Судырахметтің өтірігіндей» тірлік екенін біле тұра тіс жарып, ашық айта алмай дал болды
«Іш қазандай қайнайды, күресуге дәрмен жоқ» деген секілді мылқаудың күйі орын алды

Сонымен бірге кешегіге дейінгі тарихи кітаптар мен ресми жазбаларда патша әскерлерінің іс-қимылдары, сұрапыл шайқастары отаршылдық көзқарасқа сәйкес біржақты қағазға түсірілді
Олардың әскери зорлық-зомбылықтары көбіне асыра дәріптеліп, жергілікті халықтардың отаршылдарға қарсы табандылықпен елін-жерін қорғаған күрестері жай ғана аталып келді
Оның өзінде Түркістан аймағының жаулап алынуы мен отарлау саясаты бүркемеленіп, аймақтың Ресейге «өз еркімен қосылуының», «өркениетті» тұстарына баса мән берумен, оны насихаттап түсіндірумен шектелді
Осындай ғасырлар бойғы жүргізілген жымысқы саясаттың салдарынан Түркістан өлкесінің, Қоқан хандығына қарасты елдердің отарлану жайы, оның шынайы тарихы жан-жақты әділетті түрде сараланбады
Бұған еліміз егемендігінің арқасында ғана қол жеткізіп отырғанымыз ақиқат
Соның нәтижесінде жоғарыда аталған өзекті мәселе – патшалық Ресейдің басқыншылығына дейінгі Түркістан аймағын мекендеген елдердің тұрмыс-жағдайы, орыс әскерлерінің жорықтары мен жергілікті халықтардың оларға қарсы жанқиярлық күрестері туралы әңгімелер ғылыми ой-пікірлер айналымына түсті

Иә, кезінде Түркістан өлкесіндегі Ресейдің отарлау саясаты жүзеге асқаннан соң да азаттық жолындағы күрестер тоқтамай, қайта жаңа бағытта үздіксіз дамып жатты
Басқыншыларға қарсы қозғалыстар бірте-бірте ұлт-азаттық көтерілістеріне ұласты
Сол замандардағы азаттық идеялары ұрпақтан-ұрпаққа жалғасты
Осылайша, талай жылғы еркіндік идеялары сан ғасырлардан бергі арман еткен тәуелсіздігімізге, дербес мемлекеттігімізге жетуімізге жол салды
Мұндай жағдай тек біздің еліміздің ғана емес, бодандықтың бұғауынан босаған басқа да елдердің, халықтардың, мемлекеттердің бастарындағы жағдай екенінен бүкіл әлем хабардар.
Сондықтан бүгінгі күннің талаптарын ойға алғанда, Қоқан хандығының тарихына жете мән бергеніміз жөн
Кейде бірқатар зерттеушілеріміз ол дәуірдің келеңсіз көріністерін, кертартпа тұстарын бір жақты баяндап, ел тарихының қаралы кезеңі ретінде көңіл бөлуге тұрмайтындай сыңайда сипаттайды
Немесе «Қоқан» сөзінің өзін қазіргі Өзбекстан Республикасының территориялық-әкімшілік нысаны түрінде танып, ол тарихты тек өзбек халқының ғана тарихындай көреді
Бұл, біздіңше, мүлдем дұрыс емес

Қалай дегенде де, Қоқан билігі кезіндегі тарих жақсы ма, жаман ба, бәрібір өз тарихымыз
Ол тарих – Түркістан жұртының құрамындағы қазақ еліне де қатысты ортақ тарих
Егер Қоқан хандығы орнағалы бергі Шахрух ханнан (1706 ж.) Құдияр ханға (1876 ж.) дейінгі билік басында қыпшақтардың бір жарым ғасырдан астам уақыт (170 жыл) хандық құрғанын, олардың бертінде қазақтың басқа да ру-тайпалары өкілдерімен (Тойшыбек би, Әзберген батыр, Кенесары сұлтан, т.б.) туыстық, құда-құдандалық қарым-қатынаста болғанын, тарихта ол кезеңнің түркі халықтары арасында «қыпшақ заманасы» (Құрбанғали Халидұлы, 23-б.) деген атпен аталғанын, сосын кейіннен хандар мен олардың ұрпақтарының өзбектеніп (сарттанып) кеткенін ескерсек, бізге Қоқан билігінің тарихы жат болмай шығады

Қоқан хандығының соңғы жүз жылдардағы тарихын он бес жыл бойы жазған тарихшы Молда Ауаз Мұхаммад Хоқанди өзінің «Тарихи жаханнамаи» (Әлемтану тарихы) атты еңбегінде: «…Шадманқожа, Әлімқұл және тағы басқалар бүлікшілердің оқиғаларынан кейін Ташкентке өздерінің Ташқара атты өкілінен Ташкент төңірегіндегі көшпелілерге арнап жазылған хат беріп жібереді
Онда барлық қыпшақтар, қырғыздар, қазақтар, қарақалпақтар және басқа барша ұлыстар мен тайпалардың тегі бір, бір әулеттен тарағандар әрі туыс-бауырлар еді» деп көрсетеді (279-бет.).
Осы ретте жоғарыда айтылған мәліметтерге қоса, кешегі Мұстафа Шоқайұлы, Мұхамеджан Тынышбайұлы, Нәзір Төреқұлұлы секілді қайраткерлердің Қоқан Республикасын құру жолындағы іс-әрекеттерін ескерсек, сол баяғыдан келе жатқан тарихи үрдістің заңды жалғасы іспетті ойларға келеміз.
Біздің бұл жайттарды айрықша атап отырғанымыз, туысқан өзбек халқының тарихшы-зерттеушілері осындай тарихи-танымдық мәселелерге, ұлт тарихын жазуға сонау 2000 жылдары-ақ ерте назар аударып, көп жағдайларда өнеге көрсетіп отыр десе де болғандай
Олар Өзбекстан халықтарының тарихын түгендеумен қатар, олардың әдеби-мәдени мұраларын зерделеуде де әбжілдік танытып келеді
Мұнда өзбек әріптестеріміз көне тарихи мұраларды өзбек тіліне аударып, жалпы халыққа насихаттап, таныстырып жүргенін көреміз
Соның бірі – өткен ғасырдың басында академик Н.Н.Веселовский жазып алып, қағазға түсірген Молда Қалыбай Мәмбетұлының «Орыс әскерінің Түркістанға тарихтың 1853-1866 жылдарында жасаған басқыншылығы» атты дастаны

Бұл орайда жыр авторы жөнінде қысқаша мағлұмат бере кеткен орынды
Молда Қалыбай Мәмбетұлы 1856 жылы Оңтүстік өлкенің Ақжар болысындағы Шарбұлақ ауылында (қазіргі Қазығұрт ауданы) туылған
Ташкентте оқып, сауат ашқан ол, кейіннен өз ауылындағы оқыған адамдардың арқасында білімін толықтырған
Қалыбай жастайынан өте зейінді де зерек болған
Көптеген тарихи оқиғаларды, дастандарды, халық ауыз әдебиетінің үлгілерін терең меңгеріп, кей кездерде оларды жатқа айтып жүрген
Әкесі Мәмбет пансат кезінде Шадманқожа мыңбасының жауынгері, жүзбасы қызметтерін атқарған
Кейіннен Ташкент қаласы орыс билігіне көшкен тұста Мәмбет пансат әмірләшкер Әлімқұлдың әскері құрамында ту ұстаушы болып қызмет еткен

Қалыбай 1888 жылы Ташкент түбіндегі Бостандық ауданының Іскендер елді мекеніндегі Іскендер арығын қазып жатқан уақытта көзі ашық сауатты меценат Акрам Асқаровпен танысады
Оның өтінішімен әкесі Мәмбеттің көрген-білгендерін, куәсі болған оқиғаларын хатқа түсіреді
Соның нәтижесінде аталған тарихи дастан дүниеге келеді
Академик Н.И.Веселовский өзі жақын танысып, жақсы араласқан азамат Акрам Асқаровтан осы жырды алып кетеді де, «Киргизский рассказ о русских завоеваниях в Туркестанском крае» деген атпен 1894 жылы Санкт-Петербургте кітап етіп басып шығарады
Онда дастанның орыс тіліндегі көркем аудармасымен бірге, араб жазуындағы нұсқасы да берілген
Бізге қолжазбаның негізгі нұсқасы жетпегенімен Н.И.Веселовский жазбасы арқылы онымен танысуға мүмкіндік алдық

Тағы бір ескерте кететін нәрсе – аталған жыр-дастан бізден бұрын қазақшадан өзбек тіліне аударылып, «Түркістанды басып алу» (Туркистон босқини) деген атпен 2009 жылы Ташкентте жеке кітап болып жарық көргені

Атақты шығыстанушы ғалым жариялаған бұл тарихи жырдың баспадан шыққанына келесі жылы 120 жыл толады
Оңтүстік өлке, Жетісу, Сыр бойы, Өзбекстан, Қарақалпақ жеріндегі қазақтардың тарихи көркем бейнесін жырмен баяндаған осынау әйгілі дастанның бүгінгі күнге дейін қазақ тілінде басылмауы ұят-ақ

Өзбек тіліндегі кітапқа ұсынылған белгілі өзбек тарихшысы, тарих ғылымдарының кандидаты 3ияуиддин Илхамовтың «Шайқаста көрсетілген тарих» атты кіріспе мақаласында дастан деректеріне сүйене отырып, Қоқан хандығына қарайтын бірқатар қалаларды, елді мекендерді орыс басқыншыларының басып алғаны жайлы, Әулиеата, Түркістан, Шымкент, Пішпек, Ташкент, Алматы шаһарларындағы патшалық Ресей империясының жаулап алуына қарсы жергілікті тұрғындардың жүргізген елді жаудан қорғау күрестері, онда қаһармандық көрсеткен халқымыздың бірқатар ержүрек азаматтары мен қазақ руларының, қырғыз, өзбек, тәжік жұртының белді өкілдері жөнінде өте құнды мағлұматтар келтіреді
Ол мұнда: «Бир ойдан сунг Авлиёота тарафидан тахминан турт юз урис Чимкентга келди
Мирза Давлат [бошчилигида] Қаландар ботир, Худоёрбек, кенагас Темир додхох, Исламқул додхох, Анорбой додхох, Мулла Қушуқ ботирбоши, Мухаммад қировул беги, нашхили [уруғидан] Хайит ботир, Сазо додхох серкали [уруғидан], Шукурали додхох, Қуролбой додхох, Олашбой ботир, Будабой ботир [кангли] каби мазкур ботирлар чор қушинларига қарши жангларда катта қахрамонликлар курсатдилар» (6-б.) деп Түркістан өлкесіндегі ел қорғаушы батырлардың есімдерін атайды.
Ақын Қалыбай Мәмбетұлының тарихи дастанының негізгі кейіпкерлері – Қоқан ханы Мәллахан тұсындағы қыпшақ Молда Әлімқұл Ләшкербасы (Әскербасы) бастаған бүкіл исі түркі жұртының, оның ішінде, әсіресе қазақ халқының елі мен жерін отаршылдардан қорғаушы ержүрек батырлары, ел басшыларының есімдері аталып, олардың ұжымдық бейнесі суреттелген.
Шығарманың басқа түрки тарихи туындылардан басты ерекшелігі әрі артықшылығы – оның поэзия тілімен жырлануында дер едік
Онда ардагер азаматтардың жанқиярлық ерлік істері, ата-баба аманат еткен ұлан-ғайыр жері мен туған елін қорғаудағы әрекет-қимылдары тарихи деректер ізімен жүйелі баяндалған.
Дастанда жиі аталатын кейіпкерлердің бірі – Молда Қошық датқа Тоқбайұлы
Ол 1796 жылы қазіргі Ташкент қаласының аумағындағы Дархан ауылында туған
Қошық алдымен Ташкенттегі «Көкалташ», одан кейін Бұхарадағы «Мірараб» медреселерін тәмамдаған
Ислам шариғатын, әдет-ғұрып заңдарын, құран-хадис ұстанымдарын жетік білген
Ол Орта Азияға келіп, сауда-саттықпен айналысып жүрген орыстың көпестерімен, іскер-саудагерлерімен аралас-құралас бола жүріп, орыс тілін жетік меңгерген

1814 жылы Қоқан хандығын Омархан билеп тұрған шақта он сегіз жасында датқа лауазымына ие болған
Хандық дәуірдің бұл кезеңі оңтүстік өлкеде рулық басқару жүйесінің қаймағы әлі бұзылмаған кез еді
Сонан дарынды жас шанышқылы елінің мыңбасысы қызметін де қоса атқарған
Тарихи деректерге қарағанда, Молда Қошық 1844-46 жылдары екі жыл Қоқан хандығының Ресейдегі елшісі, Хан әскерінің Бас қолбасшысы (Әмір-Ғаскер, яғни Батырбасы, 1859 ж.), Ташкент қаласының даруғасы (басшысы), алғаш Түркістан генерал-губернаторлығы ұйымдастырған қалалық әкімшілік деңгейіндегі «Мекемеде» Ташкенттің бас биі (1866 ж.) қызметтерінде болған
Ел арасында ол – Датқа, Ләшкербасы, Батырбасы, Молда-би сияқты лақап аттармен танылған кісі
Мұны халық арасында кең тараған өлең-жырларда, аңыз-әңгімелерде, Майлықожа, Сүйінбай ақынның жыр-толғауларында, айтыстарында айтылған ойлар да айғақтайды.
«Елдестірмек – елшіден» демекші, ол өз заманының сарабдал саясаткері, мәмілегер елшісі ретінде екі-үш рет Бұқар әмірлері Насрулла мен Мұзаффардың тұстарында олардың қабылдауларында болып (А.Кенесарин), Қоқан хандығының ұсыныс-тілектерін жеткізген, бауырлас халықтарды береке-бірлікке, ынтымаққа шақырған

Датқа – өмірінің соңғы жылдарына дейін жанқиярлық күрескерлікпен өткен қайсар батырбасы
Ташкенттің он екі қақпасының әскери күзетінің басшысы кезінде оның Қоқан билігіне наразылық ретінде хан тағайындаған Ташкент бегі Қанағатшахқа қарсы 1859 жылы халықтың көтерілісін басқарғаны, сонан (ханға) бүкіл елдің талабын орындатқаны, өзі әмір-ғаскер (Батырбасы) дәрежесіне қол жеткізгені, сондай-ақ Шымкент, Ташкент қалаларын қорғауда, Түркістан маңындағы Иқан жерінде, Алматы жанындағы Ұзынағаш түбінде болған орыс басқыншыларына қарсы сұрапыл соғыстарға Нармұхаммед құшбегі, Қанағатшах, Әлімбек датқа, Ниязқұл пансат, Керімқұлдармен бірге қол бастап келгені, соңғы шайқаста Сыпатай, Сұраншы, Тайшық, Сыздық, Тойшыбек, Байсейіт сынды т.б
халқымыздың елі мен жерін қорғаған батырларымен бірге ерлік көрсеткені бірқатар тарихи құжаттарда аталады.
Молда Қошық 1866 жылдың басында, патшалық Ресейдің Ұлы Императоры Александр Екіншінің арнайы шақыртуымен бүкіл түркі жұртының жақсы-жайсаңдарын (7 адамды) Санкт-Петербургке бастап барған
Онда патша ағзамға аса маңызды талаптар қойып, сол ұсыныс-тілектерін мүлтіксіз орындатқан саясаткер
Атап айтқанда, патшалық Ресейдің жаулап басып алу мақсатындағы әскери қимылдарына қарсы Түркістан жұртының ғазауат соғыс жариялап, шайқасқа шығуының негізгі себебі – қанқұйлы генерал Черняев әскерлерінің жауыздығын, отаршыл қолбасшының шектен тыс қатыгездігі мен имансыздығы, исі мұсылман жұртына ортақ қастерлі діни орындарды қиратуы болғандығы; сондықтан оны кері шақыруын, одан соң жергілікті халықтардың діни сенім-нанымдарына тиіспеу, оны шектемеу; олардың әдет-ғұрып, салт-дәстүрлерін бұзбау, оған араласпау, оларды пайдалануға мүмкіндіктер жасау; қазақтардан әскерге адам алмау; соғыс зардаптарын көрген елден алынатын салықтардың көлемін азайту; жергілікті елдің азаматтық құқықтарын шектемеу; орыс отаршылдарына қарсы күрескен, соғысқа қатысқан адамдарды жазадан босату; тұтқынға түскен ел қорғаушы түркі жұртының азаматтарын азат ету, тұтқыннан босату; тұтқынға түскен, абақтыға жабылған, қуғын-сүргінге ұшырап, жер айдалған ел қорғаушы жауынгерлерді туған жеріне қайтару; діни-ағарту орындарын, мешіттерді, медреселерді, қасиетті кесенелерді қиратпау секілді маңызды талаптар еді

Ақ патша Молда Қошық датқаның тілегін қабыл алып, 1866 жылы 8 ақпанда генерал Черняевті кері қайтарып, орнына жиені, князь, генерал-майор Д.И.Романовскийді жібереді
Мұны патшалық Ресейдің әскери тарихшысы, генерал-лейтенант М.А.Терентьев «Орталық Азияны жаулап алу тарихы» атты үштомдық еңбегінде: «…Соңынан 475 рубль зейнетақымен отставкаға жіберілген Черняевтің тамаша мансабы осылайша аяқталды» деп жазды
( – СПб, 1906
1-том, 335-бет)
Онда Батырбасы (Молда Қошық датқа) да аталады
(216-бет)
Ол туралы өткенде «Егемен Қазақстан» газетінде жазылды (2 наурыз, 2013 жыл).
Біз әңгіме өзегі етіп отырған Қалыбай ақынның жыр-дастаны Қоқан ханының сөзінен бастау алады:
«Бір мәслихат етпек керек,
Ғазауат айтып көп кәпірге,
Біз мұратқа жетпек керек

Әркім болсын тәуекелшіл,
Қырық мың қолға басшы болып,
Алматыға кетпек керек.
Алматының жолы қысқа,
Ер жігітке сөзім нұсқа…
Алматыға келді кәпір,
Қылар қайрат қайсы батыр.
Алдын алып біз бармасақ,
Мұнда бізді қоймас ақыр».
Осыдан соң (Мәллаханның сөзінен кейін) Рүстембек орнынан тұрып, қылыштарын беліне байлап, Ғазизбек, Шүкірәлі, Жұматай, Саза пансаттар, Молда Қошық батырбасы, Мұхаммед қарауыл бегі, Егемберді, Молда Хуш датқалармен бірге хан әмірімен отан қорғау соғысына аттанады
Бұл көрініс дастанда:
«Астарында бедеу аттар,
Кәпірлерді болып таптар,
Қоқаннан шыға жөнелді,
Сол заманда азаматтар.
Молда Қошық, Жұматай,
Молда Сапар, Молда Хұш,
Шүкірәлі, Мұхаммет бай,
Бұлар өтті тобыменен, 
Қоқанның даңғыл жолыменен» (5-бет) –
деп суреттеледі
Кей тұстарда тағы да Молда Қошық батырбасының ардақты аты ерекше ілтипатпен тілге тиек етіледі.
Аталған әдеби дереккөз орыс мұрағаттарының мәліметтерімен сәйкес келеді
Мұны Алатау округі бастығының Сібір корпусы қолбасшысына жазған ресми құпия хатының мазмұнынан аңғарамыз.
Бұл жайтты Верный бекінісіндегі Алатау округінің бастығы подполковник Г.А.Колпаковскийдің Сібір корпусының қолбасшысы генерал Г.Х.Гасфордқа 1860 жылы 8 қыркүйектегі №2147 «Өте құпия», «Аса маңызды» деген белгімен жолдаған хаты дәлелдейді
Онда: «Аса жоғары мәртебелім! Сізге осы құпия хатты қолма-қол жіберіп отырғанда, Пішпекті алғаннан кейін, Тоқмақтың бұрынғы әскери комендантының әскери тұтқыны, Ұлы жүз Суан болысының қазір Верныйға отбасына басқалармен бірге қайтқан сарбаз – қазақ Әлжанбай Биболовтың жаңа хабарын естідім
Осы аталған қазақ Әлжанбай Атабектің тапсырмасымен біздің отрядтың Шудың арғы жағына келгені туралы Ташкентке хабар жеткізген және ол мынадай мәліметтер әкелген: Қанағатшах Ханның (Құдиярдың – Б.С.) тапсырмасымен құрамында ташкенттіктер мен көшпелі Құрама рулардан тұратын 10-15 мың әскермен Әулие атаға келген
Олардың 24 лафеттегі қаруы (зеңбірек), бұдан басқа 600 жалдамалы парсылардан құралған жаяу әскері бар
Бұлардың мақсаты – Пішпекті қайтарып алу және Қанағатшах бізбен келіссөз жүргізбек
Онда бізден олардың шекарасын бұзып, жеріне өткенімізге жауап алу туралы ханнан тапсырма алғанын айтпақ
Жауап алудан бө­лек, ол бізден әскери тұтқын болған датқалар мен біздің жағымызға өткен адамдарды қаруларымен қайтаруды талап етпек
Егер біз бұл талаптарды орындамаған жағдайда, олар бізге қарсы соғыс жарияламақ» деп жазады
(Осы 1860 жылдың 21 қазанында болған Ұзынағаш шайқасындағы патша әскерлерінің жеңісі үшін әскери округ басшысы подполковник Колпаковский полковник шеніне жоғарылатылып, төртінші дәрежелі Қасиетті Георгий орденімен марапатталғаны, ал Қастек пен Пішпекті тас-талқан етіп басып алғаны үшін 1862 жылы генерал-майор атағын алғаны тарихтан белгілі
Ал біз болсақ, күні бүгінге дейін 30-40 мың адамның қанын судай шашқан сол Колпаковскийге Алматы қаласы мен оның маңындағы қалалардан көшелердің атын беріп әлі әлек болып келеміз… Түсініксіз жағдай.).
Құпия хатта қоқандықтардың отрядында Ташкенттің Нармұхаммед құшбегісі, Қанағатшах әскеріне Әндіжаннан келіп қосылған Әлімбек датқаның жауынгерлері, Ниязқұл пансат, Молда Қошық датқа, Керімқұл және т.б
келе жатқаны ескертіледі
Бұл құпия жазбаша хабардың 1860 жылы 23 қазанда тіркеліп, қабылданғаны жайлы кеңсе белгісі соғылыпты
Осы дерек көздерінен біз 1860 жылғы әйгілі Ұзынағаш шайқасының тарихын, оған қоқандықтар әскерінің құрамында қазақтың Сыпатай, Сұраншы, Тайшық, Сыздық, Тойшыбек, Байсейіт, Керімбек, Байзақ, Батырбек, т.б
ел қорғаушы батырлары мен өзбек, қырғыз, тәжік секілді Орта Азия халықтары өкілдерінің белсене қатысқанын байқаймыз.
Олар дастанда аталғандай:
Дін исламға жар бергейсің,
Бабай түкті Шашты әзіз.
Әулиенің мырзасы,
Қылсам ұрыс шектен зият,
Намыс бермек ерлерге ұят,
Дінім үшін жан құрбандық,
Медет бергін Бабай Мұрат, – деп Түркістан өлкесіндегі қасиетті әулиелердің аруақтарына тағзым етіп, он сегіз мың ғаламның жаратушысы – Алла тағаладан көмек сұрайды да, елу мың әскермен ел мен жерді қорғауға аттанады.
Жырда елге тұтқа болған игі жақсылар мен ержүрек батырлардың есімдеріне ерекше мән беріледі
Мұны ақын:
Шанышқылыда батыр көп, бірі Жаппар,
Мұхамет би Жаппарға хатымды ап бар.
Қазыбекпен Жұматай, Есботаға айт,
Шайқұрбан бірге келсін, мұнда гәп бар.
Онан соң жасауылдар қаңлыға бар,
Аты шыққан Құралбай намлыға бар.
Есітсе Шүкірәлі өзі келер,
Бұдабай батыр айтты, алдына бар.
…………………………………………….
Жігіт жиып, тарату қыла берме,
Байзақ би не істеп жатыр енді.
Он мың әскер жиылсын бар қазақтан,
Мірәлі би қалмасын шақыр енді.
Қай жақта батырбасы Молда Қошық,
Би тайынып қалды ма діні шошып.
Өз ауылы, арғын, найман, бағыс, темір,
Ұзақ келер жиылып менен шошып, –
деп әмірләшкер Әлімқұлдың тек Ташкенттің төңірегіндегі елдерден он мың қол әскер жиғанын баяндайды.
Осылайша Ташкент, Шымкент, Пішпек, Алматы атырабындағы жойқын қарсылықтардың, көтерілістер мен наразылық толқулардың жиі-жиі қайталануы Ресей патшасы мен басқа да шетелдерді алаңдата бастайды
Мұны орыстың Ұлы императоры өзінің Түркістан өлкесіндегі сенімді өкілдерінен, олардың мәлімдеме жазбаларынан біліп отырды
Мәселен, Шоқан Уәлиханов «Ресейдің Хиуамен қарым-қатынасы» атты жазбасында: «Хиуа (хандығы) ашық жауласудан қауіптенетін секілді
Ол қоқандықтардың бізге қарсы күресуге шақырған барлық ұсыныстарына жал­тара жауап беріпті
Бізге өздерінің келіспеушіліктерін ашық білдіртпей, Хиуа бұрынғыдан да құпия түрде нұқсан келтіруге тырысып, біздің даламызға жансыздар мен зекет жинаушыларын жіберуді жалғастырып келеді
Сол арқылы орыстарға қарсы жеңіл ойлы қазақтардың ашық жаулық өшпенділіктерін қоздыруда
Кенесарының, Есет Көтібаровтың, Асауовтың және басқа да қазақ бүлікшілерінің ашық көтерілісіне көмек көрсетуге уәде беріп, олардың бүлікшілік-бұзақылық ойларына қолдау көрсетуде
Оған қоса, олардың өкілдері 1853 және 1854 жылдары екі рет Түркияға барып, солардың қолдауына ие болған сияқты» деп жазды (Ш.Уәлиханов, Алматы, 1985, 4-том, 189-190 беттер)
Бұл ресми жазбадағы аты аталмай, Асауов деп бүлікші ретінде көрсетіліп отырған адам – патшалық Ресей отаршыларына қарсы жергілікті халық наразылығы жетекшілерінің бірі – Дәуіт Асауов (әйгілі Асау батырдың ұлы) туралы айтылып отыр
Ол қазақ даласы Батыс аймағының сұлтаны М.Тәукеұлы мен оның одақтасы болған орыс-казак жасақтарына қарсы қарулы көтерілістер ұйымдастырып отырған
Сұлтан М.Тәукеұлы орыс-казак әскерилерінің көмегімен Дәуітке қатысты ауылдарды, елді мекендерді талқандап, малдарын тартып алған
Одан соң, Дәуіттің отбасын тұтқындап, Орынборға айдаған
Ал өзі қандықол отаршылдар мен олардың жергілікті жердегі құйыршықтарына ұстатпай аман шығып кеткен
Д.Асауов бүгінде халқын, елін, жерін қастерлеген басқа да отаншыл қайраткерлер секілді туған жер, өскен ел үшін басын бәйгеге тіккен күрескер санатында аталады.
Ұлы ақын Жамбыл да «Сұраншы батыр» дастанында осы кезеңді: 
«Елдің басын доп қылып,
Айналдырды ойынға.
Сап түзесіп солдаты,
Сартылдатып арбасы,
Серейіскен зеңбірек,
Бетке ұстаған айбаты,
Патша кірді қойынға.
Тезек төре жол беріп,
Қарғы тақты мойынға.
Қоқанды құртқан Құдияр,
Оратөбе тәжігін
Көкпар етіп тойында.
Патшаға қарсы тұратын,
Қуаты жоқ бойында,
Қырғызды қанға батырған,
Әркімге бір сатылған,
Орман хан бар қолында:
Қазақты барып талайық,
Патшадан бұрын алайық,
Деген мақсат ойында» деп сипаттайды

Ұлы жыршы дастанының екінші бір тұсында:
Оралдан өрлеп Алтайға, 
Алуға патша ынтықты.
Садақ тартқан қазаққа, 
Түтіндетті мылтықты.
Ертісті өтіп оралтып,
Жетісуға қол сұқты…
Бірнеше күн өткенде,
Колпаков пен Черняев,
Жетісуға жеткенде,
Құдияр хан қағынды,
Тағы қанды сағынды,
«Алатын орыс, қазақсың,
Аламын деді бәріңді!» деген жолдар беріледі

Мұнда жыр алыбы әдеби кеңесшілерінің айтуы бойынша, кеңестік заман талабына сай, қызыл коммунистік идеологияның екпінімен отаршыл әскерлердің келуін, олардың жойқын соғыстарын Жетісу қазақтарына Қоқан хандығының зорлық-зомбылығына қарсы күресте көмектесуші, одақтас ретінде тонын айналдырып көрсетуді, дәп бір хандық биліктен азат етуші жанашыр түрінде танытуды мақсат еткен болуы керек деп шамалаймыз
Бұл – бір
Екіншіден, мұндай жымысқы ойдың артында қырғыз, өзбек, қазақ секілді туыстас халықтарды бір-біріне жеккөрінішті көрсету, өзара қарама-қарсы айдап салу сияқты сұрқия саясат жатқандығын дастан мәтінінен байқаймыз
Үшіншіден, отаршыларға тек қана қазақ емес бүкіл түркі ұлысы қарсы біріге күрескен
Төртіншіден, Колпаковский мен Черняев Жетісуды жаулаған тұста Қоқан ханы Құдияр емес, Мәллахан болатын
Бізге осы ретте кеңестік саясат та ұлы ақынның шығармашылық күш-қуатын өз пайдасына жаратқан сияқты деген ой келеді

Олай дейтініміз, Батыс Сібір әскерлерінің Бас қолбасшысы генерал А.О.Дюгамель 1864 жылы 21 маусымда Ресей әскери министрі Д.А.Милютинге мынадай мазмұнда жеделхат жолдайды: «…Полковник М.Г.Черняевтің құпия хабарына қарағанда, 4 маусым күні Әулиеата қамалын айқын күшпен басып алған
Қоқандықтар елеулі соққы көрді
Бізден бар-жоғы 4 жаралы жауынгер болды
Толық қорытынды хабар капитан Красовскийден жіберіледі» деп жазды Әулиеатаны басып алғаны жөнінде.
Майлықожа ақын «Шалқып жатқан елім-ай..» атты өлеңінде мұны:
Тоқпағым мен Піспегім,
Өңімдей болды түстегім,
Орыс шықты тауыңа,
Қиын болды түспегің.
Әулиеата, Талас-ай,
Үстінде жатқан Алаш-ай,
Орыста қалды қор болып,
Мұсылманның баласы-ай.
Сулы мен Билі көлім-ай,
Жуалы, Шақпақ белім-ай,
Орыста қалды-ау қор болып,
Шалқып жатқан елім-ай, –
деп дөп басып жырлаған

Осындайда полковник Черняевтің Әулиеата бекінісінің бегі Ниязәлі датқаға 1864 жылдың маусымында жазған хатының мазмұны еске түседі
Бұл ресми хаттан басқыншының астамшыл өктемдігін, шектен шыққан зорлық-зомбылығын, жанкешті жауыздығын аңғарамыз: «…Біздің сөзіміз мынадай: Мен Ұлы мәртебелі патшаның ұйғаруымен Әулиеатаны басып алуға келдім
Ең алдымен бостан-босқа қантөгісті болдырмау үшін бекіністі Ақ патша әскерлеріне тапсыруыңыз керектігін айтуды өзімнің парызым деп білемін
Оны бізден қорғай алмайсыздар
Қосқорған, Күмісқорған, Ақмешіт, Жаңақорған, Дінқорғандағы және хандықтың барлық бекіністерінің ішіндегі ең шұрайлысы – Пішпектегі жағдай сіздердің бастарыңызға туады
Құмсуат, Ақмешіт, Ұзынағаш маңындағы майдан даласындағы Қоқан әскерлерінің әрекеттері кезінде де олар орыс қаруының шексіз күш-қуатын байқады.
Егер бекініс атыссыз берілсе, онда мен қоқандық азаматтар мен бекіністегілердің барлығының дерлік өмірін, дүние-мүліктерін, бостандықтарын сақтайтынымды құдіретті патшаның атынан білдіремін.
Менің ұсынысымды қабыл алмай, Сіздер Әулиеата тағдырын өзгерте алмайсыздар… Қорғанғыларыңыз келсе өз еріктеріңіз, бірақ зардап шексеңіздер өздеріңізден көріңіздер
Жауап беру үшін үш сағат уақыт тағайындаймын… 
Полковник Черняев» деп мөрін басып, қолын қояды.
Бұл деректер − көне тарих көзі
Елдің, жердің өткенін, тарихын білемін деген зерделі жандарға таптырмас мол мұра, баға жетпес асыл қазына
Өйткені кез келген тарихи оқиғаның негізінде шынайы шындық жатады
Осындай ашық-айқын, бұлтартпас мәліметтер арқылы ел-жұрт қазақ даласының патшалық Ресей империясының құрамына қалай қосылғанының мәнісін терең және жүйелі түрде, нақтылы дәлелдер негізінде түсінеді.
Аталған жайлар жөнінде ақын дастанда:
Бұл хатты көріп Әлімқұл,
Жасауылды шаптырды.
Қазақ, қырғыз, сарт, қыпшақ,
Ауылда жатқан еліне.
Пәрмен қылып хат жазды,
Әндіжан, Қасан, Марғұлан,
Наманганның бегіне:
Бесарықпен, Бадам келсін,
Балықшы, Ошта қалған келсін.
Төреқорған, Жармазардан,
Он екі мыңдай адам келсін, – деп Қасым мыңбасы, Жалау құшбегі, Әлімбек, Сейітбек, Молда Сапар, Ғазибек, Жұматай пансаттар, Есенгелді датқа, Мұхаммед жүзбасы, ер Мыңбай, Молда Әлімқұл батыр сынды ерлердің есімдерін көркем кестелі жырмен баяндайды.
Сондай-ақ ел ішіндегі Бекмұхаммед төре, Әлімбек, Сейітбек, Бердібай құшбегі, Әкім қожа, Молда Сәлібек ахун, Әбілқасым ишан, Махдум гусфендуз, Қарабас қожа, Шерәлі кәл, Жиған датқа, Құдайшы секілді азаматтардың да іс-әрекеттері әсерлі әңгіме болады.
Иқан жері мен Шымкенттен кейін Ташкенттегі Сортөбеде болған кескілескен қанды шайқаста оқ тиіп ауыр жараланған Молда Әлімқұл әскербасы жан тапсырарда батырбасылар мен пансаттарға, датқаларға, елдің игі жақсыларына сөз арнап, аманат айтады: 
Мені өлді демеңдер, 
Мен үшін қайғы жемеңдер!
Тәннен басың кеткенше,
Атысыңдар жауменен,
Намысты қолдан бермеңдер!
Тәшкенді тастап кетпеңдер,
Бұзық ниет етпеңдер…
Не айтайын сіздерге,
Әрбіріңде ақыл бар.
Әркім қылған өз ісін,
Өз ойынша мақұлдар.
Қыпшақ, қырғыз бұзылма,
Тәшкенді алса бұл кәпір.
Саған да бір күн жақындар… 
Есек озар тұлпардан,
Шымшық озар сұңқардан.
Сақау озар шешеннен,
Ерлер кейін қалады,
Төсекте жатқан кеселден, – дейді ләшкербасы

Сонан жан тәсілім етіп, шейіт кеткен Молда Әлімқұлды сол күні кешке қалың жұрт, қала тұрғындары әз Төле би жатқан Ташкенттің Шайхантәуірдегі көне зиратына апарып жерлейді
Ал Қоқан хандығының отан қорғаушы әскерлерін басқару тізгіні Молда Сәлібек ахунға жүктеледі.
Дастандағы баяндалған тарихи жайттарды туысқан өзбек халқының басқа да бірқатар көне деректері мен қазіргі күнгі зерттеушілері еңбектеріндегі мәліметтер де растайды
Мәселен, шағатай тілінде жарық көрген Молда Әлім Махдум қажының «Тарихи Түркістан», Ысқақхан Төре Ибраттың «Тарихи Фарғана», Мұхаммед Жүніс Ташкандидің «Естеліктер», Мұхаммед Салыққожа Ташкандидің «Тарихи жадиди Ташкент» секілді т.б
көне тарихи еңбектері мен З.Илхамовтың «Алиқұли Әмірлашкар және оның Қоқан хандығының саяси тарихындағы орны» атты диссертациялық зерттеуінен, сондай-ақ бауырлас қырғыз зерттеушілерінің, ақын-жазушыларының еңбектерінен хандық тарихына, Түркістан аймағындағы патшалық Ресейдің отарлау саясаты мен оның қалай жүзеге асырылуы жайында салыстыра отырып, мол әрі толыққанды мағлұматтар аламыз

Айталық, Молда Әлім Махдум қажы «Тарихи Түркістан» кітабының алғысөзінде: «…Әсіресе өзбектер бұрынғы өткен аталары мен руларын жадында ұстамаққа барынша жан-тәнімен берілуші еді
Бірақ біздің Түркістан сартиялары (өзбектері – Б.С.) тарихқа көп мән бермей, екі-үш атадан ілгері өткен жайттарды және олардың замандарындағы хикаяттар мен оқиғаларды мүлдем білмейді
Бейне бір өзім сол кезеңдегі жағдайларды меңгергендей ниетпен, сондай-ақ өтініш үмітімен Фарғана мен Қоқан хандары және олардың бастан өткен жағдайларын кейбір тарихтардан және көпті көрген адамдардан өзім есіткендерімді, көріп-білгендерімді қарапайым әрі ресми шағатай тілінде «Тарихи Түркістан» деген ат қойып, баспаға әзірледім
Алла тағаланың назарына жетіп, табысты болуға лайық қылғай
Мұнда түркістандық азаматтарымыз Фарғана хандары, олардың замандары мен оқиғаларын және Ресей мемлекетіне бодан болғанына елу жыл мерзім ішінде өмір кешкен хал-жағдайымыздың қалай өрбігеніне көңіл бөле отырып, қорытынды ойлар түйер еді» деп жазады
(Молда Әлім Махдум қажы
Тарихи Түркістан
– Ташкент: Түркістан генерал-губернаторлығының баспасы, 1915, 220-бет.).
Шығарманың басым бөлігі Қоқан хандығы билігінің тарихына арналған
Онда тарихшы Қоқан хандығының құрылған кезеңінен бастап, соңғы дәуіріне дейінгі тарихы, кімдердің билік құрғаны, олардың тұсында қандай маңызды оқиғалар орын алды және олардан шыққан нәтижелер қандай еді деген мәселелер (Қоқанның алғашқы ханы – аңыз бойынша «Алтын бесік» әулетінен шыққан Шахрух ханнан бастап, соңғы хан – Құдиярға дейінгі тарих) шынайы әрі дәлелді баяндалады

«Алтын бесік» әулеті жайлы әфсанаға байланысты жайттар В.П.Наливкиннің «Қоқан хандығының қысқаша тарихы», Т.Қ.Бейсембиевтің «Тарихи Шахрух – тарихи кезең сипатында», Р.Н.Нәбиевтің «Қоқан хандығының тарихы», Қ.Халидұлының «Тауарих хамса» атты, т.б
еңбектерде аталады
«Тарихи Түркістан» шығармасы Орталық Азияны мекендеген түркі халықтарының өміріндегі әрбір ханның қалыптасқан дәстүр бойынша таққа отыруы, атқарған маңызды игі істері, әсіресе жаңа медреселер мен мешіттер ашуы, ол хандардың қым-қиғаш тағдырлары, сан қилы саяси-тарихи құбылыстарды бастан кешіруі, соңынан өмірден озуы, тарих сахнасындағы түркі-қыпшақ жұрты өмір кезеңдерінің бой көрсетуі сияқты оқиғаларға құрылған
Бұл деректер еңбектің мазмұн-мағынасын байыта түскен
Тегінде, Молда Әлім Махдум қажының «Тарихи Түркістан» атты еңбегінен біз Түркістан өлкесі тарихын зерттеп-зерделеуде аса құнды деректер ала аламыз
Ал 1915 жылы жарық көрген бұл шығарманы оқып-танысқан әрбір саналы азамат өз аймағының өткеніне байыппен зер салады, бұл тақырыпқа тұрақтап ден қояды
Әрі Қалыбай ақын Мәмбетұлының біз сөз етіп отырған дастанындағы жазылған тарихтың растығына көз жеткізеді.
Бірақ мұнда да орыстың зерттеушілері, тарихшылары секілді өзбектің бұрынғы және қазіргі тарихшылары мен саясаткерлері өз зерттеулері мен талдауларында өзбек халқының мүддесі мен абырой-беделі тұрғысынан баяндайды
Бұл дұрыс та шығар
Олардың орнында біз болсақ, мүмкін біз де солай етер ме едік? Алайда Құдайдың жалғыз екендігі сияқты тарихи шындық та жалғыз – біреу
Оны әркім әрқалай көреді, әртүрлі бағытта көрсетеді
Ал бірақ бұдан бізге қажеті – сол дереккөздердің қауызынан дәнін аршып алу, бұлтартпас айғақтарды өзіміздің керегімізге ұтымды пайдалану болуы керек

Жалпы, өзбек тарихшыларының ұлттық тарихты жазып, жоғары және арнаулы орта оқу орындарында, жалпы білім беретін мектептерде оқытудағы игілікті істерінен үлгі алуға, олардың мол тәжірибелерінен, дерек-мағлұматтарынан қажетке пайдалануға боларлық деп отырғанымыздың себебі – бұл қазақ тарихын түгендеуге де мол септігін тигізер еді
Мәселен, олар «Өзбекстан халықтарының тарихы» пәнінен бөлек, жалпы білім беретін орта мектепте оқытылатын «Өзбекстан және әлем тарихы» пәнінің оқу бағдарламасы мен тест сұрақтарына Кенесары Қасымовтың, Жанқожа батырдың көтерілістерін, олардың тағдыр-тауқыметі жайлы мәліметтерді, 1850 жылдардың ортасындағы Қоқан хандығының алым-салықтарына қарсы Ташкент тұрғындарының наразылық қозғалыстары, Орыс әскерлерінің 1854 жылы 25 ақпанда Алматыны жаулап алуы, қала түбіндегі Тойшыбек бекінісін ойрандауы, 1853 жылы Орынбор генерал-губернаторы В.А.Перовскийдің Ақмешітті жаулауы, 1859 жылғы Ресей императоры ІІ Александрдың Қоқан хандығын басып алу туралы қабылдаған қарары, 1860 жылы подполковник Г.А.Колпаковский әскерлерінің Ұзынағаштағы Қарақыстақ өзені бойында Қоқан хандығы әскерлерін зеңбіректердің оғына орауы, одан Шу бойына шабуыл жасап, Шу бекінісін 1862 жылы басып алуы, полковник Черняевтің 1864 жылы 4 маусымда Әулиеатаны, сол жылы Пішпекті, Тоқмақты, Иқанды, Түркістанды, Манкентті, Шымкентті, ал 1865 жылы маусымда Ташкентті, қыркүйекте Шыршық атырабын басып алған соң, Ресей отарлаған аймақтарды генерал Черняевке бағынатын Түркістан өлкесін құруы, оған Сырдария және Жетісу облыстарын Ферғанамен қосып, төрт облыстан тұратын Түркістан генерал-губернаторлығы мен Түркістан әскери округін құруы секілді т.т
тарихи деректерді мейлінше толық енгізген
Бұл – бізге де өнеге аларлық жайт
Өзбек ағайындардың ұлт тарихына қатысты еңбектерінен мұндай мысалдарды көптеп кездестіруге болады.
Ақын Қалыбай Мәмбетұлының тарихи шығармасында бейнеленген осыдан бір жарым ғасырдан астам уақыт бұрынғы «Арғымақтың тәуірі арбада кеткен, ер жігіттің тәуірі арманда кеткен» (сол кезеңнің мақалы – Б.С.) замандағы бүкіл түркі ұлысының қалың қолын басқарған қыпшақ Әлімқұл Әмірләшкердің тарихи тұлғасы жырда сәтті шыққан
Оның Қоқан хандығының ішкі саяси жағдайын жақсарту мен сыртқы саяси ұстанымдарын нығайту мақсатында жасаған игі қызметтері хандықтың әскери күш-қуатын дамытуға ықпал еткені мәлім
Соның нәтижесінде ол Қоқан билігі әскери құрылымының кәсіби даярлығы мен қару-жарақ қорын өз мүмкіндігінше жетілдірді
Осы тұрғыда біршама жеңістерге жеткен Әлімқұл Әмірләшкер патшалық Ресейдің отаршыл басқыншыларының Түркістан, Әулиеата, Шымкент, Тоқпақ, Пішпек, Алматы қалаларын жаулап алу үшін жүргізген сұрапыл соғыстарына берік қорғанысты қамтамасыз етуге және белгілі бір дәрежеде жетістіктерге ие болды
Алайда оның жеке-дара жеңістері мен жетістіктерінен соң қайта шапқан жаудың – бақайшағына дейін қисапсыз қаруланған күш-қуаты мол отаршылдардың толассыз жойқын шайқастары, батыс пен Сібірден ағылып келіп, қосылып жатқан қарулы күштері қорғануға мүмкіндік бермеді
Сөйтіп, ғұлама тарихшы, имам Құрманғали Халидұлы жазғандай: «Құтайба ибн Муслим шығыстағы он жыл бойы бағындырған жерлерін орыстар Алматыдан шығып, он айда жаулап алды»
(33-б.)
Бірақ сонда да ел тәуелсіздігін сақтап қалу үшін ішкі және сыртқы жағдайларды реттеуге әрекет етіп, патша әскерлерінің басқыншылығына қарсы қалың жұрттың басым бөлігін жұмылдыра білген әскербасы халық тарапынан ерекше қолдау тапты
Сөйтіп, ол әскери және саяси саладағы кейбір кемшіліктерге жол бергеніне қарамай, Түркістан өлкесін мекендейтін халықтардың үлкен құрметіне ие болды
Сондықтан сол заманның тарихшылары, жылнамашы-хаткерлері, ақын-жазушылары өз еңбектерінде Әлімқұл Әскербасының атқарған қызметіне жоғары баға беріп, айтулы тарихи тұлға, саяси және әскери қайраткер болғандығын айрықша атайды

Қысқасы, Молда Қалыбай Мәмбетұлының «Орыс әскерінің Түркістанға тарихтың 1853-1866 жылдарында жасаған басқыншылығы» атты жырмен жазылған тарихи дастаны отаншыл ержүрек күрескерлердің есімдерін құрмет тұта отырып, олардың ерлік істерін, патриоттық сезімдерін кейінгі ұрпаққа үлгі ететін, ұлт тарихының аса бір күрделі кезеңдерін халық жадында қалдыру мақсатынан туған тарихи туынды екендігін аңғарамыз
Сол үшін де дастан Қоқан хандығы аумағын Ресей империясының басып алуы мен оған қарсы күллі Орта Азия халықтарының біріге жүргізген тәуелсіздік үшін күресінің тарихына байланысты құнды деректердің жиынтығы ретінде аталған өңірдің тарихы мен жалпы тарих туралы ұлттық пайым-түсінігімізді қалыптастыруда қызмет етуі айдан анық

Бұл жазылған жайлар – тарихи туынды мен Түркістан жұртының өткені туралы айтар ойларымыздың бір парасы ғана.
