
Халық батыры Исатай Тай­ман­ұлы­ның 220 жылдығы
Атырау облысындағы батыр бабаның өз атын­дағы ауданда аталып өтті
«Арыстан туған Исатай,
Дегеніне жете алмай,
Арманда өтіп кетті деп,
Олардың кегін алуға,
Кезек бізге жетті деп,
Қиналар ма екен біздерге?
Қиналсаңыз біздерге,
Мың рақмет сіздерге!»
(Махамбет)
«Қара қазан, сары бала қамы үшін қылыш сермеген» Махамбет­тің бұл арманы ақиқатқа айналды
 Тәуелсіздікпен бірге қайта жаң­ғыр­ған бүгінгі қазақ елі бабалар рухына құрмет көрсетіп, тағ­зым етуді елдігінің белгісі деп біле­ді
Күллі қазақ үшін қастерлі осын­дай есімдердің бірі – Исатай Тайманұлы
Жиырма бір жасында Бе­ріш руына старшын болып, ел бас­қарған, сөзге шешендігімен, қара қылды қақ жарған әділдігімен, топ бастаған көсемдігімен, жүрек жұтқан батырлығымен тарихта аты қалған Исатай Тайманұлының туғанына 220 жыл толған торқалы тойы Атырау облысындағы батыр баба есімімен аталатын ауданда аталып өтті.
Аудан орталығындағы Аққыстау ауылында орналасқан Исатай Тайман­ұлы атындағы мұражайды тамашалауға жиналған халықты облыс әкімінің орынбасары Асқар Керімов пен аудан әкімі Бақберген Қарабаевтар бастап жүрді
Осы мекеменің меңгерушісі Гүлмира Алагөзова батыр бабаның туғанына 200 жыл толуын мерекелеу­дің қарсаңында 1991 жылы қыркүйек айында ашылған мұражайда бүгінде бес мыңнан астам тарихи жәдігерлер барын айтып, соның ішінде Исатай Тайманұлына қатысты экспозициялармен таныстырып өтті
Одан ары шаралар легі аудандық «Жалын» Мәдениет үйінің бірінші қабатында облыстық тарихи-өлкетану мұра­жайы­ның ұйымдастырған «Елдік пен теңдікті аңсаған» атты Исатай батырға арналған көрмені тамашалаумен жалғасты
Көрмеге батырдың портреті, мөрі, Исатай-Махамбет бастаған ұлт-азаттық көтерілістің картасы, қазақ жауынгерлерінің қару-жарақтары және Исатай ұрпақтарының суреттері бейнеленген стенділер қойылған.
Батыр бабаға арналған мерекелік салтанат Аққыстаудағы орталық стадионда өткен театрландырылған қойылыммен жалғасты
Үш жүз адамнан құралған топ «Бұл дала – шаттық төккен жан-жағына, Жусаны да – қуаныш, қаңбағы да
Бұл дала – бабалардың қаныменен, ұрпағын алып келген арманына» деген өлең жолдарына сай сары даланы бейнелеп тұрды
Өткенін ұмытпаған, келешегіне өткені арқылы көз тастаған бейбіт, базарлы да ажарлы елдің өнегесіндей етіп баба то­йын асқақтатқан бүгінгі ұрпақ одан соң Исатай мен Махамбет батырлардың бейнесімен ортаға шықты
Азаттық үшін арпалысқан арыстар Исатай мен Махамбет – бүгінгі тәуелсіз еліміздің төл тарихындағы тұғырлы тұлғалар
Даланың ержүрек ұлдары бастаған 1836-1838 жылдардағы ұлт-азаттық көтеріліс – Кіші жүздің патша үкіметіне қарсы шыққан ең үлкен бас көтеруі болып тарих парақтарында қалды
Осы тойдың мәні мен маңызы жөнінде сөз алып, аудан тұрғындарын облыс әкімі Бергей Рысқалиевтің атынан құттықтаған облыс әкімінің орынбасары Асқар Керімов бабалар ерлігінің ұрпаққа үлгі екеніне ерекше тоқталып өтті.
«Исатай Тайманов – батырлық пен ерліктің символы, Қобыланды, Алпамыс, Бөгенбай батырлармен бірге есімі аталатын қазақтың халық батыры
Ел болса, ер тумай тұрмайды
Ал елі ұлтарақтай жер үшін, ұлт намысы үшін қасық қаны қалғанша күрескен ержүрек ұлдарын қашанда ұмытпайды, құрметтейді
Исатай батырдың атымен тұтас бір ауданның аты аталғаны да со­ның көрінісі деп білеміз
Баршаңызды  ел басына күн туған кезеңдерде аянбай жаумен шайқасқан Исатай Тайманов сынды текті тұлғаларымыз арман етіп өткен Тәуелсіздіктің 20 жылдығымен құттықтаймын», – деді Асқар Абайұлы.
Театрландырылған көрініс алаң­да қос атпен атой салған Исатай мен Махамбеттің жиналған халыққа арна­ған рухты сөздерімен, жалынды жыр­ларымен жалғасын тапты
Алпыс адамнан құралған топ қасиетті көк байрағымызды көкке көтерсе, қол­дарына гүл ұстап, алаңға жүгіріп шық­қан жүзден астам бүлдіршін бүгінгі бейбіт өмір, бақытты тірліктің бейнесіндей керемет әсер қалдырды
Ал «Бақытқа, байлыққа да кенелеміз, жетеді болашаққа өнегеміз
Ел болып көтердік біз бір шаңырақ, құрылды, міне, мықты керегеміз!» деген өлең жолдарының аясында алаңға үлкен шаңырақ әкелініп, оның ортасынан көк байрағымыздың көтерілгені де сәтті шешім болды
Көрініс шараға қатысушылардың түгел алаңға шығып, Исатай мен Махамбеттің бата беруімен аяқталды
«Біздерді ұлық санаған, төреден артық қараған
Ұрпағым ұлы ел болыпты, орындалды, міне, арманым, Армансызбын енді, армансыз!» деген Исатай батырдың рухты сөзі «Нарын» фольклорлық ұлт-аспаптар оркестрінің орындауындағы әсем саздармен ұласып, сайын даланы жаңғыртып жатты…
«Жалын» Мәдениет үйінде «Елдік пен теңдікті аңсаған» тақырыбындағы ғылыми-танымдық конференция өтті
Аудан әкімі Бақберген Қарабаев: «Арғы-бергі тарихымызға көз салсақ, елім деп еңіреп өткен, халқының болашағы жолында күрескен ерен ерлер аз болмаған
Исатай Тайманұлы – халқымыздың сондай біртуар тұлғасы
Батыр есімін ардақтап, оның ерлік істерін жастардың зердесіне ұялатуды азаматтық парызымыз деп білеміз
Бүгінгі ұйымдастырылып отыр­ған облыстық ғылыми-танымдық конференцияның мақсаты – батырдың тарихтағы орнын тағы бір таразылау, ой елегінен өткізіп, әділ бағасын беру» дей келе, конференция жұмысымен таныстырып өтті.
«1936-1868 жылдардағы Исатай-Махамбет бастаған ұлт-азаттық кө­терілісі» тақырыбында тарих ғы­лымдарының докторы, профессор Хисмет Табылдиев тағылымды баян­дама жасады
Одан соң сөз алған филология ғылымдарының докторы, профессор Қадыр Жүсіп «Махамбет шығармаларындағы Исатай батыр бейнесін» әдеби тұрғыда жан-жақсы саралады
Ал  белгілі тарихшы-ғалым, профессор Амангелді Шамғонов «Исатай-Махамбет көтерілісінің жас ұрпақты қазақстандық патриотизм рухында тәрбиелеудегі рөліне» тоқтала келе, Исатайдың ерлік тарихы кейбір оқулықтарда жаңсақ жазылып жүргенін атап өтті
Мысалы, «Шың» оқулығында Махамбеттің туған жылынан бастап қате жазылған
Бір оқулықта Исатай бастаған көтеріліс 1833-1836 жылдары болды деп жазылғаны мүлдем қате
Махамбет атындағы сыйлықтың иегері, облыстық тарихи-өлкетану мұражайының директоры Қойшығұл Жылқышиев Исатай батырды «Ерліктің ерен бейнесіне» теңеп, өз сөзінде «Исатайды зерттеуге жаңа талпыныс, жаңа көзқарас керек» деді
Сондай-ақ ол қалмаққа қарсы соғысқан Ағатай, оның ұлы патшаға жалаң қылышпен қарсы шыққан Исатай,  оның ұлы Өтепқали, осы үшеуінің қанындағы батырлық феноменін тарихшылар әлі бір-бірімен ұштастырып, жаңа ұрпаққа өнеге етіп, Отанды, елді қорғаудың жарқын үлгісі ретінде ұсына алмай келе жатқанына тоқталды.
Атырау аймағына ғана емес, есімдері елге белгілі тарихшылар мен ғалымдардың, ақындардың бұл баян­дамалары батыр бабаның күреске толы өмір жолы жайлы айта келіп, тарих пен әдебиеттегі теңдессіз орнына баға беруімен ерекшеленді
Одан соң сахнаға көтерілген аудандық ішкі саясат бөлімінің меңгерушісі Ақтолқын Ахметжанова конференция  ұсыныстарымен таныстырды
Сонымен баба ерлігін ұрпақ жадына орал­тып, жастарды патриотизмге тәрбие­леуді мақсат еткен конференция мынадай ұсыныстарды қабылдады: Исатай батырға арналған шаралар, конкурстар, тақырыптық фестивальдер мен жарыстар ұйымдастыру; батыр­дың 220 жылдығын республика көле­мін­де тойлау шараларын алу; Батырдың тарихи рөлін көрсетуде ғылыми-зерт­теу жұмыстарын және оны насихаттау­ды жүйелі түрде жүргізіп, жас ұрпақты патриоттық рухта тәрбиелеуге кеңінен пайдалану; Исатай жайлы тарихи-танымдық, ғылыми кітаптар шығару, жаңадан деректі фильмдер түсіру; Исатай мазарын салуға облыс халқын жұмылдыру; Исатай есімін әскери құрамаларға беру, оның атында әскери ордень тағайындау.
Конференцияның екінші бөлімі тойға алыстан ат арылтып келген қонақтардың құттықтауларымен жалғасты
Шара соңында аудан әкімі Бақберген Қасымұлы конференция жұмысына қатысушыларға және қонақтарға алғысын арнап, ғалымдарға алғысхаттар тапсырды
Алыстан келген, жоғарыда аттары аталған азаматтарға қазақы дәстүрмен шапан жауып, сый-құрмет көрсетті.
Мерейтой аясында аудан әкімі Б.Қарабаев бастаған қонақтар Исатай батырдың әкесі Тайман әулиенің зиратына көш түзеді
Дұға оқып, бет сипаған көпшілік одан соң бейіттің жанындағы «Тайман жалы» атанған төбеге шығып, төңірекке көз жүгіртті
Бір-біріне «Исатай ауданында «Тайман әулие» мешіті салынса, ата басына кесене орнатылса, жол дұрысталса» деген тілектерін айтты
«Тайман жалында» ата рухына тағзым еткен топты одан ары «Сазанқұрақ» және «Прикаспиан Петролеум» ЖШС-нің директоры Бақтыгерей Жұбанов төріне шығарды.
