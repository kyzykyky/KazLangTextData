Жақында Маңғыстау облысының 40 жылдығына, Ақтау қаласының 50 жылдығына арналған салтанатты жиын болып өтті
Мерекеге арналған жиынға арғы жағы Ресей мен жақын шетелдерден, бергі жағы Астана мен Алматы, еліміздің басқа да бірқатар қалаларынан құрметті қонақтар келді.
Жиынға жарты ғасыр бұрын түбектің бас қаласы — Ақтаудың негізін қалауға және 40 жыл бұрын Маңғыстау облысының шаңырағын көтеруге, өңірдің дамуына өзіндік үлес қосқан ардагер ақсақалдар мен айтулы азаматтар да қатысып естеліктерін айтты.
Салтанатты жиынды облыс әкімі Алик Айдарбаев ашып, баяндама жасады.
Маңғыстауда әртүрлі пайдалы қазба­лар­дың мол қоры бар
Минералдық шикізаттың сан түрлілігі, қазбалардың қоры және оларды игерудің ерекшеліктері бойынша әлемдік геологияда бұл өңірге тең келер жер жоқ.
Өткен ғасырдың 50-жылдары­ның ортасынан бас­тап Маңғыстауда ірі көлемде геологиялық-іздестіру жұмыстары жүргізіле бастады
Нәтижесінде 1961 жылы 5 шілдеде Жетібайдағы №6 ұңғыдан алғашқы мұнай бұрқағы атқылады
Көп ұзамай Өзен мұнай кен орны ашылды
Сөйтіп, Маңғыстаудың үлкен мұнайының эпопеясы басталды
Осы уақытта КСРО Орта машина жасау министрлігі Маңғыстауда атом өнеркәсібін дамытуға кіріскен болатын
Ақтаудан 40 шақырым жерден ірі уран карьерін игеру қолға алынды
1959 жылы кейіннен Каспий кен-металлургиялық комбинаты (ПГМК) аталған ірі кәсіпорынның құрылысы басталды
Қысқа мерзімде оған қарасты химиялық-гидрометаллургиялық, машина жасау, азот-тук, күкірт қышқылы және жөндеу-механикалық зауыттары салынды
Энергозауыт кейін энергокомбинатқа (МАЭК) айналса, ауқымды құрылыс аясында Кас­пий құрылыс басқармасы (ПУС) пайда болды.
Жылу-энерго орталықтары (ТЭЦ-1 және ТЭҚ-2) іске қосылды, «Гурьев-Маңғышлақ» теміржолы мен «Ақтау-Жаңаөзен» қатқыл жолы салынды.
Әр жылдары «Гурьев-20» және «Ақтау» атанған жұмысшы поселкесінің құрылысы өңірдің осы қарқынды дамуымен қатар жүрді
1959 жылы 14 мың халқы болған Ақтау поселкесіне төрт жылдан кейін «қала» мәртебесі берілді
Ақтау елдің көз алдында өсті
Жыл сайын әлеуметтік нысандары бар бірнеше шағын аудандар бой көтерді.
Ақтауды көгалдандыру белсенді жүргізілді
Қазір төменгі шағын аудандардағы биік үйлермен таласқан ағаштар өсіп тұр
Қаланың экологиялық эстетикасы – ағаштар, көшеттер, гүлдер адам қолымен отырғызылған және осы күнге дейін адам күтімінде
Міне, сондықтан 70-жылдардың ортасында Ақтау қаласына Халықаралық сәулетшілер одағының Патрик Аберкромби атындағы құрметті сыйлығы берілді
Әсем қала алтын медальмен марапатталды.
Кең-байтақ қазақ даласының барлық жері қасиетті болса, соның ішінде 362 әулиелі көне Маңғыстаудың орны бөлек.
Киелі Маңғыстауды ата-бабаларымыздың ғасырлар бойғы азаттық үшін алысқан алапат күресінің, арман-аңсарының жүзе­ге асқан ақиқаты деп бағалауға болады, – деді облыс басшысы.
Ал Қазақстан егемендікке ие болғаннан бергі облыс өмірінде орын алған өзгерістер аз емес
Өңірдің экономикасының негізі болып табылатын мұнай, газ өндірісі мен өзге де өнеркәсіп салалары қарқынды дамыды
Ел тарихында тұңғыш рет Каспий шельфінде геологиялық-іздестіру жұмыстары қолға алынды
«Кас­пий» арнайы экономикалық аймағы өз жемісін бере бастады.
Соңғы жылдары облыста шағын кемелерді жөндейтін, полиэтилен құбырларын шығаратын, мұнай-газ жабдықтарын дайындау зауыты, теңіз металл конструкциялар кешені сияқты жаңа кәсіпорындар іске қосылды
Қазіргі уақытта Ақтау битум зауыты мен Шетпедегі цемент зауыттарының құрылысы қарқынды жүргізілуде
Көрші мемлекет – Түркменстан Республикасына темір жол салынып, Парсы шығанағы бағытына жол ашылды
Бейнеу-Жезқазған темір- жолының құрылысы жалғасын табуда
Сөйтіп, Маңғыстау облысы көп векторлы аймаққа айналуда
Тек Бейнеу стансасы жақын уақытта төрт бағытқа теміржол қатынасына ие болмақ
Салынып жатқан Шетпе-Бейнеу автомобиль жолының Маңғыстау облысының көлік қатынасы үшін маңызы зор.
Сондай-ақ салтанатты жиында белгілі жазушы, Еңбек ері Әбіш Кекілбаев құттықтау сөз сөйледі:
­– Бүгінгідей бүкіл ел қуанған шаттық думанда орталарыңызда бол­ға­ныма аса ризамын, – деді қаламгер
– Жер тозбайды, жаңарады, ел ескірмейді, есейеді
Бұл мәтелдің рас екеніне көзіміз әбден жетіп отыр
1957 жылы мен оқуға кеткенде жалғыз-жарым Ембі мұнай партиялары көшіп келе бастап еді
Тасбас пен Түбіжікте Крилюс бұрғылары іске кіріскен-ді
1963 жылы оқу бітіріп, іссапармен келгенімде, ұлан-байтақ өлкенің ұзын бойына самсап тұрған бұрғы мұнараларына кезіктім
Сонда көрген-білгендерім туралы «Маңғыстаудың ғаламаттары мен машақаттары» деген очерк жаздым
Ол уақыттағы барлау-іздестіру жұмыстары шынында да машақат болатын
Сол уақытта-ақ біз Маңғыстаудың үлкен өзгерістер алдында тұрғанын айқын сезініп едік
Көп ұзамай-ақ бұл өлкеде ғаламаттар көбейіп, машақаттар азая түсті.
Бұдан кейін Ю.Казаченко, ­­­ Т.Мяс­ниченко құттықтау сөз сөйледі.
Салтанатты жиын соңы өнер шеберлерінің концертіне ұласты.
Маңғыстау облысының құрыл­ға­нына 40 жыл, Ақтау қаласына 50 жыл толу мерекесі – Маңғыстау ауданының 85 жылдық мерейтойы­мен тұспа-тұс келді
«Отпан тау» тарихи-мәдени кешенінде 85 киіз үй тігіліп, мерекенің ресми бөлімін Маңғыстау ауданының әкімі Жармағанбет Айтуаров ашып, құттықтау сөзін арнады.
– Осыдан 85 жыл бұрын Бүкіл­ресейлік Орталық Атқару Коми­тетінің 1928 жылғы 3 қыркүйектегі №743 қаулысымен Маңғыстау ауданы құрылған болатын
Міне, осы күн – Маңғыстау ауданының күні болып есептеледі
Енді осы тарихи «датаны» тек мерекелік кезеңдерде ғана емес, жыл сайын «Аудан күні» ретінде атап өту белгіленіп отыр, – деді аудан әкімі.
Салтанатты жиында облыстың әлеуметтік-экономикалық дамуына қосқан зор үлестері үшін Елшібек Мизамбаев, Бостанғали Серікбаев, Әзірбайжан Қонарбаев, Баянғали Төлеубаев, Базархан Сүйеуов, Бексұлтан Аққұлов, Жада Қойсарин, Аманқос Қодаров тәрізді азаматтардың кеудесіне «Маңғыстау облысына 40 жыл» естелік төсбелгілері қадалды.
Салтанат соңы «Отпан» ­фоль­к­­лор­лық ансамблі мен жеке әнші­лердің концертіне ұласып, жазба ақындар мүшәйрасы болды
Ақындар мүшәйрасында шайыр­лық жас ақын Берік Тілегенов 1-орын, жаңаөзендік Айдос ­Жұ­ма­баев 2-орын, бейнеулік Нұргүл Маулина 3-орын, ынталандыру сыйлығын ақтаулық ақын қыз Үзілхан Мұқышева иеленді.
Ал жыршы-термешілер сайы­сында 18-45 жас аралығындағы үміткерлер бақ сынады
Әр аудан, әр қаладан бір жыршы, бір термеші қатысты
Олар Қашаған, Нұрым, Сәттіғұл, Аралбай, Сүгір, Түмен шығармаларынан бір-бір жыр орындаса, термешілер екі шығармадан орындады.
Қорытындысында термешілер: Ниязтұрлы Бектұров (Маңғыстау ауданы) 1-орын, Ахмет Байекешов (Жаңаөзен) 2-орын, Нұрғиса Тілеп (Қарақия) 3-орын алды
Жыршылар: Лесбай Домбаев (Маңғыстау ауданы) 1-орын, Бердібай ­Той­ғұлиев (Қарақия) 2-орын, жаңаөзендік Базарбай Айбергенов 3-орынды иеленіп, жыршылар додасының жүлдегерлері атанды.
Мерейтой аясында қала тұр­ғындарына арналған концерттер мен қызықты шаралар ұйым­дастырылды
Соның бірі Ұлықпан Жолдасовтың бастауымен келген эстрада жұлдыздарының мега концерті теңіз жағалауында өтті.
Облыс әкімінің орынбасары Халила Нұрғалиева кешті ашып, Қазақстанның эстрада жұлдыздарына алғысын білдіріп, мерекемен құттықтап, Ақтаудың атағын шығаруға зор үлес қосқан эстрада жұлдызы Ұлықпан ­Жолда­совтың кеудесіне төсбелгі қадап, әкімшіліктің сыйлығын табыс етті
Кеште Болат пен ­Фарида Жолдасовтар, Нұрлан Еспанов, Ғаділбек Жанай, ­Мәдина Сәдуақасова, Айгүл Иманбаева, Абай Бегей және «Меломен», «Арнау» топтары өнер көрсетті.
Әншілер Ұ.Жолдасовтың сөзіне жазылған әндерді де шырқап, көрермендердің ыстық ықыласына бөленді
Сондай-ақ «Серпер» жас­тар сыйлығының иегері Т.Асар, Ғ.Жолдасбай, «Жорға» халықтық би ансамблі және Н.Жантөрин атындағы облыстық музыкалық драма театрының артистері өнер көрсетті
Ал сахнаға әйгілі әншіміз Роза Рымбаева шыққанда отырғандар орындарынан тұрып, дуылдата қол соқты.
Бектұр Төлеуғалиев, Маңғыстау облысы
