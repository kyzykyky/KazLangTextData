Оқу ордамыз – әл-Фараби атындағы ҚазҰУ магистранттардың шетелден ғылыми тағылымдамадан өтуіне ерекше көңіл бөліп келеді
Осылайша Чех республикасының астанасы Прага қаласындағы Еуразиялық Халықаралық академиялық және іскерлік қатынастар одағынан ғылыми тағылымдамадан өтуге жолымыз түсті
Ұшақтан түскен беттен айналамның барлығы мен үшін таңсық болып көрінді
Ел ішінде қолданылатын «Алтын Прага», «Еуропа жүрегі», «Жүзмұнаралы» деген теңеулердің барлығы да осы шаһарға арналғанына көзім жетті
Қаланың өн бойы көзіңді арбар кереметтерге толы.
Мың жылдай бұрын Влтава өзенін қоныстанған осы елді мекен тұсынан кейінірек сауда жолдары өтіп, қалаға айнала бастайды
Осылайша ежелгі Прага Грады мен одан жас бүгінгі қаланың араларына түскен шағын елді мекендер екі қаланы қосып, болашақ чех астанасы өмірге келген
Праганы бұлайша ерекше атап, алыстан толғап отырған себебім, бұл қала өзінің әсем де бірегей сұлулығымен тамсандырады.
Өз тілін сыйламайтын адам 
өзгені де сыйламайды
Жан-жағымның барлығы таңсық
Әсіресе ежелгі славян тілінің негізінде қалыптасқан чех тіліне біраз уақытқа дейін құлағым үйрене алмай жүрді
Біз үшін әміршіл әрі өктемшіл көрінетін орыс тілінің «күші» әуежайдың арғы бетіне, яғни қалаға өткен сәттен-ақ таусыла бастады
Мұндағы халық­тың 80 пай­ызға жуығы орыс тілін біл­генімен, дүкенде, көшеде болсын, орыс тілінде тіл қатқан жанды ешкім елемейді де
Орыс тілі мен чех тілі де славян тілдері ғой, бұлары қалай деп таңғалуыңыз мүмкін
Алайда чех халқы осылайша тіл тазалығын сақтап, оның мемлекеттік тіл деңгейінде 100 пайыз қалыптасуына барлығы бір кісідей атсалысып отыр екен
Біздің білетініміз, чех тілі мен орыс тілінің кейбір сөздері мен тіркестері бірдей, тек жалғауларында ғана өзгешеліктер бар
Жылына мыңдаған туристер ағылатын Чех рес­пуб­ли­касы орыс тілін де, тіпті әсері күшті көршісінің тілін – неміс тілін, ха­­лық­аралық ағылшын тілін қолданбақ түгілі, сөз қолданысына да араластырмайды
Ағылшын тілін түсінбейтін қарт чехты кезіктірсеңіз, одан орысша жөн сұрағаннан гөрі, өз тіліңізде сөйлегеніңіз абзал
Сонда, ол сізді құрметтейді
Өз тілін сыйламайтын адам өзгені де сыйламайды деп есептейтін Чехия бір кездегі орыс ықпалын толығымен санадан сілкіп тастаған
Осы жерде әлі күнге дейін қазақ тілін білуге де, үйренуге де құ­лықсыз кейбір қандастарымыз ойға оралды.

Чехия елінде мемлекеттік тілді білмей тәуір жұмысқа орналасуыңыз екіталай
Мұнда чех тілін білгендер жоғары оқу орнының ақысыз бөліміне қабылданады
Егер ол өзге елден келген жас болса, чех тілінен емтихан тапсыруға міндетті.
Сырға толы ескерткіштер
Прага қаласының қай бұрышына бармасаңыз да бір құпия сыр мен тарихтың бары анық
Мұндағы тарихи ескерткіштерден бірнеше ғасырдың табын байқауға болады
Сәулет-құрылыс өнерінің көпқырлылығы өзара үндесіп тұр
Ғимараттардан роман және готикалық стильдерді кездестіресіз
Барокко мен ренессанс дәуіріндегі нысандар кейінгі модерн, кубизм және деконструктивизм үлгісіндегі нысандармен қатар жарасып тұр
Влтаваны жағалай жарыса қоныс тепкен қаланың оң жағында атақты Ескі шаһар (Staré Město), Жаңа шаһар (Nové Město), еврей ауданы мен Жоғарғы шаһар (Vyšehrad) орын тепсе, сол жақ жағалаудан Прага шаһары (Pražský hrad), Шаһарлықтар ауданы (Hradčaný), Кіші шаһар (Malá Strána) және Петршин (Petřín) төбесі менмұндалайды
Бұл екі жағалауды XIV ғасырда салынған Карлов көпірі секілді бірнеше көпір жалғастырып тұр
Тас төселген жолдармен келе жатып, құдды бір ортағасырларда жүргендей сезімге бөленеді екенсің
Прага қаласының жаңа қала атанған, берітініректе салынған бөлігін аралап жүрсеңіз де, ғимараттардың ескі қаламен үйлесім тапқанына таңғаласыз
Жаңа заманауи модерн деп жатқан, жылтыраған айна-айна терезелерден құралған зәулім үйлерді кездестірмейсіз
Елдегі екі жарым мыңнан астам орта ғасырлық бекіністер, көптеген архитектуралық ескерткіштер әлем туристерін еріксіз өздеріне тартып тұрады
Туристердің көптігінен қала көшелерінің біріне тек қана жаяу жүргіншілерге арналған бағдаршам қоюға тура келіпті
Чехияның туризм саласынан үйренеріміз көп екенін ұғындық
Сонау IX-Х ғасырлардан бері келе жатқан соборларды жақынырақ көріп, олардың осы күнге дейін аман сақталғаны таңғалдырды
Қазақ халқының басынан өткен небір нәубет жылдары, шапқыншылық пен соғыс жылдар ежелгі ескерткіштеріміздің, ескі қалалардың сақталуына кері әсерін тигізді
Алайда ауызды қу шөппен сүртуге болмас
Мәдени, тарихи ескерткіштерге бай екеніміз рас
Осындайда біз неге ежелден келе жатқан жәдігерлерімізді шетелдіктер тұрмақ, бүгінгі ұрпаққа таныта алмай отырмыз деген ой мазалайды
Жат жұрттықтарды жылтыраған зәулім ғимараттармен таңғалдыра алмайтынымыз айтпаса да түсінікті
Шығыстың мәдениеті, ортағасырлық жәдігерлеріміз ғой оларды қызықтыратын
Прага қаласының ескерткіштері ЮНЕСКО-ның мәдени мұралары ретінде қорғалуда екен
Сол себепті тіпті жаңа салынатын ғимараттарда да көне стильді сақтау қатаң қадағаланатын көрінеді.
Серуенді ең әуелі — әулие Вацлав алаңынан бастадық
Осыдан әрі бойлап жүре берсеңіз, әулиеге арналған ескерткішті және 1818 жылы негізі қаланған ұлттық музейді көресіз
Әулие Вацлав алаңы чехтар үшін үлкен мәнге ие
Тарихқа сүйенсек, Вацлав 924-936 жылдары елді басқарған чех князі болған
Чех халқының ұлттық ұстанымы мен рухының қалыптасуына көп ықпал еткен билеушілердің бірі
Сондықтан қазіргі күннің өзінде чех халқы қандай жағдай болмасын Әулие Вацлав алаңына жиналып, бар арман-тілегін Вацлав ескерткішіне жеткізеді екен
Прага қаласында Вацлав есімімен байланысты ғимараттарды көптеп кездестіруге болады
Бұл олардың ұлт болып қалыптасуына әсер еткен билеушілеріне деген құрметі.
Аталған мемлекеттің ұлттық мәдени ескерткіштерінің бірі – Прага Грады көлемі жағынан әлемдегі ең үлкен президент резиденциясы
Тіпті жер жүзіндегі ең зор бекініс те болар
Прага Градын аралай келе түрлі мұражайлар мен ескерткіштерге көзіңіз түседі
Мұнда ескерткіш есеп беру үшін орнатылмайтынын аңғару қиын емес
Ұлтты құрметтейтін ұлдарына арналған әрбір ескерткіш шынайы ықылас нәтижесінде пайда болғаны байқалады.
Прага қаласының көрікті жерлері­нің бірі – әйгілі Карлов көпірі орта ғасырдың сәулет өнеріне жатады
17 жүзжылдықта бұл көпірді түрлі мүсіндермен безендіре бастады
Қазір көпірде отыздан астам туынды орын тепкен
Былайша айтқанда, ашық аспан астындағы көркем галерея іспетті.Тіпті көпірдің өзімен де талай аңыз мен наным сабақтасқан
Мысалы, мүсіндердің біріне қолыңызды тигізер болсаңыз, табысқа жетесіз-мыс
Бұл жерлердің әйгілілігі сондай, қала басшылығы Карлов көпіріне түсер салмақты аз да болса азайту мақсатында, жаяу жүргіншілер үшін жаңа туристік бағыттар әзірлеуді ойластыруда.
Прага готикалық орта ғасырдың рухын сақтап қала алған
Оған Екінші дүниежүзілік соғыс кезінде қаланың әуе шабуылдарынан аман қалуы да себеп болды
Тіпті Гитлердің өзі де мұндай сұлулықты қиратуға бата алмаған сыңайлы.
Сенім және уақыт қадірі
Прагада көлік тығыны деген түсінік жоқ
Адамдар таза әрі тарихи қаласын көбіне жаяу аралағанды құп көреді
Қоғамдық көлікке билетті аялдамаларда орналастырылған терминалдардан сатып аласыз
Ал көлікке отырғанда билетіңізді ешкім тексермейді
Бірақ ешкім тексермейді деп билетсіз жүргендерді кездестіру мүмкін емес
Сана-сезім еркі жайлы осы сәтте ойлана бастадым
Адамдар бір-бірін тексергеннен гөрі, бір-біріне сену арқылы құрмет көрсететіндей.
Бұл елде болашағынан үміт күтер жастарға үлкен сенім артылады
Оның ішінде студент жастарға жүктелер парыз ерекше
Сол сияқты шәкірт ұстаздан қорыққаннан не баға үшін емес, өзі үшін білім алады
Ал университеттер білімгерлерге бар мүмкіндіктерін жасаған
Чехияда білім беру саласы тегін болғандықтан, шетелдіктер де оқи алады
Студент болмаса университет болмас еді, университет болмаса профессорлар мен оқытушылар да болмас еді
Сондықтан бұл елде студентке деген құрмет жоғары
Бұл студент пен оқытушылардың тілдесуінен-ақ байқалады
Алайда өзінікін алға тартып, кеудені керіп жүрген студентті кездестірмейсіз
Чех дәмханаларының біріне бас сұққанымызда, көңіл көтеріп отырған бір топ жасқа көзіміз түсті
Ашық-жарқын әңгімелесіп отырғандары жүздерінен байқалады
Киінгендері де қарапайым
Тіпті бейтаныс адамды да жылышырай танытып қарсы алады
Тұрғындар қабағының түйіліп жүргенін байқау қиын
Қандай жағдай болмасын жайдары күлкімен сізді «Добри дэн», яғни «Қайырлы күн» деп қарсы алады
Тіпті көшеде қайыр сұрап отырған қайыршының өзі күлімсіреп отырады
Себебі бұл елде барлық адамдар әлеуметтік жағынан қорғалған, жұмыспен қамтылған
Ал қайыр сұрап отырғандар бұл жұмыс істеуге ерінетін жалқаулар
Оларға белгілі көлемде жәрдемақы да төленеді.
Көшелер мұнтаздай таза
Бұрын шетелде болып қайтқан таныстарымның айтқаны ертегі сияқты көрінетін
Себебі күніне миллиондаған жаяу жүргінші өтетін көшелер қайдан таза болсын дейтінмін
Прагаға қаншама турис­тер ағылып келіп жатса да олар тәртіп жүйесін әбден жөнге келтіріп алған
Бұған қоса жан-жақтан нәпақа табу үшін келетін келімсектер де аз емес
Бірақ соған қарамастан, қоқысты кез келген жерге тастай салатын адамды кездестірмейсіз.
«Уақыт алтыннан да қымбат» деген сөз бар
Қазаққа да уақыттың қадірін білетін сәт жеткен сияқты
Прагада аялдамадағы кестеден күткен көліктің қай уақытта келетінін, діттеген жерге қай мезетте жететінін алдын ала біліп отырасыз
Бір минут түгілі, бір секундқа кешігуге қақысы жоқ оның
Тіпті трамвайлар түнгі он екіден таңғы 4-ке дейін 15 минут сайын жүріп тұрады
Ал бізде қалай?! Оны өзіңіздің де ішіңіз сезіп отырған болар.
Көңілге біраз жайды түйіп қайт­тық
Алайда өз еліңе не жетсін
Бірақ солай десек те өзге­нің жақсысын үйренсек, бұдан еш ұтыл­майтынымыз анық.
Ақбота ИСЛӘМБЕК
Алматы – Прага – Алматы
