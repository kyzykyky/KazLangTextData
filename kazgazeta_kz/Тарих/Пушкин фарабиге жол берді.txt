Мен Қарабөгет ауылы маңындағы Бастаушы ауылында 1949 жылы дүниеге келдім
Әкем Қабас Рыскелдіұлы, анам Әбиза Қауысқызы шаруа адамдары болды
1966 жылы Абай атындағы Қазақ мемлекеттік педагогикалық институтына сырттай оқуға түсіп, Қарабөгет орта мектебіне мұғалім болып қабылдандым
Оқуды өндіріспен тиімді ұштастырып, 1972 жылы аталған институтты орта мектептің математика пәнінің мұғалімі мамандығы бойынша бітіріп шықтым
Күрделі кәсіптің қыр-сырын жетік меңгеріп, шәкірттеріме математика құпиясын жеткізуге тырыстым
Жылдар өте келе осы мектепте оқу ісінің меңгерушісі болып тағайындалдым. 
1989 жылы «Тіл туралы» Заң қабылданып, «Қазақ тілі» қоғамы құрылғаны белгілі
Сол жылы көктем айында Алматы облысы Сарқан ауданы Қарабөгет ауылы тұрғындарының жалпы жиналысында «Қазақ тілі» қоғамы бастауыш ұйымының төрағалығына сайландым
Алғашқы жиналыста-ақ ауылдағы жеті көшенің атын өзгертуге ұсыныс тастадым, себебі олар бұған дейін орысша аталып келген еді
Нәтижесінде Строительная көшесі – Тұрар Рысқұлов, Молодежная – Мұхаметжан Тынышбаев, Центральная – Әділбек Абайділданов, Сергей Лазо – Ақын Сара көшесі болып өзгертілді
Қарабөгет ауылындағы орта мектеп А.С.Пушкин атында болатын
Ауыл тұрғындарының жалпы жиналысында мектепке ұлы ғалым, Әбу Насыр әл-Фараби атын беру туралы қаулы қабылданды
Бұл шешімге наразылық білдіргендер болды
Сол кездегі аудандық білім бөлімінің басшысы Александр Павлович Беловтың, оның ықпалындағы басшылардың қарсылықтарын жеңуге тура келді
А.Белов «мектеп атын өзгерту көп шығынды қажет етеді» деген уәж айтты
«Шығынның бәрін өзім көтеремін» дедім
Кейіннен солай болды да
Сондағы шығын: дөңгелек мөр мен бұрыштық мөртабанды Талдықорғандағы полиграфкомбинатта жасату үшін (қазіргідей кез келген жерде жасау деген жоқ) бір сом он тиынды өз қалтамнан төледім
Осындай түсінбеушілік көше аттарын өзгерту кезінде де орын алған болатын
Алайда құрылыс бөліміндегі Марат Рахимов, Қалиғұмар Қабдолдин, ауыл коменданты Өнербеков Берік, т.б
намысты жігіттер көше аттары жазылған белгілерді әр үйге үш күннің ішінде іліп шыққан еді.
Реті келгенде айта кетейік, 1966 жылдан бастап аудандық «Путь Ленина», облыстық «Октябрь туы» (қазіргі «Жетісу») және республикалық «Социалистік Қазақстан» (қазіргі «Егемен Қазақстан») газеттеріне үзбей мақалалар жазып тұрдым, өзекті мәселелерді көтеруге тырыстым
Республикалық «Социалистік Қазақстан» газетінде шыққан «Желбұйда уәде» деген мақалам ауылда орта мектеп салынуына, «Ара-Шмель» журналында жарық көрген «Жедел жәрдемге жәрдем керек» мақалам ауруханаға жедел жәрдем машинасы кезектен тыс берілуіне ықпал етті
Аудандық «Сарқан» газетінің екі тілде (қазақ-орыс) шығуына мұрындық болдым, бұрын тек орыс тілінде ғана оқырман қолына тиетін.
Ауылда «Қазақ тілі» қоғамы құрыл­ған­нан бастап «Наурыз» мейрамы, «Жігіт сұлтаны», «Қыз сыны» байқаулары тұрақты өтіп тұрды
1991 жылы 26-қыркүйекте Қазақ КСР ­Министрлер кабинетінің №365 қаулысымен мектебімізге әл-Фараби аты берілді
Дана бабамыздың атымен еліміз бойынша аталған екінші нысан Сарқан ауданындағы, бұрынғы А.С.Пушкин атындағы Қарабөгет орта мектебі екен­дігін мақтанышпен айта аламыз
Қа­зақша атауға көшуде республика, облыста алғашқылардың бірі болсақ, Сарқан ­ауданында тұңғыш болуымыздың өзі зор мәртебе
Кейіннен көптеген мектептер қазақша аталды
Осы игілікті істердің басы-қасында болып, зор белсенділік танытқан жерлестерім Ерасылов Айтмұхамбет, Қожабеков Мұратбек, Рахимов Марат, Өнербеков Берік, Төлеуханов Қасымхан, Төлендинов Әділхан, Құдайбергенов Есмұрат (марқұм), Қабдолдин Қалиғұмар (марқұм) Ғабдуллин Тоқтар (марқұм ), Нықышев Шаймұрат (марқұм), Өнербеков Серік, Жанасбекова Сәмиға, т.б
және сол кездегі облыстық «Жерұйық» газетінің редакторы Әбдуалиев Тұрсын, облыстық оқу бөлімінің меңгерушісі Әбдірешов Тұрсын, т.б
азаматтарға ризашылығым шексіз.
1994-1999 жылдары Сарқан аудандық мәслихатының депутаты болып, көпшілік мүддесін қолдауға атсалыстым
Кейін отбасы жағдайымен Алматы қаласына көшіп келдім
Сол жылы Медеу аудандық оқу бөлімінің жолдамасымен №98 орта мектепте математика пәнінің мұғалімі болып орналастым
Ол кезде мектепте бір-ақ екінші сынып қазақ тілінде болса, келесі оқу жылында бірден жеті қазақ сыныптары ашылды, бұл игі істің де басы-қасында болғанымды мақтанышпен айта аламын
Аталмыш білім ордасында осы уақытқа дейін тапжылмай жұмыс істеп келемін
Алматы қалалық білім жетілдіру институтымен тығыз байланыс орнаттым десем де болады
Дәрістер оқып, бағдарламалар және тест тапсырмаларын дайындауға үлес қосып жүрмін.
2000 жылы республика мектеп­те­ріне арналған тест тапсырмаларын құрастырушылардың бірі болдым
«Орта мектепте логарифм тақыры­бын оқыту ­туралы», «Элементтер матема­тиканың негізгі формулалары», «Алгебра және анализ бастамаларынан есептер жинағы», «Математикадан ҰБТ тапсырушыларға көмекші құрал» сынды оқу құралдары ұзақ жылғы еңбектерімнің жемісі
Респуб­ли­калық ғылыми әдістемелік «Математика және физика», «Алаш ұстазы» журнал­дарының алқа мүшесімін, Республи­ка­лық «Ұлан» газетінде «Математика – ғылымдар патшасы» айдарын көп жылдан бері жүргізіп келемін
Әр сабақты сапалы, мазмұнды өткізуге тырысамын, оқушы­ларға сапалы білім беру басты мақсатым.
Зайыбым Мәншүк Смағұлқызы да ұзақ жылдар бастауыш сыныптарға сабақ берді
Отбасында бес бала тәрбиелеп өсіріп, он бір немере сүйіп отырмыз
Иә, толайым табыс, адал еңбек әрқашан лайықты бағасын алары анық
Жарты ғасырлық қызығы да қиындығы да мол еңбегімнің жемісін көріп отырмын деп толық сеніммен айта аламын
«Алаш ұстазы», «Ұлағатты ұстаз» төсбелгілері, министрліктерден, білім басқармаларынан алған Құрмет грамоталары жұмысымның жемісі болса керек.
Мырзахан Қабасов,
еңбек ардагері
