Алаштың азалы тарихын парақтаған сайын сарабдал ақылға, салиқалы санаға сыймайтын небір сорақы істерге, түйінін тарқатып түсіндіру мүмкін емес төтенше жағдайларға тап боласың
Сталиндік «Үлкен террордың» аждаһа жалыны кімді жалмамады, кімге қара күйе жағылмады? Десек те бір шатырдың астында, бір жастықта бастары түйіскен ерлі-зайыптылардың екеуін де жалған жаламен сотсыз, сұраусыз атып тастау, әсіресе ошақ иесі әйел затына қақ қарақұстан қару кезену – сол бір запыранды заманның өзіне-өзі ор қазуы  еді
Өзге  бір озбыр елдер көршіге көз алартып, жаугершілікке дайындалып, білімі мен білегін білемдеп жатса, СССР атты алып машинаның барша құқық қорғау жүйесі іштен жау іздеп, оны тез-ақ «тауып», көзден тізген шабақтай жандарын жаһаннамға жіберіп жатты…
ШОНАНОВ Телжан (17.12.1894, Ақтөбе облысы Ырғыз ауданы – 27.2.1938, Алматы) – қоғам қайраткері, тілші ғалым, педагог, аудармашы.
1912 жылы Ырғыз орыс-қазақ училищесін, 1916 жылы Орынбор қазақ мұғалімдер институтын бітірген
1916 жылы Ырғызда мұғалім болды
Осы кезден бастап Алашшылар қатарынан табылды
ІІ Жалпықазақ сиезінде Алашорда үкіметі жанынан құрылған Оқу комиссиясының құрамына А.Байтұрсынұлы, М.Дулатов, М.Жұмабаев, Е.Омаровтармен бірге сайланды
1921-22 жылдары әуелі Ырғызда, соңынан Орынборда түрмеде отырды
1922-26 жылдары Халық ағарту комиссариаты жанындағы Академиялық орталықта қазақ тілі маманы ретінде қызмет атқарды
1926-29 жылдары Қазақ Халық ағарту институтында оқытушы
1929-34 жылдары Қазақ АССР Халық ағарту комиссариатында қызметкер, одан соң ҚазПИ-де, ҚазМУ-де доцент болды
32 кітап, оқулық жазып, хрестоматиялар құрастырды
Ондаған оқымыстылар сиезіне, конференцияларға қатысты, қазақ жазуын латын әліпбиіне көшіруде үлкен белсенділік көрсетті.
1937 жылы 19 шілдеде тұтқындалып, келер жылдың 27 ақпанында «үштіктің» (А.Д.Горячев, Г.А.Алексеев, А.И.Микляев) шешімімен атылды (Алаш
Алашорда
Энциклопедия
Алматы: «Арыс» баспасы, 2009, 350-352-бб.).
ШОНАНОВА Шаһзада Аронқызы (1903, Батыс Қазақстан облысы Сырым ауданы
– 9.3.1938, Алматы) – педагог-әдіскер
Шаһзаданың әкесі Арон атақты қоғам қайраткері Бақытжан Қаратаевтың туған інісі, ауқатты, оқыған азамат-тұғын
Алайда осы «тап жауының қызы» деген атақ оның тағдырына кесе-көлденең тұрып, өмірін тас-талқан етті
1920 жылы Тәшкендегі Азия мемлекеттік университетінің медицина факультетіне оқуға түсіп еді, оқудан қуылды
1922-29 жылдары Оралда губерниялық атқару комитетінде нұсқаушы болды
1928 жылы Қызылордаға ауысып, Халық ағарту комиссариатының мектепке дейінгі балалар тәрбиесі бөлімінде қызмет атқарды
1931 жылы өзі армандаған дәрігер мамандығын игермекші болып Алматы медициналық университетіне түсіп еді, басқан ізін аңдып, қудалағандар одан да шығарып жіберді
Осы жылдары Телжан Шонановқа тұрмысқа шықты
Мақалалар жазды, ғылыми жұмысқа басыбүтін ден қойды
Педагогикалық ғылыми-зерттеу институтында жауапты хатшы, Ұлттық мәдениет ғылыми-зерттеу институтында ғылыми қызметкер, ғалым хатшы, әдіскер-кеңесші болды
«Ер кезегі үшке дейін» дегендей, 1936 жылы ҚазМУ-дың биология факультетіне оқуға түсті
Бірақ, өкінішке орай, 1937 жылдың аяғында Шаһзада да қамауға алынды
Араға 10 күн салып ері Телжанның артынан ол да атылып кете барды.
Алаш арысы Телжан Шонанұлының басты мұрасы – «Қазақ жері мәселесінің тарихы» атты ғылыми монографиясының (иә, шындығында, бұл сол замандағы ілуде бір дүниеге келетін толымды, сүбелі зерттеу еңбек-тұғын) тағдыры да ауыр болды
Бұл кітап сонау 1920 жылдардан бастап-ақ Ахмет Байтұрсынұлының Халық ағарту комиссариатын, кейін Академиялық орталықты, одан беріде Қазақ өлкесін зерттеу қоғамын басқарған кездерінде үнемі қасынан табылған қолғанат көмекшісі ретіндегі ұстаз аманаты, мүмкін оның тікелей тапсырмасымен жазылған болуы да бек мүмкін
Десекте, қазақ тілін зерттеп, оны орыстілділерге танытып, насихаттаумен қоса, қазақ тарихы мен этнография саласын ілгерілету міндетін өз мойнына қарызсыз жүктеген зерделі де зейінді ғалымның соңғы қарымды қалам сілтеуі, басты еңбегі, көзі тірісінде өзіне орнатып кеткен ескерткіш-көзі деп бағалаған ләзім
Қазақ тарихы ғылымына олжа салған бұл сүбелі еңбек 1923 жылы-ақ жазылып бітсе де, бірақ орысқа жалтақтаған орталық билік оны жариялай алмады
Сөйтіп жүргенде Қазақстанға басшы болып қанқұмар Голощекин келді
Тек 1926 жылы ғана бұл еңбекті елден тысқары Тәшкеннен азғантай тиражбен Алашшыл азаматтар жарыққа шығарды
Енді бір сәт сол зерттеудің кей беттеріне үңілелік.
*Қашанда, қайда болса да мәдениетті елдер – отырықшы
Қала берді, отырықшы бола бастаған соң мәдениеті арта бастаған
Өнер-білімі кем елдер тіпті тұрақсыз, қыдырма күйде, иә көшпелі
Бұл – талассыз шындық.
*Қазақ бұл күнге шейін ерігіп көшіп жүрген жоқ
Тұрмыс, табиғат заңдары қазақты амалсыз көшіріп келді
…«Ас – адамның арқауы» дегендей, тіршілік жабдығы дегеніміз – салт-сананың, әдет-дағдының, заң мен діннің – бәрінің арқауы
Сондықтан қазақ көшпелі болуының да арқауы – сол тіршілік жабдығы өндіріс қатынастары болмақшы.
*Жерден айырыларда қазақтың қабырғасы қайысып, омыртқасы майысады
Жалғызынан айырылғандай жермен қоштасады
Ботадай боздап өлең айтады
Қазақтың бір себептермен шаруаға тәуір қоныстан айырылғанда айтқан өлеңдері өлікті жоқтаған жылаулармен бірдей.
*Ауып, екінші жерге келіп орнығып, мекен теуіп, жаңа қоныстың игілігін көре бастаған адамдарды Еуропа тілінде «колонист» дейді, қазақша «келімсек» деп айтылады
Отаршылдар орнаған, орнап жатқан қонысты еуропаша «колония» дейді, қазақша – «отар»
Отаршылдардың тұтынатын ебі мен көшін европаша «колонизаторство» дейді, қазақша «отаршылдық» деп атайды
Орыс үкіметіне, орыс жұртына қазақ жері орыс қол астына кіргеннен бастап «колония» – отар болып келген
Отаршылдардың көшу, қону һәм жаңа қонысқа орнығу ретін ғылым тілінде «колонизация» дейді, қазақта «отарлау» дейміз.
*Әбілқайырға берілген 19 февральдағы грамотада орыс үкіметінің «Орыс керуенін қорғайсың» деген сөзі – саудашыл капитал қазақ жерін шыға көшіп, кіре жайласын деген сөзі еді
Азиядан отар жасап, қазақ даласын сорып, бірте-бірте Үндістанға қол салам деген мақсат еді.
*Әуелі Алтай, Сібір, Қазақ даласы – бәрінің колониялық жолында үкіметтің қашаннан бір қосақтап, көбінесе бір әдіс ұстаған үлгілері
Шаруашылыққа жер беретін, қазаққа шыққан нұсқаулар, заңдар көбінде Сібірге шығарылған заңға сүйеніп, құдды түгелімен жүргізілетін; бұлардың басын байлайтын бұршағы басқа саналғанмен, жемісі бір болатын.
*Қазақ даласы һәм Сібірге кейде керексіз, кейде зиянды нәрселерін жіберіп, орнына ең қымбат нәрсе алатынын толық дәлелмен айқындай келіп, Г.Н.Потанин: «Ресей өлі һәм тірі нәрселерінің кіл жаманын колонияға жіберіп, колонияның ең жақсы нәрселерін кіл өзіне алып тұрды десек, ең дұрыс сөйлегеніміз болады» дейді.
Ғарифолла ӘНЕС
