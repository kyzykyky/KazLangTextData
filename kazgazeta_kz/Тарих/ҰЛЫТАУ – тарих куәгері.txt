Бүгінде Қазақ елі – 550 жылдық тарихы бар әлем таныған іргелі мемлекет
Қазақ хандығының алғашқы іргетасын қалап, туын көтерген Керей мен Жәнібек есімдері тарихта түпкілікті қалса, егемен Қазақ елінің шекарасының қазығын қағып, Көк Туын көтерген Ұлт Көшбасшысы, елін озық елдер қатарына қосып, аяғынан тік тұрып, еңсесін көтеруіне басшылық жасаған, Мәңгілік елдікті мұрат тұтқан, әлем мойындаған саясаткер Елбасы Нұрсұлтан Назарбаев есімі де тарихта алтын әріппен жазылары сөзсіз

Тамыры терең, тұғыры биік тарихымыз шежірелі сырға тұнып тұрғалы белгілі
Бүгінгі аз-кем әңгіме соның бір парасы хақында.
…Бұл Әбілқайыр ханның жаз жайлауы орналасқан хан ордасына көшіп келген кезі болатын
Хан ордасы қазіргі Ұлытау ауданы, Аманкелді ауылынан (Сарлық селосы) шығысқа қарай жеті шақырым жазықтықта орналасқан
Жаздағы Ордада ел басқару ісімен қатар, түрлі салт-дәстүрдің, саятшылық, тағы басқа жұмыстардың атқарылар кезі болса керек
Осы Хан ордасының сол­­түстік-шығысында елу-­алпыс шақырымдай қашықтықта Арғанаты тауынан бастау алатын «Бозай» өзеннің бойында аң аулап жүрген жерінде Қобыланды батыр Ақжол биді өлтіріп кетеді
Ақжол бидің әкесі Қодан тайшының тоқсанға келген шағы болса керек, мерт болған баласының жансыз денесін айналып жүріп:
«Қарақыпшақ Қобыландыда
нең бар еді құлыным?!
Сексеннен асып,
тоқсанға жасым келгенде,
Тұра алмастай үзілді ме жұлыным?
Адасқанын жолға салдың бұл
Ноғайлы ұлының,
Аққан бұлақ, жаққан шырақ,
жалғыз күнде құрыдың,
Қарақыпшақ Қобыландыда нең бар еді құлыным?!» деп зарлы толғау айтатыны сол кез.
Ақжол бидің (Дайырқожа) бәйбішесі Ергүлден – Мейрам, тоқалы Момыннан – Қарасопы-Бәсентин-Кенжесопы, кіші тоқалынан – Сомдық болып та­былады.
Ардақты биі Ақжолдың қазасына ашынған жұрт дүр көтері­ліп, Әбілқайырға шариғат жолына қы­састық жасаған Қарақыпшақ Қобы­ланды батырдан Ақжол бидің құнын өндіруді талап етеді
Шұғыл өткізілген хан кеңесінде Керей-Жәнібектің талабы орындалмайды.
Дегенмен, ханның маңындағы сенімді сарбаздардың жергілікті халықтың наразылығын күшпен басуға шамасы жетпейтін еді
Әбілқайыр Ақ сарайы орналасқан Сығанақ шаһарын қорғауды үлкен ұлы Шәһбұтаққа тапсырып, өзі шағын жасақпен қосымша күш жинауға Ноғайлы ордасына аттанады
Хан шешіміне наразы халық пен Шаһбұтақ сарбаздары арасында қақтығыс болып, Шаһбұтақ қаза табады
Шаһбұтақтың қазасын естіген Керей мен Жәнібек өзара ақылдасып, бұрынғы сөз салған Есенбұға ханға астыртын елшілікке Керейдің үлкен ұлы Бұрындықты аттандырады
Бұлай еткені – Әбіл­қайыр­дың бұл екеуін де аман қой­ма­сын түсінгені
Есенбұға хан уәдесінде тұрып, Талас өзенінің бойынан Шу-Балқашқа дейінгі аумақты бөліп беруге келіскендігін хабаршы Бұрындық жеткізеді
Содан Керей мен Жәнібек бастаған ұлан-асыр көш, жүк тиеген түйелер, күймелі арба, аттылы-жаяу халық ханның жазғы ордасынан аттанып, бір айға жуық жүрсе керек.
Керей мен Жәнібек бастаған қазақ тайпаларының көшіп кеткені туралы хабар Әбілқайырға да жетеді
Хабарды естіген хан қаһарына мініп, Қобыландыға көп әскер жинап беріп, «Сенің әлегіңнен кетті, енді, кінәңді жу, көнсе кері айдап кел, көнбесе ең­бек­теген баласынан еңкейген кәрісіне дейін қырып сал да, қалғанын олжала» деп тапсырма береді
Қобыланды қатты қайғырып, үйінде теріс қарап жатып алады
Әскербасылары «батыр қашан аттанамыз?» деп қайта-қайта келеді
Батырдың зайыбы-анамыз өте ақылды адам болса керек, ­«батыр, ханға көз қылып аттан, бірақ былай шыққаннан кейін әскерді қалдыр, кінәң-арыңның садағасы болсын, қазақтың алдында
Бар да басыңды өз еркіңмен ұсын, не көрсең де жеке өзің көргенің жақсы» дейді
Батыр ойланып, осы байламға тоқтап, әскерді бастап аттанады
Біраз жүрген соң әскерін Кекілік тауында қалдырып, өзі қазақ көшінің соңына түседі
Қуып жеткен бойда Ақжол бидің әкесі Қодан тайшыға келіп, қылышын қынынан суырып қолына ұстатып «міне, алдыңа өзім келдім, балаңның кегін ал, басымды шап» дейді
Сонда Қодан тайшы «иілген басты қылыш кеспес болар» деп қылышты лақтырып жіберіп, домбырасын алдырып, бір зарлы күй шертіпті
Бұл күй «Қодан зары» кей жерде «Кештіп» деп аталатын күй екен
Қазақты қырғыннан сақтап, кешірімдесіп табысқан Қобыланды өз қандастары жағына өтіпті
Әскердің соңынан ере шыққан жары сол Хан ордасы тұрған жерден солтүстік- батысқа қарай 120 шақырымдай жердегі жоғарғы жағы селеулі жазық, төменгі өзенге құяр беті терең сай болатын жазыққа келіп тоқтап, киіз үй үстіне бақанға көйлегін байлап жалау етіп, бағдарлап күтеді
Сол жердегі терең сай «Жалаулы» деп атануда бұл күнде
Осы «Жалаулы» сайы бойында баба жолын қуаттаған қазақтың өз алдына ел болуын аңсап, арыстанша алысып, жолбарысша жұлысып, қасық қаны қалғанша күресіп өткен халық батыры, 1924 жылы қызыл империя жасағының қолынан қаза тапқан Құлан қыпшақ Кейкінің бассыз денесі мәңгілік тыныстауда.
Тарихшылардың дерегіне сүйенсек, Қобыландының Ақжол биді өлтіруіне себеп болған жағдай – Самарқанды басып алып тонағанда Ұлықбек немересі Рәбия сұлтан бегім де Әбілқайыр хандығына алынса керек
Сол Рәбияда Ақжол бидің де, әскербасы Қобыландының да көңілі болған
Әбілқайырдың да бұларға деген наразылық көңілінен өзара іштей өшпенділікте болып, соңы Ақжол бидің өлімімен аяқталады
Қобыланды Әбілқайырдан қол үзіп, Қазақ қосынына қосылғанда Рәбия сұлтан бегімді Әбілқайыр хан төртінші әйелдікке алған делінеді
Кейін Әбілқайыр хан да, Рәбия сұлтан бегім де Қожа Ахмет Ясауи кесенесі іргесіне жерленген.
Әбілқайырдан бөлінген елдіктің алғашқы қозғалысы, көші Ұлытаудан бастау алған Қазақ хандығы Шу- Қордай өңірінде, болашақта Ертістен Еділге, Сібірден Қызылқұмға дейінгі алқапты алып жатқан өңірде Қазақ хандығының туын тігіп, Қазақ елінің іргетасын қалайды
Керей мен Жәнібекке қолдау көрсетіп, елдік мұратқа атсалысқан батыр бабамыз Қобыландының ерлік іс-қимылының тарихта өз орны бар екені күмәнсіз.
Қобыланды бабамыздың зираты Ақтөбе облысындағы Қобда ауданында Ресеймен шекараға жақын жерде орналасқан
Сол өңірдегі ұрпақтарының күшімен зираты жаңартылып, мүсіні орнатылып, мемлекеттік қорғауға алынған.
Ұлт мүддесі жолында ұлағатты істерге негіз қалаған бабалар рухына Алланың рақымы жаусын!
Жақыпбек Дайыров,
еңбек ардагері, өлкетанушы
Қарағанды облысы
