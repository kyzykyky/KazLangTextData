Алаш һәм Мұхтар Әуезов… 
Абайды да, Әуезовті де мектеп қабырғасынан жаттап өскен жас буын үшін, тіптен өзін зиялы санайтын үлкендер таным-түсінігінде де бұл қос ұғым құлаққа тосаң естілері сөзсіз
Қазақтың бағына біткен ұлы Мұхаң «алашордашыл» алапес атынан 1932 жылы 10 маусымда кеңестік ресми БАҚ беттерінде жаздым, жаңылдым деп ант ішкен атышулы «Ашық хатын» жариялап ішінара арылса, 1949 жылы «Абай» романының алғашқы екі кітабына Советтер Одағының Мемлекеттік сыйлығын (І дәрежелі Сталиндік сыйлық) алған соң ғана тағына қонып, мәртебелі төрден орын алды
Осылайша ұлы жазушы, данышпан ойшыл көзі тірісінде бір-ақ мүшел – 12 жыл ғана басынан қиқу арылып, даңк тұғырына көтерілді.
ӘУЕЗОВ Мұхтар Омарханұлы (28.9.1897, қазіргі Шығыс Қазақстан облысы, Абай ауда­ны – 27.6.1961) – ұлы ұлт жазушысы, қоғам қайрат­кері, ғұлама ғалым.
Ресейдегі саяси төңкерістер, Уақытша үкімет пен ел ішінде Алашорда халықтық кеңесінің құрылуы жиырма жасар Мұхтар өмірін күрт өзгертті
Ол Семейде «Алаш жастары» одағын құрып, түрлі бірлестік, үйірмелердің ашылуына ұйытқы болды
Ж.Аймауытовпен бірігіп жазған «Қазақтың өзгеше мінездері» атты тұңғыш мақаласы 1917 жылы 10 наурызда «Алаш» газетіне басылды
Алашорданың бірден-бір үні «Сарыарқа» газетінде (1917-19) жастарға бағытталған «Адамдық негізі – әйел», «Оқудағы құрбыларыма», «Қайсысын қолданамыз» сынды тырнақалды көсемсөздерін жариялады
Жас қаламгер 1918 жылы 5-13 мамырда Омбы қаласында өткен Жалпықазақ жастарының құрылтайына қатысып, осы жиында дүниеге келген алашшыл бағыттағы «Жас азамат» атты Бүкілқазақтық жастар ұйымының Орталық атқару комитетінің мүшесі болып сайланды.
1918 жылы ақпан-қазан айларында Ж.Аймауытовпен бірге алашордашыл қазақ жастарының ғылыми-әдеби һәм шаруашылық «Абай» журналын шығарып тұрды
Осы басылым бетіндегі жалынды жазбаларымен жастардың көсеміне айналды, ұлтшыл ой-пікірі мен қарымды қаламы қалыптасты
Алашорда таратылып, тыйым салынған соң М.Әуезов те басқа Алаш қайраткерлеріндей ұйымның астыртын жұмысына араласты.
Алашорда көсемдері мен мүшелеріне амнистия жарияланған тұста қазақ зиялылары бірте-бірте кеңес қызметіне тартыла бастады
1919-20 жылдардың өліарасында М.Әуезов Семей губревкомының қазақ бөлімін басқарды, «Қазақ тілі» газетінің ресми шығарушысы болды
Газетке «Қазақ оқығандарына ашық хат» жазып, елдің мұң-мұқтажын жоқтайтын, ұлттың мүддесін қорғайтын, жаңа қоғамның оқу-ағарту жүйесін құратын, ұлыорыстық шовинизмге қарсы тұра алатын зиялы қауым жасақтап, екі дүниеге де қанық қазақ интеллигенциясын кеңес өкіметіне қызмет етуге шақырды.
1922 жылы 7 наурыз күні өзінің пікірлес досы, Қазақ АКСР-і ОАК-нің мүшесі С.Сәдуақасов екеуі РК(б)П ОК-нің арнаулы өкілі В.Г.Юдовскийге қазақ ұлтына большевиктер тарапынан қолданылып отырған жазалау мен шеттету саясатына қарсылықтарын білдіріп, комитет алдына: ұлттық теңсіздік пен сауатсыздықты, аштық пен жоқшылықты жою, отарлаушылар тартып алған жерлерді қазаққа қайтып беру және оған өзінің ежелгі иелерін қоныстандыру, өндіріс пен мемлекеттік қызметке қазақтарды тарту, ісқағаздарын ана тілінде жүргізу және қазақ тілін мемлекеттік тіл деп жариялау, ұлттық оқу-ағарту, ғылым, баспасөз саласына ерекше көңіл бөлу мәселелерін төтесінен қойды
Міне, осы хаттан соң М.Әуезовті саяси сахнадан шеттету науқаны басталды
РК(б)П қатарынан шығарылды, өз басы Тәшкен асып, бассауғалады (Алаш
Алашорда
Энциклопедия
Алматы: «Арыс» баспасы, 2009, 78-85-бб.).
Өмір бойы «салпаңқұлақтардың» аңдуында болған Мұхаң 1930 жылы 16 қыркүйекте қапас түрмеге қамалды, 1932 жылы сәуір айында үш жылға шартты түрде бас бостандығынан айыру туралы үкімге кесілді
Атышулы «Ашық хатында» М.Әуезов өзінің қазақ әдебиетінің тарихы мен Абай зерттеулерінен, «Қарагөз», «Еңлік-Кебек», «Хан Кене», «Қилы заман» сынды сүйекті шығармаларынан бас тартатынын мәлімдеуге мәжбүр болды.
Заманында жас та болса бас болған М.Әуезовтің сол бір аласапыран жылдарда жазған отты мақалаларындағы Алаш ұранды ойларының бір парасы төмендегідей:
*Білім – бақтың жібермейтін қазығы, білімсіз бақ – әлдекімнің азығы.
*Халық пен халықты, адам мен адамды теңестіретін нәрсе – білім.
*Әрбір мектеп нағыз ұлт мектебі болуы үшін екі діңгекке тіреледі
Біреуі – сол елдің тілі, екіншісі – тарихы.
*Ұлттың тілі – сол ұлттың жаны, жан дүниесі.
*Кімде-кім қазіргі уақытта ана тілін, өзінің әдебиетін сыйламаса, бағаламаса, оны сауатты, мәдениетті адам деп санауға болмайды.
*Адамды хайуандықтан адамшылыққа кіргізген – әйел.
*Өнерпаз болсаң – өр бол.
*Жалған намыс қасиет емес, ар сақтаған – қасиет.
*Ар жазасы – бар жазадан ауыр жаза.
*Берекені көктен тілеме, еткен еңбектен тіле.
*Қай істің болсын өнуіне үш шарт бар: ең әуелі – ниет керек, одан соң – күш керек, одан соң – тәртіп керек.
*Бұл дәуірде өз тілін, әдебиетін білмеген, қадірлемеген адам толық мәнді интеллигент емес деуге болады
Себебі ол қандайлық мамандық білімі болса да, рухани, ой тәрбиесінде сыңаржақ азамат болады.
*Адам ірілігі – бір ыспат (сипат
– Ә.Ғ.) емес, ішкі-тысқы сан ыспат қасиеттерден құралады.
*Қиянатқа көнбе, әділдікке атса да көн.
*Күшіңе сенбе, адал ісіңе сен.
*Ақыл – адам көрігі, ақылдың сабыр серігі.
*Бізде азамат сыны – ерлік, ерлік өзі – елдік сыны.
*Адам қуаныш үстінде қайғырып, қайғы үстінде қуана алмайды.
*Мәдениетті жұрттың ысылған тілімен айтқан тәтті күй, нәзік сезімдерін Абай қазақтың дүкен (ұстахана
– Ә.Ғ.) көрмеген жалпақ тілімен өзіндей тәтті қылып, сезімді қылып айтып берген
Сондықтан Абай қазақ оқушысының ойымен қатар, сезімін де тәрбиелеген
Қазақтың тіліне Абайдың сіңірген еңбегінің арқасында бұл тілдің барлық байлығы, орамдығы, өркениеттілігі табылған.
*Қазақ жазушыларынан, әрине, Абайды сүйемін
Менің бала күнімнен ішкен асым, алған нәрімнің барлығы да – Абайдан
Таза әдебиет сарынына бой ұрғанда маған Абай деген сөз – қазақ деген сөзбен теңбе-тең түсетіндей кездер бар сияқты.
*«Қазақ» газетінің сүтін еміп өскен бір буын осы күнде пікір-білім жолында бұғанасы бекіп, іс майданына шығып отырса, кейінгі жас буын Ахаң салған өрнекті біліп, Ахаң ашқан мектепті оқып шыққалы табалдырығын жаңа аттап, ішіне жаңа кіріп жатыр
Ахаңның бұл істеген қызметі – қазақтың ұзын-ырға тарихымен жалғасып кететін қызмет, істеген ісімен өзіне орнатылған ескерткіш – мәңгілік ескерткіш.
*Мағжанды сүйемін
Еуропалығын, жарқы­рағын, әшекейін сүйемін
Қазақ ақындарының қарақордалы ауылында туып, Еуропадағы мәдениетпен сұлулық сарайына оратылып барып жайлауы жарасқан Арқа қызын көріп, сезгендей боламын
Мағжан – культурасы зор ақын.
*Бүгінгі күннің бар жазушысының ішінен келешекке бой ұрып, артқы күнге анық қалуға жарайтын сөз – Мағжанның сөзі
Одан бас­қамыздың бәріміздікі күмәнді, өте сенімсіз деп білемін.
Ғарифолла ӘНЕС,
профессор
