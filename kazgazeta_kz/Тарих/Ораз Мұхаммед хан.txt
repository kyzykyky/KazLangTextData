Қазақ сұлтандарының арасында жат жерде орыс патшасына бағынышты аймақта хандық құрған тарихи тұлға бар
Ол Ондан сұлтанның ұлы Ораз Мұхаммед
Оның ататегі былай таратылады: Орыс хан, одан Құйыршық хан, одан Барақ хан, одан Жәнібек хан, одан Жәдік хан, одан Шығай хан, одан  Ондан сұлтан
Яғни Ораз Мұхаммед Керей мен бірге Қазақ хандығының негізін қалаған әз Жәнібек ханның тікелей ұрпағы
Ол Ондан сұлтанның алғашқы әйелі Алтын ханымнан туған
Оның әкесі Онан сұлтан құралайды көзге ататын мергендігімен және қарсы келген дұшпанды шыдатпас қайраттылығымен және ержүректігімен ерекше көзге түскен еді
Төрелер тарихында Онданның батырлығы оның шебер ұйымдастырушылық қасиетімен де ерекшеленді.
Оның Ақ Орданы билеген арғы атасы Орыс хан Шыңғыс бабасының жолын ұстанып, шайқастарға қызыл ту желбіретіп шығатын еді
Ал Ондан болса қызыл ту астынан шығып, өзінің дербестігін айқындап, ұрыстарға ақ ту көтеріп шығатын болды
Осыдан соң Онданнан тараған төрелер өздерінің бабасының рәсімін ұстанып, жауға шапқанда әрқашан да шаңқан ақ ту көтеріп шығатын болды
Ал Шыңғыстан келе жатқан қызыл ту да әрине, мұндайда назардан тыс қала қойған жоқ
Оған Орыс ханның кейінгі ұрпағы, Тәуекел ханның інісі Есім хан ие болды
Бұл кезінде Қаз дауыс­ты Қазыбек: «Тұтас билікке Төле би жеткен, Тұтас хандыққа Есім хан жеткен, Бұл екеуіне кім жеткен» деп бағалаған Еңсегей бойлы ер Есім туралы.  Дегенмен, ақ тудың астына шығуының өзі Онданның өзіндік ұстанымын аңғартады
Алайда тіл-көз сұқтанды ма, оның өмірі қысқа болды
Қаптаған қалың қалмаққа қарсы Шығай ханның жер қайысқан қолын бастап шыққан ол, қапыда, отызға жаңа толған шағында қаза тауып, соңына жоқтап егілген елін қалдырып, үлкен құрметпен Қожа Ахмед Ясауидің жанына жерленді.  Оның ұлы Ораз Мұхаммед  бабасы Шығай хан қайтыс болғанда небәрі сегіз жаста болса, ал әкесі Ондан сұлтан о дүниелік болғанда  13 жаста ғана еді
Осыдан соң ол, біраз уақыт ағасы Тәуекел сұлтанның қамқорлығында болды
1583 жылы Бұқар билеушісі Абдолладан қол үзіп қазақ даласына кеткен, және осыдан соң көп кешікпей-ақ хан тағына отырған Тәуекел бабасы Қасымның кезіндегі мемлекет аумағын қалпына келтіру мақсатымен ноғайларға және қалмақтарға өзінің жақын бауырларын билеуші етіп тағайындады
Міне, осы кезде башқұрт жерімен шектесіп жатқан байырғы қазақ руларының аймағын өзіне қарату үшін сонда біраз нөкерлерімен Ораз Мұхаммед жөнелтілді
Оның мақсаты шайбандық Көшім хан әулетінен Сібір жеріндегі билікті тартып алу еді
Осында келген соң Ораз Мұхаммед Көшімнің бақталасы Бекболатұлы Сайд Ахмедпен тіл табысып, бірікті
Алайда бұлардың бірлескен әрекеті ұзаққа бара қоймады
1588 жылы аң аулап жүргенде Сайд Ахмед пен Ораз Мұхаммед өздерінің нөкерлерімен бірге орыс жасақтарының қолына түсіп қалды
Тұтқындардың кімдер екендігін анықтау барысында орыстардың жасағын басқарушы воевода Д.Чулков Ораз Мұхаммедтің қазақ ханы Тәуекелдің жақын бауыры екендігін білді
Осыдан соң орыстар сұлтанды өзінің серіктерімен бірге Мәскеудегі орыс патшасына жөнелтті
Сұлтан нөкерлерінің арасында кейінгі тарихымызға құнды деректер қалдырған Қадырғали Жалайыр бабамыз да бар еді
Жалайырлар о бастан-ақ Шыңғыс ханға құл болған дәстүрді жалғастырып, Ораз Мұхаммедтің ата-бабаларына да адал қызмет жасап келе жатқан еді
Сондықтан да Ораз Мұхаммед қайда барса да бір топ жалайырдың игі жақсылары онымен бірге болды
Тәуекел ханның тапсырмасымен Ораз Мұхаммедті исбай маңғыттардың басшысы Саманай бек, біраз арғын руларын басқарған Шыш бек, қыпшақтарды билеуші Тоқай бек қолдап, оған ілесіп Мәскеуге дейін барды
Орыс патшасы Федор Иванович арнайы шақырсаң келе қоймайтын шалғайдағы қазақ ханының бауырын қуана қарсы алып, оны өзіне жақын тартты
Өздерінің оңтүстігінде Қырым, Қазан, Астрахан хандықтарының және Ноғай ордасының арақатынастарындағы күрделі ахуалға мазасызданған орыс патшасы Ораз Мұхаммедтің мұсылман ұлыстарымен қарым-қатынаста бетке ұстар көрнекті тұлға екендігін түсінді
Түркілерді түркілерге, мұсылмандарды мұсылмандарға арандату орыс патшаларының байырғы әдеті еді
Осындай мақсатты көздеген орыс патшасы Ораз Мұхаммедті өз қол астындағы мұсылман жасақтарына қолбасшы етіп, оны сыннан өткізіп алу үшін алғаш, 1590 жылы шведтерге қарсы соғысқа салды
Ұрыстарда ержүректігімен ерекше көзге түскен Ораз Мұхаммед және оның серіктері көп кешікпей-ақ патшаның сенімді адамдарының біріне айналды
Осы жағдайдан хабардар болған Тәуекел хан Мәскеуге өзінің елшісі Құл Мұхаммедті аттандырды
Оның басты мақсаты екеу еді
Алғашқысы, Ораз Мұхаммедті елге қайтару; екіншісі, орыс патшасымен келіссөз жүргізу барысында қазақтардың атажауы Бұқар ханы Абдоллаға қарсы күреске аса қажет орыстардың от қаруына (мылтыққа) қол жеткізу болатын
Алайда орыс патшасы  текті жерден шыққан, қазақ хандарының ұрпағы Ораз Мұхаммедтен айырылғысы келмеді
«Айырылысатын дос қимасыңды сұрайды» демекші ол, Ораз Мұхаммедтің орнына Тәуекел ханның ұлын кепілдікке сұрады
Осылайша орыс патшасымен Тәуекелдің елшісінің арасындағы келіссөз нәтижесіз аяқталды
Ал Ораз Мұхаммед болса, туған елден жырақта аманат ретінде қалып қойды
Бірақ ол, орыс ақсүйектері қатарында болып, 1597 жылы орыс патшасының Рим императорының елшісін салтанатпен қабылдау рәсіміне қатысты
Ал келесі жылы орыстарға қайта патша болып бекіген Борис Годуновтың ұсынысымен орыстардың Қырым хандығына қарсы қанды жорығында белсенділік танытты
Өзінің сенімді адамына айналған Ораз Мұхаммедке орыс патшасы Қасымов қаласын айналасындағы аймақтарымен қоса сыйлап, оның өзін осында хан тағына отырғызды
1600 жылдың 23-мамырында болған бұл оқиға Қадырғали Жалайырдың «Джами ат-таварих» («Жылнамалар жинағы») атты еңбегінде тәптіштеп баяндалған
Онда мынадай жолдар бар:«…ұлығы мен кішісі, орыс пен татарлар баршасы сонда жиналды
Шайх-Али ханның салдырған тас мешітінің ішінде молда, данышмандар, хафиздар, бектер, мырзалар, барлық ислам дініндегілер барлығы мешіт ішіне жиналып, келісіп, құтты алтын тақты әкеліп мешіт ішіне құрды… Ескі жұрттың жәдігері Буляк-Саийд хұтбу қайырды
Қасындағы төртеуі жоғары мәртебелі ханды төрт жағынан алтын тақтың үстіне көтерді
Жиырма жасында ұлы мәртебелі Ораз Мұхаммед хан хандыққа отырды…»
Хан тағына отырған Ораз Мұхаммед енді Мәскеуде өтетін ресми мемлекеттік жиындарға қатысуға міндетті болды
Ол  сондықтан да Мәскеу мен Қасымов қаласы арасын жол қылды
Мәскеудің оның алдына қойған басты міндеті орыс жерін Қырым хандығынан қорғау болды
Алайда көп кешікпей Ресейдегі саяси жағдай  тұрақсыз сипат алды
Алғаш Лжедмитрий атанған біреу өзін орыс патшасы деп жарияласа, көп кешікпей тағы бір ІІ Лжедмитрий атанған біреу өзінің орыс патшасы екендігін мәлімдеді
Жат жерге хандық құрып отырған Ораз Мұхаммедті діні, ділі басқа, түркітілдес мұсылман елдеріне жаулық көзқарас ұстанып отырған орыс елінің тағдыры толғандыра қойған жоқ
Ол сондықтан да ІІ Лжедмитрий Тушиноға келгенде 1606 жылы өзінің хандығындағы халқымен жалған патшаның жағына шықты
Алайда ол, жалған патшаның сеніміне бәрібір кіре алмады
Одан әрқашан күдіктенумен болған жалған патша аңға шыққанда ебін тауып, Ораз Мұхаммедті серіктерімен қапыда өлтірді
Бұл кезде оның жасы  небәрі 38-ге қараған еді
«Жазмыштан озмыш жоқ» деген осы болар
Жасаған иемнің шешіміне ренжіп болмас
Оған жат жердің топырағы бұйырды
Шалғайда шалқып хандық құрған есіл ер – қазақ сұлтаны Ораз Мұхаммедтің денесі бүгінде, өзі билік жасаған  Қасымов қаласында жатыр.

Талас Омарбеков, 
әл-Фараби атындағы ҚазҰУ-дың Орталық Азиядағы дәстүрлі 
өркениеттерді зерттеу орталығының директоры, профессор, 
ҰҒА Құрметті академигі
