
Батырлығымен, шешендігімен танымал болған, неше ғасырлардан бері халық жүрегінен ұмытылмай, ерлік салты, атақ-даңқы аңызға айналған айбатты батыр Арыстанбай Айбасұлы туралы не білеміз? Әрине, бұл батыр баба жайлы жұрттың бәрі бірдей көп біле бермеуі мүмкін
Өйткені жеткілікті зерттеуді әлі де қажет ететін, есімдері ұмыт бола бастаған қазақ батырлары ел ішінде баршылық десек, еш қателеспейміз
Арыстанбай батыр – міне, осындай, толық еленбей келе жатқан тұлға. 
Қазақ тарихында қазақ жерін, оның момын, жайбарақат жатқан елін жаулап, басып-жаншып, оны бодан, құл етуді көздеген арам ниетті басқыншылардың қитұрқы жоспарларын күл-талқан еткен қанды шайқастардың көп тіркелгені белгілі
Солардың ішінде ең әйгілісі де, ең шоқтығы биігі де 1727 жылы болған «Қалмаққырған» шайқасы екендігі әмбеге аян
Қазақ пен қалмақ арасындағы осы қырғын шайқаста Кіші жүз ханы Әбілхайыр жасағының бас қолбасшыларының бірі болған Арыстанбай Айбасұлының ерлікпен шайқасқаны туралы жазушы Әбіш Кекілбаевтың ертеректе жарық көрген «Елең-алаң» кітабында (Алматы,1984.263-бет.) айқын да анық жазылғанын оқырманның есіне тағы бір салғанның артықтығы жоқ деп ойлаймын.
Әбілхайырдың маңайына кезінде жауға қарсы қол бастаған және оның ел билеу ісіне, әсіресе, Ресей сияқты алпауыт елмен дипломатиялық қарым-қатынас орнатуына көмек, жәрдемдерін тигізген батырлардың жиі шоғырланғаны белгілі
Солардың бірі де бірегейі Арыстанбай Айбасұлы екендігі жайлы деректер аз да болса бар
Бұл орайда белгілі зерттеуші, журналист, этнограф Тынышбек Дайрабай мен батырдың жетінші ұрпағы, ақын әрі шежіреші, Қармақшы өңірінің қадірлі қарты, марқұм Әлімбай Әлиасқаровтың кезінде біршама зерттеу мен насихаттық жұмыстар жүргізгендігін айрықша атап айтуға тиіспіз
Бұл екі кісінің жазбаларын салыстырып қарағанымызда Әбілхайыр хан да, Арыстанбай батыр да бір жылда, яғни 1693 жылы туған екен
Хан өзімен құрдас болғандықтан да, Арыстанбай батырға қысылтаяң сәтте өзгелердің  қолынан келе бермейтін шаруаны әдейі тапсырады екен
Соның бірі – Әбілхайыр хан жасағының жорықтан оралған кездегі күзгі қара нөсерге тап болу оқиғасы.
1700 жылдан бастап Ресей патшалығы, Қоқан, Хиуа хандықтары қазақ жеріне көз алартуын үдете түскен-ді
Жан-жақтан қыспақ көбейіп, қазақ жұртының тынышы кете бастайды
Ресей мен қазақ арасындағы қатынастар туралы құжаттарда және Әбілхайыр хан туралы кейбір деректерде Арыстанбай Айбасұлының есімі де арагідік кездесіп қалатындығын Т.Дайрабай орынды көрсеткен
Осы алмағайып кезеңде Арыстанбай батырдың Кіші жүз ханы Әбілхайырдың жанынан табылуы кездейсоқтық емес
Хан маңайына ел мүддесін ойлайтын игі жақсылар – батырлар мен билер ғана жиналады
Өйткені «Ақылдасып пішкен тон келте болмас» деген сөз игі жақсылардың ауыздарынан шыққан ғой
Әрі ол Ресей мен Кіші жүз қазақтары арасындағы қарым-қатынастың бір жүйеге түспей жатқан кезі болатын
Бір жағынан, құба қалмақтардың, екінші жағынан, башқұрттардың тасалап келіп, тарпа бас салудан тайынбайтын райы байқалады
Мына іргедегі түрікпендердің де бөріктерін шошайтып, қайқы қылыштарын жалаңдатып тұрғандары үрей тудыратын
Осының бәрін ескерген Әбілхайыр хан 1730 жылдан бастап терістіктегі Ресеймен қарым-қатынас орнатуға батыл әрекеттер жасайды
Бұл көпшілікке белгілі жағдай ғой
Біз бұл жерде Ресей еліне жіберілген елшілердің арасында Арыстанбай Айбасұлының да болып, көп шаруа тындырғандығын айтқымыз келеді
Білетіндердің айтуынша, Арыс­танбай бабамыз ірі, ұзын бойлы кісі болған
Батырлығымен қоса өте епті, алғыр кісі болғанға ұқсайды
Тілге ұста, сөзге шешендігімен де хан көңілінен шығып отырған.
Ел қорғаған батыр, сөз бастаған шешен Арыстанбай Айбасұлының алғырлық, батырлық һәм айтқыштық қасиеттерін айқындайтын өзге де әңгімелердің бірқатары Тынышбек Дайрабайдың «Сырдың сырлы сыры» («Арыс»
Алматы-2005) кітабындағы «Арыстанбайды білу керек» атты зерттеу мақаласында жақсы баяндалған
Сондықтан да біз оларға қайыра тоқтауды жөн көрмедік
Десе де, «мың өліп, мың тірілген» қазақ халқын сырт жаудың қыспағынан құтқарып қалу жолында ерлікпен шайқасқан сардарлардың алдыңғы сапында бол­ған Арыстанбай жайлы деректердің әлі де олқы екендігі бізді алаңдатпай қоймайды
Бұған алыс ғасырлар қойнауындағы уақыт пен мезгілдің тым қашықта қалғандығы, ерлік жайлы әңгімелердің кезінде қағазға түспегендігі себеп болған шығар.
Атам қазақ ерлікті мақтан үшін жасамаған, ел, жер, отбасы, ұрпақ қамы үшін жасаған және сол үшін өлімге басын тіккен
Арыстанбай да осындай ел оғланы, нағыз намысшыл қазақ болған
Мұны сол замандардың көзі мен құлағы һәм шарайнасы болған – дүлдүл ақындары мен жыраулары ғана бүгінгі ғарыш дәуіріне алтындай жарқыратып, қаз-қалпында жеткізгені анық
Бұған да тәубе дейік.
Енді соларға кезек берейік
Сыр сүлейі, ақын Шегебай Бектасұлы өзінің бір ұзақ толғауында:
Ордасын бұзып қалмақтың,
Арыстанбай да өтіпті.
Ұранға шыққан ерлігін,
Көрсеткен боз ат болды құн.
Әрі шешен,әрі ақын –
Қожагелдінің батыры,
Кетпеген шыдап көмбеден! – деп жырласа, даңғайыр шайыр Тұрмағамбет Ізтілеуов:
Арыстанбай мен Шәлтеке,
Айбаты бейне арыстан.
Қасарысқан дұшпанды
Табанға басып жанышқан! – деп ерлік рухын асқақтата түседі.
Рух, намыс бар жерде халықтың еңсесі көтеріледі, Жеңістерге қолы жетеді! Қырандары қияны шарлайды, бәйге аттары озып келеді! Жоғарыда айтқанымыздай, 1727 жылы болған «Қалмаққырған» шайқасындағы ерлігі мен ептілігін, қолбасшылық қасиетін жоғары бағалаған Әбілхайыр хан Арыстанбай  батырдың атын сонау Сыр бо­йындағы 2000 үйлі Қожагелді тайпасына өз пәрменімен ұран ғып қабылдатқан екен
Содан бері қанша ғасыр өтсе де бүгінде өсіп-өнген Қожагелді елі ас, тойларда, мерекелерде жүйрік аттарын аламан бәйгеге «Арыстанбайлап» қосып келеді
Ел тәуелсіздігі тойында да осы үрдістен батыр ұрпақтары жаңылған емес.
Арыстанбай Айбасұлы – Дөйт ұранды Шөмекейден тараған атақты батыр
Кіші жүздегі шөмекей руы, негізінен, кезінде алыс-жақын елдерге көп тараған
Оның себептері де көп
Шайқалып тұрған заман желі кезінде кімді қайда жөңкілтпеген?! Жаугершілік, ашаршылық, қуғын-сүргін, соғыс сияқты кесапаттар мен қасіреттердің зардабын көп тартқандардың арасында жауынгер халық шөмекейлер де бар
Оларды кең-байтақ республикамыздың әр өңірінен кезіктіруге болады
Арыс­танбай батыр ұрпақтары Қызылорда облысының Қармақшы ауданында көптеп шоғырланған.
Ел сыйлаған ақын, Сыр сүлей­лерінің маржандай сөз мұра­ларын жинақтаушы әдебиет жанашыры әрі білікті шежіреші Әлімбай Әлиасқаров көзі тірісінде «Арыстанбай айтты» деген шешендік сөздердің бір парасын, т.б
ақын, жырау, би, шешендердің және өз шығармаларын ерінбей екшеп, жинап, қағазға, таспаға түсіріп, ұрпақтарына аманаттап кеткен екен
Баға жетпес осы мұраларға қазір Әлекең­нің Қызылорда қаласында тұратын­ немересі, ҰҚК-ның бұрынғы жауап­ты қызметкері, отставкадағы под­полковник Сәруар Сайлауұлы Әлиасқаров иелік етуде
Ал, Қармақшы ауданының Ақжар ауылында тұратын Әлімбай баласы Сақтағанның да Арыстанбай бабасы, басқа елдің игі жақсылары хақында көнекөз, құйма­құлақ қарттардан естіген әңгіме-сөздерді бабына келтіре айтатын шешендігі бар
Мұның өзі ұрпақтар сабақтастығын айқындайды емес пе!
Арыстанбай батырдың туған жылы белгілі, Әбілхайыр ханмен құрдас екендігін жоғарыда айттық
Ол ханнан 29 жылдан кейін, яғни 1777 жылы 84 жасында қайтыс болған
Бейіті Орал облысының Орал ауданындағы хан қорымында, Әбілхайыр ханның жанында жатқандығы кейіннен белгілі болған
Батыр бейітінің басында бір үлкен қисық ағаштың өсіп тұрғанды­ғын көзі тірісінде қасиетті орынға зиярат ете барған жетінші ұрпағы Әлім­бай ақсақалдың өзі көріп, сол жерден еліне бір уыс топырақ алып қайтыпты.
Баһадүр бабасы жайлы деректерді жинап, жадында тоқып, оларды кейінгі жас ұрпаққа таратып, насихаттап жүрген азаматтың бірі – Сақтаған Әлімбаевтың айтуынша, республикалық «Ана тілі» газетінің тоқсаныншы жылдары шыға бастаған алғашқы сандарының бірінде қазақтың аға батырларының тізімі берілген
Сонда Арыстанбай Айбасұлының да аты-жөні жазылған.
Қазақ елінің бостандығы мен тәуелсіздігі үшін басқыншы жаумен ерлікпен шайқасқан Арыстанбай батырдың есімін әрдайым қастер тұту – ұрпақ парызы.
…Батырдың тоғызыншы ұрпағы – Сәруар Әлиасқаровтың шаңырағында –үлкен той! Тәуелсіздіктің 20 жыл­дығы қарсаңында оның үш қыздан кейін дүние есігін ашқан Арыстанбай есімді кішкентай ұлы бір жасқа толды
Бұл айбатты батыр Арыстанбайдың оныншы ұрпағы еді…
Ибрагим Бекмаханұлы,
ақын, Қазақстан Жазушылар одағының мүшесі
