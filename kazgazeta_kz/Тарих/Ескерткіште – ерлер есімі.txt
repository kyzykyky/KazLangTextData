Ұлы Жеңістің салтанат құрғанына биыл 70 жыл толды
Содан бері ашық аспан астында бейбіт өмір сүріп келеміз
Ал Жеңістің оңайлықпен келмегені ақиқат
Ажал оғын қарша боратқан сұрапыл соғыс 1418 күнге созылды
Өмір мен өлім белдесті
Жалын ғұмырлы боздақтардың толарсақтан саз кешіп, бастарын қауіп-қатерге тігуіне тура келді
Ел басына күн туып, ерлер етегімен су кешіп, соғыс өрті тұтанған сәтте осы Қазыбек бек ауылынан көптеген азаматтар майданға аттанды
Бұл ардақты ардагерлеріміздің ерен ерлік қимылының арқасында қолжеткен мерейлі мерекенің бірі.
Жуырда Алматы облысы, Қазыбек бек бекетінде Ұлы Отан соғысында ерлікпен қаза тапқан ­жауынгерлерге арналып орнатылған ескерткіштің ашылу салтанаты өтті
Шараға соғыста және ауылға келіп қайтыс болған жауынгерлердің ұрпақтары мен туған-туыстары, ауыл тұрғындары қатысты
Шейіт болған жауынгерлер бір минут үнсіздікпен еске алынды
Аудандық мәслихат хатшысы Саят Жұрын аудан әкімі Жандарбек Далабаев­тың атынан ауыл тұрғындары мен жауынгерлер ұрпақ­тарын ескерткіштің ашылу салтанатымен құттықтап, жеңісті күнді сыйлаған ардагерлер ескерткіші құтты болсын деп көпшіліктің көтеріңкі көңіл қуанышына ортақтасты
Жеңіс жалауын желбіреткен Ұлы Отан соғысы ардагерлеріне қатысты барлық деректі алға тартқан аудан­дық ардагерлер ұйымының төрағасы Қырғызбек Атагелдиевтердің ерлігін ұмытпай ескерткіш қойған ауыл әкімі Қайратхан Мәдіғұлұлы бастаған ауыл тұрғындарына алғысын білдірді
Сондай-ақ бұл шараға қорғаныс істері бөлімінің бастығы полковник Мырза Қаржауов қатысты
Ал Сағира Молдашева игілікті істің жүзеге асқандығына қуанып, аналық алғысын білдіріп, еңселі ескерткіштің бой көтергендігіне ризашылығын білдірді
Ардақты ақсақалдар Тұрсынхан Мұсаханов пен аудандық ардагерлер ұйымының төрағасы Қырғызбек Атагелдиев ескерткіштің лентасын қиды.
Ауыл азаматы Руслан Кисебаев мәңгілік алаудың отын тұтатты
Гранит тасқа қашалып аттары жазылған 57 жауынгердің рухына Нұртай Әділқазы құран бағыштады
Осылайша Қазыбек бек ауылында соғыс ардагерлеріне арналған зәулім ескерткіш орнатылды
Енді өскелең жас ұрпақ аталарының ерлігін еске алып, гүл шоқтарын қоятын болады
«Ерлік – ел есінде» десек, Отаны мен жері, елі үшін жасалған ұлы ерліктің ұмытылмайтыны анық.
Ауыл әкімі Қайратхан ­Баймолдаев шараның өз деңгейінде өтуіне аянбай атсалысқанын байқадық
Айтулы жиын­ды мазмұнды жүргізіп, игілікті істің басында жүрген Балжан ­Бал­мұратова бастаған ауыл жастарына деген көпшіліктің ризашылығында шек жоқ.
Бұдан соң Нұртай Есболат, Мөлдір Худиярова бастаған өнерпаздар «Туған ел», «Әлия», «Көк тудың желбірегені» атты әнді қалықтата шырқап, көрерменнің ықыласына бөленді.
Т.Мұқағали
