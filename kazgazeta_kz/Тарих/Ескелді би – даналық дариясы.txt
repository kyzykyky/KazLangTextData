Бүгінгі таңда кітап оқу қалып бара жатқан сияқты
Себебі компьютерлік, инстаграм, ұялы телефон, sмs заманы келді де, бәрі өзгеріп шыға келді
Тіптен күнделікті баспасөзіміз газет-журналдарымыздың өзі қолға әрең түседі
Неге олай? Таралымы аз
Кітап та солай
Іздеп тауып жүріп оқысаң оқыдың, әйтпесе жоқтың қасы
Оқырманына жетпейді
Осындай оймен жүргенде «Ескелді би – даналық дариясы» деп аталатын сыртқы мұқабасы әдемі безендірілген кітап қолыма тиді
Авторы жазушы – Сәбит Биболов екен
Қызығып кітапты парақтап оқи бастадым. 
Бұл кітапқа дейін де бабамыз Ескелді Жылкелдіұлы (1692-1780 жж.) туралы біраз кітаптарды оқығаным бар еді
Оның үстіне бабамыз жайлы тарих бетінде сан түрлі аңыз бен әфсаналар айтылып, жазылып та жүр емес пе? Әсіресе, Ескелді бабамыздың жаугершілік замандағы елі үшін жасаған батырлығы мен ерлігі бір төбе де, данышпандығы мен даналығы, көсемдігі мен көрегендігі, сонымен бірге айтылып жүрген ғақлия сөздері бір төбе еді
Міне, осыларды тарихшыларымыз бен қаламгерлеріміз әр қырынан жазып, бүгінгі ұрпаққа жеткізгені тағы бар
Осы ретте қолыма тиген кітапты асықпай әр бетіне үңіліп оқып шықтым
Тіптен керек жерінің астын сызып оқыдым.
Жазушы кітапты үш тарауға бөліпті
Әр тараудың атқарып тұрған жүгі мен айтар ойы жинақы да тартымды шыққан
Артық-ауыс сөз бен алыстан орағыта жазылған ойлар жоқ
Әр тарау мен әр тақы­рыптағы жазылған дүниелерге нақты дәлелдермен сілтеме жасалған
Бұл дегеніңіз, оқырман үшін қажетті нәрсе
Керек жеріңді алыс­тан іздемейсің, бірден сол сілтеме арқылы тауып алуыңа әбден болады
Кітап авторының бір ұтқан жері осы болар деп ойлаймын.
Жалпы, кітаптың кіріспесінде ХV ғасырдың аяғында басталған жоңғар, ойрат, қалмақтармен болған соғыс үздік-создық өршіп, біресе басылып, үш жүз жылдан астам созылғанын айтады
Осы бір жаугершілік заманда Қожаберген жыраудың «Қаратаудың басынан көш келеді, Көшкен сайын бір тайлақ бос келеді» деп басталатын «Елім-ай» атты элегия толғауын кітап авторы толығымен беріпті
Бүгінгі ұрпақ үшін осы толғауды берудің маңызы зор
Себебі әлі күнге дейін толық нұсқасын білмейтініміз шындық
Бірінші тараудағы «Батырлық пен даралық», «Бұқар жырау мен Жанғабыл би», «Қамал бұзар қаһарман болар», «Жекпе-жек», «Ескелді бидің ұлы көші» сияқты тақырыппен жазылған дүниелерде бабамыздың өмір жолы мен шыққан тегін тартымды суреттей отырып, оның сол кездегі алғырлығы мен даналығын ашып-айқындап береді.
Жанғабыл ел басқарған Жа­лайыр­­дың атақты биі, ойы орамды, талғамы терең, сөзге шешен жан болса керек
Осы Жанғабылдың екі баласының үлкені Жылкелді де, екіншісі Шора екен
Билер алқасының бір жиынында Жанғабыл би атақты Төле бидің үйінде отырып, Төленің қызы Ұланбикеге көзі түседі
Сөз десе сөзі бар, көркі десе көркі бар, өте инабатты қыз екенін байқаған Жанғабыл би Төле биге сөз салып, құда болады
Ақыры Жылкелді Ұланбикемен тұрмыс құрып, жарық дүниеге Ескелдідей маңдайы жарқыраған ұл келеді
Төле би ести сала қолын жайып: – «Болашақ жиенім ел бастайтын батыр, сөз саптайтын шешен болады екен, Әумин деп батасын берген екен
Аруақты Төле би жаңылмапты
Болжамы дәл келіп, Ескелді ержете келе батыр, шешен, әрі алдындағы күндерді күні бұрын болжайтын, болжап қана қоймай айтқаны дәл келетін ерекше дарын иесі болып өсті» деп жазады кітап авторы Сәбит Биболов.
Кітап авторы Ескелді бабасының батырлығын да нақты дәлелдермен кел­тіреді
«Соңғы жекпе-жек» деп аталатын оқиға желісінде қалмақ­­тың қол басы Шажа деген нояны­мен жекпе-жекке шығып, ­Шажаны шойын шоқпарымен бір сілте­генде жан тәсілім етеді
Сол жекпе-жек өткен тау мен өзенді ке­йіннен Шажа деп атап кетеді
Осы күнге дейін Шажа, Сарытөр, Сарыжазық, Ойсаз, Төлектің төрі, Сарноқай, Мыңбұлақ атты жайлаулар осылай аталып келеді
«Тарихтан белгілі Қапалы, Қаратал, Көксу, Іле бойындағы қанды шайқастарда жеңіске: Қанжығалы Бөгенбай, Шапырашты Наурызбай, Қаракерей Қабанбай, Шақшақ Жәнібек, Абылай, Малайсары, Райымбек, Баян, Ескелді-Балпық, Қабан, тағы басқа да батырлардың қол біріктіруінің арқасында жеткен еді» дейді автор.
Екінші тараудағы «Даналық­тың дариясы бесікте басталған», «Алғашқы билік», «Ескелдінің екі жолбарысы», «Қамыс жебе» және т
б
тақырыптармен берілген әңгімелерінде автор Ескелді бабамыздың сәбилік шағын сөз ете отырып, балалық шағындағы тапқырлық ой орамдарын тартымды бере білген.
Үшінші тараудағы «Жаңарған дәуір» деген тақырыппен берілген кітап авторының танымдық жазбасында 2000 жылғы 10 наурызда Елбасы Нұрсұлтан Назарбаев бұдан былай Тал­ды­қорған ауданын Ескелді ауданы деп атау жөнінде Жарлыққа қол қойғанын нақтылап жазады
Хабарды естіген жергілікті халықтың қуанышында шек болмады десек артық болмас
Осы бөлімдегі «Аруақты жерден ат үркеді», «Мұхтар Әуезов пен Қалқа Жапсарбаев», «Ескелді бабаның ғақлия сөздері» тақырыбында бабамыз жайлы аңызға айналған іс-әрекеттері мен асыл сөздерін паш етіп жазады
Бұл да кітап авторының жазудағы тапқырлығын танытса керек
Сонымен бірге Ескелді бидің алтыншы ұрпағы, химия ғылымының докторы, Мемлекеттік сыйлықтың лауреаты, академик Еділ Ерғожин бабасының осыдан 23 жыл бұрын тұрғызылған кесенесін қайта жаңғыртып, жаңаша түрде қайта жөндеуден өткізіп ел игілігіне ұсынды
Оның ашылу салтанатына еліміздің құрметті азаматтары қатысып, өздерінің тілектерін білдірген болатын
«Өлі риза болмай, тірі байымайды» дегенге сай келіп тұр
Ұлы бабаға деген құрмет, әрі тағзым осылай-ақ болар.
Үстіміздегі жылғы 8-ші наурыз «Халықаралық әйелдер күні» Елбасы Нұрсұлтан Назарбаев өзінің жылдағы дәстүрі бойынша еліміздің бір топ қыз-келіншектерін қабылдап, сыр бөліскенін көпшілік қауым жақсы біледі
Осы кездесуде Елбасы Н.Назарбаев Ескелді би бабамыздың мына бір ғақлия сөзін: «Әйел – үйдегі ырысың,
Ұл – айбарлы қылышың.
Қыз – түздегі өрісің,
Келін – кеңейген тынысың» мысалға келтіре сөйледі
Яғни Ескелді бабамыздың осындай аталы нақыл сөздері әр қазақтың жүрегінде орын алып, болашақ ұрпақ үшін үлгі-өнеге екенін түсінуге болады.
Кітаптың ажарын ашып тұрған тағы бір ерекшелік, Ескелді ба­баның кесенесінің ашылу салтанатынан түсірілген суреттермен безендірілуі
Бұл да тарихи дүниелер.
Жалпы кітапқа баға беруден аулақпын, бірақ осы кітапты оқып отырып өзімнің алған әсерімді ғана қағазға түсіріп отыр­мын
Негізінен жазушы Сәбит Биболовтың қаламынан туған бірнеше кітаптарынан хабар­дар­мын және қанықпын
Ал жазушының «Ескелді би – даналық дариясы» кітабы өзге кітаптарына ұқсамайтын, бөлек жанрдағы дүние
Кітап бүгінгі оқырман үшін танымдығы басымдау, өз ойы бар деп айтсам артық бола қоймас
Шығарманың шырайын ашып тұрған да осы жағы
Бір өкі­ніштісі, кітап таралымының аздығы ойлантады
Бірақ соған қара­мастан кітаптан Ескелді би туралы көптеген деректерге қанығуға болады.
Сайлаубай ТОЙЛЫБАЕВ,
ақын, Қазақстан Жазушылар одағының мүшесі
Алматы
