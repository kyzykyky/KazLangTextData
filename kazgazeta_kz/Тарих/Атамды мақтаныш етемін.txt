Жамбыл облысы, Т.Рысқұлов ауданы, Абай ауылында 1922 жылы өмірге келген атам Төлен Смайылов 19 жасында Ұлы Отан соғысына қатысып, ерліктерімен көзге түседі
Атамның соғыстағы қаһармандығы жайында бірқатар мақалалар жарық көрді
«Сталинград майдандарына қатысқан қазақстандықтар» атты кітапта атам туралы да айтылады. 
Атам соғысты Берлинде аяқтады
Майдандағы ерліктері үшін І, ІІ дәрежелі Ұлы Отан соғысы ордендерімен, көптеген медальдармен марапатталған
Ол соғыстан кейін бейбіт еңбек майданына араласты
Ауданымыздағы сол кездегі «Көк арық», «Еңбекші», «Өрнек», «Қызыл ту», «Красный Пахарь» колхоздарының төрағасы және партия ұйымының хатшысы болды
Тың жерді игеруге қатысқан
Қажырлы еңбегі үшін «Еңбек Қызыл Ту» орденін, «Еңбек ардагері» медалін омырауына тақты
Зейнетке шыққаннан кейін де мекемеде еңбек етіп, 1993 жылы 13-ақпанда дүниеден өтті.

Атамның Ұлбике атты зайыбы болған
Өмірге 8 ұл баланы әкеліп, мәпелеп өсірген
Ол кісі 2003 жылы мамыр айында қайтыс болды
Т.Рысқұлов ауданының орталығы Құлан ауылында Т.Смайылов атындағы көшемен жүргенде, кеудемді мақтаныш сезімі кернейді.
Қазіргі таңда атамыз бен апамыздың ұлдарынан 34 немере, 25 шөбере өсіп отыр
Мен атамды көрмесем де, ол туралы әжемнің әңгімесін тыңдап, құлағыма құйып өстім.
Назерке ТӨЛЕН 
Жамбыл облысы
