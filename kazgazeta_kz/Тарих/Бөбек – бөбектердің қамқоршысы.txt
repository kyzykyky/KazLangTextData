
ҚР «Білім туралы» заңында әрбір адамның зияткерлік дамуы, психикалық-физиологиялық және жеке ерекшеліктері ескеріле отырып, халықтың барлық деңгейдегі білімге қолжетімділігі, білім берудің зайырлы, гуманистік және дамытушылық сипаты, азаматтық құндылықтардың, адам өмірі мен денсаулығының, жеке адамның еркін дамуына және білімдарлығын ынталандыру мен дарындылығын дамыту мәселелеріне баса көңіл бөлінген
Аталған мәселелерді шешуде елімізде балаларды тәрбиелеп, қамқорлыққа алуда мемлекеттік шаралармен қоса қоғамдық ұйымдардың да атқарған істері қомақты
«Жақсының жақсылығын айт, нұры тасысын» демекші, осы бағытта «Бөбек» қорының жас ұрпақтың саналы азамат болуы жолында істеген қайырымды істері ауыз толтырып айтарлықтай
Қор 1992 жылы 7 жасқа дейiнгi сәбилердi қамқорлыққа алып, олардың әлеуметтiк жағынан қорғалуына, парасаттылық рухында тәрбиеленуiне көмектесу мақсатымен Сара Алпысқызы Назарбаеваның бастамасымен құрылған болатын.
Сара Алпысқызы өз сөзінде: «Еліміздегі жетім балалар проблемасына бүкіл адамзаттың назарын аудара отырып, бірлесе көмек көрсетуге бар күшімізді жұмылдыру керек
Ел болып жетімдерді жұрт  қатарына қосуға бірлесе атсалысу елдігіміздің кепілі дер едім», – деп ұрпақ тәрбиесіне ұлт болып ұйыса отырып көңіл бөлу қажеттігін айтып өткен болатын
Міне, осылайша Сара Алпысқызының бастамасымен ашылған қор бүгінде еліміздегі сәбилердің салауаттылығын сақтауға, болашаққа үлкен сеніммен қарауға көмек қолын созып отыр.
«Бөбек» қорының дамуы екі кезеңнен тұрады: бірінші кезең 1992-2000 жылдарды, ал екіншісі 2000 жылдан бүгінгі күнге дейінгі аралықты қамтиды
Бірінші кезеңде «Бөбек» қоры балаларға қайырымдылық жасау мақсатында балаларды тек материалды тұрғыдан қажетті жабдықтармен қамтамасыз етті
Нәтижесінде тарыдай болып келген ұйым таудай мүмкіндігі бар қозғаушы күшке айналды
Мәселен, Қазақстанның әрбір облысында қайырымдылық қорлары ашылып, әлеуметтік жағдайы нашар көпбалалы отбасыларына көмек көрсетілді
Бастапқы кезде ел ішінде ғана қолдау тапқан қор ендігі жерде БҰҰ мен ЮНИСЕФ-тен және басқа да мемлекеттердегі көптеген балалар қайырымдылық ұйымдарынан қолдау тапты.
«Бөбек» балалар қорының атқарған жұмыстарының негізінде еліміздегі жетім балалар мәселесінде оң өзгерістер көрініс бере бастады
Соның айғағы Қазақстан Үкіметi мен халықаралық «SOS-киндердорф интернационал» қоры арасында 1994 жылы қол қойылған бiрлескен қайырымдылық қызмет туралы келiсiм шеңберiнде Алматыда тұрғызылған тұңғыш балалар ауылын айтуға болады
1995 жылы Елбасының жарлығымен Үкiметке «SOS – Қазақстан балалар ауылдары» қорына көмек пен қолдау көрсету жөнiндегi шаралар жасап шығаруды жүктеген болатын
1997 жылы қарашаның 14-i күнi Елбасы Н.Назарбаев Алматыда тұрғызылған тұңғыш балалар ауылында болып, уақыт өте келе мұндай балалар ауылы әр облыста пайда болатынына сенiм бiлдiрдi
Қазіргі кезде мұндай үйлер Астана, Теміртау қалаларында өз жұмыстарын жемісті атқарып келеді.
«Бөбек» балалар қорының атқарған қайырымды істерінің тағы бір көрінісі – Республика бойынша «Үміт үйлерінің»  ашылуына мұрындық болуы
«Үміт үйі» жеті жасқа дейінгі балаларға әлеуметтiк жағдайына (мүгедек болуы, баспанасыздығы) байланысты уақытша тұрақ тауып береді
 Яғни тұрмысы нашар отбасынан шыққан балаға дұрыс тәрбие беруге және ата-анаға әлеуметтік жағдайын түзеп алуына мүмкіндік жасайды
Сәбилер ата-аналарымен үнемі жүздесіп те отырады
Ата-ана әлеуметтік жағдайын түзеп алғаннан кейін баласын алып кетуге толық құқылы
«Бөбек»  қорының бастауымен құрылған мұндай бастамалар – ата-анаға қиын-қыстау кезеңде тірек болып, өнегелі ұрпақтың өсіп-өркендеуіне әкелетін бірден-бір жол
Бүгінгі күнде сүрініп кеткен жастарға сүйеу болып, бейкүнә сәбидің  өз ошағына оралуына себепші болған «Үміт үйлерінің» игі істері өз жалғасын табуда
Сонымен қатар «Бөбек» қорының демеушілігімен жасөспiрiмдер үйлерi де қызмет көрсетуде
Бұл үйде балалар 23 жасқа дейін тұрып оқуға, еңбек етуге мүмкіндігі бар
Жасөспiрiмдер үйлерi жетiм балалар және ата-анасының қамқорынсыз қалған жеткіншектерді уақытша болса да еңбекпен және баспанамен қамтамасыз етеді.
2000 жылдан бүгінгі күнге дейінгі кезеңде «Бөбек» қоры қоғамдағы әлеуметтік дерттің алдын алуға, сауықтыруға да аса мән беріп келеді
2000 жылдың наурыз айында Алматыда  «Бөбек» қорының ұйымдастыруымен «Жеке бастың тәрбиесі және оны үндестіре дамыту» атты республикалық алқасөзі өтті
Қор президенті С.Алпысқызы «Бөбек» қорының бағыт-бағдарының өзгергендігін, алдағы уақытта балалар тәрбиесін рухани имандылық пен әркімнің өз денсаулығына деген жауапкершілігін арттыра отырып сабақтастыруды қолға алу керектігін атап өтті
Осыдан соң қоғамды сауықтыру  мақсатында болашақ ұрпақты ізгілік бесігіне бөлейтін, адамның рухани азығы болатын «Өзін-өзі тану» жобасы дүниеге келді
Жоба әр адам қоршаған ортаның бір бөлшегі екендігін сезініп, өзінің әлеуметтік рөлі мен өмірлік мұратының мәнін ұғынуға, қоғамға қызмет ету әлеуетін көтеру мақсатында қолға алынған
Бұл жоба 2001 жылдан бастап еліміздің білім беру ұйымдарында эсперимент ретінде қолданысқа енді
Экспериментке 61 мектепке дейінгі мекеме, 75 жалпы білім беретін мектеп, 10 мектеп-интернат, 1 колледж, 30 жоғары оқу орындары қатысты.
2010-2011 оқу жылынан бастап «Өзін-өзі тану» жобасы білім жүйесіне негізгі пән ретінде енгізілді
Бүгінгі таңда еліміздегі барлық оқу орындарында бұл пән оқушылардың  оқу құралына айналып, білім және ғылым мекемелеріндегі  мұғалімдердің білімін жетілдіру мақсатында курстар да жүргізіліп келеді.
Бүгінгі таңда «Бөбек» Ұлттық ғылыми-практикалық, білім беру және сауықтыру орталығындағы жалғасын тапқан жақсы істер  бір пәннің аясында ғана шектеліп қалмай, бүкіл білім жүйесін  рухани-адамгершілік тәрбие, ізгілендіру идеясы негізінде  құруға мұрындық болып отыр
«Қайырымдылық жасасаң, қайырын өзің көресің» дейді атам қазақ
Ендеше, ел ертеңі ұрпақ тәрбиесіне қол ұшын беріп, қолдау көрсетіп, қайырымдылық көрсету – қазақтың болашағының жарқын болуы үшін атқарылып жатқан істер екені сөзсіз.
Жазира Әкімбаева,
«Бөбек» Ұлттық ғылыми-практикалық, білім беру және сауықтыру орталығының жетекші ғылыми қызметкері
