Айдаһарлы-Құдайберлі – үңгір қыстақ атауы
Алғабастың солтүстігінде 55-60 шақырымдай жерде, Алғабастан Қорғалжынға барар жолдың бойындағы жотаның екі беті
Екі жотаны бөліп тұрған Көң өзеніне төніп тұрған тұмсығында үңгір бар
Биіктігі шамамен 2 ­метрге жуық, ұзындығы шамамен 500 метрге жетеді
Ел аузында үңгір жайлы аңыз бар
Кезінде бұл жерді Арғын-Алтай-Қалқаман руының Құдайберлі деген байы мекендепті
Байдың сауықшыл, саятшыл баласы болыпты
Көң өзенінің бойы аң-құсқа толы
Осы арада аң аулап, құс атып жүрген бай баласы өзенге төніп тұрған биік жотаның тұмсығында жалтырап жатқан затты аңғарады
Барып көрсе, үңгірде жатқан айдаһардың құйрығы екен
Шығып жатқан құйрықты алмас қылышымен кесіп алады
Ызаланған айдаһар үңгірден шығып, баланы жұтып қояды
Құдайберлі бай баласын іздеп жүріп өзінің досы айдаһардың үңгіріне келсе, үңгір бос, шабылған құйрық қана жатыр
Бай баласының өлімі айдаһардан болғанын біліп, аза тұтып, жатып қалады
Әуелде бай мен айдаһардың бір-біріне қастық қылмауға келіскен уағдасы болған екен
Сертін бұзған айдаһардың үңгірін тастап, жер ауып кетуінің себебі осы екен
Үңгірдің Айдаһарлы-Құдайберлі аталуын ел аңызы осылай түсіндіреді.
Барлық – төбе
Түлкібай қыстауы­ның солтүстік-батыс жағын­да
Е.Қойшыбаев (1985) топоним мағына­сын «көне түркі тілдеріндегі бар» этнониміне мекенжайды көрсететін – лық қосымшасы жалғанған атау деуге болады» деп түсіндіреді
Бұл көне топонимнің бірінші сыңарындағы бар сөзінің мағынасы «көп, үлкен», «мол»
Бірақ атаудың бұл сыңары көне түркі тілдеріндегі бор>пор «ақ балшық», «әк» мағыналы сөздің фонетикалық тұрғыдан өзгерген нұсқасы болуы мүмкін
Сонда Барлық «ақ балшықты» деген мағынаны да білдіреді.
Айдос-Үйтас – қорым
Қола дәуірінің орта және соңғы кезеңінен сақталған ескерткіш
Ұлытау ауданы Өткелбай бөлімшесінен оңтүстік-батысқа қарай 2 км., Жезқазған қаласынан солтүстік-шығысқа қарай 50 км жерде, Кеңір өзенінің сол жағалауында орналасқан
Бұл қорымды Орталық Қазақстан археоло­гиялық экспедициясы 1983 және 1997 жылдары зерттеген
Қорымның шығыс жағындағы қоршауларға қола дәуірі­нің Нұра кезең-н (б.з.б
ХІ-ХІІІ ғ.) адамдары жерленген
Қабірден көзе, құрбандыққа шалынған мал сүйек­тері табылды
Қорымның батыс бөлігінен Беғазы-Дәндібай мәдение­тіне жататын обалар ашылды
Өкінішке орай, көпшілігі тоналған
Жақсы сақталған обадан бірінің ішіне бірі салынған үш қоршау зерттелді.
Киікбай тоғаны – тоған
Ұлытау ауда­ны­ның солтүстігінде, Қаракеңгір өзе­ні­нің жоғарғы ағысында
1946 ж.Ә.Х.Марғұлан басқарған Орт.Қазақстан археологиялық экспедициясы зерт­теді
Тоғанның бойы­нан ­жартылай отырықшылықпен айналысқан қоныс­тың орны табылды
Қазба жұмыс­тары­ның нәтижесі бойын­ша бұл жерде егін егіп, мал баққан тайпалар өмір сүрген.
Айранбай күмбезі (ХІХ ғ.) – Ұлытау ауданындағы Малшыбай ауылының солтүстік-шығысына қарай 36 шақырым жерде, Сарыкеңгір өңірінің оң жақ жағасында орналасқан архи­тек­­тура­лық ескерткіш
Ескерткіш бес күмбезді, шикі кірпіштен қаланып, іші мен сырты күйдірілген кірпішпен өрілген
Қос-қатар етіп кірпіштен қаланған астыңғы қабаты бар
Қасбеті ашық және күңгірт түсті кірпішті «ромб» тәрізді мәнерлеп қалау тәсілімен әшекейленген
Құрылыс өрнегі аса күрделі емес, айналдыра белдеу тартылған
Күмбездің жалпы ауданы 8,30х9,75 м., биіктігі 6 м
Бас қасбеті өзгелерінен 70 см
көтеріңкі
Айранбай күмбезінің әшекейлі есігінде араб әрпімен жазылған жазу бар
Құрылыстың төбесі көлемі жағынан ең ірі орталық күмбезбен жабылған
Ернеуі арнайы дайындалған «кеңірдек» кірпішпен қаланған.
Айранбайқұдық – шатқал
Жыланды өзенінің оңтүстік жағында
Осы құдықты Айранбай қазғандықтан соның есімімен аталып кеткен.
Қарасері – өзен
Білеуті өзенінің саласы
Кісі атына байланысты қойылған атау
Ертеде сері жігіт болыпты
Жұрт өз атымен атамай, еркелетіп Қарасері атап кетіпті
Қыз ұзату тойына арнайы шақырылған сері ұзатылатын қызды ұнатып, қыз да жігітті сүйіп қалса керек, сөз байласып, нақ ұзатылар той күні қашып кетеді
Атастырып, қалың малын беріп қойған жақтың жігіттері серіні өлтіріп, қызды кері алып қайтады
Жайсаң сері, жалғыз ұл Қарасеріні аза тұтып қыр басына қояды.
Айтуа – өзен атауы
Байқоңыр өзені алабында
Дүйсенбай тауының (Ұлытаудың оңтүстігі) солтүстік беткейлеріндегі бұлақтардың қосылуынан түзіледі
Ащылы өзеніне сол жағынан құяды
Ұзындығы 25 км
Өзен жағасы жарқабақты
Көктемгі қар суымен және жерасты суымен қоректенеді
Сәуірде суы тасып, жаздың ыстық айларында қарасуларға бөлініп қалады
Өзен алабы жайылымдыққа, суы ауыз суға және мал суаруға пайдаланылады.
Дүйсембай – өзен атауы
Қалмақ­қырған өзені алабында
Майтөбе тауының беткейіндегі бұлақтар мен Тасқұдық бұлағының (Қарсақбай қалашығының батысында 7-8 км
жерде) қосылуынан түзіліп, Қарадыр мекенінен шығысырақ Қалмаққырған өзеніне оң жағынан құяды
Ұзындығы 110 км
Жағасы биік, жарқабақты, арнасы ирелең
Көктемгі еріген қар және жерасты суымен толығады
Сәуірде тасып, жаздың ыстық айларында жекелеген қарасуларға бөлініп қалады
Ірі салалары: Елемессай, Төретамсай, Тоқалсай, Қырықсай
Өзен алабында жайылымдық жерлер мен қыстаулар бар
Өзен суы ауызсуға және мал суаруға пайдаланылады
Кісі есіміне байланысты қойылған.
Айыртау – тау, биіктігі 654 м
Ұлытау ауылынан 9 км
жерде Жезқазған-Ұлытау тасжолының бойын­да барар жолдың басында тұр
Бұл тау екі айыр болып жерден қатар бой көтерген
Емшектаудың ұшар басы бөлектенсе, Айыртау жерден қатар айырланып бөлінеді, жапсарлас жатыр
2005 жылы қыркүйек айын­да Айыртау бауырына «Мемлекет тұтастығы мен халықтар бірлігі монументі» орнатылды (биіктігі 16 м., авт
Т.Төреқұлов)
Ескерткіш ҚР Президенті Н.Ә.Назарбаевтың Ұлытауға барған сапарындағы идеясы негізінде жасалды.
Арпабұлақ – бұлақ, егінді алқап
Ұлытаудан 18 км
жерде егінге орай қойылған
Етегінде жазықта егін салынған
Ел есіндегі әңгіме мазмұны мынадай: Сарғалдақ руынан шыққан Тәпіш деген кісі егіншілікпен айналысып, бидай егеді
Сол жылы бидай өнім бермей, келесі жылы арпа егеді
Мол өнім алып, қуанған дихан: «Арпабұлақ – еңбегім қайтқан бұлақ» деп бөркін аспанға атып қуаныпты.
Ақ Астау – бұлақ
Арғанаты тауының баурайында
Жері көркем, маңы шүйгінді бұлақ
Ел аузындағы әңгіме: «Кезінде Абылай хан жаз жайлауын осы жерден болғанын қалапты
Қымызының ерекше дәмділігі ұнаған екен» дейді
Атау ақ (сын есім) және астау (зат есім) сөздерінің тіркесуі арқылы жасалған.
«Ұлытау-Жезқазған өңірінің 
жер-су атаулары» кітабы бойынша дайындаған өлкетанушы
 М.СЕРІКБАЙҰЛЫ
