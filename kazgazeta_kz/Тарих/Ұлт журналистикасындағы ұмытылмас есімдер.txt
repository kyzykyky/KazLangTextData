Жиырмасыншы ғасырдың басында ғана дүниеге келіп, еңсесін тіктей бастаған кәсіби қазақ журналистикасы 1925 жылдан бастап бас көтертпес қуғынға ұшырады, толқын-толқын боп жарды соққан қанды репрессияның құрбаны болды
Арқалы ағартушылар, тыңға түрен салған ақын-жазушылар, қайраткерлік пен қаламгерлікті қатар меңгерген қоғам қайраткерлері, алдыңғы толқын алашшылдар мен олардың ізін басқан жас коммунистер, баршасы 1937-38-де оққа байланып, ізім-қайым түнекке жұтылып жатты… Өткен өмір жолдарындағы ел қамын жеген ұлтшыл ниет-борыштары үшін араға ондаған жылдар салып «күнәһар» саналған, тәуелсіздік жолында шаһит болған арыс-азаматтарды еске алып, әруақтары алдында бас ию біздің парыз-қарызымыз.
АЛДОҢҒАРОВ Ерғали Баймұхамедұлы (1901, бұрынғы Торғай облысы Қостанай уезі Қараба­лық болысы Шұбартеңіз ауылы – 1930) – қазақ жастар баспасөзін ұйымдастырушылардың бірі.
Қостанайда 2 жылдық училищені, 2 жылдық мұғалімдік курсты бітірген
Түркістан Республикасы Жастар одағы Орталық комитетінің органы – «Жас қайрат» газетін, Қазақ өлкелік жастар басылымдары – «Жас қазақ» газетін, «Лениншіл жас», «Пионер» журналдарын ұйымдастырып, алғашқы редакторы болған
«Еңбекші қазақ» (қазіргі «Егемен Қазақстан») газетінің жауапты хатшысы (Алаш
Алашорда
Энциклопедия
Алматы: «Арыс» баспасы, 2009, 50-51-бб.).
АХМЕТОВ Ілияс (1897, қазіргі Қарағанды облысы Шет ауданы 4-ауыл – 5.10.1938, Солтүстік Қазақстан облысы) – Алаш қозғалысының мүшесі, зерттеуші, журналист.
1921-26 жылдары Мәскеудегі Н.Нариманов атындағы Шығыстану институтының жапон бөлімінде оқып бітірген
Студент кезінде «Еңбекші қазақ» газетінің Мәскеудегі тілшісі қызметін атқарса, 1926-28 жылдары осы басылымға жұмысқа орналасып, тілші, бөлім меңгерушісі болды
1928 жылдан бастап ұстаздық қызметке ауысты: аймақтық курс меңгерушісі, ҚазМУ-дің жұмысшы факультеті мен Тәшкендегі Қазпедтехникумда оқытушы
«География» оқулығының авторы (Ташкент, 1932)
1934 жылдан бастап қуғын-сүргінге ұшырады, ең соңында атылды (Сонда, 66-б.).
ӘЙТПЕНОВ Мұқан (туған және өлген жылдары белгісіз) – журналист, қоғам қайраткері.
«Айқап» журналында (1911-15) мақалалары үздіксіз басылып тұрды
1920 жылы «Кедей сөзі» газетінің редакторы болды
«Үш жүз» қазақ социалистік партиясын ұйымдастырушылардың бірі, әрі Орталық партия комитетінің тұңғыш төрағасы (Сонда, 70-б.).
ӘЛЖАНОВ Батырбек (1892, бұрынғы Орал облысы Орал уезі Қараоба болысы Бұлақсай ауылы – ө.ж.б.) – журналист, баспасөз ісін ұйымдастырушы.
Орал губерниялық «Қызыл ту» газетін ұйымдастырып, 1920-23 жылдары жауапты хатшы қызметін атқарды
1923-25 жылдары «Жас қайрат» журналында қызмет істеді
Мақала, естеліктері Жайық өңіріндегі революциялық қозғалыс, Әлеумет (Азамат) соғысының ақиқатын ашып беруімен құнды деп есептеледі (Сонда, 74-б.).
ӘЛІМБЕКОВ Имам (1883 – 17.9.1937) – «Алаш» партиясының көрнекті қайраткері, ағартушы, публицист, журналист.
Қарқаралыдағы орыс-қазақ училищесін, ­Семей мұғалімдер семинариясын бітірген
1917-18 жылдары Алаш қозғалысына белсене қатысып, Семей облыстық комитетінің төрағасының орынбасары болды, милиция – атты әскер полкін жасақтаушылардың бірі
«Қазақ» газетінің қызметкері, «Сарыарқа» басылымының редакторы
1920 жылдан бастап Қарқаралы педагогикалық және Қызылжар ауылшаруашылық техникумдарында оқытушы, мектептерде мұғалім
1933 жылы 10 жылға сотталып, бірақ 1935 жылы босанып шығады
Екінші рет түрмеге тоғытылған кезде атылып, шәйіт болды (Сонда, 78-б.).
БАЙҒАСКИН Есім (1893, бұрынғы Ақмола облысы, Көкшетау уезі, Ортақшылдар болысы, 2-ауыл – 1937, Алматы) – Алаш қозғалысының қайраткері, журналист.
Омбы гимназиясында оқиды (1914-18), 1924 жылы Тәшкенге келіп, Орта Азия мемлекеттік университетіне қабылданады
1925-1937 жылдары «Ақ жол» газетінде редактор болды
Өмірінің соңы Алматы түрмесінде шүйдеден атқан бір оқпен қиылды (Сонда, 86-б.).
БАЙҒУРИН (БАЙҒАРИН, БАЙҒОРАЕВ) Әлжан Махмұтұлы (10.7.1896, бұрынғы Торғай облысы Қостанай уезі Домбар болысы – 10.10.1938, Алматы) – Алаш қайраткері, дәрігер, журналист, ғалым, ұстаз.
Қостанайдағы орыс-қазақ училищесін (1910), реалдық училищені (1916) бітірген
1920-22 жылдары Мәскеу мемлекеттік университетінің медициналық және қоғамтану факультеттерінде қатар оқып, 1922 жылы жазда Тәшкендегі Орта Азия мемлекеттік университетіне ауысып, оны 1925 жылы бітіріп шықты
1931-35 жылдары Ленинград мединститутының аспирантурасында оқыды
Өмірінің соңғы жылдарында лауазымды дәрігерлік қызметтер атқарды.
1922-25 жылдары «Ақ жол» газетінде бөлім меңгерушісі болды
1937 жылдың желтоқсан айында тұтқындалып, жазықсыз атылды (Сонда, 86-87-бб.).
БАЙДІЛДИН Әбдірахман (1891, қазіргі Солтүстік Қазақстан облысы Аққайың ауданы – 1931, Мәскеу) – Алаш қайраткері, журналист, баспа және баспасөз ісін ұйымдастырушы.
Омбыдағы мұғалімдер семинариясын бітірген
Ақмола облыстық Алаш және Қазақ комитеттерін ұйымдастырып, хатшысы болған.
1921-22 жылдары «Еңбекші қазақ» газетінің редакторы, 1923 жылы Орал облыстық «Қызыл ту» газетінің редакторы, 1923-25 жылдары Мәскеудегі Кіндік (Орталық) баспаның қазақ секциясының қызметкері, 1925-26 жылдары Қазақ өлкелік БК(б)П комитеті баспасөз бөлімінің меңгерушісі.
1929 жылы Алаш қозғалысына белсене қатысқаны үшін қамауға алынып, 1930 жылы 4 сәуірде ОГПУ-дің шешімімен әуелде ату жазасына кесіліп, кейін он жылдық мерзімге концлагерьмен алмастырылды (Сонда, 86-87-бб.).
БАЙТАСОВ Абдолла (1901, бұрынғы Ақмола губерниясы Петропавл уезі Ортақшылдар болысы – 1941, Қырғызстан, Бішкек қаласы) – Алаш қайраткері, журналист.
1921-23 жылдары Петропавлда «Бостандық туы» газеті редакциясында жұмыс істеді
1924-27 жылдары Орта Азия мемлекеттік университетінің шығыстану факультетінде оқыды
1928 жылы «Ақ жол» газеті редакция­сының ғылым мен техника бөлімін басқарды
Мағжан Жұмабаевпен бірге «Алқа» әдеби ұйымын құруға атсалысты
«Жас алаш», «Жас қайрат», «Еңбекші қазақ» басылымдарына мақалалары жиі басылды, «Тіл тарихы», «Халықтың ауызша мәдениеті», «Өлі табиғат», т.б
кітаптардың авторы.
1929 жылы Тәшкенде ұсталып, Алматы мен Мәскеудегі атышулы Бутырка түрмелеріне қамалды
1930 жылы ОГПУ «үштігінің» қаулысымен Архангельскге 10 жылға жер аударылды
1939 жылы рақымшылық бойынша босатылып, Бішкек қаласында аз уақыт оқытушы болып жұмыс істеді (Сонда, 89-90-бб.).
БАЛҒЫМБАЕВ Әбдіғали (1866, бұрынғы Торғай облысы Қостанай уезі – 1942) – ағартушы педагог, қазақтың алғашқы өлкетанушысы әрі журналисі.
Торғай училищесін, Орскідегі қазақтарға арналған мұғалімдік мектепті бітірген
­Ы.Алтын­сарин­нің ұйғаруымен Қостанай қаласы мен Ақтөбе уездерінде училищелерді басқарды, Торғай және Ырғыз уездерінде 22 бірдей орыс-қазақ училищесінің ашылуына мұрындық болды.
1902 жылы екі тілді «Торғай облыстық ведомостарының» редакторы болды
Көптеген өлкетанушылық және этнографиялық мақа­лалардың авторы
Кезінде «А.Б.» әдеби бүркеншік есімін пайдаланғандықтан, 1911 жылға дейінгі баспа бетін көрген мақалалары Ахмет Байтұрсынұлына телініп жүр
Осы тұрғыдан да оның есімі мен еңбегін толық «ақтау» қажетті-ақ
Мол әдеби-педагогикалық мұрасы жинақталған емес
Өмірінің соңғы жылдарында музейлерде, Қазақ ССР Ғылым академиясында жұмыс істеді (Сонда, 98-99-бб.).
Ғарифолла ӘНЕС,
профессор
