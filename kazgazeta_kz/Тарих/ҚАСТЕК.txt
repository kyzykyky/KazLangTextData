Қазақ жерінде заманында өркениеттің бастауындай һәм белгісіндей болған тарихи қалалар бой көтергені белгілі
Бүгінде оларды археологтар, тарихшылар, этнографтар, географтар өздерінің зерттеу нысанына айналдырып, ел үшін құнды-құнды мәліметтер табуда
Әрбір қала өзінің орналасқан жеріне, аймағына қарай саяси-экономикалық, рухани-мәдени орталықтың негізі болғаны аян
«Ана тілі» газетінің «Сахара шаһарлары» айдары арқылы біз осындай қалаларға қатысты мазмұнды деректерді ұсынуды жалғастырамыз
Бұл елтану жолында жас ұрпақтың бойына отансүйгіштік қасиеттерді дарытып, бай тарихымыздан хабардар етіп, қазақ халқы тек көшпелі халық емес, оның байтақ даласында сәулеті мен дәулеті жарасқан, әсем де көрікті қалалардың болғаны жөнінде берік ұғым-түсінік қалыптастыратынына кәміл сенеміз
Бүгінгі тілге тиек етер қаланың бірі – ол ортағасырлық Қастек қаласы.

Жамбыл ауданы, Қастек ауылынан 2,5 км оңтүстікте, Қастек өзенінің сол жағасында, Суық төбе тауының етегіндегі адырлардың бірінде орналасқан Қастек қаласының орнында белгілі бір аумақты алып жатқан құрылыс материалдары сақталған
Өкінішке орай, тарихи қала аумағының көптеген бөлігі ХХ ғасырдың ІІ-ші жартысынан бастап егін алқабына айналғандықтан жер тегістеліп, жоғарғы мәдени қабаты бұзылған.
Қаланың орталық бөлігінің үш жағын (солтүстік, оңтүстік және батыс) ор қоршап жатса, шығысы өзен жағындағы құлама беткейге жалғасады
Солтүстік және оң­түстік жағындағы ор жазық бар
Оның ені 5-20 м, тереңдігі 0,5-1 м
болса, баты­сын­­дағы ордың ені 10-20 м, тереңдігі 1-2 м
Қаланың егіндікке ай­­налмаған бөлігінде қиранды құрылыстың білінер-білінбес қабырғалары сақталған
Шаһар маңынан шыны ыдыстардың да сынықтары кездеседі
Табылған шыны сынықтары көк түсті екенін байқауымызға бола­ды
Әрине, бұдан өзге де түстегі шы­ны сынықтары болуы әбден мүмкін еке­нін жоққа шығармаймыз
Шы­ны­лардың барлығы жерде ұзақ уақыт жатқандықтан, сыртқы қабаты бүлінуге ұшыраған.
Қазба жұмыстары барысында табылған материалдардың басым бөлігі керамикадан жасалғаны байқалады
Сонымен бірге олардың арасында темірден, сүйектен және тастан жасалған бұйымдар бар.

Қыш бұйымдарының ішінде қазан, көзе, құм, құмыра, көзелек, шырақ және т.б
кездеседі
Мұндай ыдыстарды дайындауда жергілікті шикізат – табиғи қоспалы – дала шпаты, кварц, қоңыр әк пен слюдасы көп мөлшерлі қатты саз пайдаланылған
Табылған қыш заттардың ішіндегі тұтқасыз зооморф­ты құмыра ерекше көзге түседі
Оның бүйір пішіні шар тәріздес
Құмыраның жоғарғы және төменгі жағы тегіс
Сырты қызыл ангобпен көмкерілген
Беті тегіс әрі жылтыратылып өңделген
Бүйірінің жоғарғы жағы «жұлдызша» және оның айналасы үшбұрыштар түріндегі желпуіш тәрізді өрнекті штамппен түсіріліп безендіріліп, көркемделген
«Жұлдызша» түріндегі жоғарғы өрнектік жолақ цилиндрлі мойнының негізін белдеулеген
Құмыраның жалпы көрінісі ұзын мойынды суда жүретін құстың сыртқы пішінін елестетеді
Мойынның басы (ернеуі) сақ­тал­маған
Мойын қабырғасы сапалы өңделгенін көрсетеді
Құмы­раның өрнектік көркемдігі тартымды
Құмыраның сипатына байланысты өзге де ерекшеліктерді көптеп атап айтуға болады.
Қала орталығының айналасын­дағы төбелердің маңынан көптеген арықтардың іздері байқалады
Арықтардың басы тау жақтан, Қастек өзенінен тартылғандығы белгілі
Себебі ескерткіш өзеннен шамамен 80 м-дей биік орналасқан
Соған қарағанда қала халқы егіншілікпен және бақша шаруашылығымен айналысқанға ұқсайды
Мұны ескерткіш маңынан табылған металдан жасалған соқа тісі мен кетпен дәлелдейді.
Шыны ыдыстардың сынық­тары ІХ-Х ғғ
қабатынан ары кетпейді
Шлак­тар­дың шығуына байланысты шыны өндірісі жергілікті екендігі анықталды.
Сүйектен жасалған заттар да кездеседі
Солардың ішінде ерекше көзге түсетіні сүйектен жасалған тіс щеткасы мен шаш түйрегіш.

Тіс щеткасы таяқшасының ұзын­дығы 225 мм, бас жағы, яғни щетка бекітілетін жерінің өлшемі 36,5 мм
Х 10,5 мм
Басының арт жағында екі қатар тереңдетілген сызық, одан алдына қарай бес-бестен он, диаметрі 2,5 мм
тесік тесілген
Шамасы тесіктерге жануарлардың қыл түйіні өткізіліп, артындағы тереңдетілген сызықтардың ішіне бекітілген
Бұл өз кезегінде щетканы пайдалану уақытында кедергі жасамауына мүмкіндік берді
Сүйек өте қатты әрі жылтыратылып өңделген.
Зерттеу жұмыстары барысында, шаш түйрегіштің екі бірдей данасы табылды
Жылтыратылып өңделген сүйек таяқшалардың бір шеті үшкірленіп келген
Орта тұстары шамалы жуандау таяқшалардың ұзындығы 219 мм.
Қастек қаласы маңынан қола, темір, шойыннан жасалған заттар табылғанын да айта кеткен жөн
Олардың ішінде құрылысқа қажетті шынжырлар, шегелер; әскери жабдықтар: сауыт көбелерінің бірнеше түрі, жебе ұштарының бірнеше түрлері, сүңгі ұштары; тұрмыстық заттардан: пышақ, қайшы, шырақ, соғылған және шойын ыдыс, қапсырма, тұтқа мен үй сандықтарына арналған құлыптар, есік тұтқалары; ат әбзелдері: ауыздық пен сулықтың бірнеше түрлері және т.б
бар.
Қаланың қалыптасу тарихына тоқталатын болсақ, қаланың қалыптасуы солтүстік-шығыс Жетісуда VII ғ
аяғы-IХ ғасырда басталып, бұл үдеріс Х ғ.-ХІІІ ғ
басында қарқынды жүрді
Осы уақытта қала ірі экономикалық, саяси және мәдени орталыққа айналды.
Іле мен Шу өңірлеріндегі қалалық мәдениеттің қалыптасу үдерісі мен жағдайы Орта Азия мен Шығыс Түркістанның ортағасырлық тарихы ортақ болғанымен, урбанизациялық сипаты жағынан осы ауқымды аймақтың оңтүстік-батыс, оңтүстік және оңтүстік-шығыс облыстарынан ерекшеленеді
VI-VII ғасырларда Шу, VIIІ ғасырда Іле өңірі егіншілік пен қалалық мәдениеттің гүлденген алқабына айналады
Сонымен қатар ортағасырлық қалалардың құрылымы да тізбектеліп құрылу үдерісінің шынайы жағдайына байланысты бірыңғай болмады.
Жер жаннаты деп есептелетін өлкені тереңірек зерттеген Р.Аболиннің ғылыми зерттеулері бойынша Жетісу Шу-Балқаш бассейндерін қамтиды, оның теңіз деңгейінен орташа биіктігі 300-400 м, біршама төмен жері – Шу сағасы
Іле өзенінің оңтүстігінен Іле Алатауы басталады
Шу өзенінің оң жағасы мен Іле өзенінің төменгі ағысын жиектеген құм аралығының батыс жағы, жекелеген бөліктері Құлжабасы, Хантау, Қозыбасы деген атауларға ие Шу-Іле тауы деп аталады
Оларда көлікке ыңғайлы көптеген асулар бар
Қордай асуы арқылы Іле мен Шу өңірлерін жалғастырып жатқан жол өтеді
Тағы бір жол Қастек асуы арқылы Іле өңірін Ыстық көл қазаншұңқыры және Шу өңірімен жалғастырады.
Қастек асуына тоқталатын болсақ, бұл асу туралы мәліметтер Әмір Темір жорығы суреттелген ХV ғ
жазба деректер де кездеседі
1375 ж
Темір әскері Қара-Қасман (Қастек) асуы арқылы Іле өңірінен Атбашыға өткені тарихтан мәлім
1390 жылы Әмір Темір әскері Ертіске қашқан Камар ад-Диннің соңына түсіп, Ташкенттен Ыстықкөлге, одан Көктөбе тауы және Арджаты (Ұзын асу) тауы арқылы Алмалыққа (Алмату), Іле мен Қаратал өзендері арқылы Ертіске барғандығын топономист ғалым Е.Қойшыбаев өз еңбегінде атап өткен.
Қастек қаласына жүргізілген қазба жұмыстары барысында табылған тарихи деректер мұнда бекіністердің болғаны туралы хабар береді
Сонымен қатар бекініс салынбаған жерлер де бар
Орналасу аймағының табиғаты тұрмысқа қолайлы, сондықтан қала аймағында сауда мен қолөнер, т.б
салаларды дамытуға байланысты іс-шаралар жүзеге асырылғаны байқалады.
Қорыта айтқанда, Қастек қала­сының халқымыздың тарихындағы алар орны ерекше
Бір сөзбен айтқанда, Қастек – ел өркениетінің қалыптасуына сүбелі үлес қосқан қаланың бірі.
 
Арнабай НҰРЖАНОВ,
Ә.Марғұлан атындағы Археология
институтының жетекші ғылыми қызметкері, 
тарих ғылымының кандидаты
Ералы АҚЫМБЕК,
әл-Фараби атындағы Қазақ ұлттық
универсиетінің PhD докторанты
