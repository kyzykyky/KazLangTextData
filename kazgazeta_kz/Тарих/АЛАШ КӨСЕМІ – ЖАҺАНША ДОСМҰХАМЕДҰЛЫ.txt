Бізге – алаштанушыларға көптің айтар бір назы бар: «Айналдырған оншақты фамилияны төңіректеп шиырлай бересіздер
Жаңа есімдерді неге ашпайсыздар?»  Иә, сауал салу оңай, ал уәжді жауап беру қиынның қиыны
Бізге белгілісі: Күнбатыс Алашордасының басшылары соңғы сәтте барша құжат-қазыналарын өз қолдарымен өртегені; ҰҚК ұсынған экс-ОГПУ жазбаларының шындыққа емес, шиырлы шытырманы көп адастырушылыққа сілтейтіндігі; ең бастысы – қазекемнің жалтақтығы (мүмкін, қорқақтығы) мен енжарлығы… «Қанша қырғын болса да, ажалды өледі»
Ә.Ермеков, У.Танашев сияқты Алаштың сардарлары, болмаса Алаштың ақиқатына анық-танық көзкөргендер 1970-80, тіптен 1990 жылдарға дейін ортамызда жүрді
Олардың арасынан өзге өркениетті елдердің үлгі-өнегесімен суырылып шығып,  болашаққа аманаттап «үстел тартпасына жазуға» ешкімнің жүрегі дауаламады
 Жабулы қазан – жабулы күйінде қалды… 
Башқұрттардың ұлтшыл көсемі, мемлекет және қоғам қайраткері, басмашылар қозғалысының белсендісі, атақты түркітанушы ғалым Зәки Уәлиди Тоған (1890 – 1970) өзінің «Хатира-Естеліктерінде» қазақ ұлтшыл зиялы көсемдеріне баға бере келіп, ең көрнекті қайраткер ретінде Жаһанша Досмұхамедұлының есімін алдымен атайды…
ДОСМҰХАМЕДОВ Жанша ( Жаһанша) (1885, қазіргі Батыс Қазақстан облысы, Сырым ауданы, Бұлдырты ауылы – ө.ж.б./1938 жылы атылды) – Алаш көсемі, көрнекті мемлекет қайраткері, саясаткер, жоғары білімді алғашқы заңгерлердің бірі
1896-1904 жылдары Орал қаласындағы реальдық әскери училищесінде, 1906-1911 жылдары Санкт-Петербург университетінің заң факультетінде оқып, үздік бітіреді
Оралға оралып, заңгер болып жұмысқа орналасты, жергілікті газетте жер, ұлт мәселесіне қатысты батыл ойлы мақалалар жариялады
Қырғидай қыршын юристтен сескенген Орал генерал-губернаторы соңына түсіп, Том қаласына қызметке кетуге мәжбүр болды
1911-1917 жылдары әуелі адвокат, кейін Том округтік сотының Каинск уезі бойынша прокуроры қызметтерін абыроймен атқарды.
1916 жылғы дүрбелең тұсында Б.Қаратаев, Ж.Сейдалинмен бірге астана Петерборға арнайы барып, ІV Мемлекеттік Дума алдына қазақ жігіттерін тыл жұмысына алуды шегере тұруды мәселе етіп қойды
Ақпан революциясынан кейін жасақталған Каинск уездік атқару комитетінің төрағасының орынбасары бола тұрса да, Оралдағы Уақытша Қазақ комитетінің арнайы шақыруымен наурызда елге оралды
1917 жылы 19-22 сәуір аралығында 800 делегат қатысқан І Қазақ Орал облыстық съезінде төраға болып сайланды, ұлттық қоғамдық-саяси жұмыстарға білек сыбана кірісті
Мәскеуде өткен І Бүкілресейлік мұсылман съезіне, Орынборда өткен І және ІІ Жалпықазақ съезіне делегат-өкіл болды
Бүкілресейлік «Шуро-и-ислам» комитеті төрағасының орынбасары, Уақытша үкіметтің Құрылтай жиналысы жөніндегі заң жобасын әзірлейтін Айрықша Кеңесіне мүше, Алашорда үкіметі – Уақытша Ұлт Кеңесіне мүше, ІІ Жалпықазақ съезі атынан «Шуро-и-исламға» өкіл, Орал облысынан Бүкілресейлік Құрылтай жиналысына депутаттыққа кандидат, Киев қаласында өтетін Федералистер съезіне делегат болып сайланды.
1917 жылдың мамыры мен 1918 жылдың мамыры аралығында Ж.Досмұхамедұлы негізінен дүбірлі астана Петерборда болды, Қазан революциясын көзімен көрді, В.Ленин және И.Сталиндермен кездесіп, ауызба-ауыз пікірлесіп тұрды
Болашақ Башқұртстан, Қазақстан секілді мұсылман мемлекеттері қандай болмақ деген дау-дамайда конфедеративтік тұрпатты емес, федеративтік құрылымды жақтады
«Шуро-и-исламдағы» У.Танашев, Ж.Ақбаев, К.Төгісов, Зәки Уәлиди Тоған сынды қайраткерлермен бірге болашақ «Алаш» партиясының бағдарламасын түзді, ­Ресей империясы көлемінде билігі жүріп тұрған министрліктер (ІІМ, Сот, Оқу министрлігі) мен комитеттерде (Бас Жер комитеті) қазаққа қатысты істермен айналысты.
1918 жылы сәуір айында Ж.Досмұхамедұлы бастаған Алашорда делегациясы Мәскеуге келіп, Халық Комиссарлар Кеңесінің төрағасы В.И.Ленинмен және Ұлт істері Халкомының басшысы И.В.Сталинмен Қазақ ұлттық автономия­сын жариялау жөнінде келіссөз жүргізді
Саяси шешімге қол жеткізілмегенімен шаруашылық бағытындағы келісімдерге қол қойылды, 12 млн алтын ақша аванс ретінде алынды
Қайтар жолда Ж.Досмұхамедұлы Саратов стансасында большевиктер тарапынан тұтқындалса, Оралға келісімен оны Орал әскери үкіметі абақтыға жапты
Мұндай тар жол, тайғақ кешулерден заңгер Жаһанша заңды түрде өз басын арашалап алып, қайта қос үкіметпен де әскери-саяси одақ құру жөнінде келісім-шартқа отырып, соңында – 1918 жылы мамырда қазақ топырағындағы тұңғыш ұлттық дербес әкімшілік бірлік – «Ойыл уәлаяты» Уақытша үкіметін құрып, Жымпитыда өткен ІV Қазақ Орал облыстық съезінде өзі төрағалыққа сайланды
Жаһанша мен Халел Досмұхамедұлдарының басшылығымен ел билеп, жер-суды қорғаған, 22 ай өмір сүрген ұлттық мемлекеттік өкімет органы, «уәлаяттық автономия» туралы арнайы сөз етуге тура келеді (Алаш
Алашорда
Энциклопедия
Алматы: «Арыс» баспасы, 2009, 44-45, 132-143, 259-262-бб.)
Жан алып, жан беріскен осы 22 айда аттан түспеген Ж.Досмұхамедұлының қимыл-әрекеттері оның ұлт көшбасшысы болуға лайықты тұлға екенін көрсетті
Аз уақытта мемлекеттік билік органдары (Уәлаят Құрылтайы, Земство управасы, Кеңес, Уақытша үкімет, Қорғаныс комитеті) мен Жоғары Сот (өзі төраға) құруы, «халық милициясы» аталған қарулы, саптық кадрлармен қамтылған әскер жасақтауы, сондай-ақ шаруашылық істерін жүргізіп, сауда-саттықты (жәрмеңкелерді) дамытуы, банк ашуы, т.т
оны шын мәнінде Алаш көсемі дәрежесіне көтерді
Уәлаяттық автономиясының билігі алғашқы кезде Орал губерниясының Жайық сырты бөлігіне ғана жүрсе, 1918 жылдың 11 қыркүйегінен бастап қайта жасақталған Алашорданың Күнбатыс бөлімі Бөкей Ордасын толықтай, Закаспийский облысының Маңғыстау уезін, Торғай облысының Ақтөбе және Ырғыз уездерін қадағалап, 1,5 миллионға жуық қазақты «ақ» пен «қызылдан», ең бастысы ата жауымыз – казак-орыстардың зорлық-зомбылығынан қорғап тұрды
Осы тұста мемлекет басшысы Ж.Досмұхамедұлының мәмілегерлік, дипломатиялық шеберлігіне таң қалмасқа шараңыз жоқ
Ол империяны жайлаған анархия мен қиян-кескі Азамат (әлеумет) соғысының ешбір логикаға көнбейтін зорлық-зомбылық жылдарында қылышын жалаңдатқан ақпен де, сылдыр сөзбен арбаған қызылмен де, қанішер казак-орыспен де келісімге келіп, үнемі қазаққа пайдалы шешімдерге қол жеткізді
Осы таңғажайып мәмілегерлігінің арқасында өзі социал-революционер (эсер) бола тұрып, қара күшпен билікке келген советтік большевиктермен де келісімге келді, болашақ кеңестік Қазақ Елінің іргетасын қалауға атсалысты.
Кирвоенревкомның 1920 жылғы наурыздағы қаулысына сәйкес Күн­батыс Алашорданың лидерлері ха­лық­тан оқшауландырылып, Жаһан­ша мен Халел Досмұхамедұлдары, Иса Қашқынбаев, Кәрім Жәленов, Беркінғали Атшыбаевтар аманат ретінде әуелі Оралға, кейін Орынборға, одан Мәскеуге жеткізілді
Ол 1921-24 жылдары Тәшкенде, 1927-29 жылдары Қызылордада, 1929-30 жылдары Алматыда қарапайым шенеуніктер атқаратын мардымсыз жұмыстарға жегілді
В.И.Ленинмен жекебастық таныстығы, одақ деңгейіндегі басшы Т.Рысқұловпен бажалығы, ең бастысы, мемлекет басшысына лайықты интеллектісі оны барынша қорғаштап қолдағанымен, қара дауылдай кезең-кезегімен соғып тұрған «қызыл террордан» басын арашалап қала алмады
1930 жылы қазан айында Мәскеудегі атышулы Бутыркаға қамалып, 1932 жылы сәуірде Алматыда ОГПУ үштігі бес жылға Воронеж қаласына жер аударуға үкім шығарды
Одан аман-есен оралғанымен 1938 жылы тағы ұсталып, ату жазасына кесілді
Сірә, сол қанды жылдардың «дәстүрінше», үкім шыққан бойда орындалған болуы керек…
Жаһанша Досмұхамедұлы сынды ұлт қайрат­­керлерінің аузынан шыққан ұлағатты сөздері, шашыранды жазбалары ешқашан жинақ­талған емес
Солардың көзге іліккен кейбіреуі төмендегідей…
*Қазақты елдің тұрмысын, тілін, мінез-құлқын, әдет-ғұрпын білетін қайраткер ғана басқаратын болады
Сол себептен де біз қалайда Ресейден автономия алуға тиістіміз.
*Қазір желбіреп тұрған бостан­дықтың жасыл туы – бәрімізді бірлікке, бауырластыққа шақырады
Қазақтың қара шаңырағы бәріне де пана бола алады.
*Біздің мақсатымыз – ел билігін халықтың өз қолына беру; қазақ халқы автономияға ие болып, алдағы уақытта өз тағдырын өз қолына алуы тиіс
Біз тапқа, жікке бөлінбейміз, біртұтас халық ретінде болашақ үшін күресеміз.
*Ендігі біздің мақсатымыз – Россия­ның құрамында жаңа демократиялық автономия құрып, халқымызға шын мәнісінде тәуелсіздік, еркіндік алу, жерімізге, суымызға, жер асты бай­лы­ғымызға өзіміз қожа болуымызды көксейміз
Осы позициямызды ортаға сала отырып, біздің айтайын дегеніміз, қазақ еліне шын мәнісінде теңдік, азаттық берсеңіз біз совет өкіметін мойындаймыз.
*Біздің халқымыз Россия империя­сының қарауындағы саяси құқықтан әбден қараң қалған, экономикалық қанаудың ең азабын көрген халық
Қазақ елінің 17 млн шаршы километрге жуық территориясы орыс отаршыларының меншігіне көшті
Ең құнарлы, тұрмысқа қолайлы жерлері қазақ шаруаларынан алынып, Россиядан қоныс ауыстырған келімсектердің пайдалануына берілді
Қазір қазақ жеріндегі халықтың 42%-ы орыстар
Халқымыздың тұрмысы өте ауыр, тіпті қайыршылық жағдайда, мекені тау мен тас, шөлейт аймақтар
Халықтың ұлт-азаттық көтерілістері аяусыз жанышталып, қанға батырылды.
*Кең-байтақ жерімізді, дарынды ұлтымызды, шұрайлы тілімізді, халықтық өнерімізді сақтап қалу үшін бәріміз бірігіп, қол ұстасып, сапқа тұратын уақыт келді
Бізді екі ғасыр бойы тепкінінде ұстаған Россия бүлікке бөленді, қандастары біріне-бірі қарсы тұрып, өзара жанжалдасып жатыр
Орыстардың бірқатары дүние-мүлік үшін жанталасса, екіншілері билікке құмартып қан төгуге шықты
Міне, осындай шым-шытырық жағдайдан шығудың жолын біз өзіміз іздеуіміз керек.
*Біздің мақсатымыз – хүкімет құру және оның тірегі [болар] әскер жасақтау
Хүкімет пен әскер жасақтау үшін қаржы керек, міне, осы мәселені талқылап, халықтың қолдауына ұсыну.
*Біздің тірегіміз – барлық халық; қалың жұрт бай, кедей, ру, ақсүйек, тайпа болып бөлінбей – баршамыз болып бірлік туын көтеру.
*Қазақстан жағырапиялық жағынан біртұтас мемлекет ретінде басқарылуы тиіс
Барлық жоғары лауазымдар сайланып қойылуы керек
Егер де совет өкіметі саяси еркіндік жариялап, еркін партия құруға мүмкіндік берсе, оларға да осы талапты қою керек.
*Қазақтың бостандығы мен тәуелсіздігі үшін бізбен бірге болатындар – досымыз, өз қара басының қамын ойлап, әркімнің артына ілесіп адас­қандар – жауымыз
Автономияға, қазақтардың өзін-өзі билеуіне кеселдік жасаушылар – дұшпанымыз.
*Бізге береке-бірлік әкелетін – тек әділдік
Қалың халықты тонаушыларды, момынды жылатушыларды серіктікке алмаймыз.
*Келіспеушілікті – келісіммен түзейік
Ауырған жерімізге жұмсақ алақанымызды басайық
Жарамызды жазамыз деп езуіміз көпіргенше дауласар болсақ, оның аты – құру.
Ғарифолла ӘНЕС
