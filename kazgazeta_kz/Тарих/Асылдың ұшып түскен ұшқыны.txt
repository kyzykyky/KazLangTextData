Шәкәрімнің талантты ұрпақтары Ахат пен Зияттың шығармашылығындағы әке орны айрықша
Ахаттың Шәкәрім қолжазбаларын аялап ұрпақ мұрасына сіңірген еңбегі зор
1935 жылы 9 ақпанда ол Ұлттық кітапханаға Шымкент жерінің қазағы болып деректер өткізген.
Халықтың рухани мүддесіне әкесінің шығармашылығын жеткізуші ретінде Ахаттың орны қазақ қоғамында бағаланар кезі де болған сияқты
 Бір әулеттен шығып, осынша елі үшін еңбек еткен қазақтың талантты ұлдары саусақпен санарлық.“Менің әкем, халық ұлы – Шәкәрім”, (Жұлдыз.-1992, №11, 7-бет),- атты еңбегінде Ахат былай дейді:
“…Әкей биіктің ықтасын күнгей бетінде отырған
Мен қарабұйра жинауға кіріскем
Әлдене уақытта әкейдің қасына келіп байқасам, әкейдің екі көзінен құлай аққан жастың сорабын көрдім
Әкей көп жыламайтын берік болатын
Жылай қалғанда өңі бұзылмай, көзінен жас парлап қана ағатын
Неліктен жылайды екен деген ой келіп, неге жылағансыз деп сұрадым
“Өткен бір жағдай есіме түсіп, көңілім босап, көзіме жас келді” – деді
“Басқа жұрт қазақты, әсіресе өзіміз — надан, білімсіз, өнерсіз, мәдениетсіз дейміз
Өнерсіз надан қалғанымыз рас
Бірақ жете тексерсек, біздің де зор білімді адамдарымыз болған
Жер жүзіне жайылған, ғылым  іздеп, өмірін сарп еткен бабаларымыз өткен
Әбу Насыр, Әбусина, Қорқыт, Ұлықбек тағы-тағылар түрік қауымынан, бізден шыққан
Тіпті кешегі өткен Әнет Бабаның өзі ғалым-философ адам екен
Соны да тани алмай, баға бере алмай келдік қой
Абайға не қылмадық, не көрсетпедік — қарғадық, сөктік, жала жаптық, ұрдық, соқтық, талас-тартыс, ру партиясын қуумен өттік қой.
Нақыл сөздердің иесі, алтын қазынаның қорларын жасаған — Асан, Бұқар, Манабай, Марқасқа, Өтеген, Үмбетей сияқты дүлдүл, төкпе ақын, жыраулар, осыларды жете ұғынып, түсіне алдық па? Жоқ!..”
Әке толғанысын баласы осылай деп жеткізеді
Осы жолдардан-ақ Ахаттың әке бейнесін, ішкі ойын, дүниетанымын, білімдарлығын аңғарып, көкейіне құйғандығын аңғарасың.
Ахат 1931 жылы, Семей түрмесінде әкесінің өлімін естігенде «Қарт өлімі» деген өлеңін жазады
Әке өлімін күңірене жырлаған Ахаттың жоқтауы да, қайғысы да Шәкәрім ақынның дара тұлғасы, жазықсыз оққа ұшқандығы, елінің, халқының қадірлісінен айырылғандығын осы өлеңінде жеріне жеткізе жазады.
Ахаттың өлеңдерінің ішінде әсіресе әкесіне арналған өлеңдерінің шоқтығы биік
«Қарт өлімі», «Құдық» өлеңдерінің мазмұны мен тақырыбы ұқсас болғанымен әрбір өлеңінде Шәкәрім қажының бейнесі, шығармашылығының өміршеңдігімен қоса, деректер де беріледі
Ақынның өлімі қалай болды, қай жерде және мұрасының болашағы жайындағы ақын Ахаттың болжамы да шындыққа келіп тұр.
Ахат 1961 жылы, 28 шілдеде әкесінің сүйегі жатқан құдық туралы «Құдық» деген өлең жазады:
Көрінер алыс көзге елес,
Жайлауда терең құдық бар.
Көлемі онша кең емес,
Байқағам, бұрын еді тар.
Суы біткен, құрып та,
Ұқсаған көрге түрі бар.
Болмаған бұл іс ғұрыпта,
Бір ғажайып сыры бар
–
деп, құдықтың құпия сырының жайын айтады
Алғашқы «Қарт өлімін» 1931 жылы әкесі өлгенде жазса, кейін әкесінің сүйегін 1961жылы 30 жыл өткен соң қазып алғанда жазғаны еді.
Ахат өмір шындығын негізгі дерекке сүйеніп, анық береді
1931 жылы қанішерлердің қолынан жазықсыз қаза тапқан Шәкәрім ақынның сүйегін Ахат 1961 жылы қазып алып, отыз жыл өткен соң жерлейді
Бұл анық қазақ халқының қасіреті! Ұяты, арының тапталуы!
Сол кезеңдегі саясаттың адам болашағына балта шауып, рухани әлемін жаншығандығын осы бір-ақ өлеңнен аңғаруға болады
Халық осындай аяулы адамның көмусіз жатқанын білді, бірақ қорқыныш пен солақай саясаттың тегеуіріні  Шәкәрім қажыны жерлеуге жібермеді.
Шәкәрім ақынның талантты ұлдары Ахат, Зият қаламынан шыққан туындылар халықтың рухани әлемін, мәдениетін, әдебиетін өркендетуге арналған
Олардың еңбектері әке тағылымын алып, оны ұрпаққа жеткізуде көп еңбектен­ген үлгілі шығармалар
Әкесінің поэ­тикалық мектебінен нәр алған балаларының ақындық өнерлері же­тілген, өлеңдерінің көркемдік және құрылымдық ерекшеліктері де жақсы.
Әке тақырыбына арналған Ахат өлеңдерінің поэтикалық тілі шебер, көркемдік-эстетикалық қуаты күшті шығармалар
Олай дейтініміз:
Біріншіден: әке бейнесі тереңнен, поэтикалық тілмен шебер суреттеледі.
Екіншіден: әке бейнесі арқылы халық бейнесі және солақай саясаттың кесапаты қоса суреттеледі.
Үшіншіден: әке тақырыбы өлеңде­рінде тарихи шындықпен қоса, әкесі жайлы тың деректер мен әкесінің өмірі жайлы мағлұматтар да бар.
Төртіншіден: Ақынның суреткерлігі осы өлеңдерінде айқын танылады
Ол пафосқа, құр эмоцияға беріліп суреттемейді, әке бейнесін барлық қырынан танып, тереңінен суреттейді
Осы өлеңдерінде халық тағдыры мен әке тағдыры бірлесе астасып беріледі
Ол бұл оқиғаны көзімен көріп, өз  басынан өткізіп, жанымен түсініп, жүрек елегінен өткізіп суреттейді.
Шәкәрім ақынның ұрпақтарының талантты да, дара болмыстары, олардың ақындығымен қоса, білімдарлықтары да қазақ жұртшылығына қалдырған мұ­раларынан айқындалады
Қазақ әде­биетінде олар да өз орнын алатын кезі де келген сияқты.
Өткен зиялыларымыздың өмір жолдары сөзсіз бүгінгі ұрпақ төрінен орын алуына Ахат, Зият сынды игі жақсыларымызды аялай білуіміз де үлгі болары хақ.
Қазіргі кезеңде жастарымызды  тәрбиелеуімізге, үлкенді қадірлеуге, өткен тарихымыздың маңыздылығын, олардың бүгінгі жас ұрпақ үшін жан  аямай еткен еңбектерін насихаттау­дың да пайдасы мол деп есептейміз.
Абайдың және адам жайлы толғанысындағы небір иірімдер, Шә­кәрім өлеңдеріндегі тіптен баласы Ахаттың өлеңдерінде өзінің өрнегін танытады
 Ақынның «Ақиқаттың нұры жанып жолымда« өлеңінде:
Ақиқаттың нұры жанып жолымда,
Тұрсадағы, қона алмай тұр
жүрекке.
Мен құрбандық болып соның
соңында,
Жетсем деймін, армансыз
бар тілекке,
– деген жолдары көп сырды аңғартады.
Шәкәрімнің «Иманым« топтама өлеңдеріндегі жаратушы жар, хақиқат, өмір, өлім, махаббат, тіршілік, тазалық, адами құндылықтар жайлы жазылған өлеңдерінің әсерін Ахат шығармашылығында өз ізін салғаны көрініп тұр
Мысалы Шәкәрімнің мына өлеңінде:
Менің жарым қыз емес,
Хақиқаттың шын нұры.
Оны сезер сіз емес,
Көзге таса бұл сыры…
Абайдың ақындық мектебінің және әкесі Шәкәрімнің шығармашылық дәстүрін жалғастырып, қазақтың ақындық өнеріне өз үлесін Ахат ақын бар мүмкіншілігінше қоса білді
Себебі, қазақ халқының басына түскен саяси хал-ахуал, зорлық-зобалаң ақынның дарындылығын, талабын кеңінен дамытуға жол бермеді
Сонда да тума талант өзі айтқандай «Асылдың ұшып түскен ұшқыны«, жайнамай, қап түбінде неге жатсын
Түрмеде жатып, қорлық көріп, аяусыз соққыдан зардап шексе де Ахат ақсақал өзінің адами қасиетін жоғалтқан емес
Үнемі болашаққа үміт артып, әкесінің мұрасын халқына жеткізіп, оны сақтап қалуды мақсат етті.
С.Ізтілеуова, филология ғылымдарының
докторы,  Абай атындағы ҚазҰПУ  «Абайтану»
ғылыми-зерттеу орталығының
жетекші ғылыми қызметкері
