Адамзат тарихында ең ауыр да қайғылы қасіретімен із қалдырған Ұлы Отан соғысының зардабы ешуақытта ұмытылмайды
Халқымыз: «Біздің ісіміз әділ, біз жеңеміз» деген ұранмен бірігіп, бір тудың астына жиналды
«Не өмір, не өлім» деп аянбады
Тылдағы еңбектеген баладан бастап, қыз-келіншектер, қарттар соғыстың аяғына дейін дамылсыз еңбек етті
Майдандағылар мен тыл еңбеккерлері бірін-бірі қолдады
Жауынгерлер қарумен елін қорғаса, тылдағылар азық-түлік, киім-кешегін жіберіп, бір-біріне сүйеу, тіреу болды.
Осындай тылда таңның атысы, күннің батысы қажырлы еңбек еткендердің бірі қазір Ақтау қаласында тұратын 90 жастағы Мақпал Түгелбайқызы Есеева деген қарт ана
Ол Тұщықұдық ауылының тумасы.
Бұл кісі аққұба жүзді, орта бойлы, әлі де болса карттыққа онша жол бере қоймаған сүйегі асыл адам
Біз әжемізді әңгімеге тарттық:
– Ұлы Жеңістің 70 жылдығын да атап өттік
Өзіңізге белгілі, тылдағылардың еңбегі соғыс кезінде аз болмаған
Елбасы Ұлы Жеңіске арналған салтанаттарды тыл еңбеккерлерінің еңбегі атаусыз қалмауы тиіс деп тапсырды ғой.
– Ел басына күн туған шақта «Бәрі де майдан үшін, бәрі де жеңіс үшін» деп жұмыла еңбек еттік
Мен бұрынғы Ворошилов атындағы ұжымшарда болдым
16 жасымнан бастап әкем Түгелбаймен бірге мал бақтым, қой қырқып, қой төлдеттім
Жазда орақ орып, шөп шаптым
Үнемі ашқұрсақ жүрдік
Қой сауып, оның сүтінен брынза бастық, меспен май шайқап, майдан үшін тапсырдық
Әр ай сайын жоспар беріліп тұрды
Ақша деген қолға тиіп көрген жоқ
Еңбеккүн деген болды
«Еңбеккүн» үшін ай сайын әр адамға бес келі ұн, салмағы 600 грамдық грузиялық шай берілді
Ал шақпақ шекер, «күйік кәмпит» дегендерің елуінші жылдарға қарай келе бастады.
Көлік – ат пен түйе
Мектеп үйі мен кол­хоз кеңсесі жапырайған екі үй, олар да еден­сіз
Көпшіліктің тұрғын жайы жер­тө­леде еді
Ал малшылар жағы көбінесе қысы-жазы киіз үйлерде отырды
Сол кезең­дердегі менімен құрдас қыз-келін­шек­терден Тұщықұдықта жалғыз ғана Сәнбалаш Түйешиева ғана бар
Біз қыстан басқа уақыттарда жалаңаяқ жүре беретінбіз
Тұщықұдықтың өңірі құмдақ, шағылды болып келеді
Соғыстың аяқталар тұсында қойма меңгерушісі, есепші болып та аздаған қызмет атқардым.
Қысы-жазы үстімізден жыртық-жамау киім түскен емес
Ал брезент бәтеңкені соғыстан кейін ғана кидік
Үлкендер жағы «американ галош» киіп мәз болатын
Бірақ бізді қинайтыны тұрмыстың ауырлығы емес, елге келіп жататын «қара қағаздар» болды ғой
Дауыс етіп жылағандар, жары мен баласын жоқтағандардың зары әлі күнге дейін құлағымнан кетпейді.
– Иә, сол бір қиын-қыстау шақтар да өтті
Сіз де тұрмыс құрып, балалы-шағалы болдыңыз
Сіздің әулетіңізден үлкендер жағынан өзіңіз ғана қалыпсыз
Қазіргі жағдай туралы не айтасыз?
– Ой, қарағым-ай, қой үстіне бозторғай жұмыртқалаған заман ғой
Жұрт не ішем, не жеймін демейді
Қи-тезектің орнына мынау көгілдір газ, майшамның орнына – электр жарығы
Жертөленің орнына зәулім үйлер, ат көлік орнына әр үйде бір-бір машина
Үкімет ауырсаң ақы төлейді, біз сияқты зейнеткерлерге зейнетақы төлейді
Сонда не жетпейді? Нысап жетпейді
Молшылық дариясында жүзіп жүріп, анау жоқ, мынау жоқ дейтіндер бар
Олар отызыншы жылдардағы ашаршылықты, Ұлы Отан соғысы кезіндегі қиыншылықтарды білмейді
Қайсыбіреулер «өткенде шаруамыз жоқ, бүгін бәрі де төбемізден төгіліп жатуы керек» дейді
Болар-болмас қиыншылық көрсе дереу қоғамды кінәлап, үкіметті күстәналайды
Әрине, мұны ащы да болса айтуға тиістімін
Ең алдымен қанағат керек
Құдайға шүкір, еліміз Тәуелсіздіктің көк байрағын желбірете көкке көтеріп отыр
Нұрлы жолға бастап отырған айналайын Нұрсұлтан баламыз бар
Ендігі тілейтінім тек бейбітшілік, бірлік
Ал соғыс дегеннің жер бетінде аты өшсін..!
Қарт ананың осынау жүрекжарды сөзіне баласы Қуаныш та үнсіз бас изеп қостап отырды.
Аллаберген Қонарбаев
Маңғыстау облысы
