Алматы қаласында «Нұрсұлтан Назарбаев Білім беру қорының» ұйымдастыруымен «Қазақстан Республикасындағы Халықаралық білім беру: тәжірибесі, мәселелері және келешегі» атты ғылыми-практикалық конференция болып өтті
Бұл конференция «Нұрсұлтан Назарбаев Білім беру қорының» 15 жылдығы мерекесі аясында болды
Онда көптеген қазақстандық және шетелдік спикерлер түрлі тақырыптарда пікірталас жүргізіп, баяндамалар жасады.
«Нұрсұлтан Назарбаев Білім беру қоры» Қазақстан Республикасы Прези­дентінің бастамасымен 1998 жылдың 15-желтоқсанында құрылған болатын
Қордың мақсаты – Қазақстанның білім беру жүйесін халықаралық стандарттарға сәйкес дамытуға қолдау көрсету
Осы бағытта 15 жыл бойы қор ауқымды жұмыс атқарып, бірқатар жетістіктерге қол жеткізді.
Қордың басты жобаларының бірі – орта білім беру жүйесінде инновациялық мектептерді құрып, олардың жұмысын жолға қою болды
Осы орайда Білім беру қорының басшылығымен Алматы және Астана қалаларында инновациялық «Мирас» мектептері, Алматы халықаралық мек­тебі, «Мирас» балабақшасы, «Арыстан» әскери лицейі ашылды
Бұл халықа­ралық мектептердегі білім беру процесі оқушы­лардың тұлғалық қасиеттері мен әлеуетті мүмкіндіктерін дамыту үшін қолайлы жағдай жасап, қоршаған ортамен өзара байланыста болып, оқушылар өздерін сыни тұрғыда түсіне білу, өзін еркін тани білу және көрсете білу дағдыларын қалыптастыруға бағытталған.
Білім беру қызметін жүзеге асыра отырып қор мектептеріне халықа­ралық ұйым­дардың, нақты айтқанда Халықаралық Мектептер кеңесінің, Жаңа Англия мектептері мен колледж­дері Ассоциациясының аккредитациясынан ойдағыдай өтуге жол ашу мақсат болып отыр
ТМД елдері бойынша мұндай мәртебесі бар мектептер үшеу: оның екеуі Алматы және Астана қалаларындағы «Мирас» мектептері
«Мирас» мектептері негізгі мектепті бітіргені туралы халықаралық сертификат алуға емтихан (IGCSE – Британ стандарты) қабылдайтын Халықаралық Емтихан орталығы ретінде Кембридж университетінің аккредитациясынан өтті
Қордың үш мектебі де Халықаралық бакалавриаттың бастауыш және негізгі мектептердің бағдарламалары бойынша авторизациясынан өтіп, Қазақстан Республикасы Білім және ғылым министрлігі қабылдаған негізгі мектепті бітіргені туралы қазақстандық куәлікке пара-пар келетін халықаралық сертификатты иеленді
Алматы және Астана қалаларындағы «Мирас» мектептері жоғары сатыдағы оқытуды ұйымдастырудың беделді әрі сапалық тұрғыдағы жаңа формасы болып табылады
Бұл бағдарламаны ойдағыдай меңгерген жағдайда әлемдегі жетекші университеттерге қабылдау емтиханысыз түсуге құқық беретін дипломдық бағдарлама (11 – 12 сыныптар) (IB DP – Diploma Programme) бойынша да авторизациядан өткен
Бүгінгі таңда дипломдық бағдарлама түлектері Қазақстан, Англия, Үндістан, Испания, Канада, Қытай, Сингапур, АҚШ және Франция елдерінің жетекші университеттерінде білім алуда.
«Нұрсұлтан Назарбаев Білім беру қоры­ның» алда тұрған міндеттері жайлы дирек­тордың білім беру бойынша орынбасары Сыздықова Ғайша Насырқызы былай дейді:
– Қазіргі таңда біздің қор Алматы, Атырау қалаларында инновациялық «Мирас» балабақшаларын салуға тендер ұтып алып отыр
Атырау қаласында салынатын балабақша 350 орынға жоспарланған
Онда балаларды тәрбиелеу және оқыту ісі 2 жас­тан бастап мектепке дейінгі кезеңді қамтып, «Мирас» мектептерінің білім бағдарламалары бойын­ша Монтессори педагогикасы элементтерін қолдана отырып жүзеге асырылатын болады
Бұл балабақшалар жоспар бойынша 2014 жылдың жазында жұмысын бастауға тиіс.
Білім беру қоры еліміздегі екі жоғары оқу орны: Халықаралық Бизнес университеті мен Халықаралық ақпараттық технологиялар универси­тетінің тең құрылтайшысы болып табылады.
2012 жылдың ақпан айында Қазақстан Республикасы Үкіметінің қаулысымен қор мек­тептеріне халықаралық мектеп мәртебесі берілді.
Қор оқушылары үнемі түрлі жобаларға қатысады
Оған шетел және республикалық 150-ден астам мектеп қатысқан «БҰҰ үлгісі» мысал бола алады
Бұл үлгіге халықаралық қызығушылық танытылып отыр және ол Қазақстандағы БҰҰ өкілдігінің оң бағасына ие
Оқушылар Халықаралық мектептердің Еуропа кеңесі желісіндегі математика бойынша халықаралық сайыстарға, «Халықаралық хабардарлық» атты сайысқа, сондай-ақ өзге де халықара­лық ғылыми жобалар сайыстарына үзбей қатысып, жүлделі орындарды иеленуде
Бұл жетістіктерге қол жеткізудің құпиясын қор директорының бірінші орынбасары Мурзабекова Светлана Викторовна былай деп түсіндіреді:
– Бүкіл біздің жұмысымыз, бастамамыз инновацияға құрылған
Тіпті кей жағдайларда біз Заңның өзіне түзетулер енгізуді, тұжырымдамаларды өзгертуді сұрап жатамыз
Өйткені Қазақстанның білім жүйесінде бұрын-соңды болмаған жағдайлар, тәжірибелер, жаңартулар біздің қор қарамағындағы ұйымдарда орын алып отыр
Демек, бүгінгі таңда біз әлемге танылсақ та, Қазақстанның ішінде әлі толық мойындала қойған жоқпыз
Өйткені тәжірибеміз өмірден алға озып кетті
Сондықтан біздің бүкіл жұмысымыз инновациялық білім беруге саяды.
Білім беру қоры ТМД елдерінің Халықара­лық бакалавриат мектептері Ассоциациясы басқармасының тең құрылтайшысы және мүшесі болып табылады
Ресей, Ар­мения, Әзірбайжан елдерінің халықаралық мектеп­терімен ынтымақтастықта жұмыс жасап келеді.
Қор мен оның бөлімшелері Қазақстан­дағы әртүрлі мемлекеттердің (Ресей, АҚШ, Ұлыбритания, Франция, Корея, Малайзия, Қытай, т.б.) елшіліктерімен және (ЮНИСЕФ, ЮНЕСКО, Қазақстандағы БҰҰ өкілдігі, Британ кеңесі, Education First, Accels және т.б.) халықаралық ұйымдармен тиімді қарым-қатынас орнатып отыр
Осындай байланыстардың арқасында қор филиалдары халықаралық білім жобаларына (студенттерді оқыту, тәжірибе алмасу, мұғалімдердің біліктілігін көтеру және т.б.) белсенді қатысуда.
Қазақстан Республикасының білім беру саласын халықаралық деңгейге көтеру жолында аянбай тер төгіп, инновация енгізудің жаршысы болып отырған «Нұрсұлтан ­Назарбаев Білім беру қоры» және қор аясындағы халықаралық мектептер әлі де білім беру сапасын арттыра бермек.
Мерей Әлімқұлова
