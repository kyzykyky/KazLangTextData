Еліміз егемендік алып, етек-жеңімізді жиғанымызға да ширек ғасырдан астам уақыт өтті
Өлгеніміз тіріліп, өшкеніміз жанды
Жыл өткен сайын Қазақстанымыз өркен жайып, тамырын тереңге салып, қарыштап алға басып, қуатты мемлекетке айналуда
Әрине, жеткен жетістігіміз Елбасымыз Нұрсұлтан Назарбаевтың сарабдал саясатының нәтижесі.
Елбасымыз биылғы жылы жарық көрген «Болашаққа бағдар: рухани жаңғыру» атты мақаласында: «Мен, еліміз мықты әрі жауапкершілігі жоғары біртұтас ұлт болу үшін болашаққа қалай қадам басатынымыз және бұқаралық сананы қалай өзгертетініміз туралы көзқарастарымды ортаға салуды жөн көрдім» дей келе, ХХІ ғасырдағы ұлттық сана мен таяу жылдардағы міндеттерімізді айқындап берді
Осы міндеттердің бірі – қасиетті жерлерімізді тізімдеп, картасын жасау
Қасиетті жерлеріміз жайында Елбасымыз: «Жергілікті нысандар мен елді мекендерге бағытталған «Туған жер» бағдарламасынан бөлек, біз халықтың санасына одан да маңыздырақ – жалпыұлттық қасиетті орындар ұғымын сіңіруіміз қажет
Ол үшін «Қазақстанның қасиетті рухани құндылықтары» немесе «Қазақстанның киелі жерлерінің географиясы» жобасы керек
Әрбір халықтың, әрбір өркениеттің баршаға ортақ қасиетті жерлері болады, оны сол халықтың әрбір азаматы біледі
Бұл рухани дәстүрдің басты негіздерінің бірі» деп тайға таңба басқандай атап көрсетті.
Осы тұрғыда мен өлкетанушы, Қазақстан Журналистер одағының мүшесі ретінде «Аңырақай шайқасы» өткен «Құл­жа­басы қушоқысы» аталатын жерді «Қазақ­станның киелі жерлерінің жобасына» енгенін қалаймын
Ол туралы, «Түркістан» газетінің 2010 жылғы 11 ақпанда шыққан «Аңырақай шай­қасы туралы ақиқат айтылды ма?» атты мақаламда жазғанмын
Сонда да қысқаша мағлұмат ұсынуды жөн көрдім
Мен өзім қойшының баласымын
Марқұм әкем Қырықбай Қарабасұлы «Қызыл Октябрь» колхозының саулық қойын бағып, «Құлжабасының» маңында қыстайтын
Мектепте жоғары сыныпта оқып жүргенде (қысқы және көктемгі демалыс­тарда), мектеп бітіргеннен кейін әскерге барғанша әкеме көмекші болдым.
Атпен «Құлжабасыға» неше мәрте шық­тым
Ол шоқыға солтүстік шығыс­тан ғана көтерілуге болады
Қасиет­ті Құлжабасы қушоқының оңтүс­тік күнгей жағында ұзындығы 400-600 метр­дей шамасында, биіктігі 1 метрдей, кейбір жері құлаған тастан қаланған қорған бар
Мұны зерттеу ғалымдардың үлесінде
«Құлжабасы» шоқысы Жамбыл облысы Қордай ауданының аймағында
Яғни Отар станциясы мен Шоқпар станциясының аралығындағы «Қордай» разъезінің оңтүстігінде ­15-20 шақырымдай қашықтықта тау сілемдерінің арасынан дараланып мен­мұн­далап тұр
«Құлжабасы» туралы аңыз­дарға сүйенетін болсақ, (шежіреші Ырсым­бет, Қорабай ақсақалдардың және т.б айтуы бойынша) «Құлжабасы» шоқысы «Аңырақай шайқасы» кезінде сардарлар мен сарбаздарға тірек болса керек, бұл стратегиялық маңызды биік шоқыны иемдену үшін екі арада кескілескен ұрыс болады
«Құлжабасы» биіктен ұрыс даласын бақылауға өте ыңғайлы шоқы
Құлжабасының биігіне жауды бақылауға Төле би мен Қазыбек би кеңесе келе ақылды жас сарбаздардың бірін қояды, ал қарама-қарсы бағытта Сарбастаудағы «Доржы» биігінде қалмақтың адамы отырады
Екеуі екі күн аңдысады
Үшінші күн таңертең қазақтың сарбазы сардарына жүгініп:
– Осы шоқының басынан, өгіздің терісін ағашқа керіп, қанат жасап төмен қарай ұшайын, алыстан көрген жоңғарлар мені көріп зәре-құты кетіп, алды-арттарына қарамай қашсын-деп өтініш айтады
Сардар: «Құласаң мерт боласың, райыңнан қайт» дейді
Қолбасшының тілін алмаған ол алып қарақұстың қанатындай өгіздің терісінен қанат жасап, қолына бір қарын айранды қоса алып Қарашоқының биігінен төмен қарай ұшады, ұша бере қарынды жарып ішіндегі айранды төгіп жібереді
Көп ұзамай құзға соқтығысып қазақ сарбазы мерт болады
Қарама-қарсы «Доржы» биігінде жан-жағына қарап шолу жасап отырған қалмақ сарбазы қайта-қайта көзін уқалап: «Екі күн бойы адам деп отырғаным, алып қара құс болды-ау, саңғыт жасап кетті ғой, әттеген-ай, қазақтардың аруағы басым болды, жеткен жеріміз осы болды» деп өкінген екен
Сөйтіп, соғыста қазақ қолы жеңіске жетеді
Ырсымбет ақсақал: «Төле би мен Қаз дауысты Қазыбек билер қарауылға бекер адамды қоймайды ғой» деп тамсанып айтып отырушы еді, жарықтық.Осыдан екі-үш жыл бұрын Кенен ауылы­ның азаматы Мұхтар Кенжетаев та осы жоғарыдағы аңызды ақсақалдардан естуші едім деп нақышына келтіріп айтып берді.
«Құлжабасы» шоқысында кезінде арқар көп болса керек
Таңсәріден аңға шыққан мергенге шығып келе жатқан күнмен сұлу сымбатты болып әдейі ор­натқан тұғырдай көрінген арқардың құл­жасы өте әдемі көрінеді
«Бұл арқардың кие­лісі-ау» деп құралайды көзге атқан садақшы кезеген жебесін қайтадан қо­рам­сағына салып кері қайтқан екен деседі.
Аңырақай шайқасы өткен жер ауқымды
Шығысы Алматы облысынан бастап, батысы Шу ауданынан ары асады
Көптеген дерек көздеріне сүйенсек, ұлт-азаттық соғыс қырық төрт күнге созылады
Осы мақалаға арқау болған қасиетті «Құлжабасы» шоқысы Аңырақай шайқасының темірқазығы деуге болады
Аңырақай шайқасы ел жадынан ешуақытта өшпейді, мәңгі бірге жасайды
Аңырақай шайқасы өткен, қазақ қолына тірек болған қасиетті билеріміз шыққан «Құлжабасы» шоқысын дәріптеу жас ұрпақты тәрбиелеуде, сынаптай сырғыған заманда рухымызды асқақтатын қасиетті мекен екеніне ешкім шүбә келтірмесе керек
Егемендігіміз мәңгілік болғай! Ел мұратына жету жолында Елбасымыздың бастамасына атсалысайық, ағайын!
Жандарбек ҚАРАБАСОВ,
өлкетанушы, Қазақстан Журналистер одағының мүшесі
Жамбыл облысы
