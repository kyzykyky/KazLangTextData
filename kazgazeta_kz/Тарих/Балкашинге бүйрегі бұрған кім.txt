«Ана тілі» газеті «Ұлы дала атаулары» айдарымен бұған дейін Алматы, Ақтөбе, Ақмола облыстарына қарасты елдімекендер мен жер-су атауларын, олардың қысқаша тарихынан қызықты деректерді оқырман назарына  ұсынып келеді
Жа­қында қазақтың шежірелі өлкесі – Ақмола өңірінің жер-су атауларын  ұсынды.
Ақмола өңірінің кезінде тың өлкесіне айналғаны, соның салдарынан көп елдімекендерінің ескі атауынан  айырылғаны анық
Еліміз тәуелсіздік алғаннан бері біраз ауыл-аудандардың тарихи атауы қайтарылғанымен әлі де өз кезегін күтіп жатқан елдімекендер қанша… Арасында тарихи атауы тыс қалып, мүлде жаңа атау алып жатқан ауылдар да бар
Қала берді, аталуы һәм дыбыс­талуы жағынан өзгеріске ұшыраған атаулар да ұшырасады
Бұл  бүгінде кез келген облыстың ономастика саласында кездесетін олқылықтар екені даусыз.
Мәселен, осы Ақмола облысына қарасты Ерейментау тау жотасын «Ерейментау» деп қана атап және түрлі деректерде солай келтіріп жүр
Дұрысында, ол «Ерейментау тау жотасы» болып аталуы керек еді
Өйт­кені Ерейментау жалғыз тау емес, ол мынадай  тау жоталарынан тұра­ды: Ақдің, Алтынтау,  Қаратау,  Сарытөбе,  Төбежал,  Жаусүгір, Сүйкелбай
Осы таулардың бәрі «Еремейтау тау жотасы» деп аталады.
Тағы да осы Ерейментау атауына қатысты өзекті бір мәселе ол «Ерейментау-Өлеңті мемлекеттік ұлттық табиғи паркінің» атын  «Бұйратау мемлекеттік табиғи паркі» деген жасанды атаумен алмастырып жүр
Бұл жердегі «Бұйратау» атауы­ның қайдан шыққаны белгісіз
Оған қоса аталған өңірдің табиғатында да бұйра болып көзге шалынатын ештеңе жоқ.
Сондай-ақ осы облыстың ау­мағында  Моншақты деген тауы бар
Бұл  таудың баурайында 1987-1989 жылдары Моншақты болысы болға­ны тарихтан белгілі
Кейін ол «Алек­сеевка» деп өзгерген
Бе­ріректе Алексеевка ауданының атауы қазақшаланып, бірақ тарихи атауын алмай, белгісіз себептермен Ақкөл ауданы, кейін Ақкөл қаласы болып өзгерді
Ал оның тарихи атауы Моншақты мүлде ұмыт қалды.
Атауын өзгерткен аудандардың бірі – Сандықтау ауданы
Оның бұрынғы атауы – Балкашин болған
 Алайда аудан аты өзгергенмен аудан орталығы Николай Никонорович  Балкашин қалпында өзгермей қалып қойды
Белгісіз бір Балкашиннің атын ұлықтап, қазақ ауылының тарихи атауын қайтармау кімге керек болды?
Тағы бір толғақты мәселе осы облысқа қарайтын Степняк қаласы туралы болып тұр
Степняк қаласының атауы  Біржан  сал (Қожағұлұлы) қаласы деп өзгеруге сұранып тұр емес пе? Қазақ даласын әнімен әуелеткен Біржан салдың есімі өз елінде, елінің есінде мәңгі сақталуы тиіс
Өкініштісі сол, бұған дейін бірнеше мәрте  баспасөзде көтерілген Степнагорск қаласын  «Сілеті Мамай»,  Щучинск қаласын  «Шортан» деп өзгерту қолға алынбай-ақ келеді
Келер күннен күдер үзбейтін қазақ Ел тәуелсіздігінің жиырма жылдығы тұсында аталған елдімекендерге  тарихи атаулары қайтарылады деген үмітте.
Молдияр Серікбайұлы,
Геология және картография саласының ардагері
