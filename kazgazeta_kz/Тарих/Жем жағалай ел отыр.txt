Ойыл қайда, Жем қайда, Сағыз қайда,
Ұшқыр қиял, жүйрік ат – жанға пайда…
(Халық әнінен)Ойыл – көздің  жасы, Сағыз – сөздің басы, бірақ бұл жолы Жем жайлы
Көпті көрген, кекті көрген, жоқты көрген, тоқты көрген өр өзен, жасаулы жағалау… Асан қайғы бабамыз Жерұйықты іздеп, желмаясымен желдіртіп жүргенде көзмоншақтай сүзіліп, сылқым сұлудай сызылып алдынан шыққан алапат ағысты көріп асқақтапты да, бұл өзі малға да, жанға да жайлы жер екен, жер емес-ау, тіршіліктің төрі екен, олай болса, «бұл өзеннің аты Жем болсын, етек-жеңі кең болсын, еркектері ер болсын, қыз-қырқыны тең болсын» депті де, сылқым судың көзіне қараса өз суретін көріпті, «жалпы, мен аралаған жердің ішіндегі інжуі екен ғой, тұп-тұнық болып түзіліп, қыз көшіндей тізіліп тұрған өзенді өмірімде бірінші рет көруім» деп көңілі толыпты, бұл өзеннің суы малға да – жем, жанға да – жем, осы өзеннің суын ішкен семіздіктен жүре алмай жатып қалады, осы өзеннің суын ішкен жан асаулық пен асқақтықтан тасып та алады деген көрінеді
«Жемде кеңес қылмадың» деп өкінгені де осыдан болса керек
Тереңдігіне қарамай тұп-тұнық, мөп-мөлдір болып түбі көрініп жататын жер үстінде жалғыз өзен болса, ол – Жем, жағалауындағы аппақ құм, су түбіндегі аппақ құмды көріп Жем жағалауында түнеп, түстеніп қалғың келеді… Иә, Жемнің жағалауына кім келіп, кім кетпеген? «Әдіра қалған Нарыннан» көңілі қалып, Еділдің бойы ен тоғайға ел қондыра алмай, ер Исатай қапыда кеткен кезде, ер Махамбет те Әлімнің арасын паналаған, Жемнің жағасын жағалаған, Батақтың баласы Сары батырдың сарыала сағынышына айналған саумал өзен ғой бұл.
Беріректе Есет батыр Көтібарұлы ен жайлаған анау Атжақсы – Жайынды жағалауы, Жемнің суы мол, адуын­ды арнасы, ақ бастауы… Жылқыға жайлы, адамға сайлы суды Атжақсы деп атауында мән бар, жайылған жылқының түгін тартсаң майы шығады, яғни атқа жақсы жер екен деген ұғымнан Атжақсы атауы пайда болыпты, Жайынды да Жемде жайындар жайылғанынан хабар береді, атқа да, жайынға да жайлы болған соң ата-бабамыз Жайынды деп атап қана қоймай, жылқы мен жайынның жаясынан кезекпе-кезек кертіп жеп отырады екен
Ауыздарында – Алласы, Есет пен Бекетті бір-бірінен айырмай: «Ердің соңы – Есет, пірдің соңы – Бекет» деп күн кешеді, тіпті қолындағы құманы түсіп кетсе, Жемнің жұрты «Астапыралла, Бекет әулие, жар бола гөр» деп сиынып, ер Есетке сүйініп өмір сүреді.
Сан ғасырдың сырын жинаған Сандықтау, кескілескен күрес пен ұрыстың куәсіндей Күмістөбе, айқастар алаңына айналған Алгелді таулары тым алыстан мұнартады
Шеңгелі мен Шиі ат құлағынан асатын Шеңгелши, көк балақты көк шилері көк теңіздей толқып төгіліп, тоқсан құбылып тұратын Құлақши, Жем мен Темір өзендерінің түйіскен тұсы Сағаның суы тасығанда бір ауыл екіге бөлініп, су қайтқанша бір-бірімен қатынаса алмай қалатын
Бәрінен бұрын Жиделі тоғайларын айтсаңызшы, жиде жұпар шашқанда Жағабұлақты жағалап көне қыстау Қожаққа қарай бет алсаңыз, алдыңыздан Мұғалжардың мұнаралары шырағын жағып, құдайы қонағына сыңай танытады
Мұнайлы мұхит еміп, мүлгіген мұнаралар Қақпатерекке қарай меңзейді, алдыңыздан жұмақтай жайқалған Алпан тоғайы тұрады, иә, бұл бір кездері Алпан ақсақалдың әкеліп еккен көшеттерінен кейіннен ит тұмсығы өтпейтін тоғайға айналған, Сариман тоғайы, Құлжан тоғайы, Утоғай, Сутоғай болып қол ұстасып кете береді, кете береді, ұшы-қиыры жоқ қалың жыныс, телегей-теңіз тоғайлардан шыға қалсаңыз, табаныңыз күміс құмға тиеді, кәдімгі көшіп-қонып жүретін көшпелілердің көзіндей көшпелі құм, өзі аппақ, жұп-жұмсақ, жып-жылы табаныңызды өртеп бара жатады.
Атжақсы – Жайындыдан Алғаға дейінгі аралықты алып жатқан аймақты Мұғалжар ауданы деп атайды, ертеректе Ембі, қазір Қандыағаш қаласы аудан орталығы болып саналады… Тарихы терең, табиғаты ерен, атақты аймақ… Бұрынғы екі аудан біріктіріліп, бір ауданға айналған
Мұнайлы да шырайлы аудан
Мұнайлы аудан дейтініміз, Мұғалжар топырағына, әсіресе, Жаңажол жағына жолыңыз түссе, мұнаралардан көз аша алмайсыз, көзіңізді ашсаңыз да, жұмсаңыз да көретініңіз – көлбеген мұнаралар
Бірнеше мұнай, газ өңдейтін зауыт­тар, кәсіпшіліктер бар
Жергілікті тұрғындар да сол жерасты байлығының қызығын көріп отыр, әрбір үйде – көгілдір отын әрі арзан.
Шырайлы аудан дейтініміз, Жемнің жүзіне қан жүгіртіп, жағалай қонған ауылдың ажарын ашып жү­ретін атпалдай азаматтары да, Аллаға шүкір, бар­шы­лық.Ағайынды Құдайберген мен Ахмет Жұбановтар­дың ауылы Жұрын станциясы жағындағы Жаңатұрмыс дейтін жер – ажарлы алқап, орманы ойпат
Жергілікті жұрт сөзге тоқтамай дау-шарға айналдыратындарды «Орқаштың қарғасындай шуламаңдаршы» деген ұғым бар, яғни Ахаңдардың кіндік кескен жерінде әу бас­тан құстар сайрап, орман іші гүл-гүл жайнап жатады
Ахаңның атында музыка мектебі бар, музыка демекші, бұл өлкеге ат басын тірегендер Амандәулеттің әнін, Сәли­маның күйін тыңдамай кете алмайды… Әбілов Аман­дәулеттің «Ақ көйлек, қара бешпент-ау, әдемі қыз-ау, Тиген жоқ әлі ешкімге, әдемі-ау, әлегіміз» деп әуе­лете салатын асқақ әнін, яғни халық әні «Әдемі қызды» тыңдамаған құлақ жоқ бұл өңірде
Сәлима Ал­дабергенованың күйлерін тыңдай отырып, өзіңіздің қандай күйде отырғаныңызды ұмытуыңыз әбден мүм­кін
Айтбаевтардың әндері де ақтөбеліктердің құла­ғында болар
Абай атамыз айтпақшы, «қорқамын ке­йін­гі жас балалардан» деп жас балалардың арасында да әні­­мен әлдилеп, күйімен күрсіндіретіндері де жетіп жатыр.
Жем бойында ақтылы қой, алалы жылқы өсіріп отырған шаруа қожалықтары да жеткілікті
Жергілікті халық мұнай саласында еңбек етіп, төрт түлікпен тізгіндесіп күн кешеді
«Атадан қалған ақ таяқ» демекші, Ақтөбе аймағына аты белгілі болған Мақсат Мамытовтың ұлы Сұлтанғали Мамытов та Құлақшидің қойны-қонышын малға толтырам деп бәйек болып жүр, тайөгіздей дөңбекшіген қойларын, жусап жатқан жылқыларын көрген жергілікті халық «Бермесе де бай жақсы» деуден әрі аса алмайды
Әрине, әлеуметтік жауапкершілік жайын түсінген кәсіпкер мешіт салуға мойын бұрған болар, бірақ ол да сол бірнеше жылдан бері сақалды құрылысқа айналыпты
Осындайда кешегі Кеңес кезеңінен қалған колхоз, совхоздың барын барымталап алған басшылардың аяқастынан байып шыға келгені өз алдына, көзінің еті өсіп, жергілікті тұрғындарға мұрнын шүйіріп қарағанда жерге кіріп кете жаздайсың, атасынан қалған мұрадай арам мүлікті иемденіп қана қоймай, біткеннің шұрайлысын өзіне қаратып алып талтаңдап жүргендер Жем топырағында да жетерлік, олар жайында бір бөлек айтылып жазылатын болар
Екінші бір шаруа қожалығының иесі Қантөре Шареденовтің те шаруасы жайлы болар, бірақ жергілікті халықтың мал жайылымына ыңғайлы жерлерді иемденіп алуы да әбес көрінеді
Кезінде Жаңажол өңірінде тоғыз би болса керек, сол тоғыз би кеңес құрып, даулы мәселелердің майын ішіп отырғанда Аймағамбет ақсақал да билердің етегін баса отыра кетеді екен, содан әлгі билердің біреуі:
Жаңажолда тоғыз би,
Сүндетпенен он болсын.
Қапталдап шауып қалмайсың,
Айеке, саған жол болсын, – десе керек
Сол Аймағамбет ақсақалдың тұқымы Бауыржан Айма­ғамбетов – жеке шаруа қожалығын дөңгелетіп отырған кәнігі кәсіпкер, айналасына да қолұшын беріп тұратын көрінеді…
Жеке кәсіп жайын сөз қылғанда, кәсіпкерлікке қолдау көрсететін «Арай» әріптестік бағдарлама­сын айтпасқа болмайды
Осы бағдарлама бойынша бірнеше ондаған кәсіпкерлер түтінін түзетуде
Егіс алқаптарының көлемі 38,7 мың гектарға жетіп, картоп, көкөніс, бақша дақылдарының да тынысы ашыла бастағаны байқалды
«Жасыл ел» бағдарламасы бойынша атқарылған жұмыстар ауыз толтырып айтарлықтай
«Жол картасы» бойынша да жаңа жұмыс орындары ашылып, төрт жүзге жуық адам жұмыспен қамтылған, кәсіптік білімдерін жетілдіруге 202 жұмыссыз тартылған.
Дәрігерлер мен мұғалімдердің тұрмыстық жағдайын жақсартуға аудан әкімшілігі жете көңіл бөліп отыр
Аудан орталығы Қандыағаш қаласының өзінен бірнеше жүздеген отбасы тегін баспанаға қол жеткізген, Талдысай, Еңбек, Ақкемер ауылдарындағы бюджеттік саланың қызметкерлеріне үй сатып алу үшін 5 миллион 300 мың теңге қаржы бөлінген
Сағадағы су жаңа мектеп, Жаңажолдағы балабақша көз сүйсінерліктей, Жаңажолдағы жаңа мектептің құрылысы да қарқынды жүріп жатыр
Аудандағы барлық мектептер мен балабақшалар күрделі жөндеуден өткізілуде, білім сапасы да біршама жоғарылап, облыс бойынша алдыңғы қатарда тұр.
Жем жұртшылығы үшін қуанышты күндердің бірі Жалпақты су қоймасының тұсауы кесілуі болатын, талай ғасырдан бері ауызсу азабын көріп келе жатқан халық аудан әкіміне дән риза
Аудан әкімі демекші, Серік Тілеулесұлы атына заты сай, жұрттың тілегін тілеп жүретін жан болып шықты, төңірегіне тілеулес жанның шапағатына бөленгендер де бір төбе
Көрші-көлем, дос-жаранды былай қойғанда, Жем қаласында салдырған мешітінің өзі неге тұрады, әрине, қаржылай көмектескендерді былай қойғанда, біреу бастау керек қой, басшы болса, қосшы да табыла жатпай ма? «Ағайын бір өліде, бір тіріде» дейтін қазақ даналығын қатты ұстанатын Тілеулесұлынан тілегі қабыл болып шығатындар көптеп саналады
Әсіресе, ақырғы сапарға аттандыру үстінде талай азаматтардың шығынын өз қолымен көтеріп алғанын жұрт жыр ғып айтып жүреді
Күні кеше ғана дүниеден өткен ауыл әкімі Нұрлан Бекқарнаев марқұмның да басына белгі орнатып, жерлеу шығынын толық көтергенін ел біледі
Туғаннан жүрегі ауру болған Қазбек Абдуловтың бірнеше мәрте жол шығынын көтеріп, Алматыға емделу үшін өз қолымен билет алып беріп шығарып салғанын да әкесі Молдабек Абдулов ризашылықпен еске алады
Әлбетте, әкімнің шапағаты тигендер де көп, әсіресе, азалы қаза, топырақты өлімге өз аяғымен барып көңіл айтып, өз қолымен топырақ салатынына ел іші елжірей қарасады
«Ел іші – өнер кеніші» дегендей, өнерлі өрендерге де, тума таланттарға қолдан келген көмегін үнемі және үздіксіз көрсетіп келеді, шәкіртақы тағайындап, білім гранттарын беріп оты­рады
Жақында ғана осы ауданнан шыққан ақынға үлкен үй сатып алып беріп, шетелдік көлікті сыйға тартқанын бірі білсе бірі біле бермеуі де мүмкін, өйткені «Ақсұңқар жемін шашып жейді» деп халық бекерге айтпаса керек, С.Тілеулесұлы тілеулестеріне қолма-қол, бетпе-бет көрсеткен көмегін, істеген ісін жұртқа жариялап, жарнамалап жатпайды.
Жем бойынан шыққан ақын-жазушылардың кі­тап­тарын шығарып, «Жем бойының кітапхана­сын» жасақтауы да – игілікті істің бастамасы ғана
Ұлы Жеңіс мерекесіне арнап шығарған «Естелік» кітабы, «Мұғалжар» энциклопедиясы да аудан өмірінің өткеніне де көп көңіл бөлетінін білдірсе керек
Мұнай компанияларының тікелей демеушілігімен республикаға тарайтын газет, журнал шығару да әкімнің ойында бар шұғыл шаруа көрінеді
Қайткенде де Жемнің жұртының даңқын асырып, келбетін көрсету – әкім әрекетінің әрлі жағы
Оның аржағын­да Ақтөбе облысының әкімі Елеусін Сағындықов мырзаның талантқа тағзым ету тағылымы да жатса керек
Ақтөбе аймағынан шығып, қолына қалам ұстағандардың қай-қайсысына да ел ағасы емірене қарап, құшақ жая қарсы алатынын елі біледі, тіпті Астана, Алматы жұртшылығы да сыртынан сүйсіне қарайтындай… Ақтөбеде өткен той-томалақтарды былай қойғанда, қабырғалы қаламгерлерге үй-жай беріп, астына көлік мінгізгенін де қалың көпшілік біле бермеуі мүмкін
Облыс әкімінің өзі де жұртқа жасаған жақсылығын бұлдай білмейтін ардақты азамат  қой
Серік Тілеулесұлының елге тілеулестігі Елеусін ағасынан жұқса керек, елді елеген адамның елеусіз қалмайтынын Елеусін Сағындықов қимылмен көрсетіп жүрген жоқ па? Ақтөбе аймағының ажары кіріп, Жем жұртының жүзіне нұр ұялауы екі әкімнің де етене жақындығын танытса керек, яғни елге жақындығы деген ұғым ғой.
Жақында ғана «Құрмет» орденімен марапаттал­ған әкім еңбегін елі елесе керек, әрі-беріден кейін әкім­ге көрсетілген құрмет халыққа көрсетілген құрмет емес пе, біздіңше, Жемнің жұртына көрсетілген құр­мет… Ауданның ана шеті мен мына шетіне шығудың өзіне бірнеше күн керек болады, осындай алып аймақ­тың малы мен жанын шашау шығармай басқару үшін де төңірегіңмен тіл табысып қана қоймай, төңіре­гіне тілеулес бола білу қажеттілігін Тілеулесұлы жете сезінеді
Сондықтан да болар, Мұғалжар ауданы тіпті республика бойынша ең жоғары жетістіктерге қол жеткізген үлгілі де үздік аудан болып есептеледі
Аудан орталығы Қандыағаш қаласы да күн санап көркейіп келеді
«Келешек», «Нұрлы көш», «Самал» мөлтекаудандары бойжеткендей бой түзеуде
Орталық саябақтағы «Ақ көгершін» ескерткіші де елді елең еткізері сөзсіз, бейбіт күннің бейнесін­дей елестейді
Ақ көгершін пәктік пен нәзіктіктің белгісіндей Жемнің жұртына мейірім мен иман, ынсап пен қанағат тілеп тұрғандай қос жанары мөлдірей қалыпты.
М
Мұнар
