1989 жылдың қазан айында Жамбыл теледидары ашылатын болып, Қазақ теледидарындағы тәп-тәуір қызметімді жаңадан шаңырақ көтерген шығармашылық ұжымға ауыстырып, көне қалаға тартып кеттім.
Бір күні мені бас редактор Дүйсен Мәмбеталин өзіне шақырып, алдында жатқан хатты ұсынды
Қырық адам қол қойған арыз ­Жуалы ­ауданына қарасты №10 әскери совхоздан жазылыпты
Шаруашылық директорының етікті қонышынан басып, қарапайым халықтың мүддесін ескере бермейтіндігін ашына жазған хатты оқып, Дүйсенге қайтарып бердім.
– Доқтырхан, мына фактілер шын­дық болса сұмдық қой
Бұл – еңбекші халықтың құқығын таптау болып табылады
Журналист ретінде, Жуалының бір перзенті ретінде бұған селқос қарамассың деп ойлаймын
Осы хатты тексеріп, бір хабар жасағанымыз дұрыс болар.
Ертесіне кинооператор Ахат деген жігіт екеуміз Жуалы ауданына жүріп кеттік
Шаруашылыққа жеткен соң, бірден әкімшіліктің кеңсесіне соқпай, жұртшылықпен сөйлестік, ауылды араладық
Ашынып, әділдік іздеген халық бүкпесіз шындықты жазыпты
Совхоз орталығы мен екінші бөлімшенің арасы небәрі екі шақырым болса да, айырмашылығы жер мен көктей
Орталыққа газ тартылған, асфальтталған, жолдары жарқырап жатыр
Ал бөлімшеге газ жүйесін тарту туралы шаруашылық басшылары ойланып та жүрген жоқ
Ауыл көшелері шұрқ-шұрқ тесік, совхоздың меншігіндегі тұрғын үйлердің көптен бері жөндеуден өткізілмегені көрініп тұр
Үй-жай жетпейді, Ұлы Отан соғысының бірнеше ардагерлері құлайын деп тұрған тоқал тамда тұрады екен
Совхоз директоры Вайсбегер деген неміс жігіті болып шықты
Ол өзінің айналасына шетінен тамыр-танысын, сыбайлас достарын ­жинап алыпты
Шындықты бетіне айтқаны үшін осы ауылдың бетке ұстар азаматы, бұрынғы бас зоотехник Арап деген жігітті шошқа бақтырып қойыпты.
Хаттағы айтылған арыз-шағымдар дәлелденген соң, шаруашылық басшысына жолықтық
Ол бет бақтырар емес
Сендер ел арасына іріткі салып жүрсіңдер деп өзімізге бәле салды.
Ертесіне түсірілген материалдың негізінде 25 минуттық сын хабар жасауға кірісіп кеттім
Екі-үш күнде оны бітіріп, Бас редактор көріп, риза болды
Ертең эфирге береміз деп отырғанда облыстық партия комитетінен дайын хабарды алып тастаңдар деген нұсқау келді
Мен бас редакторға қараймын, бас редактор төрағамыз Әбжан Жақсыбековке қарайды
Ал бастығымыз болса, жерге қарайды
Жағдай белгілі болды.
Мен де соқыр емеспін, екеуін де іштей түсініп тұрмын
Мені қолдағысы-ақ келеді, бірақ қолдан келер қайран жоқ
Қанша қайта құру, демократия деп даурыққанмен, қылышы әлі жалаңдап тұрған партия қадам бастырмайды
Төраға да, Бас редактор да ертеңгі күніміз не болады деп сол жаққа жалтақтайды.
Маған бауыр басып қалған ұжыммен, жақсы көретін жұмысыммен қоштасу оңайға түсейін деп тұрған жоқ
Бірақ шындық үшін кейде өзіңді құрбан етуге тура келеді
Ойлана-толғана келе, сол күні-ақ арызымды жазып, қызметтен өз еркіммен босап, Алматыға тартып кеттім.
Қазақ теледидарының Қоғамдық-саяси редакциясының Бас редакторы Серік Байхоновқа ұсынған хабарым бірден ұнады.
Жұмыс іздеп бұрынғы өзім қызмет атқарған «Алатау» телеарнасына бардым
Туған ағамдай болып кеткен шы­ғар­машылық ұжымының басшысы Сәнгерей Тәжіқұлов ашық-жарқын қарсы алды.
– Ау, батыр, қашан келдің? Ат-көлігің аман ба? – деп жағдайымды сұрастырып жатыр.
Жасырмай болған жайды айтып бердім.
– Сені екі рет қуған Жамбыл үшінші рет сыйдырмайды, жылы орныңнан қозғалма деп едім, көнбедің, енді міне, ақыры осылай болыпты, – деді Сәкең өкініш білдіріп.
Сәнгерей аға менің өмірімді бір адамдай жақсы біледі
Айтып отырғаны да бүкпесіз шындық
1984 жылы Жамбыл об­лыстық «Еңбек туы» газетінде жұмыс істеп жүргенімде фельетон жазамын деп жұмыстан қуылғаным бар
Одан кейінірек Жамбыл радиосына Бас редак­торлыққа тағайындалайын деп тұр­ғанымда «жақсы көретін» біреулер үстімнен арыз жазып, қара бояу баттасқан жала­ның құрбандығына шалынып, Бас редакторлық жайына қалды, ол аз бол­ғандай, жұмыстан кеттім
Өзім жақсы көретін Жамбыл қаласынан үшінші рет кетуіме жоғарыда баяндалған жағдайлар себеп болды
Адамның басы – Алланың добы деген осы.
– Доқтырхан, саған мә деп ұсына қоятын жұмыстың реті болмай тұр, – деді Сәкең алақанын жайып, – бір редактор келіншектің ай-күні жақындап отыр
Үш айға дейін бір амалын қарастырып, күніңді көре тұр, сонан соң жұмысқа аламын, – деп сенімен шаруам бітті дегендей орнынан тұра берді.
Телеарнаның үлкен дәлізінде бірге қызмет атқарған досым Серік Ахметовті кездестірдім.
– Босқа жүргенше Моңғолиядан Семей ет комбинатына сиыр айдап келу­ге қалай қарайсың? – деді Серік
­­­– Семейде бір жақын туысым комбинатта директор болып қызмет атқарады
Кеше хабарласқанда мал айдаушы керек деп отыр еді.
– Қажет болса, орақ та орамын, кетпен де шабамын, оған қарағанда сиыр айдау не тәйірі, барсам барайын, – дедім келісімімді беріп.
Ертесіне Семейге жол жүріп, ары қарай Моңғолияға кеттім
Бір елден екінші елге ірі қара айдап жүргенімде арада төрт ай өте шықты
Алматыға келісімен Сәнгерей ағаға қарай жүгірдім.
– Көкке ұшып кеттің бе, жоқ, жердің астына түсіп кеттің бе, іздемеген жеріміз жоқ, – деді директор ашуланып
– Осыдан бір ай бұрын сенің атыңнан өзім арыз жазып, жұмысқа қабылдаған болатынмын
Қазірден бастап жұмысқа кіріс
Айтпақшы, өткен жолғы хабарыңды көрдім, өңшең тоңмойындардың әкесін танытыпсың
Жақында сенің хабарың Жамбыл облыстық партия комитетінің бюросында қаралып, әлгі директорды жұмысынан алыпты
Оның орнына амалсыздан шошқа бағып жүрген Арап деген жігіт тағайындалыпты
Пәтерге қолы жетпей жүрген 10 жанұя пәтер­лі болыпты
Шындықтың бетін ашып, ақиқат үшін жұмыстан кетіп қалған саған ел риза, алғысын жаудырып жатыр
Сен жоқта Жуалыдан бір топ шал іздеп келіп, саған рақметін айтып кетті
Жарайсың, Сұрмерген!
Жүрегім елжіреп, көңілім босап кетті
«Рақмет, аға, рақмет!» дей бердім
Осылайша үйірімді қайта таптым.
Туған ағамдай болып кеткен Сәнгерей Тәжіқұловпен екі жылдай бірге қызмет атқардым
1989-1991 жылдары «Алатау» телеарнасы шығармашылық ізденістің биігіне көтеріліп, қазақ және ұйғыр халықтарының салт-дәстүрін, тарихын, әдебиеті мен өнерін, мәдениетін ­насихаттауда қыруар жұмыстар атқарды
Экономика мен әлеуметтік салаларда орын алып отырған өзекті мәселелерді көтере біліп, көрермендердің ыстық ықыласына бөленді
Үнемі ізденіс үстінде жүретін телеарна басшысы өзінен де, тележурналистерден де тың ізденістерді, кәсіби шеберлікті талап етті
Аптасына бір рет өтетін шығармашылық лездемеге аудандық партия комитетінің бюросына баратындай қорқып келетінбіз
Жасаған хабарың осалдау болса, Сәкең шаңыңды қағып-қағып алады, ел сүйсінетіндей дүние жасасаң – жас балаша қуанып, арқаңнан қағады, сыйлық бергізеді.
Тәжіқұлов әділ еді, қара қылды қақ жаратын, бұра тарту дегенді білмейді
Осы қасиеті үшін Қазақ теледидарының басшыларынан бастап, қатардағы қызметкерлерге дейін сыйлап, қадір тұтушы еді.
Сәкеңді «Лениншіл жас» газетінде қызмет атқарып жүрген кезінен жақсы білуші едім
Қаламы жүйрік журналист редколлегия мүшесі, жұмысшы-жастар бөлімінің меңгерушісі ретінде жұмысшы жастардың өмірі мен тіршілігі, жасампаз еңбектері, өзекті мәселелері туралы өндіре жазды.
Қазақ теледидарына 1967 жылы ауысып, «Шұғыла» шығармашылық бірлестігінде, Қоғамдық-саяси және ­насихат Бас редакциясында, Кинохабары мен бағдарлама алмасу Бас редакциясында Бас редактор болып жемісті еңбек етіп, қызығы мен қиындығы қатар жүретін тележурналист мамандығының қыры мен сырын терең меңгерді, көптеген жас журналистерді баулып, тәрбиеледі.
Жұмыстан қол үзбей жүріп, қазақ­тың көрнекті ақыны Хамит Ерғалиев­тің поэтикалық шеберлігі туралы кан­ди­дат­тық диссертация қорғады
­Сә­кеңнің Қазақстанның өнер саңлақ­тары: Ш.Айманов, А.Қарсақбаев, Н.Жантөрин, А.Әшімов
Н.Ықтымбаев және басқалар жөніндегі телевизиялық шығармашылық портреттері осы күнге дейін Қазақ телеарнасының алтын қо­рында сақталып тұр
Ол, сондай-ақ көп­теген деректі фильмдердің авторы.
Әл-Фараби атындағы ұлттық уни­верси­­тетінің журналистика факульте­тінде телевизияның қыр-сыры және экономика тақырыбына арнайы курстар оқыды
Студенттерге арнап көптеген методикалық әдістемелер шығарды
1988 жылы «Телевизияның қоғамдық сипаты» атты көпшілікке және студенттерге арналған ғылыми еңбек жазды.
Сәкең – КСРО кинематографис­тер Одағының үздігі, шығармашылық жолын­дағы ерен еңбегі үшін Қазақ КСР Жоғарғы Кеңесінің Құрмет грамотасымен, «Ерен еңбегі үшін» медалімен марапатталды.
1970 жылдары бітік өскен астықты қар астында қалдырғаны үшін Целиноград облыстық партия комитетін сынап, қуғынға ұшырап, өңіріне таққалы тұрған «Еңбек Қызыл ту» орденінен қалай айырылғанын журналистердің аға буыны осы күнге дейін жыр етіп айтады.
Иә, Сәкең қайсар, шыншыл болатын, сол үшін талай рет таяқ та жеді
Бірақ ол өзі­нің өмірлік қағидаттарынан тайған жоқ.
Бүкіл саналы өмірін қазақ журналистика саласына арнаған Сәнгерей ағамыздың бергенінен берері көп болатын
Меңдеген сырқат өз дегеніне жетіп, 1991 жылдың көктемінде мәңгілік сапарға шығарып салдық.
…Абай және Желтоқсан көшелерінің қиылысында орналасқан Қазақ теледидары мен радиосының үлкен ғимаратының жанынан өткен сайын үлкенге іні, кішіге аға бола білген, айналасына жылылық пен мейірімділіктің нұрлы шуағын шашып жүретін ­абзал азамат, қайраткер журналист Сәнгерей Тәжіқұлов ағамды есіме аламын.
Сәкең – бұлақ көрсе көзін ашатын, адам баласына жақсылық пен ізгілік жасауға асығушы еді, осы асыл қасиеттердің алтын көпірі еді.
Доқтырхан ТҰРЛЫБЕК,
жазушы, Халықаралық «Алаш»
әдеби сыйлығының лауреаты
