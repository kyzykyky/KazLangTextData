Бұл мақалада Бұқар жырау бабамыздың өмір тарихына қайта үңіліп, өмірінің негізгі белестерін тарихи деректер және өз толғауларына негіздеп түгендеп шықтым
Бұқар бабамызды себеп қылып бір-екі өтініш айтуға рұқсат етіңіздер
Біріншіден, осы күнге дейін Бұқар жырау толғаулары толық және ғылыми дәлелді түрде жарияланған жоқ
Осы шаруаны атқарып шықтым
Екіншіден, бабамызға арналған «Бұқар жырау: он екі тарих» кітабы жарияланғалы жиырма жылдан асты
Осы кітапты өңдеп, жаңа деректермен толықтырып, сапалы түрде жариялау қажет деген пікірдемін

Бұқар жырау табиғатынан асыл жаратылған пенде болса керек
Алла тағала ХVІІ ғасырдың екінші жартысында замана талқысына түскен қазақ еліне ерекше ықыласпен қарап, елдің елдігін, намысы мен арын, жері мен суын сақтап қалған қасиетті ұлдар берді, соның бірі – Бұқар жырау
Қазақтың ғұлама тарихшысы Мәшһүр Жүсіп осы бабасы туралы «Бұл кісінің сөзін түгел жазамын деушіге Нұқтың өмірі, Айыптың төзімі, Платонның ақылы керек» деп текке айтпаған
Бұқар тірлігі мен толғаулары – бір ғасырдың жарық айнасы, оның іс-әрекеті, сөйлеген сөзі, ой-толғанысы ХVІІІ ғасырдағы қазақ тағдырымен біте қайнасқан, ажырамас дүние
Бұқар бейнесі жалғыз ғана ХVІІІ ғасыр емес, қазақ топырағында туған, дамыған, өркендеген ғұламалық мектептің, шешендік өнердің, әдеп-ғұрып, салт-сананың үйлесім тапқан жемісі.
Бұқар жырау өмірі ХVІІ-ХVІІІ ғасыр­лар­дың күре тамырындай, ортан белінен із салып сайрап жатыр
Бұл қазақтың, қазақ сияқты Орталық Азияны мекендеген ондаған елдердің тағдырын шешкен уақыт
ХVІІ ғасырдың соңы ХVІІІ ғасырдың басы Шыңғыс тұқымының әлсіреп, көшпелілердің саяси мемлекеттік дәстүрлерінің әбден дағдарысқа түскен шағы, оған сыртқы жаугершілік қосылып, қазақ қауымының тағдыры қыл үстінде тұрғандай аласапыран заман басталды
Осы арпалыста қазақ елінің тәуелсіздігін қорғап, саяси орнықтылығын қолдап, елдің берекесін сақтап қалу үшін Абылайды алақанына салып, қазақтың рухын көтеру үшін қаһарлы қызыл тілін жұмсап, тарих сахнасына шыққан жампоздардың бірі және бірегейі кемеңгер Бұқар жырау еді.
Бабаның туған жері: 1680 жылдарға дейін Сүйіндік-Төртуыл елі Сыр бойының сол жағасына қыстап жүрді
Осы күнге дейін аты жақсы дарияның бойында аталарымыздың егін егіп, бақша салған, мал қайырған қоныстары бар
Сырдан су шығарған арықтары – Шолақ арық, Мейрам арық деп аталса, қоныс қылған қалашықтарын – Ақ төбе, Абыз төбе, Қара төбе, Келін төбе, Қотан төбе, Ақ қорған атандырған.
Бұқар жыраудың аталары осынау қайырлы қоныста ХVІІ ғасырдың соңына дейін табан аудармай отыратыны, жаз жайлап Сарыарқаға келетіні белгілі
Бұл заман – қазақты Әз Тәуке сияқты көреген ханның билеген кезі
Әз Тәуке ханның қысқы ордасы Түркістан болса, жазғы ордасы Есіл бойындағы Күйгенжар еді
Бұқардың бабалары Баянауыл, Ереймен, Ертіске дейінгі жерді жайлайтын
Бірақ, бұл мамыражай тіршілік анда-санда жаугершілікке ұласып отырған
Сондай бір жаугершілік кезінде қазақтың біраз руының қалмақтың соққысынан «Сайрамнан айрылып», «Сауранды айналған» тарихы қазақ шежіресінде хатқа тізілген.
Сайрамды алғашқы рет Қалдан Бошогту хан 1681 жылы, түркі-моңғолдың мүшел есебімен тауық жылы шапты
Қаланы ала алмағанымен, маңайын тып-типыл қылып тонады
Осы зұлмат кезінде Бұхарай-Шәріпке ауған елдің ішінде Сүйіндік-Төртуыл да бар еді
Бұқардың бала шағын жақсы білген атақты Үмбетей жырау өзінің бір толғауында:
Туған жерің Жиделі Байсын екен,
Елібай деп атаған Бұқар маңы.
Атыңды Бұқар қойған сол себептен
Мәлім ғой, ол қазақтың ескі заңы.
Соғыста қалмақ жеңіп басып келген,
Белгісіз келген жанның қанша саны,
Бастап келген Қалқаман сенің әкең
Батырды қарсы алыпты Бұхар ханы, – деп осы баяндалған оқиғаларды жырға қосады
Осылайша Бұқар жырау ХVІІ ғасырдың соңғы ширегінде, нақты айтсақ 1683 жылы Жиделі Байсын аталатын Бұхар жерінде дүниеге келді.
Тегі: Бұқар жыраудың руы – Арғынның үлкен бұтағы Мейрам сопыдан тарайтын Сүйіндікпен еншілес Қаржас
Қаржас ішінде Алтынторы
Шежіреде Алтынторыдан төрт ұл туады делінген – Жолымбет, Мәмбетәлі, Келімбет және Артық
Соңғы екеуі қалың Қаржас Арқаға біржола қоныстанғанда, ескі қоныс Жиделі Байсынды қимай сонда қалып қойған, Бұхарай-Шәріптен күнгейге қарай Хиссар, Балжуан өлкелерін мекендейді
Осы күні қазақтан қалған Сүйіндік, Қуандық, Бегендік, Төртуыл, Үш ұл, Бұрындық, Шал, Майрам, Шақай, Дәуіт деген аталар Лақай елі аталады.
«Ақтабан шұбырындыдан» кейін Қаржастың Түркістан маңына қайта орнығып қалғаны да, Сарыарқаға келгені де бар
Бұқардың әкесі Қалқаман батырдың қай жерде қайтыс болғаны туралы дерек жоқ, бір әңгімелерде Жиделі-Байсында қалды делінсе, екінші бір әңгімелерде Кереку маңындағы Қалқаман тұзы маңында қайтыс болып, көл сол кісінің атына қойылып еді дейді
Бұқардың інісі Теке Түркістанда Әзіреті сұлтан мешітінде көп жылдар қызмет жасап, сол жердегі қожалардың арасына сіңіп кеткен делінеді.
1695 жылы Бұқар сол замандағы Орта жүздің ішінен шыққан аса білімдар абыз Әнет бабаның нұсқауымен Бұхара қаласындағы Көкілташ медресесіне аттанады
Ел аузындағы деректерде Бұқар бала кезінде томаға-тұйық, ауызы ауыр, кісікиіктеу болыпты, сол себепті ел үндемей жүретін баланы «мылқау бала» атандырған.
Тілің шықпай жасыңда,
Бала болдың сен мылқау.
Бір алуан жан десетін
Іштен шыққан кем-сырқау.
Сырқат па, әлде мінез бе?
Мұны қиын жобалау
Дәл он екі жасыңда,
Бақыт қонды басыңа.
Тілің шықты сөйледің,
Қолдан-қолға тимедің.
Төре, қара қасында,
Бұлбұл құстай сайрадың,
Топты көрсең жайнадың.
Көріктей басқан күпілдеп,
Көмекейің бүлкілдеп, – деген Үмбетей сөзінде осындай сыр жатыр.
1695-1702 жылдары – Бұхарай-Шәріп­тегі он екі баб ғылымынан хабар беретін Көкілташ медресесінде оқыған жылдары
Медресе шамамен 1538 жылдары салынған, ол кезде Орта Азияда Ақсақ Темір тұқымының соңғы ұлағатты, білімдер билеушілерінің бірі Құсайын Байқара билік етуші еді
Орта Азияның атақты ақыны Әбдірахман Жәми осы Байқараның маңында болды
Қазақ шежіресінде Көкілташ медресесінің салынуы туралы екі әңгіме бар
Мәшһүр Жүсіп «…Бұрыннан құлақта бар сөз еді: «Бұхарай-Шәріпте Көкілташ медресесін Ғабдолла ханның оң қол уәзірі Құлбаба салдырғаны, түп-тегі арғын екен деуші еді…» дейді
Бұл жерде егер Ғабдолла ханның уәзірі Арғын Құлбаба екендігі рас болса, ол Сүйіндік елінің ірі тармақтарының түп атасы Құлболды тұлғасына уақыт жағынан келеді
ХХ ғасыр басындағы қазақтың білімдар азаматы Х.Досмұхамедов Көкілташ медресесін Көге деген Кіші жүздің қазағы салды дейді.
1702 жылы Бұхар хандығының билеу­шісі Сұбханқұл хан қайтыс болды, ол қайтыс болғаннан кейін Бұқара-Шәріп тағына талас-тартыс көбейді.
1702 жылы Бұқар Қазақ хандығының астанасы Түркістан шаһарының жанын­дағы, ежелден білім мен ғылым ордасы атанған Қарнақ медресесінде мүддәріс дәрежесінде ұстаздық қызметін бастады.
1703 жылы Бұқар Әз Тәуке хан орда­сындағы жиындарға қатыса бастады
Алғашқы жиналыс Ресей мен Қазақ хандығы арасындағы шиеленісіп кеткен жағдайды реттеу үшін келген Скибин мен Трощиннің елшілігінің ұсыныстары туралы болатын.
1705 жылы Әз Тәуке ханның «Мына тіршілікте өлмейтұғын не нәрсе бар?» деген сұрағына:
Асқар таудың өлгені –
Басын мұнар шалғаны.
Көктегі бұлттың өлгені –
Аса алмай таудан қалғаны.
Ай мен күннің өлгені –
Еңкейіп барып батқаны.
Айдын шалқар өлгені –
Мұз болып тастай қатқаны.
Қара жердің өлгені –
Қар астында қалғаны.
Өлмегенде не өлмейді –
Жақсының аты өлмейді,
Ғалымның хаты өлмейді! – деп жауап беретін сәті.
1710 жылғы «Қарақұм құрылтайы» деген жиынға қатысып, қазақтың әдет-ғұрып заңдары мен шариғат заңдары туралы: «Әр мұсылманның жүрегінде Аллаға сенім орнаған, әр мұсылман Алладан келген бес парызды орындауға асық
Алла жүрегіне ұялаған адам үшін бір ғана заң бар, Алла аспанда емес, жерде емес – әркімнің жүрегінде, сезімінде, жанында
Ал, заң сол сенімнен жоғары емес
Араб дәстүрі қазақ даласына, біздікі онда келе бермейді, жері бөлек, ауасы жат, қылығы басқа» деп бәтуа жасады.
1723 жылы ХVІІІ ғасырдың қанды қасабы «Ақтабан шұбырынды» басталды:
Әй, заман-ай, заман-ай,
Түсті мынау тұман-ай
Істің бәрі күмән-ай.
Баспақ-тана жиылып,
Фәни болған заман-ай,
Құл-құтандар жиылып,
Құда болған заман-ай.
Арғымағын жоғалтып,
Тай жүгірткен заман-ай!
1724-1725 жылдары Ораз аталық, Төле би, Бөгенбай батырлармен бірге Үргеніштен жаңа ғана келген Жолбарыс Абылай (Қанішер Абылай) немересі, Көркем Уәлидің ұлы он екі жасар Әбілмансұрға қамқорлық жасады
Жас сұлтан «Сабалақ» атымен Төле бидің қолында жасырын жүргенде ұстазы болды.
1725 жылы Бұқар жырау Төртуыл елінің көшімен бірге Сарыарқаға келді
Көш Ұлытауға келген уақытта Арқада қазақ пен қалмақ арасындағы қанды соғыстар табан астында өршіп, май шам сияқты жалп етіп сөніп және толастамай тұрған
Елдің бәрі ат үстінде, найзасы үйіне сүйеулі тұрады
Ұлытауға келгеннен бері Бұқар көп уақытын ел қорғап жүрген төртуыл батырларының жанында өткізетін болды.
1726 жылы Сәмеке хан бастаған, Әбілқайыр хан қостаған Жайық бойы қалмақтарына қарсы жорыққа қатысты.
1726 жылы Арқаға қарай көшкен елді қуған Шұна Дабо әскеріне тосқауыл жасаған Шұбартеңіз соғысына қатысты.
1727 жылы қазақ әскерлері қатарында Бұланты өзені деген кішкене өзеннің бойында, қалмақ әскерлерінің Арқаға жыл­жыған жолын бөгеген жойқын соғысқа қатысты.
1727 жылы қазақ үш жүзінің бас көтерер азаматтары жиналған Ордабасы кеңесіне қатысты.
1729 жылдың күзінде қазақ жасақтары қалмақтар иеленіп алған Балқаштың оңтүстік жағасынан жүз шақырымнан да әрі Ит ішпес Алакөлге келіп, жорық шатырын тіккенде жауынгерлерге рух беріп, батырлардың арасында Бұқар жырау да жүрді.
1731 жылдың 3-ші қазан күні Ресейден Тевкелев елшілігі келгені, оны Ырғыз өзенінің бойында Әбілқайырдың үлкен ұлы Нұралы қарсы алғаны туралы хабарды Бұқар жырау сол кездегі үш жүздің бас ханы Сәмекенің ордасында естіді
Тевкелев атынан келген естек Таймас батырға хан келіссөздерді кейінге қалдыру туралы ұсынысын айтты
Бұл Әбілқайырдың жеке басының шаруасы емес, халықтың жиынында талқылануы керек
Сәмеке хан жанында кеңесші болып отырған Бұқардың толғауы:
Ежелгі дос жау болмас,
Шірнеуіште хаты бар.
Ежелгі дұспан ел болмас,
Көңілінде кір-даты бар.
Ежелгі дос жау болмас,
Айтысқан оның серті бар.
Ежелгі дұспан ел болмас,
Көңілінде тұтқыр кірі бар.
1733 жылғы Жоңғария ордасын шабуылдаған Бөгенбай батыр бастаған жорыққа қатысты және осы жолы Әбілмансұрдың «Абылай» атанған сәтінде жа­нында болды
Бұқар жырау Бөген­бай­дың жанында жас береннің көзі жайнап, бес қаруын баптап тұрғанына риза болып:
«Шырағым-ай, көзің отты бала екенсің
Мінезің қазақтағы хан екенсің» деп батасын берді
Әбілмансұр «Ә, аруақ!» деп Шарышқа қарай бір-ақ тартты
Бара сала: «Ей, Шарыш, үлкендікі кезек бұрын, Ол жолды ертедегі бұрма қырын» деп кезегін беріп, шептің бір бұрышына қия тартып, Нарқызыл атпен оқшау тұра қалды
Шарыш атына қамшы басқан бойы Әбілмансұрға көлденеңдей килікті де найзасын жарқ еткізіп, жанамалай салып жіберді
Қазақ жағы жанынан түңіліп кетті, қалың әскер «гу» ете түсті, «өлді-ау!» десті
Бірақ, келесі сәтте Әбілмансұр Шарыштың көлеңкесінен шыға келді де, Шарыш екпіндеткен атының басына ие болғанша «Абылайлап» жетіп барып, найзамен бірақ түйреп түсірді
Сары мойнақ оқтай болып, жанып тұрған шоқтай болып орнынан омақасып тұра алмай жатқан қалмақтың айдарынан бір-ақ тартып, қолындағы қылышымен басын шауып алып, тақымға басты да «Абылайлап» ұрандап қалмақтың қалың қолына тұра шапты
Құданың құдіреті жалғыз барып қалмаққа араласқанда кірген жері – есік, шыққан жері – тесік, жалғыз өзі қалмақтың үрейін ұшырып, жылқының жусау тезегіндей топырлатып тастады.
1734 жылы Баянауылдағы Сабын­ды­көл жағасында Абылайды Орта жүздің сұлтаны сайлаған елдің үлкен жиынын басқарушылардың бірі болды.
1739 жылы Бұқар жырау Түркі­станда Әбілмәмбетті қазақтың ұлы ханы сайлап ақ кигізге көтерген, алтын таққа отырғызған ұлы тойға қатысты.
1739 жылдың жазында Әбілмәм­беттің хан сайлануын Телікөлде тойлаған үлкен жиынға қатысты
Осы жерде болған үлкен мәслихатта қазақтың Ұлы жүзі мен Орта жүзінің көп азаматтары жиналып болашақ жағдай туралы сөз қозғады
Бұқар бастаған қазақ кемеңгерлерінің негізгі айтқан сөзінің мазмұны: қазақ елі бірлігінің кетіп бара жатқаны, төрелер арасындағы ел іргесін сөгіп жатқан алауыздық, сыртқы жаудың алдында шарасыздық
Осы Телікөлдегі қазақ мәслихатында Бұқар терең де, сындарлы сөз сөйледі:
Бұл, бұл үйрек, бұл үйрек,
Бұл үйректей болыңыз!
Судан суға шүйгумен
Көлден көлге қоныңыз.
Байлар ұғылы шоралар,
Бас қосыпты десін де,
Маң-маң басып жүріңіз.
Байсалды үйге түсіңіз:
Айнала алмай ат өлсін,
Айыра алмай жат өлсін,
Жат бойынан түңілсін,
Бәріңіз бір енеден туғандай болыңыз!
1739 жылы күзінде қазақ Шардан Тарбағатайға дейінгі жердегі қалмақтың бәрін кері қуды
Бұл соғыстың келешек үшін көп қажеттілігі болды, себебі атылайын деп тұрған жолбарысқа көрсеткен сес қимыл еді бұл шайқас
Бұқар жырау осы бір жеңісті жорықты
«Қалданменен ұрысып,
Жеті күндей сүрісіп…» деген толғауға салды толқытып.
1740 жылы Бұқар жырау башқұрт көтерілісін басқарып, ол жеңілген соң қазақ даласына қашып келген Қарасақалға ара түсіп, жанын алып қалған санаулы адамның бірі болды.
1741-1743 жылдардағы қазақ-қалмақ шиеленісі кезінде Бұқар жырау Әбілмәмбет ханның жанында, Түркістанда болып, елдің басын құрап, Абылайды тұтқыннан босату мәселесімен айналысты
1743 жылы Нияз аталық, Қаз дауысты Қазыбек, Малайсары батыр бастаған қазақтан үш жүздей адам қалмаққа елшілікке барып, Әбілмәмбет хан баласы Әбілпейіз сұлтанды аманатқа тапсырып, Абылайды тұтқыннан босатып алды.
1752 жылдың шілде айында Әбілмәмбет ордасында қазақ саясаткерлері қайт­кен күнде де Даваци (Лабашы) мен Әмірсананы Лама Доржыға бермеу керек дегенге келді
Бұқар жырау Қанжығалы қарт Бөгенбай, Жәпек батыр, Ералы сұлтан бастаған жиналыстағы елу шақты адаммен бірге Абылайды қуаттап шықты.
1755 жылдың жазында Абылай сұлтан қазақтың қалың әскерін бастап қалмақ жеріне аттанды
Жоспарда Қытай әскері баса-көктеп кіріп, қалмақты қынадай қырып жатқанда Алтай; Тарбағатай, Жетісу жерін қайтару
Бөгенбай бастаған жасақ Жайсаң көлі арқылы Қой Маңырақ, Қозы Маңырақтан асып Алакөлге түсуі керек
Абылай бастаған әскер Балқашты күңгейінен айналып, Іледегі қалмақтың ордасына шығуы керек
Абылайға келген хабарда Бөгенбай қолының алдында өзінің тәрбиесінде жүрген жақын інісі Жанатай жүр.
Абылай жасағы Алтынемел баурайында қырғын соғыстармен алға жол салып, жолай Малайсары сияқты атақты қолбасыларынан айрылып, Қапал-Арасан маңына шыққанда Бөгенбай жағынан әлі хабар жоқ еді
Олардың кешіккеніне қарап қалған әскердің жүрегіне уайым ене бастады, ханның көңіліне қауіп кірді
Қысылтаяң жағдайда Абылай жанындағы Бұқарға салды салмақты: «Ерлеріме не болды, жырау аға, істің сәті қалай бастады, сәуе көріп бер» деді
Сонда Бұқар жыраудың сәуе көріп айтқаны деп Шоқан Уәлиханов мына жырды келтіреді:
Жанатай Талқыннан өткен болар,
Хоргос асып Құлжаға жеткен солар.
Атағы қалмаққа да жеткен шығар.
Бөгенбай Құлжадай құлдыр-мамай,
Айқасты салған шығар ұзақ-сонар.
Ханбаба Барақ ұлы ту ұстаған,
Ат басын елге қарай, бері салар – дегенде, Абылай көңілі бұзылып, қауіптен арыла алмай: «Уай, жырауым, Жанатай жа­зым болмаса етті» деп күңіреніп кетті
Бірақ Бұқар сұлтанның қаупін сейілтіп, әрі жалғады:
Жанатай құрған шепті бұзып өтеді,
Өтеді де ұлыстың бір шетінен кертеді.
Жанатайдың қолына түскен ақ торғын,
Сұлуды Абылай сұлтан олжа етеді!
Тура осы айтқандай болды
Алла­ның жазуымен, ең алдымен Ханбаба жігіт­терімен келді, ел оған кейіп «бөлектенгенді бөрі жер» деп бір сәт реніш білдіргендей еді
Артынша Бөгенбай аман-сау жеткен соң бұл өкпелерін ұмытты
Ең соңында жауынгер жігіттерімен Жанатай келді
Қатары селдіресе де олжасы мол екен.
1756 жылдың мамыр айында қазақ даласына басып кіру туралы Қытай императорының жарлығы шықты
Бүкіл батыс шекарада тұрған әскер қазақ жеріне төгілді
Қазақтар міне, енді Қытайды да көрді
Бұқар жырау өзінің атақты толғауын айтты:
Он екі Қазылық, он Түндік,
Шауып шықтым белеңге,
Тау суындай сарқырап,
Әскерің жатыр өренде.
Он сан қазақ тізгіні
Ер Абылай төремде!
Шүршіт деген ел бар-ды,
Келер деген келмеді.
Шүршіт келсе, сырықтар,
Жылқың жатсын көдеңде.
Қойың жатсын шөліңде,
Егер Шүршіт келмесін,
Егер Шүршіт бір келсе
Жанын қоймай қуалап,
Алып кетер ғалемді.
Шүршіт келер деген сөз бар-ды,
Көктен түскен төрт кітап,
Енжіл атты кәләмда
Егер шүршіт келмесін,
Егер шүршіт қаптаса,
Алып бір кетер ақтарып
Көмулі көрден денеңді…
1756 жылы Қалмақ Толағайда Аягөз маңында Абылай сұлтан жараланғанда Бұқар жырау жанында болды, қазақтың тағдыры қыл үстінде Қытаймен алысып жүрген ауыр заманда әуелі Алланың көмегімен, екінші Бұқардың ем-домымен хан тәуір болып кетті.
1756 жылдың мамырынан қазанға дейін қазақ пен қытайдың (шүршіт) арасында 11 ірі соғыс болды
Бұқар жырау бұл ауыр кезеңде Абылай жанында болды
Абылай қазақ батырларының жасақтары 1756 жылы 17 қазанында Баян аулада шешуші айқасқа жиналсын деген жарлық таратты
Шідертінің жоғарғы ағысындағы, оңтүстік-батысқа қарай шешуші соғыс болған жер уақыт өте келе «Шүршіт қырған» атағын алды
Қазақ даласына қадам басқаннан бері қытайдың алапат қырғыншылыққа ұшырауы осы жерде болды
Жиырма мың әскерден екі мыңға толмайтыны ғана еліне оралды.
1757 жылдың күзінде Аягөз, Айтаңсық өзендерінің бойында ақырындап қытай мен қазақ арасындағы саяси қарым-қатынас қалыптаса бастады
Бұқар жырау Абылай хан жанында бұл кездесулер мен келісімсөздерге толық қатысты.
1757 жылдың күзінде қазақтың бірінші лауазымды елшілігі Пекинге аттанды
Боғдыханға арналған сый-сияпаттың ішінде тоғыз-тоғыздан ақ түстен тазы, жылқы, түйе, тағы басқалары бар
Елшілік Пекинге Баркөл тұсынан өтті
Елшіліктің құрамында Абылай мен Әбілпейіздің сенімді он шақты сұлтан-биі бар еді
Қазақ елшілігінің негізгі талабы қайткен күнде де Тарбағатай мен Алтайдан айырылып қалмау.
1760 жылы Бұқар жырау Абылай ханның Қоқанға қарсы аттанған жорығына қатысты
Абылай мен Әбілмәмбет жинаған жасақ Шудан асқанша, олардың елшісі Қоқан төңірегіне барып та қалды
Осы жолы Бұқар жыраудың:
Алатаудан асыңыз,
Ашуыңызды басыңыз.
Ашуыңызды бассаңыз,
Сексен түйеге тең артып,
Айыбын аттай арқалап,
Алдыңызға келмей ме,
Ердене деген құлыңыз,
Ала шапан киінген – деген толғауы қанды қырғынды тоқтатып, екі елді бейбіт жолға бастап жіберді
Ақыры бітім болып, шат-шадыман той-мерекемен аяқтаған.
1765 жылдың соңында Қоқанмен соғыста жарадар болған Абылайдың жанында болды
Қаратау бойында сұлтан шатырын тігіп жіберіп, Бұқар өзі білетін ем-домын істеп жатыр
Ол кезде жауынгерлердің бәрі де мұндай жағдайға дайын жүреді, қолдарында барын беріп, ем түрлерін айтып, кеңесіп жүр
Абылай жарақатының ауырлығынан қауіптеніп, Бұқар күбірлеп толғап отыр:
Қайғысыз ұйқы ұйықтатқан,
ханым-ай,
Қайырусыз жылқы бақтырған,
ханым-ай,
Қалыңсыз қатын құштырған,
ханым-ай,
Үш жүзден үш кісіні
құрбандық қылсам,
Сонда да қалар ма екен жаның-ай?!
1768 жылы Абылайдың жазғы ордасында Қылшақты өзені бойында өткен кеңеске қатысты
Үш жүздің игі жақсысынан бұл мәжіліске 70 адам қатысты
Әңгіменің тақырыбы – Қытай мен Қазақ хандығының арасын реттеу
1757 жылдан бері екі мемлекеттің арасында ондаған елшілік жүрді, барлығы сол шекара-жер мәселесіне бағытталып, бір-бірінің аңдысын аңдағандай
1762-1765 жылдары Іле, Хоргос, Лепсі, Алакөл, Тарбағатай, Ертіс маңында қазақ-қытай шиеленістері өршіп кетті
Сонымен бірге, кейде қытай, кейде қазақ әскери одақтастық мәселесін көтеріп қояды
Қытай қазақты орысқа қарсы пайдаланғысы келсе, қазақ осы одақты орысқа сес қылмақ, оңтүстік жақ Ауған елі, Парсы да Қазақ пен Қытайдың арасын анық білуге құштар-ақ.
1769 жылы Абылайдың үлкен ұлы Уәли бастаған елшілік Бейжіңге аттанды
Уәлидің жолдастарының ішінде Бұқар баласы Жарылғап та бар еді
Жастарға ақылшы болсын, өмірден көрген-түйгені көп еді десіп жандарына Жалайырдың белгілі биі Қара биді қосты
Сонымен, 1769 жылдың жазғытұры Уәли бастаған, Жарылғап пен Қара би қостаған үлкен қазақ елшілігі шекаралық мәселелерді реттеуге Бейжіңге суыт жүріп отырып, мамыр айының ортасында жетті
Абылайдың өз кіндігінен тараған бел баласының Бейжіңге келуі Цяньлунды жұмсартты
Көшпелі, өркөкірек елдің ханы бірінші рет өз баласын жіберіпті, оның жанында қазақтың ұлы абызының баласы жүр, келіссөздер өте жемісті болды.
1770 жылы Абылайдың Қырғыз Алатауына жасаған жорығына Бұқар жырау қатысқан жоқ
Кәрі жырау өз елінде болды, ел тірлігіне қатысты, араласты
Бұл уақыт қазақтың Сарыарқаны қысқа лайықтап, жерді ру-ру болып меншіктей бастағаны еді.
1771 жылдың наурызында Бұқар Төртуыл басшыларымен бірге Абылай ордасына Бурабайға жолға шықты
Әңгіме Еділ қалмағының Жоңғария жеріне көшуіне байланысты еді
Ресейден Еділ қалмағын қайтаруға көмек туралы өтініш келген
Нұралымен, сұлтан Айшуақпен, Қайыппен Ор, Сағыз өзендерінде, Мұғалжар тауында соғысып көп адамынан, малынан ажыраған торғауыттардың халі нашар еді
Жазғытұры уақыт адам үшін де, мал үшін де сондай жағдайсыз
Абылай қалмақты үлкен әскер болып жабыла шабуды жөн көрмеді
Бұқар жырау осы шешімді қолдады
Қария жырау ханнан оңашада көп сыр тартқан, екеуінің келіскені – қантөгісті болдырмау
Қалмақ қазір күшігін жоғалтқан қасқырдай ызалы келеді, қансырап соңғы әлін жинап келеді.
Бұқардың «Шаңды жорық» барысында Абылай ордасы тігілген Шұбарағаш деген жерде торғауыт елшілері келгенде айтқаны:
Айта да айта кетсін жұртына,
Мұздар да мұздар қатсын мұртыңа.
Еш келмеді қыртыңа,
Кең Абылай – кең аям,
Шұбарағаш құба жон
Мекен еткен шөлде аям.
Телі менен тентегің
Иіліп алдыңа келді, аям.
1771 жылы жаз соңында Бұқар жырау Түркістанда Абылайдың үш жүзге хан сайлану рәсіміне қатысты
Абылайды төбесіне тәңірдей тұтып, бар қасиетін жұртқа марапаттап, мақтауын жеткізіп жүрген Бұқар осы тойда ең бір ғажап толғауларының бірін шығарды
Қазақтың басы төрге жеткен күн, аузы аққа тиген күн, үш Алаштың баласы Абылайды төбесіне көтеріп хан сайлаған күн
Жырау қалай толғамасын мұндайда, сөздің шұрайы, тұнығы осындайда ақтарылмас па?
1775-1778 жылдары Бұқар жыраудың Қазақ хандығының сыртқы саясатына байланысты айтылған толғаулары ерекше
Бұқар хан ордасындағы тірлікке қарап отырып, он-жиырма жылда болған күрт өзгерістерге таң
Қазір бәрі Қытайға барғаны да, бармағаны да қытайдың көк-қызыл шәйі жібек шапанын киіп алған
Сарай маңында қытайша білетіндер көбейді
Саудасы, ортақ
Бұқар болса, заманның ағымынан сескенеді, қара құрттай қытайдың қаупі күшті.
Шүршіт келсе Сырға көш,
Ішетұғын суы бар.
Келіп сізді қамайды,
Ой Түндік пен Белеңді.
Баяғыдай еркіндеп,
Сарыарқада қалмаңыз,
Сірә ғана шер еді, – деп ара-тұра ханға да білдіріп қояды.
– Қытайдан қашсаң, орыс бар, – дейді хан
Орыстың кесірінен осы күні қоныс тар
Ертіс пен Есілді алды, бекіністерін салды, қазақ ар жақтағы кең жайлауына көше алмай қалды
Қазақ орыстың нанына үйір болып барады, ағаш үй көрсе қызығып қалады
Бұқар болса:
Ағаш үйде кәпір бар,
Пұсырманның баласы,
Сірә бір кеңес құрыңыз,
Бір ауызды болыңыз.
Қалған елді тастаңыз,
Бөтен елмен үйір болып,
Іргеңізді қоспаңыз.
Кәпір алмас демеңіз,
Наны қатты жемеңіз.
Зәбірі қатты бұ кәпір,
Алмай қоймас демеңіз – деп толғайды.
1778 жылы Бұқар жырау тоқсан бес жасқа келді
Абылай ордасы Көмекей әулие атанған ақылгөй абызды, абыройы көкке өрлеген жырауды қозы көш жерге дейін шығарып салып, қоштасып жылап қалды:
Бағаналы орда, басты орда,
Байсал орда қонған жұрт.
Мамыражай ел болып,
Байсалды жайлау табылды.
Көлдей қамқа төсеніп,
Көрікті ханым түскен жұрт.
Ханым берген қамқа тон,
Жырау киіп кеткен жұрт.
Іңкәрлары алшаңдап,
Атпен тойға келген жұрт.
Көріп туған көкше тай,
Төре астында ат болған жұрт.
Көлеңкелі Көкше тау,
Көпке қоныс болған жұрт.
Көбең байлар семіріп,
Көк баһарі болған жұрт.
Көңілдестер би болып,
Көпке кеңес айтқан жұрт.
Қош, есен бол, бізден кейін қалған
асыл жұрт.
1779 жылы Абылай хан Түркістанға аттанған сапарында Далба тауының баурайындағы Бұқар ауылына соғып қоштасты
«Мен жақында түс көрдім» деді Абылай жырауға қарап
«Егер сәуе көрмеймін десең сол түсімді жорып бер»
«Не көрдің, айта ғой?» деді жырау да, бойы бір жеңілдеп қалғандай, ауыр сезімдер ықпалы сәл босаңсығандай
Сонда хан «Түсімде бір жолбарыс келіп шатырымның алдына мойнын созып, шөгіп жатып алды
Бұл не қылғаны деп жанына жақындап едім, әлгі жолбарысым аю болып кетті
Аюға жақындасам, ол қасқырдай ырылдап ит-құсқа айналып, енді ит-құсқа қарасам, ол түлкі болып шыға келді
Осыдан кейін түлкінің орнына қарсақ, қоян, бақа-шаян, әйтеуір, неше түрлі жәндік толып кетті
Осы болды көргенім» деген екен
Кәрі құрлықтағы мыңдаған жылдық тарихы бар соңғы көшпелі мемлекеттің соңғы ханы мен жырауы үнсіз егіліп отырды дейді
Жұмбақтың шешімі екеуіне де белгілі еді.
1780 жылы 97-ге келген қария жырау маңайындағы күтушілерінен далаға алып шығыңдар деп өтініш жасады
Күздің қара суығында далаға шыққаныңыз не дегендеріне болған жоқ, шықты
Сұрғылт аспаннан сыр аңдағандай қарт жырау көкке көп үңілді, сәуе көргені ме, Тәңірімен тілдескені ме, әлде жырау рухы жеті қат көкті шарлап соны қайтара алмай тұр ма?! Бір уақыттарда сұлық қалпына жан бітіп жырау ерні бір дұғаны күбірлегендей:
Әлемді түгел көрсе де,
Алтын үйге кірсе де,
Аспанда жұлдыз аралап,
Ай нұрын ұстап мінсе де
Қызыққа тоймас адамзат!
Әлемді түгел білсе де,
Қызығын қолмен бөлсе де,
Қызықты күні қырындап,
Кисынсыз күйге түссе де,
Өмірге тоймас адамзат!
Жақындап ажал тұрса да,
Жанына қылыш ұрса да,
Қалжырап, көңіл қарайып,
Қарауытып көзі тұрса да,
Үмітін қоймас адамзат!
«Мені дүниеден қайтқанда аманатқа сақтап, Әзіреті сұлтанға апарып қоймаңдар
Қыс ішінде әуре болып, қарбаласқа түспеңдер
Маған осы Сарыарқа төсінің топырағы бұйырсын
Әйтпесе, елдің құты қашады, ырысың кетеді
Басыма қорған тас үйіңдер, әспеттеп бейіт көтермеңдер
Менің кием осы Сарыарқаға ие болсын
Қазақтың ендігі Жиделі Байсыны – осы жер» деді.
1780 жылы фәни жалғаннан қазақтың киесі атанған Көмекей әулие Бұқар бақи сапарына, мәңгілік өмір еліне аттанды
Оның асқақ арманшыл рухы Сарыарқа көгінде иесін іздеп шарқ ұрды, шарықтап, шалықтап қазақтың Әулиесін жер бетінен таба алмай торықты
Далба қойнауындағы оқшау төбенің басында жас үйілген тас жатыр, соны көрді
Оның жанында жыраудың кәрі досы Үмбетей жырлап отыр:
Асқар тауды құлатып,
Тоқсан жеті жасында,
Арыстанды сұлатып,
Отырмыз біз қасында.
Сияпатын жіберген,
Хан Абылай асына.
Үйіріліп жылқы айдатқан
Сойылсын деп басына,
Шыдап қалай тұрайын,
Егіліп мен жылайын,
Зарым шықсын ішімнен,
Біраз енді жырлайын,
Түсіріп еске өмірін,
Қауымға баян қылайын!
Жамбыл АРТЫҚБАЕВ,
тарих ғылымының докторы,
профессор
