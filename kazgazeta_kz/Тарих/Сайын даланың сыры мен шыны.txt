«…Жаман шығарманы жақсы деп дәлелдеу оқырманға жасалған қандай қиянат болса, жақсы шығарманы кітапсүйер қауымға жақсы деп айтпау да сондай қиянат…»
Ә.Кекілбаев

Өзінің жемісті жазушылық қызметімен, қазақ, орыс тілдерінде әр жылдарда жарық көрген көркем-әдеби, тарихи-деректі кітаптарымен есімі республика жұртшылығына кеңінен танымал жазушы Мәди Айымбетов өткен жылы баспадан шыққан «Дүние – керуен» атты деректі романында тарихтың ғасырлық мерзімін түгел қамтымай, тек дәуірлік, кезеңдік бір ғана көрінісін шығармасына арқау етеді
Автордың осындай ұйғарымға келуі құптарлық жағдай, өйткені қоғамның да, адамның да, жер-су, ауа мен бізді қоршаған табиғаттың да сан қилы өзгерістерге ұшырап отыруы жүзжылдықтардан тұратын тұтас ғасырлардың ғана еншісінде емес, жекелеген дәуірлер мен кезеңдерді қамтитын онжылдықтар ауқымында да болатыны кім-кімге де белгілі құбылыс.
Айымбетов қаламынан туған деректі романның тақырыбы Ұлы Отан соғысы майдандарында елін қорғап жатқан армияның күш-қуатын арттыруға Қазақстан көлемінде жергілікті халықты жұмылдыру кезеңі мен осы мақсатқа орай кезінде мал шаруашылығын өркендетудің бірден-бір қолайлы аймағы, құтты қонысына айналған Ақтөбе облысының Сам жайылымындағы күнделікті тірлік болса, шығарма идеясы – жазушы өзі сомдаған көркем образдар мен өзі бейнелеген оқиғалар арқылы көрсеткен сол жайылымды пайдаланудың ел өмірінде қандай шешуші рөл атқарғанына, Кеңес Одағы үшін қаншалықты тарихи маңызы болғанына оқырман назарын аудару, бүгінгі жас ұрпақты Отан тарихын, өлке тарихын жан-жақты танып білуге үндеу, бағыттау, оларды өз елінің патриоттары рухында тәрбиелеу.
«Дүние – керуен» туындысының басты кейіпкері кезінде Сам жайы­лымына бағыт алған ұлы көшті басқарған, кейін орталығы Жарқамыс кенті боп белгіленген «Ақжар» сов­хозында ұзақ жылдар бойы кеңшар директоры қызметін атқарып даңққа бөленген Жұбан Айжарықов – елжанды, биік зерделі, бірсөзді азамат
Мәди өз романында Жұбанның шаруашылық жағдайын жетік білетін білікті басшы болумен қатар бүгіннің ертеңге, ертеңнің алдағы күндерге қалай ұласатынын, басталған істің қандай нәтижемен аяқталатынын дәл болжай алатын тәжірибелі маман, еңбекші қауыммен қарым-қатынасында моральдік, партиялық принциптермен бірге қызмет этикасын да қатаң сақтайтын, ұйымдастырушылық шараларында көпшіліктің мінез ерекшеліктерін әрдайым ескеріп, барлық уақытта да әлеуметпен оңай тіл табыса білетін жетекші болғандығын өте нанымды көрсеткен.
Айтар ақылы, берер кеңесімен әрбір шаруа адамының ойынан шығатын және өзіне ерген қалың бұқараны әрқашан жақсы істерге, жаңа бастамаларға жұмылдыра білетін Жұбан көшбасшылық қабілет, қадір-қасиетке ие
Ол өзгені әрдайым тыңдай біледі және сөйлескен адамына өзінің зерде биігінен ойтамызық тастай отырып, әрқашан мәселенің мән-жайын терең һәм түбегейлі қамтиды, шаруа жөнінде сұхбаттасқан әріптесімен күнделікті тірлікте кездесетін қиын­дықтардан қайткенде шаршамай шығу жолын бірге іздейді
Шын ұстаз тек оқу орнында қызмет жасайтын адам ғана емес, ол өмірдің қай саласында да, қандай жағдайында да өзгеге өз айтарын тыңдатып, өзгені өзі де тыңдай білетін және өз бойындағы жақсы қасиеттерді басқаның бойына ұялатуға пейілді үлгі-ұлағаты бар кісілікті кісі
Озық өнегесімен, өрелі ойымен өзгелерден биік тұратын аға, алды кең, парасатты тұлға, тағдырын ат жалын тартып мінген кезден өз жерінің тұрмыс-тіршілігімен байланыстырып, ел мүддесі үшін аянбай еңбек еткен халқының абзал жүректі азаматы.
Бұл орайда жазушы Айымбетов республика өмірінде үлкен серпіліс туғызған Сам жайылымын игеруге айтарлықтай үлес қосқан Жұбанның мал шаруашылығын ұйымдастырудағы жетекшілік қызметін жеке-­дара көрсетпей өзі секілді ел игілігіне күндіз-түні қалтқысыз еңбек етіп жатқан шопандар қауымының күнделікті тірлігімен, шындыққа негізделіп жасалған көркем бейнесі мен шебер ұштастыра баяндайды
Сол арқылы бас кейіпкердің бойындағы ізгі қасиеттер мен кәсіби құндылықтардың жекелеген адамдар мен қоғам арасындағы қарым-қатынастарды әрлендіруде шешуші рөл атқарғанына өз оқырманын риясыз сендіреді.
«…Тұйық, сөзге сараң, ішіндегісін сыртқа көп ақтара бермейтін, салқын қабақты Жұбанның осы бір сәттегі ақтарыла шығарған жан толқынысын көңілшек Исалы іші-бауыры елжіреп, тым-тырыс тынған сезіммен қабылдап: ат жалында, түйенің қомында тірлік кешіп, көшіп-қонып малдың күйін күйттеген ел-жұртқа бас-көз болған, шаруасының оңғарылуына көмек жасап жүрген қызметің ауыр да адал ғой, шырағым Жұбан
Алда-жалда пәшесті жеңер күн туып, заман оңалғандай кез оралар болса, еңбегің далаға кетпей, ел-жұртыңның алғысына бөленерсің, соған үміт еткенің дұрыс
Өзің секілді жөн білер азаматтарға әл-дәрмен жеткенше сүйеу болуға әлі жарармыз, Алла дес берсе, қам жеме оған
Жаратқан Ием адал ниетті ақ ісіңді дәйімде қолдап жүрсін!…».
«Ол Жұбаттың аңшылық құмар­лықпен желпінгенін пәлендей мақұл­дамады.
– Жә, Жұбат, қолымызды қандамай-ақ қоялық
Ақбота – Сәңкібайдай киелі жерге бағыт түзеп келе жатырмыз ғой
Тағы бірде ретін өзің келтірерсің
Мәшинеңді тақырдың жиегіне, анау көрінген жолға қарай бұр!..».
«…Ал, Жұбан болса, Ақтөбеден мерейі өсіп, көтеріңкі көңіл-күймен оралды
Әйтсе де, өзін әділдік мен жағында болды, жеңіскермін деген ойға билетпеді
Бұл да адам танудағы өмірдің бір сабағы болғанын салқын сабырымен ғана пайымдады…» Жазушы Жұбанның шын мәнінде кім екенін оқырманына біз мысалға алған жоғарыдағы диалогтар, көріністер мен ой қорытындысы арқылы дүниеге жар салмай-ақ қарапайым тіл құдіретімен шебер танытса, романның келесі бір басты кейіпкері – аудандық әкімшілік тарапынан Сам жайылымына бет алған ұлы көшке арнайы өкіл ретінде бекітілген Алданыш Жарылқасовты қаламгер өз туындысында қалай көрсетті? Ендігі кезекте соған тоқталайық.
Шығармада типтік тұлға ретінде жинақталған Алданыш Жарылқасов – ұнамсыз кейіпкер
Бірақ ол жазушының ой-қиялынан туған кездейсоқ жан емес, өмірде болған адам
Романда Алданышқа қатысты баяндалатын келеңсіз жайттар онымен бірге қызмет атқарған азаматтардың айтуына қарағанда Жарылқасовтың жеке өмірінде, мінез-құлқы, бітім-болмысында, оның қалың бұқара, жекелеген адамдармен қарым-қатынасында орын алған, талай рет байқалып, көптің назарын өзіне аударған ұнамсыз жағдайлар.
Мәди жазған «Дүние – керуеннің» өн бойында баяндалатын, әнгімеленетін оқиға атауының бәріне ортақ бір нәрсе – кәдуілгі тірлікте аса көп байқала бермейтін қайсыбір көріністердің қаламгер шебер пайдаланған әдеби әдіс-тәсіл, бейнелеуіш құралдар құдіретімен айрықша мәнге ие боп кім-кімді де бейжай қалдырмайтын эпизодқа айналуы
Осындай көркемдік шындық өзінің деректік мазмұнымен, жанды суретімен сана-сезімге әсер ететін тылсым күшімен оқушысын «дүние – керуеннің» көшіне ілестіріп өмір туралы ойға жүгіндірері сөзсіз
Деректік романның қарақты көзге оңай байқалатын өзіндік ерекшеліктері бар
Ол ерекшеліктер шығарманың тақырыбы мен идеясынан туындап жан-жақты суреттелетін көркемдік шындықтың болуында, сюжеттер желісінде баяндалатын кейіпкерлер тірлігінің адамдар санасында із қалдыруында, кейін сол тірліктің жазушының ұшқыр ойы, кестелі тілі айшықты сөздерімен оқиғалардың дәуірлік сипаты бар көркем сурет айтылуында.
Жазушы белгілі бір қоғамда өмір сүретіндіктен, оның шығарма­шы­лығында қоғамдық мән және мазмұн болатындығы сөзсіз
Өйткені қаламгер ең алдымен өз жерінің азаматы, өз дәуірінің перзенті, өз тұсының ең биік арманы мен тілегіне жалынды жаршы болар талант
Оның асыл мұраты халық қамы, ұлт мүддесі болса, айналысатын шығармашылық ісі – қоғамдық іс, сондықтан да көркем әдебиеттің, қоғамдық мәнін, әлеуметтік мазмұнын еш нәрсемен салыстыруға немесе ауыстыруға болмайды
Себебі көркем шығармалар жазушы қай дәуірді, қай кезеңді бейнелесе де, сол дәуір, сол кезеңнің басты қаһарманы, әдетте, әдебиеттегі көркем бейнесін жасауға аса лайықты деп қаламгердің өзі таңдаған тұлғалар болады, ал сол тұлғалардың жарқын бейнесін жан-жақты ашатын сюжет желісін тақырыпқа тікелей байланысты жеке оқиға мен оқиғалар жиынтығы құрайтыны белгілі
Оны төмендегі мысалдардан айқын байқауға болады.
«…Нұрғайша: – Апыр-ай, мына кісінің ішкеннен кейінгі сыйқы сау жүргендегісінен де бетер бола ма екен? Біздікі де міз бақпастан қалыспай қылқытып отыр, мынаның әлдеқалай жосықсыз бір сөзі қитығына тиіп кеткендей болса, түлені түртіп шыға келмесе неғылсын?.
».
«…Сейсен шалдың шүйкедей, ақ сары тарамыс кемпірі Шынкүмістің ауық-ауық: «Бастарың жас, көрер қызықтарың таусылған жоқ, күйреме, жасыма, қарағым
Алланың бір мейірімі түсер, қашанғы жылата берер дейсің сендерді» деп қайта-қайта жұбатқанына қанша иланғысы келсе де, илана алмай Үзіл басын шайқап, боп-боз боп кезерген ернін тістелей берді…».
«…Жұбан, атаның түсіңе енгені тегін емес, сірә
Бүгін бейсенбіден жұмаға қарайтын күн ғой, анау керсағал ешкінің серкешік лағын шалып, садақа ас берейік, төңіректегі көрші-көлем, Исалы ата мен Шәмия әжені шақырайық, Исекеңдерге Тілеп ағаны да қосармыз, Самнан келгелі бері басымызды қосып отырып, шай-су ішудің реті болмай жүр еді, дұрыс болды, – деп ақ-сары жүзінде жып-жылы мейірім нұры ұялаған Үзілді ол бар ықыласымен мақұлдады…».
Бұл диалогтар мен детальдік суреттерден өмірдің келеңсіз көріністеріне деген өзінің жеке көзқарасын түзетін қазақ әйелдерінің шынайы қалпын, ұлттық менталитеті мен ата-баба дәстүрін әр уақыт жалғастыратын табиғи мінезін жазушының өте нәзік зергерлік шеберлікпен жеткізгенін көреміз
Қоғам мен адам тіршілігін кең ауқымда қамтыған заманауилық өміршеңдігі бар бұл туындысында да (өзге шығармаларындағы сияқты) Мәди оқиғаларды әдеби қалыпқа енгізу, авторлық баяндау мен суреттеу, кейіпкерлердің монологтары мен диалогтарын образға сай шеберлікпен құру, көркем-деректі бейнелерді мүсіндеу мен мінездеу сияқты әдіс-тәсілдерді ұтымды қолданады.
Мәди Айымбетов кезеңдік мазмұны бар бұл туындысын жазуға алдыңғы буын ағалар – қазақ әдебиетінің классиктері М.Әуезов, С.Мұқанов, Ғ.Мүсірепов және т.б
жазушылар жүріп өткен дәстүрлі жол – прозаның шағын түрлері әңгіме, эссе, новелла, жазу әдістерін шығармашылдық пен меңгеру арқылы келді
Оған қаламгердің «Дүние – керуен» романынан бұрын «Үстірт үстіндегі үш күн» очеркі, «Құм киесі», «Шырақшы Қалжігіт» повесі, «Құла түздегі үнсіздік» атты әңгіме-хикаяларын жазу үстінде үлкен психологиялық һәм кәсіби дайындықтан өткендігі айғақ
Егер біз Пушкин айтқандай, «Роман – жазушы өрбіте баяндайтын тарихи дәуір» деп түсінер болсақ, онда бұл шығарма Мәди өрістете баяндаған тарихи кезең, бірақ оның өзіне тақылеттес өзге шығармалардан бір айырмашылығы бар
Ол айырмашылық бәрінен бұрын туындының деректік мазмұнында
Жазушы өз қолтумасында баяндаған оқиғалардың бәрі нақты шындыққа негізделген және ел жадында қалған сол бір кезеңнің шынайы көркемдік көріністері
Шығармада ойдан шығарылып, қиялдан алынған бірде-бір оқиға, бірде-бір образ жоқ
Романда айтылған әңгіме, баяндалған жайт­тардың бәрінің де деректік-құжаттық негізі бар, сондықтан да сюжет желісін құрайтын оқиғалардың бірде-бірі ешқашан болмады немесе сомдалған әдеби образдардың прототиптері, өмірде мүлде болмаған деп ешкім айта алмайды.
Бір демде оқылып қызықты баянымен оқырман ынтасын оп-оңай жаулап алатын шығармадағы әртүрлі эпизодта кездесетін кейіпкерлер табиғатынан жазушы Айымбетовтің характер (мінез) жасаудағы тынымсыз ізденісін көрсек, туындының өн бойынан талмай ізденіп машықтану нәтижесінде қаламгер қол жеткізген өзіндік үрдісін, өзгелерге ұқсамайтын даралық сипатын, сөз саптауын және кәсіби шеберлігі ретінде қалыптасқан жазушылық стилін аңғарамыз.
Көп жылдық өсу жолында мол тәжірибе жинақтап, қазіргі қазақ прозасының көрнекті өкілі дәрежесіне жеткен жазушының деректі романы әрісі республика, берісі Ақтөбе облысы, Байғанин ауданының тарихына қатысты елеулі бір кезеңді жан-жақты қамтып, сол кезеңде елдің көз алдында өткен қайсыбір оқиғаларды қаз-қалпында оқырман алдына жарқ еткізіп жайып салатын, кең диапазонды, панорамалық сипаттағы шоқтығы биік әдеби шығарма.
Романның біреулерге ұнап, біреулерге ұнамауы әрбір оқырманның әдеби сауаты, пайым-түсінігі, талғам-талабына, өмірде көрген-білгеніне, оқыған-тоқығанына қатысты болғандықтан, оқырман көпшіліктің «Дүние – керуеніндей» көркем шы­ғар­маның байыбына бара алатындар және бара алмайтындар болып екіге бөлінуі заңды
Өйткені тың тақырыпқа жазылған бұл туынды Отан соғысы жүріп жатқан сонау бір жылдары Табын (қазіргі Байғанин) ауданының 40 колхозынан қоғамдық мал басына қолайлы қоныс іздеп облыс орталығынан 1000 шақырым қашықтықта жатқан Сам жайылымын игеруге көшіп барған ақтөбелік әулеттер ұрпағының сол бір кезеңді білуге деген құштарлығы мен қызығушылығын оятар болса, туған өлке тарихынан бейхабар және оны білуге жетектер ынтасы мен көңіл қошы жоқ қайсыбір ағайындар мен азаматтардың сезімдерін селт еткізбеуі де мүмкін
Алайда «Білгенді айту бір парыз» деген аталы сөзді өмірінің ұстанымы ретінде тұтынатын жазушы Мәди Айымбетов қоғам алдында өзінің жазушылық жауапкершілігін терең сезіне отырып, ұрпаққа рухани азық, кейінгілерге аманат болар осы шығармасын уақыт оздырмай жазуды жөн санаған
Автордың бұл позиция­сын көпшіліктің ризашылықпен құптары, қабылдары күмәнсіз.
Біз өзіміз әңгімелеп отырған жазушы М.Айымбетовтің кезекті шығармасы – «Дүние – керуен» рома­нының өзегі адам және оның өмір сүру ортасы, әділдік пен әділетсіз­діктің тайталасынан туындайтын тартыс, махаббат пен ғадауаттың майдан алаңындағы мәңгілік күресі
Мәдидің ұстаханасынан шыққан роман, әңгіме, повестің қай-қайсысында да ел-жұрт, халық өмірі, ұлт мүддесі, ауыл адамдарының тағдыр-талайы, туған жер табиғаты соншалық бір ыстық перзенттік сезіммен шынайы суреттелетіні оқырман қауымға жазушының жас кезінен таныс құбылыс
Сондықтан талантты қаламгердің бұл шығармасы да өзінің тау бұлағындай тұнық, мөлдірлігімен кітапсүйер көпшілікті тағы да бір қуантатынына зор сенімдеміз.
Болат БАЙМҰХАНОВ,
 Қ.Жұбанов атындағы Ақтөбе өңірлік мемлекеттік университетінің доценті, филология ғылымының 
кандидаты


