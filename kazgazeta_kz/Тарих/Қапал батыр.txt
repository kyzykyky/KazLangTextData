Тарих толқынындағы қазақ халқы мен қазақтың жері сыртқы жаулардың қанқұйлы шапқыншылығынан көз ашқан жоқ
Әсіресе, жүз жылдарға созылған жоңғарлар мен қарақытайлардың шапқыншылығы үдеп тұрған заманда елі мен жерін жанқиярлықпен қорғаған қазақтың батырларының ерлігі тарихтың жазбаларынан, ұрпақтың санасынан ешуақытта өшпек емес
Өшпейді де
Өйткені олардың ерлігі еліне мұра, ұрпағына ұран болып қала береді
Міне, сондай ерлердің бірі, бүгінде есімі тұтас бір рудың тегіне айналып отырған – Қапал батыр

Қапал батырдың кім екенін және оның туған халқының алдында қандай ерлігімен даңқы шыққанын айтудан бұрын оның шыққан тегіне, өскен және өмір сүрген ортасына қысқаша тоқтала кетуді жөн көрдік
Деректі материалдармен танысып, батыр жөнінде ел аузындағы аңыз-әңгімелерге құлақ түріп, қарт шежіре қариялардың айтқандарын және бұған дейін жарық көрген дастандарды сарапқа салғанымызда мынадай деректерге қаныққандай боламыз.
Шежіре бойынша, Ұлы Жүз Дулаттың Жанысынан – Жанту, Жантан, Жарылқамыс, Бөгежіл, Қара, Қапал, Шегір, Оймауыт атты 8 ұл туады
Қапалдың анасы Сұлушаш әжеміз ерте қайтыс болады да, Жаныс баба оның сіңлісі Қарашашқа үйленеді
Анасыз қалған Қапал сол кісінің қолында тәрбиеленеді.
Қапал Жанысұлы жастайынан өжет, қайсар мінезді болып ержеткен екен
Ес білгеннен атқа қонып, қолына қару алып, елін қорғаған… Оның туған, өскен ортасы, бұрынғы Талдықорған облысының Қапал ауданы жеріндегі Ешкіөлмес, Баянжүрек тауларының етегі
Бұл өлке тарихи оқиғалар мен тасқа қашалған ескерткіш белгілерге бай
Ежелгі дәуірлерде адамдарға баспана болған қорғандар мен үңгірлер мекенінің орталығы саналған Қапал кентінің атауына байланысты бабаның есімі де ел жадында күні бүгінге дейін сақталып келеді.
Қапал батырдың өмір сүрген кезеңі Қасым, Хақназар, Шығай, Тәуекел және Есім хандардың билік құрған тұстарына сәйкес келеді
Нақты жазбаша деректердің аз екеніне қарамастан, халық қастерлеген Қапал батыр осал адам болмағаны тағы шындық
Өйткені қазақ халқы айрықша ерлік қасиетімен жауға шауып, дұшпанымен ымыраға келмеген жеңімпаз болмаған адамды әспеттеп көтермеген ғой
Бабаның Шоқандай сұңғыла этнограф-ғалымның назарына ілігуінің өзі де көп жайды аңғартса керек.
Шоқан Уәлиханов – қазақ мола­лары мен ескерткіштерін көп зерттеген ғалым
Оның «Жоңғар очерктері» жазбаларындағы «Қапал стансасы Қапал батырдың есімімен аталған» деген бірауыз пікірі Қапал батырдың қабірін тауып, анықтауға түрткі бол­ды
Батыр бабамыз қазіргі Алматы облы­сының Ескелді ауданын­дағы Қоңыр ауылында Қарамола төбесіне жер­ленген.
Шоқан Қапал бекінісіне 1854 жылы Қашқария сапары қарсаңында келген
Осы келісінде ол Ұлы Жүздің аңыздарын жазып алады
Шоқан бұл өлкеге 1864-1865 жылдары екінші мәрте қайта оралады
Ол осында орыс дәрігері Соболевскийдің үйінде жатып емделеді
Емдік қасиетін Тибет емшілері ертеден-ақ мойындап, сырқат адамдарды емдеуге пайдаланған «Тамшыбұлақтың» шипалы суынан нәр алған
Емделе жүріп, Қапал қаласының тарихын зерттеумен де айналысқан
Шоқан жазбаларында сол уақыттағы Ешкіөлмес тауының маңындағы Қарамола деген жердің аты аталады
Қарамола – Қапал батыр жерленген төбе екенін біз жоғарыда айттық
Жергілікті халықтың айтуынша, «Қарамола» деп кейіннен атанған көрінеді
Себебі қас қарайған кезде бабамыздың моласы тау басында қарайып, төбеге ұқсап, жау келетін жолда айбат шегіп жатқандай, сұстанып тұрады екен
Сол уақытта бұл өлке жаныс Төле бидің жайлауы болған
Өйткені бидің бәйбішесі де осы Қапал жатқан қорымның маңайына жерленген
Ол кісінің денесін «атамыздың қасында жатсын» деп Қапал батырдың төменгі жағына қойдыруының өзі Төле бидің Қапал батырға деген үлкен құрметін айғақтайды
Төле би батырдың бейітін ерекше қамқорлыққа алып, шырақшыларына садақа таратып, басына құран бағыштап, құрбандық шалып отырған.
Шоқан Уәлихановтың еңбекте­рінен және кейбір дереккөздерінен Қапал батыр Қасым ханның немере­сі – Шығай ханның балалары Тәуекел, Ондан және Есіммен өзара сыйластықта болған
Шығай хан дүние салып, оның орнына үлкен ұлы Тәуекел таққа отырып, ел билеген кезінде оның інілері Ондан мен Есім және Қапал батыр Тәуекел ханның қолбасшылары болған
Осы кезеңде Қапал батыр Сыр бойын сыртқы жаулардың қанқұйлы шапқыншылығынан босатып, ел еркіндігіне өз үлесін қосады
Ал Тәуекелден кейін таққа отырған Есім хан тұсында да Қапал батыр оның ең сенімді серігі әрі бас сардары, яғни қолбасшысы болған
Есім ханның тікелей басшылығымен Жетісу жерін қарақытайлардан азат етті
Сөйтіп, елде бейбіт өмір орнатуға өз үлесін қосқан.
Тарихи жазбаларда Тәуекел Шығай­ұлының хандық құрған кезеңін 1583-1598 жылдар болған деп көрсетеді
Ал Есім ханның хан тағына отырып, ел билеген тұсы 1598-1628 жылдарға сәйкес келеді
Тағы бір дерек көздері оны 1645 жылға дейін хан болды деп көрсетеді
Қапал батыр осы екі хандық тұсында да қолбасшы болған болса, бұлардан бұрынырақ атқа қонып, жауға шапқан жауынгерлігімен танылған сияқты
Өйткені ел аузындағы әңгімелер мен кейбір тарихи деректер оны 1513 жылы туылып, 1606 жылы 93 жасында дүние салған дейді
Қалай болғанда да бүкіл ғұмырын ат үстінде өткізіп, елін, жерін сыртқы жаулардан қорғағаны тарихи шындық.
Осы күнгі Алматы облысындағы Қапал қаласына батыр есімі қашан берілгенін және кім бергенін растайтын нақты дәлел қолымызда жоқ
Алайда Қапал қаласының іргесі 1843 жылдан бастап қалана басатағаны бұл өлкеге орыс отаршыларының келуімен байланысты екенін тарих растайды
Жалпы, бұл өлкенің тарихи ескерткіштерге, тасқа қашалған жазбаларға бай болғаны туралы мәліметтер көп-ақ
Өйткені Қапал қаласының тұрған жері мен оған іргелес аумақтарда ежелгі қоныстанушылардан қалып қойған белгілер әлі күнге дейін табылуда
Қытайдың және басқа да мұнда табаны тиген шетелдік зерттеушілердің жазбалары да біраз мәліметтер береді
VI-VII ғасырларда мұнда Түрік (қимақ) мемлекетінің қорғандары болғанын археологиялық қазба зерттеулер дәлелдеп отыр
Өкінішке орай, осынау тарихи ескерткіштер мен мәдени мұра саналатын сансыз жәдігерлер кейін қирандыға айналып, жойылып кеткен
Бұл өлкенің көзден де, көңілден де таса қалып, құрдымға кетуі орыс отаршыларының саяси зымияндық әрекетінен екені айдай айқын
Өйткені олар Қапал қаласының алғашқы үйлерін тұрғыза бастағанда-ақ бетіне неше алуан таңбалар түсіп, жазулар жазылған бал-бал тастарды құлатып, іргетас орнына пайдаланды.
Ұлы Жібек жолының үстіне салынған Қапал кентінің қала мәртебесіне ие болып, жолаушылар аялдайтын бекет, яғни керуен сарайлары бар Қытаймен қызу сауда жасайтын орталық болып қалыптасқаны 1847 жыл болып тарихқа енген
Кезінде мұнда түзу көшелер бойында қарағайдан қиылған ағаш үйлер сап түзеген
Тіпті 700-ге жуық үй, шағын мектеп (орыс мектебі де болған), мешіт және сауда дүкендері болғаны туралы тарихи дерек те бізге жетіп отыр
Бұл деректер П.П.Семенов-Тянь-Шанский, Н.А.Абрамов, А.Ф.Голубев, А.Н.Гейне, Ш.Уәлихановтың зерттеу еңбектерінде кездеседі
Бұлардан бөлек Қапалда он жылдай тұрған әрі қазақ қызына үйленген ағылшын саяхатшысы Т.Аткинсон қағазға түсірген мол дерек көзі бүгінде Лондондағы «Географиялық қоғамның» мұрағатында сақтаулы тұрған көрінеді.
Сонымен негізгі тақырыбымызға қайта оралайық
Қапал батырдың есімі Қапал бекінісі арқылы Шоқан Уәлихановтың қаламына ілінгенін біз жоғарыда айттық
Десе де, сұңғыла ғалымның батырдың шыққан тегін тереңдей зерттеуге уақыты да, мүмкіндігі де болмаған сияқты
Ал енді Шоқан бастап кеткен ұлы миссияны індете зерттеп, оны баба ұрпақтарына аманаттап кеткен тарихшы Марат Әлібаев
Қапал қаласының бұрынғы әкімі болған, өлкенің бұрын-соңды тарихына қашанда жанашырлықпен қараған ұлтжанды сергек азамат Шоқан Қапал қаласының аты Дулат-Жаныс әулетінен шыққан Қапал батырдың есімімен аталғанын, оның Есім ханның батыры әрі қолбасшысы болғанын, Жетісуды қарақытайлардан тазартып, халыққа бейбіт өмір сыйлағанын, қартайғанда дүние салып, Ақтасты аймағы, Қарамола қыстағы бойымен ағатын Төле би тұнбасы (бұлағы) бойына қойылғаны туралы дерек қалдырғанын тайға таңба басқандай етіп жазып, сақтапты
Осындағы «Төле би тұнбасы» деп отырғаны – бір кезде Төле би бабамыздың жайлауы болған Ақтасты алқабы мен Жоңғар тауының етегінен басталатын суы мол кәусар бұлақ
Оны жергілікті жұрт «Төле би тұнбасы» деп атап кеткен
Бұлақтың «тұнба» деп аталу себебі мынада: Төле би бұлақтың алдын бөгеп, одан мал су ішуге арнайы көлшік жасатқан.
Қапал батырдың тарихын зерттеуге жергілікті танымал журналист Нұрғали Омарқұлов та көп еңбек етіп, тарихи тұлғаның келбетін ашуға өзіндік үлес қосты
Рас, тарихты қиялдан туғыза алмайсың
Өйткені ол ертегі немесе аңыз емес
Қалай болғанда да, бүгінге дейін ел аузында сақталып, бізге жеткен деректер мен тарихи жазбалардың арасында айтарлықтай алшақтық жоқ
Әйтсе де, Қапал батыр жөнінде оған сенімсіздікпен қарайтындар да жоқ емес
Сол үшін де бүгінде қолда бар мәліметтерді одан әрі тереңдете зерттеуді жалғастыра беруіміз керек.
Қапал батырдың тарихи тұлға еке­нін кезінде ҚР Ұлттық ғылым акаде­мия­сының академигі, Ш.Уәлиханов атындағы тарих және этно­логия институтының бұрын­ғы директоры, марқұм Манаш Қозыбаевтың өзі де бірқатар зерттеу жұмыстарын сараптай келіп, растаған болатын
Ол Қапал батыр жөніндегі арнайы анықтама құжатын мынадай сөздермен қоры­тын­дылаған-ды: «Қорытындылап айтсақ, Қапал батыр – тарихи тұлға, батыр, бір елге есімін берген ұлы баба, оның атымен жер атауы, ел атауы аталған
Сондықтан Қапал батырға қойылған ескерткіш бір елдің батырына қойылған деп есептеуге болады… Болашақта Қапал батыр туралы арнайы зерттеу жүргізу керек, шығатын әдебиетті экспертизадан өткізуді міндет деп есептеймін
Батырдың бейнесін қиялдан жасауға болмайды, оны ғылыми негізде қою абзал…».
Әйгілі тарихшы анықтама ретінде өз қолымен жазып, аттарын атап, түстерін түстеп кеткен батырлар қазақта аз емес
Олардың әрқайсының да тарихта алар өз орындары бар
Әлі де жете зерттелмей, тарихтың тасасында қалып қойғандары қаншама? Осы орайда әлі де келешек ұрпаққа тарихымызды мүмкіндігінше тереңдетіп зерттеп қалдыру амана­ты тұр
Міне, осы аманат пен міндет мемлекет тарапынан да мұқият ескеріліп, бүгінде нақты іс-шаралар қолға алынғаны көкейде жүрген күмән әрі күдік атаулыдан арылуымызға жол ашқандай болды
Бұл өзі Қазақстан Республикасы Президенті Назарбаевтың «Қазақстан – 2050» Стратегиясы – қалыптасқан мем­лекеттің жаңа саяси бағыты» атты Қазақстан халқына арнаған Жол­дауынан бастау алған өрісті шаруа еді
Осы Жолдауында Елбасы: «Біз ұлттың тарихи санасын қалыптастыру жұмысын жалғастыруымыз керек» деген болатын
Ендеше, біз сөз етіп отырған қазақтың баһадүр батыры – Қапал Жанысұлының тарихын да әлі зерттей түсуіміз керек.
Қапал батырдың ұрпақтары аз емес
Бүгінде олар Оңтүстік Қазақстанның Төле би ауданындағы Тоғыс өзенінің және Түлкібас ауданындағы Балықшы өзені бойында; Жамбыл облысының Шу, Меркі, Жамбыл аудандарында; Алматы облысының Қарасай батыр, Жамбыл, Іле, Күрті, Ескелді (бұрынғы Қапал) және Еңбекшіқазақ аудандарында, сондай-ақ көршілес Қырғызстан мен Өзбекстанда және т.б
жерлерде өмір сүруде
Олар өзара араласып тұрады
Қапал өрендерінің ынтымағы арқасында 1999 жылдың күзінде жоғарыда аталған барлық облыстар мен аудандар өкілдерінің қатысуымен Оңтүстік Қазақстан облысының Төле би ауданындағы Нысанбек ауылында бабаға арнап ас берілді
Шымкент қаласының Леңгір қаласына шығатын үлкен көшесіне Қапал батырдың аты беріліп, осындағы теміржол вокзалына жақын алаңда биіктігі 14 метр болатын ат үстіндегі еңселі ескерткіш бой көтерді
Сонымен бірге Алматы облысының Қапал-Арасан курортына алып баратын Алматы-Өскемен трассасының бой­ында биіктігі 2 метрден асатын тұғырға батырдың мүсіні орнатылды
«Қапал батыр өрендері» атты шежіре жазылды
Ал шежіре халықты бірлік пен берекеге үндейді.
Осындай санамызға сергектік беретін тұлға – Қапал батыр әдеби шығармалардан да орын алды
Ол туралы жыр-дастандар жазылды
Белгілі ақын Әбділда Аймақ «Қапал батыр» деген дастан жазды
Бұл дастандағы оқиғалар аңыздан гөрі шынайы ақиқатқа жақын.
Былтыр Қапал батырдың туғанына 500 жыл толды
Осыған байланысты біраз іс-шаралар қолға алынса дегендей, ойымызды да ортаға салғанбыз
Өкінішке орай, осындай тарихи тұлғаның беделіне көлеңке түсіретіндей кейбір дәлелсіз, дәйексіз мәліметтер бүгінде баспасөз беттерінде төбе көрсетіп қалып жүр
Біз Қапал батырдың өмір сүрген кезеңін Тәуекел мен Есім хандардың билік құрған уақытымен тұстас келеді десек те, оны кейбір азаматтар Абылай ханмен замандас қылып жүр
Мәселен, «Президент және халық» газетінің өткен жылдың 7-маусымындағы санында Тұрсынхан Бейсенбаев деген автордың «Абылайдың ақтық айқасы» деген мақаласы басылыпты
Автор осы мақаласында: «Абылай заманында қазақты барымталап, малын, қызын ұрлап, тыным бермеген
Әрі мал мен жанды місе тұтпай, жерімізге де көз аларта бастаған қырғызға Абылай әскер жібереді…» дей келеді де: «Бірақ қырғыз манаптары мен билері жаздық-жаңыл­дық деп аяққа жығылғаннан кейін Бұқар жырау мен Төле би Абылай ханға басу айтып, санаулы ауылдарын ғана кепілге алып, қазақ арасына көшіреді
Әйтпесе, қырғызға қырғидай тиюге Ақбиіктің етегінде Қапал батыр қолы шоғырланып дайын тұрды» дейді
Өткен жылы Төле бидің туғанына 350 жыл толды
Оның үстіне Төле би Қапал батырдың сүйегі жатқан Қарамола төбесінің етегіне өзінің бәйбішесін жерлеп, бұл араны ерекше қамқорлыққа алғанын тарихи деректер растайды
Сонда кешегі Абылайдың ақтық айқасында әскерін шабуылға дайын етіп тұрған Қапал батыр деген қай батыр болғаны?!
Біздіңше, бұл мақалада бір жаңсақ­тық кеткен сияқты
Басқа батырмен шатастырылса керек
Осы дерекке байланысты мақала авторы газет арқылы өзінің дәлелді уәжін білдіргені жөн болар еді.
Қалай болғанда да, тарихи тұлға­ларды өз орындарына қоя білгеніміз жөн
Өйткені күні енді туып, уақыттың қалың қатпарларынан аршылып алынып жатқан асыл бабалардың атын ардақтай берсек, тарих толқынындағы халқымыз үшін ешқашан да көптік етпес еді деп ойлаймыз.
Көпбосын ПАНЗАБЕКОВ, 
Қазақстан Жазушылар 
және Журналистер 
одақтарының мүшесі, 
ақын-аудармашы, 
Есенәлі ЕРАЛЫ, 
Халықаралық Жамбыл атындағы және Қазақстан Журналистер одағы 
сыйлықтарының лауреаты
