Қазақ хандығына көп жерді бағындырған және сұлтандардың жікшілдік әрекетін уақытша болса да тежеп, мемлекетті орталықтандыру ісіне зор үлес қосқан Қасым ханның игі істерді аяқтауына жаратушы белгілеген ажал кедергі жасады
Қақаған қаңтарда ол, өзі ноғайлардан тартып алған Сарайшық қаласындағы ордасында жан тапсырды
Соңында екі ұлы және екі қызы қалды
Олардың үлкені ол тұста 60-ты алқымдап қалған Мамаш еді
Ал екінші ұл Ақназар болса әлі буыны қатая қоймаған балаң жігіт болатын
Мұндайда әрине, хан тағына бірден-бір мұрагер Мамаш болды
Алайда аяқ астынан алқымнан алған ауыр науқас және қақаған қаһарлы қыстың ортасында болашақты алдын ала ойлайтын Қасым ханның барлық беделді сұлтандарды шақырып, көзі тірісінде оларға Мамашты хан ретінде табыстап кетуіне мүмкіндік бере қоймады.
Тіптен ол, бұл мәселеге байланысты өзінің құдаларымен – алғашқы қызына үйленген ноғай мырзасы Шайх Мамаймен де, кейінгі қызына үйленген Ұбайдұлла сұлтанмен де хабарласып үлгермеді
Ауыр науқастан қажып, төсек тартып жатқанда өзінің мұрагері ретінде соңында қалып бара жатқан ұлына ақтық ақылдарын айтты
Ол мемлекетті басқару кеңдікті, ауқымды ойлауды талап ететінін айта келе, ел бірлігін алғашқы орынға қоюды, бөлінгенді бөрі жейтінін атап көрсетті
Сонымен бірге көрші елдердің озбырлығынан сақтану үшін әрқашан да мемлекетті, оның әскерін нығайту ісін үздіксіз қолға  алуды да осы ұлына тапсырды
Айта кетер бір мәселе, бұған дейін өзінің қайраткерлігімен де, қолбасылығымен де ерекше көзге түсе қоймаған Мамаш ержетіп, есейгеннен әке жанынан бір елі қалмай оның көлеңкесіндей болып өсті
Шайбаниліктерге қарсы соғыста да, атап айтқанда, олардың Ұлытау маңындағы Қасым хан ордасына жорықтарында да, әкесінің Сыр бойындағы қалаларды бағындыру әрекеттерінде де, оның Ташкентке жортуылында да ол, хан әскерінің бір қанатын басқарды
Ол әкесінің моғол хандарымен келіссөздерінің де куәгері болды
Мысалы, 1513 жылдың жаз айының соңында қашғарлық моғол ханы Сайд хан Шу бойындағы Жұт деген жердегі Қасым ханның ордасына қонаққа келгенде Мамаш әкесінің бұйрығымен қырық шақты сұлтандармен бірге сыйлы қонақты қарсы алуға аттанды.  Бұл кезде туыстас ағалары Жаныш және Таныш сұлтандардың сақалдарын боз қырау шалып, жастары алпысты алқымдап қалса, Мамаштың өзі әлі де елуге жете қоймаған қайратты шағында болатын
Қасымхан осылайша, көрегендікпен о бастан-ақ, өзінің болашақ мұрагерін мемлекеттік және әскери істерге тікелей араластырып отырды
Бұдан өз кезегінде Мамаш хан да үлкен тағылым алуға тырысты
Бірақ Қасым дүниеден өткен соң, хан төңірегіндегі уәзірлердің ханның өсиетін жүзеге жедел асырып, таққа жасы біразға келіп, қайраты қайта бастаған Мамашты қалайда отырғызуға тырысуларына ноғай мырзаларының ықпалына түскен кейбір сұлтандар қырын қарап, Қасым ханның алғашқы әйелінен туған Мамашты таққа отырғызуға асыға қоймады
Олардың біразы маңғыттардың айтуымен әліде жас, алайда Қасымның өмірінің соңғы жылдарында әскери істерге араласа бастаған, тіптен кезінде хан ордасындағы күзет әскерін басқарған Хақназарды хан тағына отырғызуды қол көрсе, біраз сұлтандар өздерінің жеке мүдделерін көздеп, хан тағына лайық тұлғаны Қасым ханның басқа бауырларынан тараған ұрпақтар арасынан іздестіре бастады
Мұның өз ықпалды сұлтандар арасындағы бұрыннан келе жатқан текетіресті өршіте түсті
Алайда осындай шырғалаңда Қасым ханның өсиетіне адал топ біраз уақыт өткен соң, бәрібір басым түсіп, ақыры Мамашты ақ киізге отырғызып, хан көтерді.  Осылайша Мамаштың қолына мемлекет билігі ең бір қолайсыз сәтте тиген еді
Бұл тұста ноғайлардың өз арасында да ауызбірлік жоқ еді
Олардың билеушілерінің біразы  кезінде Қасым хан Астрахан ханымен бірігіп Еділ өзенінің арғы бетіне қуып шыққан бөлігі қайта  оралып, аңысын аңдып, өздерінің байырғы астанасы Сарайшықты кері қайтарып алатын сәтті асыға күтіп отыр еді
Осындайда айта кетер бір нәрсе, Қасым хан ноғайларды батысқа ығыстырған тұста ноғайларға батыстан Қырым хандығы, ал оңтүстік батыстан Астрахан хандығы үздіксіз қысым жасаумен болды
Тек 1509-1515 жылдары ғана Қырым хандығы қалың әскермен келіп, ноғайларды Еділ өзенінің солтүстік жағалауларына, яғни оларды кезінде Қасым хан басып алған аймаққа қайтадан улап-шулап қаша көшуге мәжбүрлеген еді
Ал көрші аймақтағы Астрахан ханы Жәнібек болса қазақтардың өз кезегінде ноғайларға қарсы қатал жортуылдарына куә болып отырды, сондықтанда Орыс патшасының  Польшаға қарсы одақтас болу туралы ұсынысынан бас тартып, оның орнына өздерінің қауіпті көршісі Қазақ хандығынан сақтану  үшін кезінде Қасым ханмен ноғайларға қарсы бірігіп күресу туралы келісімге барды
1521 жылы ноғайлардың солтүстік-батысындағы көршісі Қазан хандығының тағына өздерінің жауы Қырым ханының бауыры Сақыпкерейдің отыруы да ноғайлардың жағдайын ауырлата түсті.  Алайда Қасым ханның қайтыс болуы жағдайды өзгертіп, ноғайлардың шығыстағы Қазақ хандығына қараған жерлерін қайтарып алуларына жаңа мүмкіндіктер туғызды
Ал оңтүстікте болса өзара ауыз жаласқан және Жетісу жерін өздеріне қайтаруды көздеген моғол билеушілері және Түркістан мен Сыр бойындағы қалаларға үздіксіз көз тіккен өзбектер Қазақ хандығына қарсы қылыштарын қайрап отыр еді
Сібірмен шектесетін аймақтардағы байырғы шайбандық тайпалар да қарап жатпай, жаңа қазақ ханына қарсы кейбір тайпа басшыларын арандатты
Осындай қысылтаяңда Мамаш тақта алаңсыз отыра алмайтын еді
Ол сондықтан да хандық қызметінің алғашқы кезін  бұра тартып, өзіне аманат болып қалған мемлекет іргесін сөгуге әрекеттенгендерге қарсы жорықтарға аттанудан бастады
Осындай шырғалаңда бұрын әкесіне бағынышты болып, енді ашық жауға айналған маңғыт мырзаларына қарсы жорықтардың бірінде, 1524 жылы ол, аңдаусызда қаза тапты
Егжей-тегжейін айтқанда бұл былай болған еді: жасы келіп, денсаулығы сыр бере бастаса да Мамаш хан әке  өсиетіне адал болып, қалыптасқан әскерді жауға ханның өзі бастап шығатын байырғы дәстүрді бұзбай орындады
Бұл жолы да ол өзінің әлсіздігіне қарамастан жауға қарсы ауыр сауыт-сайман киіп, бес қаруын түгел асынып аттанған еді.  Алайда жұлқына жанталасқан ұрыс қимылдары үстінде еріксіз жанұшыра қимылдаған оның еңсесін бәрінен бұрын, мұздай құрсаған, тұла бойын қыспаққа алған зіл-батпан көк сауыт жаныштап, уәзірлері көмекке жеткенше тұншығып, о дүниеге ат үстінен аттанып кетті
Осылайша хан серіктері Қасым ханның «қасқа жолын» берік ұстанған қазақ мемлекетінің қайраткерінен, қазақтың алтыншы ханынан қапыда айырылып қалды
Небәрі екі жылдай ғана тақта отырған ол ереуіл атқа ер салып, атақты Қасым ханның мемлекетшіл идеясы оның өзімен бірге өлмегенін, оны орындау үшін қазақтар алда белсене күресетінін кейінгі ұрпаққа жеке үлгісімен меңзеп кетті.
Талас Омарбеков, 
әл-Фараби атындағы ҚазҰУ жанындағы
Орталық Азиядағы дәстүрлі өркениеттерді зерттеу орталығының директоры, ҚР ҰҒА Құрметті академигі
