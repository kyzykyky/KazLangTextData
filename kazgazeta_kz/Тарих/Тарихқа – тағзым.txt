Биыл елімізде Қазақ хандығының 550 жылдық ұлы тойы кең көлемде тойлануда
Елдің айбаты мен айбарын асырып, қазақ  ұлтының мерейін үстем етерлік бұл ауқымды да ұлы шаруаның бастамашысы да Елбасымыз Нұрсұлтан Назарбаев болды
Иә, бастама бар да оны ілгері бастырып, іске асыру бар
Биыл бүкіл ел болып осы шараны жүзеге асыруға мән берілуде
Бұл орайда Ақтөбе облысының әкімшілігі де, мұндағы өңір басшылығында жүрген азаматтар да ортақ іске қолдан келгенше өз үлесін қосуға атсалысқанын аңғарып отырмыз.
Соның бірі ұлтымыздың тарихында, әсіресе азаттық жолында, ешкімге тәуелсіз, еңсесі биік ел болу жолында ең алдымен аты аталатын ержүрек бабаларымыздың бірі Тілеу баһадүр Айтұлына Ақтөбе қаласында ескерткіш орнатылуы, оның ашылу салтанаты болып отыр
Бұған бәріміз қуанулымыз
Ұлы дүбірлі бұл той ең әуелі осындай тәуелсіз ел атануымызға қамқоршы болған Жаратқан Иемізге деген Ғибадат және сол тәуелсіздік пен азаттық үшін жанпида деп бүкіл ғұмыры ат үстінде өткен Тілеу батырдың аруағына жасалған Инабаттың ерекше бір мерекесі сипатты.
Қазақ-жоңғар соғысы кезіндегі айтулы да ел есінен кетпес ең үлкен шайқастың бірі, тарихымызға «Сайрам соғысы» деген атпен енген бұл шайқаста Тілеу Айтұлының көрсеткен ерлігі, оның өзі сол қиын-қыстау кезеңде бастан өткерген уақиғалар ел аузында да, көне шежірешілердің жазбаларында да сақталып қалған
Тілеу Айтұлы сонымен қатар қол бастаған сардар, жаужүрек баһадүр ғана емес, ол әр сөзі ұлтқа ұран, әділдігі қара қылды қақ жарған би, әрі үлкен саясаткер, қоғам қайраткері болған
Ол Тәуке ханның өзіне сөзін тікелей өткізе алатын әрі кеңесші, әрі ақылгөй санаулы сұңғылаларының бірі еді деген сөз бар.
Иә, халқымыз адамның – адамгершілігіне, азаматтың – азаматтығына сын айтып, баға бергенде оның арғы тегіне зер салады
Арғы ата-бабасы ер Едігеден, Ресейдің төбесіне ту тіккен Орақ Мамайдан, Қарасай, Қазидан тамыр тартатын Тілеудің бір ұлы атақты Мөңке би болатын
Қазақтың Нострадамусы атанған осы Мөңке би өз заманында өзінен кейінгі, яғни біздің заманымыздың қандай болатынын, қоғам да, адам да, тіпті олардың ішер ас, киер киімі, ауырса емделер дәрісі де қандай боларын болжап кеткен
Ол бүгінгі заман адамдарының мінез-құлқы қалай құбылмалы болатынын көзбен көргендей суреттеп кеткеніне осы күні көзіміз жетіп отыр
Ол бүгін өзіміз аруағына бас иіп отырған Тілеу батырдың ұлы десек, бүгінде осы Тілеу руынан елімізге аты әйгілі болған ұлт азаматтары да аз емес
Күні кеше өзім жанында жүрген, туған ағамдай қадірлеген қазақтың аса көрнекті жазушыларының бірі Тахауи Ахтанов та осы Тілеудің ұрпағы екенін айта кетсем артық болмас.
Сөз соңында айтарым, қай ел, қай ұлт болсын өзінің өткенін, тарихын үлгі тұтпай іргесі мықты, шаңырағы биік ел бола алмайды
Ал сол өткенді, тарихты зерделеп, оның қатпары мол қойнауындағы деректерді ақтарып ұрпақтан-ұрпаққа жеткізіп отырар көзі ашық, көңілі ояу, жүрегі ұлтым деп соғатын ер-аза­маттар болмаса тағы да болмайды
Бұл орайда ақтөбеліктер арасында осы бір киелі іске қашанда бел буып араласып жүрген, кешеге шейін аудан, облыс әкімшіліктерінде басшы қызметте болған азамат Қанатбай Елеусізов деген жігіттің есімін еске салып өтсем артық болмас
Ол кезінде Тілеу мен Мөңке би туралы кітап жазып шығарған, қаламының желі бар, сөз саптай білетін азамат екенін көрсетіп жүр
Ал оның осынау үлкен мереке қарсаңында батыр бабамыздың рухына бағыштап бастырған «Тілеу батырдың қайта оралуы» атты кітап осынау ұлы іске қосылған үлкен үлес, атқарылған азаматтық борыш деп білемін
Сонымен, той-тойға ұласып, бүкіл ел болып атап өтіп жатқан Қазақ хандығының 550 жылдық тарихы ұрпаққа мәңгі тағылым болсын демекпін.
Дулат ИСАБЕКОВ,
жазушы, драматург,
ҚР Мемлекеттік сыйлығының иегері
