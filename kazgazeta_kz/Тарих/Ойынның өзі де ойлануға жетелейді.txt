Халық педагогикасының озық үлгілері бала тәрбиесін жетілдіру, ана тіліміздің өрісін кеңейту, білім беру саласынан кеткен кемшіліктердің орнын толтыру, ұлттық идеологиямызды нығайту құралының бірі болып табылады
Халықтық педагогика  тәрбиенің жан-жақтылығымен, жоғарғы шеберлікпен берілуін талап етеді
Нәтижесінде тәрбиенің өзіндік бітімі айқындала түседі
Халықтық педагогиканы оқу-тәрбие жұмысына пайдалануда мектеп тәжірибесінен көрініс беріп жүрген талғамсыздық, сыңаржақтық, ұрыншақтық мәселенің ішкі мазмұнына емес, сыртқы көрінісіне әуестенушілік секілді келеңсіз құбылыстар да бой көтеруде.
Ғасырлар бойы қалыптасқан ұлттық тәлім-тәрбие жүйесінде жас буын жадына біртіндеп сіңіп отыратын арнаулы жолдар, тиісті тәсілдер болған
Мәселен, мақал-мәтелдерде адамгершілік, имандылық тәрбиесіне байланысты әдет-ғұрыптар насихатталса, жұмбақтар мен айтыстарда ақыл-ой тәрбиесі, өлең, жыр-дастандарда – әсемдік тәрбиесінің негізгі принцептері, ал ертегілер мен халықтық тәрбиенің сан алуан мәселелерін қозғайтын тәлімдік материал ретінде пайдаланылған
Демек, халықтық педагогика – тәлім-тәрбиелік ой-пікірдің ілкі бастауы, халықтың рухани мұрасы
Бұл жердегі ерекше ескеретін жайт – халықтық мұраның бәрі бірдей қазіргі заманымызға лайық тәрбие беруде кәдеге жарай бермейді, олардың озығымен қатар, тозығы да бар
Ең негізгі мәселе – бұларды бүгінгі күннің талап-тілегімен байланыстыра пайдалана білуде.
Бала тәрбиесіндегі үлкен олқылық – баланы өз ұлтының, өз халқының озық тәжірибелерінен ажыратып алғанымыз
Бесіктен қаштық, асықтан бездік, бесік жырын ұмыттық
Бесіктен ойнауға емес, ойыншық жинауға үйреттік
Әдемі ойыншықтарға үйренген бала атқа, түйеге мінуге қызықпайды
Әдемі ойыншықтарды жинайтын бала әдемі киім, әдемі дүниеге қарайды
Ал шынында, ойынның өзі де ойлауды талап етеді
Баланың ойынына да, ойына да кең өріс бере отырып, үлкен жауапкершілікпен, ар-ұятпен назарда ұстаған ата-ана ұлы үшін ұялып, қызы үшін қызармауы тиіс.
«Атасыз үй – батасыз, анасыз үй – панасыз» санаған халқымыз балаларды, келешек ұрпақты теріс әрекеттен сақтандыратын, оларға қызықты ертегі, аңыз әңгімелерді айтып отыратын
Олар арқылы немерелерін адамгершілікке, шешендікке, имандылыққа баулыған
Әке шаңырақ иесі, отбасының тірегі екенін ұмытпағанымыз абзал
Әке – баланың үлгі-өнеге тұтар, қарап өсер адамы
Әкесі жақсы адамды көргенде шыққан тегі өнегелі дейтіні де сондықтан
Ана – отбасы ұйытқысы
Ана жаңа туған нәрестені емшек сүтін беріп, асырап қана қоймай, мінез-құлқын тәрбиелейді
Отбасында қыз анаға қарап өскен, ана қызына ерекше назар аударып, барынша үй тіршілігіне икемді, мінезді, әдепті етіп өсіруге тырысқан
Халық жас ұрпаққа шыққан тегін, ата жігін білуді үйреткен
Оны рушыл, жікшіл болу үшін емес, тәрбиелік мақсатпен ұғындырған.
Ата-бабаларымыз жас ұрпақты адамгершілікке тәрбиелеуге ерекше көңіл бөліп, кейінгіге талай ұлағатты сөздерін, іс-тәжірибелерін қалдырған
Адамгершілік бейне азаматтықпен анықталады, көпке деген еңбегінің көлемімен парақталады
Тәрбие нәрестенің шыр етіп дүниеге келу сәтінен басталып, ақырғы деміне дейін созылатын толассыз үрдіс.
Адамгершілік тәрбиесіне қатысты әдіс-тәсілдер қатарына тыйым сөздерді де жатқызуға болады
Тек қана адамгершілік тәрбиесі емес, тәрбиенің барлық саласында да тыйым сөздердің үлкен әсері бар
Мұндай сөздер жас өскінді айналасындағы әр нәрсені қадірлеп, қастерлей білуге, қатыгездік, көргенсіздіктен аулақ болуға, қайырымдылыққа, обал-сауапты түсіне білуге қамтиды
Мысалы, нанды аяққа бас­па, ақты төкпе, гүлді баспа, көкті жұлма, анаңа қатты сөйлеме, үлкен кісінің жолын кесіп өтпе, қарлығаштың ұясын бұзба, т.б
осындай сөздер балаларды тәртіпке, сыпайылыққа, сақтыққа шақыра отырып, әртүрлі жаман әдеттен жиіркендіреді.
Ата салтымызды білу, оның тәрбие негіздерін үйрену, тұнығынан нәр алу өзін-өзі тәрбиелеуді мақсат тұтқан жас ұрпаққа да аса қажет
«Азбайтұғын адамның алтындығы» деп сыршыл ақын Ғафу Қайырбеков асқан сеніммен айтқан
Сондықтан қайтпас батыр жүрекпен, жастарға деген күншуақты жылуымызды аямай, еліміздің елдігі үшін, ұрпақ қамы үшін алғы сапта болып, тәрбие ісінде ұйытқы бола білейік.
Кенжебек СЕРЖАН
Ақтау
