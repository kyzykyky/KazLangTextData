Мына көне суреттің түсірілгеніне 74 жыл өтіпті
Сурет бұрынғы Гурьев, бүгінгі Атырау қаласында түсірілген
Иесі – Батыс Қазақстан облысының Жәнібек және Орда аудандарында көп жыл ұстаздық қызмет атқарған еңбек ардагері Надежда Меңдіғалиқызы Жағыпарова
Қазір ол Жәнібек стансасының тұрғыны
Кезінде сол аудан орталығындағы Т.Жароков атындағы қазақ орта мектебінде көп жыл еңбек етті
Өзіме бес жыл бойы сынып жетекшісі болып, білім мен тәрбие берді.
Бұл сурет – Надежда апай үшін баға жетпес рухани құндылық
Өйткені онда асқар таудай әкесі Меңдіғали бар
Қақ ортада отырған ақ көйлекті, жап-жас, сүйкімді азамат – Меңдіғали Құлысов
Оның екі жағында тұрған – жиені Уәкилә, үлкен қызы Сара (оң жақта)
Қасындағылар – жиені Уәли (оң жақта) және тағы бір туысы
Мұнда бәрі де жауқазындай жас, жүздерінен өмірге құштарлық пен құлшыныс сезіледі
Алайда арада бір жыл өткен соң, адамзат тарихындағы ең бір қанқұйлы соғыс бұрқ ете түсіп, тағдырлары сын тезіне ұшырады.
…Киелі Нарын өңірінің түлегі, сол кезде қазақта мүлдем сирек, жоғары білімді ұстаз және кейін мектеп директоры болған Меңдіғали соғыстан сәл бұрын әскерге алынып, сонау Беларусьтың Гродно қаласынан бір-ақ шығады
Әрине, олар мемлекеттік шекара түбінде тұрған соң, күшті де озбыр жаудың өктем соққысын 22-маусым күні өздеріне қабылдапты
Қала іргесінде қас дұшпанмен қасық қаны қалғанша жағаласқан Меңдіғали төрт қаруласымен бірге қаза тапқан екен
Ұрыс сейілгеннен соң, көп ұзамай жергілікті тұрғындар – поляктар мен беларустар боздақтардың сүйегін құрметпен жерлепті
Неге екені белгісіз,  әдетте сүйекті қорлауға құмар жау да зиратқа тиісе қоймаса керек
Соғыстан кейін батырларға шағын ескерткіш орнатылған
Надежда апай сонау жылдары немере інісі Сәбитпен барып, әкесінің қаны төгілген қасиетті жерге тәу еткен.
Әкесі қан майданда қаза тауып, анасы соғыс жылдарында дүниеден озған, ағайынды қыздар Сара мен Надежданы әкесінің інісі Жағыпар асырап алып, әлпештеп өсіреді
Екі қыз да жоғары білім алып, тұрмысқа шығып, өмірден өз орындарын тапты
Атыраудағы Сара осыдан санаулы жылдар бұрын мәңгілікке көз жұмды
Ал жеті жасында әкесінен соғыс айырған Надежда апай да өзі сияқты миллиондаған жетімдермен бірге аяулы адамын өмір бойы күтті әрі аңсады
Оның қайтып келмесін жүрек құрғыр сезсе де, көңіл шіркін қия ма?! Осынау бір жансыз бейнесі ғана жанына демеу…
Сонау жылдары «Түркістан» газетінде менің ордалық бір боздақ – Жұмахмет Бижанов туралы мақалам жарияланған еді
Міне, сол Жұмахмет пен Меңдіғалидың тағдырының арасында көп ұқсастық бар
Екеуі де Орда өңірінің түлектері, екеуі де соғысқа дейін жоғары білім алып үлгерген
Жұмахмет – математик, атақты академик Асан Таймановпен бір курста оқыса, Меңдіғалидың қай пәннің маманы екенін анықтаудың мүмкіндігі болған жоқ
Айырмашылығы – Жұмахмет әскерге одан екі жыл бұрын алынғанымен, Гродно қаласына екеуінің қатар түсуі таңданарлық
Олардың әскерге дейін немесе сонда жүргенде бірін-бірі тануы немесе танысуы мүмкін ғой
Қанша дегенмен, сол жылдары қазақтар соғыстан бұрын әскерде сирек болды емес пе!? Мүмкін, бір-бірімен кездеспеген де шығар
Ж.Бижанов шекарашы болса, М.Құлысовтың қай әскер түрінде болғаны да бізге жұмбақ
Тек бір жақсысы сол (әрине, оны да тек «жақсы» дей алсақ), әйтеуір, Меңдіғалидан қалған із бар да, Жұмахмет сұрапыл соғыстың иірімінде хабар-ошарсыз кетті
Әрі соңында ұрпағы да, ең құрығанда бір суреті де қалмапты…
Біз Жаратушымыз ғұмыр беріп тұрғанда, пендешіліктің жетегінде кетпей, сол жандарды ұмытпауымыз керек
Өйткені «Кімде-кім соғысты ұмытса, ол соған кері оралады» деген даналық сөз бар
Әрине, лайым, сондайдан сақтасын! Тек имани парызымызға қашанда адал болсақ деймін ғой.
Серік ИХСАНҒАЛИ
ОРАЛ
