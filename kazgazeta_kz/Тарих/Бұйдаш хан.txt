Тахир хан қырғыздар арасына кетіп, сонда көп кешікпей қазақ тапқан соң оның інісі Бұйдашты Жетісудағы қазақ сұлтандары хан көтерді
Ол әз Жәнібектің төртінші ұлы Әдік сұлтанның ұлы еді
Әкесі қайтыс болғанда ол әлі жасөспірім бала болатын
Солай болса да әке төңірегінде ғана емес, немере ағасы Қасымханның және өз ағасы Тахирдың төңірегінде өскен сарай баласы ерте есейді
Оған әкеден қалған Қаратаудың солтүстік-шығысынан оңтүстік-батыс Жетісу аймағына дейін созылып жатқан өлке оның ұлысы болып есептелді
Бұл өңір Алатау арқылы қырғыздармен шектесетіндіктен, Бұйдашты қырғыздар да жақсы білді және хан ретінде көтермелеп құрметтеді. 
Оның барлық өмірі Жетісу өңіріне үздіксіз көз тіккен моғол билеушілерімен және олармен одақтас болған өзбектермен күрес үстінде өтті
Әсіресе, оның қарым-қатынасы Моғолстан билеушісі Сайд ханның баласы Жәркенттік Әбдірашидпен және оның ұлы Абд ал-Латиф сұлтанмен қатты шиленісті
Осындайда айта кетер бір нәрсе, Бұйдаштың әйелдерінің бірі осы тұстағы моғолдардың ықпалды билеушісі Сұлтан Ахмад ханның екінші қызы Махим ханым еді
Сонымен қатар Бұйдаш ханның бір анадан туған інісі Бауш моғол ханы Әбдірашидтің туған қарындасы Бәди әл Жамалға үйленген еді
Осындай құда-жегжаттық қатынастарға қарамастан, моғол ханы қазақтарға деген жаулық пиғылынан бас тартпады
Ол тіптен ақыр соңында өзінің қарындасын Бауштан күшпен ажыратып, басқа адамға тұрмысқа берді
Осындай мысалдар Әбдірашиттің адамгершіліктен жұрдай, катыгез келбетін айқындай түседі
Әбдірашид Моғолстанда 1533-1560 жылдар аралығында хандық құрған болатын
Қазақтар мен қырғыздарға қарсы жаулық саясат ұстанған ол, оларға қарсы үш рет жорыққа аттанды
Олардың бірінде ол, Бұйдаш ханмен шайқасса, ал екіншісінде Тоғым ханмен, үшіншісінде Хақназар ханмен соғысты
Алайда бұл ұрыстардың бәрі моғолдардың ханының жеңісімен аяқталды
Солай бола тұрса да моғолдарға жергілікті халықтар бағына қойған жоқ
Әбдірашид қырғыздардың кейбір шекаралас аудандарына ғана ықпал жасауға қол жеткізсе де кейіннен олардан да айырылып қалды
Әкенің үлгісімен Абд ал-Латиф Моғолстандағы Ақсуға орнығып алып, төңірегіндегі халықтарға үздіксіз жортуылдар ұйымдастырумен болды
Оның осындай қанқұйлы жорықтарынан қалмақтар, әсіресе қазақтар мен қырғыздар азап шекті
Соңғылардың Жетісудағы және Ыстықкөлдегі аймақтарына ол, төрт қайтара жүгенсіздікпен жорықтар жасап, мал-жанды тонап, халықты хан қақсатты
Әбден шыдамы таусылған Бұйдаш хан ол бесінші рет жорық жасап, кейін қайтқанда қазақтар мен қырғыздардың біріккен қолын бастап, Абд ал-Латифтің соңына түсті
Күтпеген жерден болған төтенше шабуылдан моғолдар жасағы күл-талқан болып жеңіліп, ал Абд ал-Латифтің өзі қайтыс болды
Баласының қазасы туралы қасіретті хабарды естіген кезде Жәркендте отырған Әбдірашид хан дереу әскер жинап, Бұйдаштың соңына түсіп, Ыстықкөл маңында оны қуып жетті
Күші басым жауға қарсы тұра алмаған Бұйдаш ұрыстан тайсалып, қашып құтылмақ болды
Оның соңынан қалмай қойған моғол ханы көп әскермен шаңдата шауып, жиырма күн бойы ізге түсті
Ақырында қуғыншылар Қиылма Қажұра деген жерде Бұйдаш ханның әскеріне кездесті
Моғолдардың қанды шайқасқа бекінгендерін және алған беттерінен қайтпайтындарын аңғарған Бұйдаш хан саны жаудан әлдеқайда аз әскерлерін амалсыз сапқа тұрғызып, соғысқа дайындады
Өз кезегінде Әбірашид хан да әскерлерін ашық шайқасқа даярлап жауынгерлік шеп құрды
Алғаш екі жақтан да жаужүрек батырлар ат ойнатып алға шықты
Олардың әскер рухын көтеретін жауынгерлік ұрандары айналаны дүрліктірді
Онан соң нағыз қырғын бас­талды
Біріне бірі тап берген, аса өшіккен екі жақ өліспей беріспес шайқасқа бет бұрды
Әп-сәтте қатты соққыдан аттан сыпырылып түскен жүздеген сарбаздардың жансыз денелері көк шалғынның бетін қан жоса қылды
Тайталаста қырғыздармен қазақтар жауға шыдас бермей ығысып, қаша бастады
Жағдайдың өз пайдасына шешіле қоймаған Бұйдаш хан да қашқындар тобына қосылды
Оны бұл қырғыннан жүйірік сәйгүлік аты ғана құтқарып, алып шықты
Алайда жеңіліске ұшыраса да Бұйдаштың жігіттері қырғыз аймағында қалған моғол әскерлеріне қайта-қайта шабуылдап тыныштық бере қойған жоқ
Нәтижесінде моғолдар өздері иемденген Ыстықкөл аймағын тастап кетуге мәжбүр болды
Бұл жылдары Қазақ хандығы оңтүстік-батыс аймақтарда да жаумен жағаласуға мәжбүр болды
Бұйдаш хандық құрған тұста қазақтар мен шайбандық өзбектер Сырдария мен Әмудария аралығыңдағы Мәуереннахр аймағын бағындыру үшін таласып, қырқысты
Қос өзен арасындағы қалалар бірде қазақтар қолына өтсе, бірде өзбектерге қарап, жалтақ өмір кешті
Осындай қанды шайқастардың бірі және Бұйдаш хан үшін соңғысы 1559-1560 жылдардың күз айында болды
Өзімен бірге жиырмадан астам жошылық сұлтандарды ерткен Бұйдаш ханның қолы жортуылдап Сайрамға дейін барды
Жергілікті халық қауқарсыз болып, жаулап алушыларға бас иді
Оған қарсы өзбектердің қалың әскерін бастаған шайбандық Наурыз Ахмед ханның ұлы Ташкент билеушісі Дәруіш хан аттанды
О бастан-ақ аса қарқынды басталған қантөгісте алғаш қазақтар жағы өзбектерді ығыстыра бастады және халдері мүшкілденген шайбандықтар артқа жалтақтап, қашуға бейімделе бастады
Алайда осы сәтте аяқ астынан тұрған аса күшті шаңды дауыл қазақтарды қарбалас жағдайда қалдырып, ес жиғызбады
Бізге жеткен деректер бұл дауылды қазақтарға қарсы неше күн бойы Жаратқанға жалынып дұға оқыған атақты Шейх Лұтфулла тұрғызды дейді
Қалай десек те, осыны пайдаланған өзбектер жағы қайта шабуылдап, қазақ әскерлерін қырғынға ұшыратты
Әрқашан ата салтымен әскерді жауға өзі бастап шығатын ержүрек Бұйдаш хан алғашқылардың қатарында қаза тапты
Онымен бірге жиырма төрт қазақ сұлтандары да осы қанды қасапта жан тапсырды
Олар Әдік сұлтаннан тараған бес ұлдың ұрпақтары еді
Сондықтан да оларды қысқаша «Бесұлдар» деп атаушы еді
Ал Әдіктің Тахир, Әбілқасым, Бұйдаш, Бауш, Қожаш атты бес ұлы болғаны белгілі
Бұлардың алғашқы екеуі кезінде қайтыс болып кеткендіктен олардан туған ұлдар іштеріндегі жасы үлкен Бұйдашты «ұлы хан» ретінде мойындап, соның айтқанымен жүретін еді
Сонымен қатар олардың әрқайсысы өздеріне бекітілген шағын ұлыстарында «кіші хандар» ретінде құрметтеліп, бірде хан аталса, бірде сұлтан аталып жүрді
Қалай десек те, кезінде жауға жасындай тиген, қазақ елінің намысын жыртып, оның болашағы үшін жанын да, қанын да аямаған және өзінің биік беделімен жошылық сұлтандарды соңынан ерте білген Бұйдаш хан қандай құрметке болса да лайық.
Талас Омарбеков, 
әл-Фараби атындағы ҚазҰУ 
жанындағы Орталық Азиядағы 
дәстүрлі өркениеттерді зерттеу
 орталығының директоры, 
ҚР ҰҒА Құрметті академигі
