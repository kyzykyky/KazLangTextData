Туған қазақ елінің бостандығы мен тәуелсіздігін, ата-бабасынан қалған ұлан-ғайыр жерінің амандығы мен тұтастығын сақтау үшін қанын төгіп, жанын беріп күрескен асыл перзенттерінің бірі һәм бірегейі, әрі батыр, әрі би – Шекті Тілеу батыр Айтұлы еді
Бабамыздың батыр атанып, бүкіл елге танылған кезі – XVII ғасырдың екінші жартысы.
1652 жылы Салқам Жәңгір қаза тапқанда, Тілеу батыр 22-де болатын
Бұл кезең – Жоңғария аумағынан Солтүстік Қазақстан арқылы, Еділ мен Жайық өзендерінің аралығына ойраттардың бір бөлігі – торғауыттар келіп, ноғайларды атамекенінен ығыстырып шығарып, қоныстанып жатқан кезі болатын
Саяси жағынан бытыраңқылыққа ұшыраған ноғай ру-тайпаларын жеңу оларға аса қиындық туғызбаған еді
Орталық биліктің болмауынан, мұндай қауіп Батыс Қазақстан аумағындағы қазақ ру-тайпаларына да төнеді
Жазба деректерде Батыс Қазақстан аумағындағы қазақ ру-тайпалары мен Еділ қалмақтары арасында XVII ғасырда болған ұрыс-соғыстар туралы ешқандай мәліметтер айтылмаса да, екі жақтың қақтығыстары туралы деректерді ауыз әдебиетінің үлгілерінен көп кездестіруге болады.
Осындай соғыстарда қазақтар жағын батырлардың басқарғаны ауыз әдебиетінде көп айтылады
Соған қарағанда, қалмақтардың шапқыншылықтарына қарсы тойтарысты батырлар мен билер ұйымдастырып, елдің ауызбіршілігі мен ынтымағын сақтап отырғаны талас тудырмайды.
Тілеу батыр да атжалын тартып мінгеннен, ел қорғау ісіне белсене араласып кетеді
Қалмақтар ноғайларды жеңгенімен, Тілеу секілді Кіші жүз батырларының арқасында Батыс Қазақстан аумағындағы қазақ ру-тайпаларын жеңе алмайды, олардың жерін тартып ала алмайды.
Біз сөз етіп отырған Шекті Тілеу батыр Айтұлының шыққан тегі кім еді деген заңды сұрақ туындайтыны сөзсіз
Атам қазақ «әкесінде жоқ арғымақ, анасында жоқ арғымақ, оған қайда биік жардан қарғымақ» деп немесе «түп атасы текті ғой», «текті, дегдарлы тұқым ғой», «оқу қонған, өнер қуған тұқым ғой» деп бекер айтпайды
Қазақтың «Едіге» деген дастаны бар
Сол мұрамызды профессор П.Мелиоранский 1905 жылы Петерборда жеке кітап етіп шығарғанын тарихтан білеміз
Сол дастанда:
«Едіге деген ер екен,
Елдің қамын жер екен.
Ел шетіне жау тисе,
Мен барайын дер екен» деген жыр үзіндісі Тілеу батырдың арғы бабасының елге қорған және қалқан болғанын айқын көрсетеді
Жоғарыда айтып өткеніміздей, тұғырдан – тұлпар, сауысқаннан – сұңқар тумайды
Ал негізі алты ата Әлімнің Шектісінен шыққан Тілеу батырдың ататегі сонау Ноғайлы заманының хандары мен батыр-бектерінен, яғни бүкіл «аузы түкті кәпірді» уысында ұстаған, Ресей кінәздері қара басы мен бүкіл орыстың қамы үшін алым-салық төлеп отырған атақты Алтын Ордаға иелік еткен Едіге, Мұса, Орақ-Мамай, Қарасай-Қазидан басталады.
Қалмақтарға қарсы күресте көзге түсіп, талай соғыстарда жеңістерге жеткен Тілеу батыр XVII ғасырдың 60-70-ші жылдарында бүкіл елге танылған тұлғаға айналады
Оның қайраткерлік тұлғасы жалпықазақтық мәселелерде айқын көрінеді
Жоғарыда айтып өткеніміздей, 1652-1680 жылдар аралығында қазақта ортақ хан болмай, билікке таласқан хан әулетінің өкілдері ел ішінде жік, қазіргі түсінікпен айтсақ, саяси дағдарыс туғызады
Мұндай кезде қай үміткердің таққа отыратындығы билер мен батырлардың кімді қолдайтындығына байланысты екендігін дәлелдеудің қажеті жоқ
Сол тұста бірнеше үміткер арасынан елге танымал атақты билер мен батырлар Тәуке ханды қолдап, билікке әкеледі.
Тәуке ханды жақтап, оны қолдаған топтың ішінде Шектінің батыры Тілеу Айтұлы да болған екен
28 жыл бойы хансыз өмір сүрген халық санасында Тәукенің хан сайлануы сол кезеңнің аса маңызды оқиғаларының біріне айналып, ал оған тікелей қатынасқан тұлғалардың кейінгі ұрпақтары аса зор мақтанышпен еске алады
Уақыт өте келе бұл оқиға аңыз-әңгімеге айналады
Тілеу батырдың өміріне қатысты тарихи аңыз-әңгімелер негізінде құрылған бір жырда батыр бабамыздың Тәукені хан сайлауға қатысқаны туралы былай деп жырланады:
«… Үш ана Күлтөбеде жиналғанда,
Сөз тапқан атам Тілеу ойланбай-ақ.
Сайланған ханы Тәуке таққа отырып,
Үш ана тарқасады мақұлдап-ақ.
Адамның сұңқары деп атақ алған,
Бір қазақ Тілеудей-ақ жаратылмақ.
Атамыз Қара Тілеу бидің басы,
Замандасы Әз-Тәуке хан қиялдасы…»
Жырдан көріп отырғанымыздай, Күлтөбеде хан сайлауға сол кезеңдегі бүкіл қазақтың игі-жақсылары мен бетке ұстарлары қатынасқан, яғни бүкілқазақтық құрылтай болған
Осы негізгі бас қосуда Тілеу батыр да сөз алып, Тәуке ханды жақтаған
Сондай-ақ Тәуке хан Тілеу батырға риза болып, оны өзінің ақылшы, кеңесшілерінің бірі етеді
Осындай іс-әрекеттері арқылы біз Тілеу батырды тек Шектінің немесе Кіші жүздің батыры ғана емес, сонымен бірге бүкіл Алаш көлеміндегі ірі қайраткер болған деп түсінеміз.
Тілеу батырдың бүкіл алаштық деңгейдегі тағы бір ісіне оның қазақтың рухани көсемі – Сопы Әзізді пір сайлауға қатысуы жатады
Кіші жүздегі Жетіру бірлестігінің бір тайпасы – Керейттен шыққан
Мүсірәлі Сопы өз заманында білімімен де, ерекше қасиеттерімен де танымал екен
Ол туралы «Жеті өлікке жан бергізген» деген сөздер бар.
Тілеу батырдың есімін бүкіл елге танытқан қаһармандық ісі – оның 1681-1684 жылдары жоңғарларға қарсы Сайрам қаласы түбіндегі шайқаста Кіші жүз әскеріне қолбасшылық етуі мен сондағы ұрыстардың бірінде қаза тауып, Түркістан қаласындағы Қожа Ахмет Ясауи кесенесі жанында жерленуі.
Көреген саясаткер, ақылы мен батырлығы тең қолбасшы, атадан асыл туған Тілеу ежелгі Тұранның бесігі мен есігі атанған түркі дүниесінің тәжі – қасиетті де киелі Түркістаннан айырылсақ, келе жатқан түнектің ақыры немен тынарын бірден сезеді
Осы Сайрам соғысына Батыс аймақтан әрісі Маңғыстау, берісі Бершүгір, Ұлы Борсық, Арал өңірі, Сағыз-Жем, Темір өзендерін жайлаған қалың елден шамамен он жеті мыңға жуық қол жинап Түркістанға аттанады
Әз-Тәуке ханның алдынан өткен соң, соғысқа келеді
Ол заманда он жеті мың сарбаз – өте көп күш болатын, тыңнан қосылған мол қол қазақ жауынгерлерінің рухын көтереді
1682-1684 жылдардағы Сайрам маңында өткен жоңғар әскерлері мен қазақ әскерлерінің шайқастарына қатысқан әскер саны белгісіз
Дегенмен, тек қана Тілеу батырдың 17 мың әскері және басқа да қазақ батырлары әскерлерінің осы соғысқа қатысқандығын ескере келе, қазақтар жағының әскер санын 40-50 мыңдай адам болған, ал жоңғарлар одан да көп болған деп айтуға болады.
Қазақ жауынгерлерінің:
«Күнде жасып жүргенше,
Көздегі шерлі жас кепсін.
Құлдықпен өмір сүргенше,
Қанжығада бас кетсін» деген ұранмен майданға кірген қазақ жауынгерлерінен Сайрам түбінде жоңғарлар қатты қарсылықтарға тап болады.
Шайқастардың нақты қанша күнге, қанша айға созылғаны белгісіз
Белгілісі – Сайрам түбіндегі үш жылға созылған текетірес соғыста қолбасы Тілеудің абыройы артып, атақ-даңқы жауына үрей туғызғаны
Ауыр ұрыстардың бірінде Тілеу батыр және ұлы Жолдыаяқ батыр қаза табады…
Қазақ әскерлері шегінуге мәжбүр болады, ал жоңғарлар Сайрамды екінші рет иемденеді
Бірақ олардың өз шабуылын одан әрі үдетуге шамалары жетпейді
Өйткені олар Сайрамды иелену барысында көп күшінен айырылып, жау­лап алу жорығын әрі қарай жалғастыра алмай, кейін оралады
Осылайша Тілеу батыр және сол соғыста қаза тапқан басқа да қазақ әскерлері өздерінің ерліктері арқасында жоңғарлардың одан әрі қазақ жерлерін жаулап алу жоспарына тосқауыл қояды.
Басқаша айтқанда, Сайрам түбіндегі ұрыстарда қазақ елінің болашағы шешіледі
Тілеу батырдың қазақ тарихындағы орны мен рөлін осыдан көреміз
Ел үшін, жер үшін жанын пида еткен қолбасшы әрі мемлекет қайраткері Тілеу батырдың денесі Ясауи кесенесі жанына жерленеді
Ұлы Жолдыаяқ батырдың денесі де әкесімен қатар қойылады.
Осындай белгілі тұлғаның Түркістанда жерленуінің өзін заңдылық деуге болады
Біріншіден, Тілеу батыр секілді Отаны үшін жанын берген мемлекет қайраткері әрі қолбасшының қайда жерленетінін Тәуке хан анықтаған деуге толық негіз бар
Белгілі ірі тұлғалардың астанада жерленуі орталықтың, орталық биліктің маңызын арттырары анық.
Екіншіден, қазақ елінің қай аймағының өкілі болмасын, Түркістанда жерленуі арқылы сол аймақтың орталықпен байланысын рухани тұрғыда нығайтып, жалғастырып тұрады.
Үшіншіден, Тілеу батырдың Түркістанда жерленуі – батырға деген құрмет, басқаларға үлгі-өнеге деуге болады
Өйткені халқын сүйіп, еліне, жеріне адал қызмет еткен, Отан үшін жанын берген азаматтың өзі өлсе де, аруағы ардақталып отыратындығын көреміз.
Қазақтың белгілі мемлекет және қоғам қайраткері Мырзатай Жолдасбеков Шекті Тілеу батыр Айтұлы жайлы «Есімі ұрпағына ұран болған» деген мақаласында: «Бүгінгідей көршісінің үйі өртеніп жатса әрең көмек беретін заманмен салыстырғанда, сонау ит арқасы қияндағы Ақтөбеден Сайрамға келіп, жаумен жағаласып, жан тапсыруы сөз жоқ, бабалардың елін, жерін, Ота­нын шексіз сүйгендігінің дәлелі
Тегінде, ешқашан еншісі бөлінбеген қазаққа жау да ортақ, дау да ортақ, жеңіс те ортақ» деп жазады.
Ата-бабаны құрмет тұтқан, олардың ерлік істе­рін қастерлеген халықпыз ғой
2000 жылы Түркі­стан қаласында Тілеу және Жолдыаяқ батырларға ас беріліп, қасиетті қаланың бір көшесі осы батырлардың есімімен аталды
Аталған іс-шарада академик Мұрат Жұрынов мынандай келелі әңгіме айтты: «…Қазақ елінің алғашқы іргетасы қала­нып жатқан кездегі ұлы ұрыста ерлік көрсетіп, қаза болған қазақтың ең бірінші батыры кім дегенде, мен осы Тілеу батырдың атын атау керек дер едім».
Демек, қалың жұртшылық айтып жүрген­дей, Тілеу батырға Астана, Ақтөбе, Сайрам қалаларында ескерткіш қою қажеттігі осыдан туындайды
Тарихымызды түгендеп жатқан елміз, бұл мәселенің шешімін табатынына сенеміз
Тілеу батыр Тәуке ханмен тізе қосып, ту ұстап, ел қорғау жолына шыққан кезде аруақтарынан да, қасиеттерінен де айналайын Әбілқайыр (1693 ж
туған), Абылай (1711 ж.), Кенесары (1802 ж.) хандар дүниеге әлі келген жоқ еді
Қазақтың біртұтас елі мен жерін соларға аман-есен жеткізген Тілеу сынды батырлар мен билер екені аян
Сондықтан қазақ елінің тағдыры үшін қанды қырғын соғыста өмірін құрбан еткен Тілеу батыр Айтұлына қай жерден, қай қаладан болса да ескерткіш орнатылса, бабалар рухына адалдық, елге үлгі, тәрбиелік маңызы зор іс болар еді.
Тілеу батыр жайлы әңгімені оның ұрпақтарымен байланыстыра айтқан жөн
Тілеудің Алдаберді (Әлдеберлі), Есіркеміс, Жолдыаяқ, Жақсымбет және Мөңке есімді бес ұлы болған.
Тілеу батырдың ұрпақтары арасында бүкіл алашқа есімдері белгілі болған тұлғалар өте көп
Солардың бірі – есімі үш жүзге мәлім атақты Мөңке би
Алдағы үш жүз жылын болжай білген, өз заманының ойшылы, философ және Әбілқайыр, Нұралы хандардың оң тізесін басқан қоғам қайраткері, әрі биі, әрі ақын-жырау Мөңке би артында мол мұра қалдырған тарихи тұлға.
Тілеу батырдың келесі бір ұрпағы – Сары Батақұлы (1863-1895) әйгілі ақын, әнші, сазгер, сері және батыр болыпты
Уақтысында қазақ өнерінің майталманының бірі Ғарифолла Құрманғалиев шырқаған:
«Баласы мен Батақтың атым Сары,
Дей-тұғын Сары, Сары жұрттың бәрі.
Қас дұшпан айтқаныма көнбейсің деп,
Жармола түрмесіне тұтқындады» деген сөздері бар ән осы Сарынікі болатын.
Ал суырыпсалма ақын, шайыр Сарышолақ Боранбайұлы да Тілеу батырдың ұрпақтарының бірі
Оның өлеңдері әлі күнге дейін ел арасында айтылып жүр
Мысалы, халық арасына кең тараған «Тілеу – Қабақ» әні осы Сарышолақтікі.
Тағы бір ұрпағы Мырзағұл Шыманұлы (1845-1906) әрі би, әрі шешен, болыс болған екен
Патшаның заңы мен тәртібіне бағынбағаны үшін қамауға алынған
1906 жылы Орынбор түрмесінде қаза тапқан.
Ойымызды түйіндей келе, Тілеу батырды XVII ғасырдағы қазақ тарихындағы өзгеше орны бар тарихи тұлға деп танимыз
Қазақ елінің қазіргі жастары Тілеу Айтұлы секілді ұлттық қаһармандарымызды неғұрлым тереңірек таныса, бұл отаншылдық, ұлтжандылық рухты одан әрі шыңдай түсетіні сөзсіз.
Өмірзақ ОЗҒАНБАЕВ,
республикалық ардагерлер ұйымы 
Орталық кеңесінің төрағасы,
тарих ғылымдарының докторы
