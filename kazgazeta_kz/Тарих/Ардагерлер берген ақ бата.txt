Биыл Елбасының тапсырмасына орай елімізде Ұлы Жеңістің 70 жылдығы кең көлемде атап өтілмек
Осы орайда Мемлекет басшысы жаңа жылдың қарсаңында соғыс ардагерлеріне лайықты құрмет көрсетіп, Жаңа жылдық құттықтау хаттары мен сый-сияпаттарын жолдады
Оларды облыс және аудан әкімдері табыс етті. 

Мемлекет басшысы Нұрсұлтан Назарбаевтың Ұлы Отан соғысы ардагерлерін жалпыұлттық қолдау шарасы жөніндегі бастамасы еліміздің барлық өңірлерінде жалғасып жатыр.
Осыған орай Атырау облысының әкімі Бақтықожа Ізмұхамбетов өңірдің бірқатар соғыс ардагерлеріне Президенттің арнайы құттықтау хаты мен сыйлықтарын табыс етті
Атырауда бүгінде сексен екі соғыс ардагері тұрады
Олардың барлығы да Президенттің арнайы құттықтауын алды
Елбасының арнаулы құттықтауын алған соғыс ардагерінің бірі, қоғам қайраткері Орынғали Қарасаев. «Елімізде әрдайым тыныштық болсын
Біздерді ұмытпай, сый-құрмет көрсетіп отырған Елбасына мың алғыс!» деді майдангер ақ батасын беріп.

Жамбыл облысының әкімі Кәрім Көкірекбаев Елбасы Н.Ә.Назарбаев­тың құттықтау хаты мен сый-сияпатын өңірдегі Ұлы Отан соғысының ардагерлеріне табыс етті.
Алдымен аймақ басшысы бүгінде 94 жасты еңсерген Уәтай Әлімқожаевтың отбасында болды
Ұлы Отан соғысында Мәскеуден бастап, Солтүстік Кавказ, Украина, оның ішінде Киев, Житомир, Львов қалаларын, Польша, Чехословакия, Венгрия, Румыния жерлерін басқыншылардан азат  етуге атсалысқан У.Әлімқожаев  өз кезегінде Мемлекет басшысына ақ ниетін, тілегін арнады
Бұдан кейін облыс әкімі соғыс ардагерлері – 92 жастағы Халиулла Дармахановтың, 89 жастағы Виктор Карпасовтың және Александра Кичигинаның үйлеріне бас сұқты
Жалпы, Елбасының құттықтау хаты мен сый-сияпатын өңірдегі жиырмаға жуық ардагерге табыс етуде облыс әкімі бас болып, Тараз қаласы және аудан әкімдері қолдап, ардагерлерге  Елбасының  аманатын жеткізді.

Мемлекет басшысы Н.Ә.Назарбаевтың атынан Ақмола облысының әкімі Сергей Кулагин  Ұлы Отан соғысы ардагерлерін жаңа жыл мерекесі­мен құттықтады. 
Облыс әкімі Сергей Кулагин алғашқы болып, Елбасының сәлемдемесін көкшетаулық  Асылбек Дәулетовке жеткізді
Бұдан кейін соғыс ардагерлері Александр Кияткин мен Бүркітбай Батырхановты да құттықтады
Жасы 90-ды алқымдаған Б.Батырханов барша қазақ­стан­дықтарды Жаңа жыл мерекесімен құттықтап, осындай қуанышқа бөлеп жатқан Елбасына шынайы ризашылығын білдірді.

Қостанай облысының әкімі Нұралы Сәдуақасов соғыс ардагерлерінің үйлеріне барып, жаңа жыл мерекесімен құттықтап, оларға сыйлықтар мен Президент атынан құттықтау хатын тапсырды.
Облыс әкімі алдымен Ұлы Отан соғысының ардагерлері, 90 жастағы Бертран Иосифович Рубинштейнді және Әбілжан Нұрмағанбетовты құттықтады
«Ел де, өздерің де өсіп-көркейе беріңдер!» деді Әбілжан қария шын жүректен.


