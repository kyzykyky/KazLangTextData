«Ана тілі» газетінің «Сандықта сақталған сурет» айдарына Ұлы Отан соғысының ардагері, атам Айтқожа Құнанбайұлының суретін ұсынып отырмын

Бұл суретті атамның қарындасы Мағауия тәтеміз ұзақ жылдар бойы сандығында сақтап жүрген екен
Атам Ұлы Отан соғысына қатысып, Ұлы Жеңіс күнін Венгрия астанасы Будапешт қаласында қарсы алыпты
Суретке осы қаладағы дивизия штабының алдында түскен екен
Соғысқа аттанған жылы жасы 45-те болыпты
Отан үшін белін бекем буып, еліміз бен жерімізге зұлымдық ойлаған жаулармен бір кісідей арпалысқан
Бірақ хат тани қоймайтын жауынгер қайда, қандай дивизия, қай полкта соғысып жатқанына мән бере қоймаған, қолына винтовкасын ұстап, небір ашық шайқастарға қатысқан
Суретті туған қарындасы Мағауияға сәлемхатпен жолдаған
Қарындасы ол суретті ешкімге бермей, сандығында сақтап қалуының арқасында бүгінгі ұрпақтары атамыздың суреттегі бейнесімен қауышып, қуанып отырмыз
Себебі оның бұдан өзге суреті сақталмаған
Осылайша сандықта сақталған суреттер адамның өмір тарихынан сыр шертіп, бізге талай қазына, рухани мұра сыйлайтыны сөзсіз
Мұндай суреттерде азаматтардың туған елге деген ыстық сағынышы айқын сезіледі
Өйткені сурет – шежіре
Сол шежірені бағалап, қастерлей білген, уақыт көшінен аман-есен өткізіп, сандығында сақтай білген халқымыздың жақсы дәстүрін біз қашанда мақтан етеміз.
Ғаламат Айтқожин
Павлодар облысы
