Жуырда Орал қаласындағы Салтанат сарайында «Оно­мас­­тика және көрнекі ақпарат мә­селелері»  және онамастика саласындағы нормативтік-құқықтық актілерді реттеу» атты  республикалық дөңгелек үстел өтті

Дөңгелек үстел жұмысына Қазақстан ­Республикасы Мәдениет және спорт ми­нис­трлігі Тілдерді дамыту және қоғамдық-саяси жұмыс комитеті төрағасының орынбасары Серік Сәлемов қатысты
Жиында сөз алған ғалымдар мен сарапшылар, сондай-ақ сала мамандары ономастика саласының өзекті мәселелерін талқылап, ой-пікірлерімен бөлісті.
Тіл жанашырлары бас қосқан бұл келелі кеңесте тың ұсыныстар да айтылды
Көрнекі ақпарат мәтіндерінде кездесетін қате жазулар, қисынсыз аудармалар, сөз қолданысында орын алған кемшіліктер көпшілік назарына ұсынылды
Жиында алғашқылардың бірі болып сөз алған Батыс Қазақстан облыстық мәслихатының хат­шысы Мәлік Құлшар оно­мас­тикалық мәселелерді шешуге байланысты өңірде жүргізіліп жатқан жұмыстарға жан-жақты тоқ­талды
Оның келтірген мә­ліметтері бойынша, көше атау­ларын өзгертуге бай­ла­нысты облыстық ономас­ти­ка комиссия­сына жалпы 1237 ұсыныс түсіп, оның 730-ы оң ше­шім тапқан
Қазіргі кезде сыртқы жарнама мен мем­лекеттік тілдегі көрнекі ақпараттардың жүйелі сипат алмауы тіл жанашырларын жиі алаңдатып жүрген көкейтесті мәселенің бірі екені сөзсіз
Осы мәселені тілге тиек еткен ҚР Парламенті Сенатының депутаты, ҚР Үкіметі жанындағы республикалық ономастикалық комиссиясының мүшесі Жабал Ерғалиев мемлекеттік тілдің маңызын арттыратын түрлі жарнамалар мен роликтердің орны ерекше екенін атап өтті.
Академик, филология ғы­лы­­мының докторы Мекемтас Мырзахметұлы ономастика мен көрнекі ақпарат мәселесінің өт­кір қойылғанын атап өтіп, «Ұлттық идеологиядан ал­шақ­тамағанда ғана ұлттық құн­ды­лық­тарымызды кеңінен насихаттай аламыз» деген пікірін білдірді.
Бір айта кетерлігі, ономас­тика бұл ең алдымен тілдің мәселесі
Сондықтан тіл тағдыры талқыға түскен жиында ономас­тика саласындағы нормативтік-құқықтық мәселелерді реттеу қажет­тілігі, қазақ тіліндегі жар­намаларына шетелдік жар­на­малардың құрылымы мен сөздік құрамының тигізіп жатқан әсері айтылды
«Жарнама тілі мен көрнекі ақпаратты қайткенде бірізділікке саламыз?» деген сауал ортаға салынды.
Жарнама – бұл ақпарат қана емес, тілді қалыптастырушы, тілдің дамуына ықпал етуші құрал
Осы орайда дөңгелек үстел барысында тауарлар мен өнімдерді, қызмет түрлерін сауатты жарнамалауды реттейтін жарнама агенттіктерінде мем­ле­кеттік тілді жетік меңгерген, қазақ халқының салт-дәстүріне, этномәдениетінен хабардар, маман еңбек етуі тиіс деген ұсыныс-пікір тасталды.
Жиында, сондай-ақ естіген құлаққа түрпідей тиетін грамма­тикалық, стилистикалық қателері жиі ұшырасатын, мағынасы аудармасына сәйкес келе бермейтін қазақтілді жарнамалардың, ақпараттың көбейіп бара жатқанына да назар аударылды
Бұл мәселеге алаңдаушылық танытқан тіл жанашырларының бірі Батыс Қазақстан инженерлік-гуманитарлық университеті­нің профессоры, филология ғы­лы­мының докторы Мұрат ­Сабыр «Жарнама туралы» Заңның өзі орыс тілінен аударылған, заң мәтіндерінің сөйлемдері шұбалаңқы екенін сынға алып, осы заңға арнайы толықтырулар енгізу қажет деген ұсынысын айтты
Астана медицина университетінің профессоры, мемлекеттік тілді дамыту және тіл саясаты бөлімінің басшысы Мұхамбедия Ахмет-Төреұлы слайд арқылы шала аударылған қате жазулар мен сөйлемдерді көпшілік назарына ұсынды
Мәселен, «на себя – өзіңе қарай, от себя – кері қарай» деп аударылып жүр
Мен бұл аудармамен келіспеймін
Оны «на себя – тартып ашыңыз», «от себя – итеріп ашыңыз» деп аудардым
«Платное глазное отделение – ақылы көз аурулары бөлімшесі» деп аударылған
Меніңше дұрысы «көз ауруларын емдейтін ақылы бөлімше болуы керек» деп бірнеше нақты мысалдарға өз нұсқасын ұсынды
Ол осы орайда аудармашылар дайындайтын арнайы институт ашу, ілеспе аударма жасауға таланты бар қабілетті мамандарды даярлау, терминолог ғалымдарға қойылатын талапты күшейту қажеттігін тілге тиек етті.
ҚР Үкіметі жанындағы республикалық ономастика комиссиясының мүшесі, «Айқын» республикалық га­зе­тінің бас редакторы Нұр­төре Жүсіп елімізде тіл­дерді да­мытудың кешенді бағ­дарламасы жасалғанымен, қай қаланы алсақ та, көшедегі жарнамаларда өрескел қателер толып жүргеніне қынжылыс білдірді
Жарнама көп жағдайда орыс тілінен қазақ тіліне аударылатынын айтқан ол осы бағыттағы кеткен кемшіліктерді түзетудің тетігін табуға болатынын жеткізді
«Бұл тұрғыда, әр облыстағы Тілдерді дамыту басқармасының ономастика бөлімі көп жұмыстар атқарып жүр
Жарнама тілі қазақ тілінің мәртебесін өсіреді
Сондықтан тілдің тазалығын сақтап, мағы­на­сын бұзбау қажет
Сауатсыз жарнама – елдігімізге сын
Осындай олқылықтардан арылу үшін әр қалада сауатты жа­зылған көрнекі ақпарат құ­рал­да­рын дәріптейтін көрмелер, семинар-кеңестер көптеп ұйым­дастырылуы қажет деп есептеймін» деді Нұртөре Жүсіп.
Л.Гумилев атындағы Еуразия ұлттық университетінің профессоры, филология ғы­лым­ының докторы, ҚР Үкіметі жанындағы республикалық ономастика комиссиясының мүшесі Серік Негимов ілгері өркендеуіміз үшін байырғы жер-су атауларын қайтадан қалпына келтіру қажеттілігін сөз етті
Ол ономас­тика саласында атқарылуы тиіс жұмыстарға тоқталды
Соның бірі Астанадан 180 шақырым жерде Степногорск деген қаланы қазақшалау мәселесін қозғады
Сонымен қатар ­Петропавл, Павлодар қалаларын да қазақшалау уақыт талабы екенін айтты
С.Негимов бұқаралық ақпарат құралдарында да жер-су атаулары, жалпы ономастика туралы материалдардың аз жария­ланатынын, республикалық га­зет­тердің ішінде тек «Ана тілі» га­зетінде ғана аптасына бір рет жер-су атаулары туралы мәлімет берілетініне тоқталды
«Бізге ұлттық құндылықтарымызды насихаттау жағы жетіспейді
Бабаларымыз тіл мәдениеті, ой мәдениеті, жазу мәдениеті, тыңдау мәдениетін жетік меңгерген
Осы мәселелер баспасөз бетінде жиі айтылса, орын алып жатқан кемшіліктер түзелері сөзсіз» деді ғалым.
Жиынға қатысқан «Мем­ле­кеттік тілді дамыту қоры» корпоративтік қорының директоры Азат Шәуеев елімізде ғаламтор мен жаңа технология­лар мүмкіндігін пайдаланып, халыққа тегін тіл үйрету бастамасы қолға алынғаны туралы хабардар етті
Ол «Мемлекеттік тілді дамыту қоры» республикамызда тұңғыш рет қазақ тілін онлайн режимінде тегін үйрететін «Soyle.kz» интернет порталын ашқанын жеткізді
«Ашылғалы бері бір жылдың ішінде еліміздің барлық аймақтарынан және алыс-жақын шетелдерден 350 мыңнан астам адам біздің қызметімізді пайдаланып келеді
Бүгінде осы порталға арнайы тіркеліп қазақ тілін үйреніп жүргендердің саны 24 мыңға жуықтады деген А.Шәуеев қазақ тіліне Мемлекет басшысының жасап отырған қамқорлығының ерекше екенін атап өтті
«Оның дәлелі – мен Наурыз мерекесі қарсаңында Елбасымыздың қабылдауында болдым
Кездесуде қордың атқарып жатқан қызметімен, алдағы жоспарларымен танысқан Президент өзінің Қытайға сапары кезінде алған «Жібек жолы» бейбітшілік сыйлығы есебінен қордың жобаларына 300 мың доллар бөлді
Бұл біз үшін үлкен мәртебе» деді.
Бүгінгі таңда ономастикалық нысандарды, әкімшілік ау­мақтық бірліктердің құрамдас бөліктеріне қатысты қол­да­ныс­тағы нормативтік-құ­қық­­тық актілерге құқықтық талдау жүргізу мәселесінің туын­дауына байланысты оларға атау беру және қайта атау шараларын 2016 жылға дейін тоқтатылып отырғаны белгілі
Осыған орай аталған мәселені талқылау, қолданыстағы заң­на­маға ұсыныстар әзірлеу мақ­сатында Мәдениет және спорт министрлігі жанынан зиялы қауым өкілдері, заң­гер­лер, республикалық ономастика комиссиясының мү­шелері, тәуелсіз сарапшылар­дан құралған жұмыс тобы құрыл­ғанын айта кеткеніміз жөн.

Гүлжамал ЖОЛДЫҒАЛИ
Батыс Қазақстан облысы
