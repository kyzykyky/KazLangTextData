Құрманғазы ескерткіші Ақтауда бой көтерді
Ауыздығымен алысқан арғымақты ерттеп мініп, қара домбырасын қолына ұстаған күй атасы Құрманғазы – Ақтауда
Қытымыр заманның қыспағы тықсырған жылдары  Маңғыстауға жолы түскен күй атасы  киелі өңірге  қайта оралды
 Бұл келісінің жөні де, жайы да бөлек
Ол тәуелсіз елінің төрінде қасқайып тұруға бел буса, ұрпақтары өткеннің өкінішін жуып, тарихтың қателігін жөндейтін іс атқарды
Тәуелсіздіктің 20 жылдығы қарсаңында дәулескер күйшіге  өз ортасынан мәңгілік орын берді.
Құрманғазының бүгінгі ұрпақтарына көп нәрсе жарасымды және көп нәрсе парыз
Жарасымды болатыны – тәуелсіз елдің өлгені мен өшкенін тірілтіп, даналары мен дараларын мақтан тұта мерейленетіні, парыз болатыны – есте жоқ ескі жылдарда ескерусіз қалған қаншама асылдардың үмітін ақтау, рухани-мәдени құндылықтарды ұрпақ кәдесіне жаратуы
Бұл бағытта Маңғыстауда көңіл қуантарлық жұмыстар жүргізіліп келеді десек, Ақтау қаласындағы Ынтымақ алаңы­на Құрманғазы Сағырбайұлы­ның ес­керткіші қойылуы – осы ай­тыл­ғанның дерегі, дәлелі.
Ескерткіштің ашылу салтанатында сөз алған облыс әкімі Қырымбек Көшербаев, қоғам қайраткері, Қазақстанның Халық жазушысы Әбіш Кекілбай Тәуелсіздігіміздің 20 жылдығына және Ақтау қаласы күні мерекесіне орай  жаңа  ескерт­кіштің ашылуымен құттықтап, Құрманғазының қазақ тарихы мен мәдениетінен алар орны, оның өнердегі қайталанбас қас шеберлігі, Құрманғазы мен Маңғыстау, Қашаған байланысы, ұлы дарын өмір сүрген кезеңдегі күрделі тарихи ахуал туралы қызғылықты баяндады, сосын ескерткішті көлегейлеген ақ матаны сусыта ашып, Құрманғазыны халқына табыстады, халқын күйші атасымен қауыштырды
Белгілі айтыскер ақын Мэлс Қосымбаев ата рухына тағзым етуге, аруақты қастерлеуге мүмкіндік берген тәуелсіздікке тәубе етіп, арыс­тарды ардақтай білген азаматтарға ел ризашылығын білдірген  арнау жырын ақтарды
Ата ескерткішінің ашылу құрметіне Құрманғазы бейнесі сомдалған қысқа театрландырылған қойылым ұсынылып, облыстық фоль­клорлық ансамбльдер бай­қауына қатысушылардың шеруі ұйымдастырылды
Облыстық мұражай қызметкерлері Құрманғазы мен Қашағанға қатысты деректерден көрме жасақтап, қызығушылық білдіргендерге түсінік беріп жатты.
Биіктігі 5 метрлік тұғырға орналасқан қола ескерткіштің жалпы биіктігі 11 метрден асады
Бұл ескерткіш мүсінші Көшер Байғазыұлының қолтаңбасы екен
Бұған дейін Ақтауда Тобанияз бен Қашағанның, Кетікте Иса мен Досанның, Ондыда Айананың ескерткішін сомдап, ел ардақтыларын тас мүсін ретінде халқына қайта ұсынған Көшерге жұрты шексіз риза.
Күй	 дүлдүліне қуғын көрген жылдары Маңғыстау даласында жыр атасы Қашағанмен қанжығалас жолдас болуды бұйыртты
Екі жүйрік ен далада бірі – күйден, бірі – жырдан да­уыл тұрғызып, ел құрметіне бөлен­ді
Қашағанның «Топан» дастанын күй тіліне аударып, «Көбік шашқанды» өмірге әкелді
Өзін алақанына салып, ардақтай білген мәрт халыққа арнап «Адай» күйін төкпелетті
Құрманғазы мен Қашағанның ел аралап, өнерден шашу шашқан сәті Ілияс Жансүгіровтің «Көбік шашқан» поэмасында өрнектелсе, Ахмет Жұбанов: «Құрманғазы мен Қашаған кешегі бір заманда өткір тілге дауылды үн қосып, халықтың жаны, халықтың мұрасы – поэзия мен музыканы әрі қорғап, әрі дамытып, әрі халықтың еркіндігі үшін күресуде күшті құрал екендігін көрсетеді», – деп бағалады
Осылайша, көзінің тірісінде тағдыр табыстырған қос саңлаққа, өнердің болмысы бөлек өрен жүйріктеріне өздері талай кезген маң даланың төсінде, сұлу Ақтаудың төрінде қатар тұруға, тіпті бір мүсіншінің қолынан ескерткіш болып құйылыпты
Иә, енді олардың бірі – домбырасымен күй төгіп, екіншісі – өткір тілін жебеп жыр төкпейтіні анық, бірақ перзенттерін бабалық пейілмен, өнер рухымен жебеп тұратыны анық
Тәуелсіз елдің өскелең ұрпақтары қос алыптың арасында шаттана жетілетіні – ақиқат.
…Қазақ күй өнерінің саңлағы, рух жебейтін құдіретті күйлері қазақтың қиыр даласының төрт бұрышында орындалатын Құрманғазы – күллі елге ортақ тұлға, өнер абызы
«Бұл елдің көз тоқтатып, көңіл тойдыра қарар несі бар» дегенде өзгелерге мақтана көрсететін марғасқамыз
Ал маңғыстаулықтар үшін тіпті ерекше
Басқасын айтпағанда, Голливуд сахнасында қазақтың қара домбырасынан төгілген,  тыңдарманын аяғынан тік тұрып, қошаметпен ұзақ қол соққызған бір ғана «Адай» күйі үшін  маңғыстаулықтар Құрманғазы рухына қалай тағзым етсе де, артық емес болатын
Ақтаудағы Прези­дент даңғылымен жүріп өткен жанның көзіне менмұндалап бірден түсетін жаңа ескерткіш бабаға – құрмет, болашаққа сый.
Қытай, Корея, Австрия, Украина, Беларусь, Ресей, Қалмақия, Дағыстан елдерінің белгілі ғалымдары, өзіміздің Құрманғазы атындағы академиялық оркестрдің бас дирижері, Қазақстан Республикасына еңбек сіңірген қайраткер, профессор Жалғасбек Бегендіков, Қазақстан Республикасына еңбек сіңірген қайраткер, Астана қаласындағы ұлт-аспаптар оркестрінің дирижері, профессор Айтқали Жайымов, Қазақстан Суретшілер одағының жауапты хатшысы Жанарбек Берістенов, Суретшілер одағының мүшесі, мүсінші Мұса Сейісов қатысып, кәрі-жасы аралас облыс тұрғындары куә болған, ақтарылған ән мен күйдің, ақ жаулықты аналар шашқан шашулар аясында күйші-сазгер, домбырашы, аспапты халық музыкасының классигі Құрманғазы Сағырбайұлының еңселі ескерткішінің ашылуы рухани байлығы мол өткенімізді, өткенді қадірлей білетін ізгілігімізді танытқан тағылымды шара болды.
Гүлай ШЫНТЕМІРҚЫЗЫ
Суретті түсірген
Серік МАЙЕМЕРОВ
