Оны замандастары мен әріптестері Бикеш дейтін
Шын есімі – Жұмабике
Талантты актриса, ғажайып өнер иесінің ғибраты мен өнегесі көп өмірін тарқатсақ, бір мақаланың көлеміне сыймауы мүмкін
Сонымен…
Биыл Қазақстанның халық артисі Жұмабике Серікбаеваның туғанына 100 жыл толып отыр
Өнер иесі шығармашылық жолын Алматы музыкалық драма театрында (қазіргі Абай атындағы опера және балет театры) бастаған.
Қазақ даласында «театр» сөзі естіле бастаған кез еді ол
1934 жылы қаңтар айында Жұмат Шанин, Күләш Байсейітова, Құрманбек Жандарбеков және т.б
артистер тобы Қарағандыға гастрольдік сапармен келеді
Буыны қатпаған жас театрдың тарландары ауыл-елді аралап қойылым қоюмен қатар, ел ішіндегі өнерлі жастарды іріктей жүреді
Сондай бір кездесу әсем үнімен, сымбатты көркімен көз тартқан Жұмабикеге қасиетті театр сахнасына жолдама береді.
Жас Жұмабикенің әншілік өнерімен қоса, актрисалық талантын байқаған театр басшылығы 1935 жылы дарынды жастар қатарында Ленинградқа оқуға жібереді
Ол жайлы әйгілі актриса Әмина Өмірзақова: «Алматыда мектепте оқып жүрген шағымда, 1935 жылы Ленинградтан актерлік оқуға студенттер қабылдайтын топ келді
Қасымда менен екі-үш жас үлкен Бикеш (Жұмабике) дейтін қыз бар еді
Ол: «Әмина, екеуміз барып емтихан тапсырсақ қайтеді? – деді
Актердің қандай болатынында шаруам жоқ, Бикешпен ілесіп алдым» деп жазған екен.
Осылайша, өнерге деген ынтызарлығы басым жас актриса В.Меркурьев, И.Мейерхольд сынды театр тарландарынан тәлім алады
Нева бойындағы көне шаһарда оқуын аяқтаған Хадиша Бөкеева, Қали Дүйсеков, Ғанижамал Хайрулина, Райысхан Бәйкеновтермен қатар жас отбасылы Жұмабике мен Халел 1938 жылы Шымкентке оралады
Биік өнердің жарық жұлдыздарының бірі сонау жылдары бүгінде Ж.Шанин атындағы академиялық қазақ драма театры сахнасында «Жұмабике, Бикеш Серікбаева» есімімен жанады.
Ең алғаш сомдаған рөлі – М.Әуезовтің «Еңлік-Кебегіндегі» қазақ қыздарының махаббат жолында құрбан болған қасіретін жырлайтын Еңлік бейнесі болатын
Сахнадағы оқиғаны шынайылықпен қабылдайтын көрермен көкейінен оң бағасын алған жас актрисаның шығармашылық жолы кіл бас кейіпкерлер аллеясына айналады
«Айман-Шолпандағы» – Шолпан, «Ақан сері-Ақтоқтыдағы» – Ақтоқты, «Қыз Жібектегі» – Қыз Жібек, «Қарақыпшақ Қобыландыдағы» – Құртқа, «Қарагөздегі» – Қарагөз, т.с.с
қилы тағдырлы арулар галереясын өнер жолында шайқап төгіп алмастан көрерменіне жеткізген Жұмабике Серікбаеваның ел марапатына ерте ілігуі заңды құбылыс еді.
Шымқалада ашылған драма театры­на актрисалыққа қабылданған сәттен зейнеткерлік жасқа дейін еңбек еткен өнер иесінің тағдыры өз алдына бір тарих
Әрине, өнер жолын таңдаған тарландардың көбісінің дерлік өмір жолы – өнер жолының қиындығымен бірде шарықтаса, бірде құлдырап отырғаны таныс жайт
Десе де, бүгінде театрдың алтын қоржынындағы қойылымдар Ж.Серікбаеваның атымен аталары сөзсіз.
1942 жылы аяулы жары, театрдың тұңғыш кәсіби режиссері Халел Шаженов Отан соғысына аттанғанда Жұмабике апамыздың қолында қос бірдей ұлы қалады
Басына түскен ауыртпалықпен арпалыса жүріп, сахнасын тастамау – ерлікпен тең кез еді
Жас әйелдің нәзік иығына түскен ауыртпалықты қабақ шытпай арқалауына қалай тәнті болмасқа?!
«Соғыс жылдары кімнің басынан бұл зобалаң өтпеді?!» десек те, сахнада Қыз Жібек боп, аққудай әсем қалқып шығу үшін қаншалық қажыр-қайрат керек?! Бәлкім, жарына деген сағынышын Жібектің жоқтауымен бірге айтып, ішкі шерін шығарып алған да болар?!
Майдан шебінде соғыс жүріп жатқан кезде, өнер майталмандары аянбастан рухани майданда күресіп жатты
Ж.Серікбаеваның сіңірген еңбегін бағалап, СССР Жоғарғы Советі Президиумының Жарлығымен Құрмет грамотасы мен медальдар тапсырылды
1947 жылы Қазақ ССР-нің еңбек сіңірген артисі атағы берілді
Соғыста қаза тапқан жарын жоқтаған жаралы жүрекке қазақ театрында танымал бола бастаған режиссер Әубәкір Ордабаев дәру бола білді
Өнер мен өмір жолында бір-бірін тапқан қос майталман тізерлесе еңбек етіп, қазақ театр өнеріне маңдай терін төкті.

1958 жылы Алматыда өткен екінші театр көктемінде Ж.Серікбаева Қазақ ССР Жоғарғы Советінің Құрмет грамотасымен марапатталды.
Әр рөлі – бейнелеп айтқанда жүрек жарып шыққан сезім нәрестесі іспетті
Өзі сомдаған рөлдері жайлы Бикеш апай бір естелігінде: «Көптеген рөлдердің ішінде жүрегіме ең жақыны Бейімбеттің «Шұғасы» мен Әуезовтың «Қарагөзі» деген екен.
«Қарагөз» жайлы тағы бір үзік сыр – Мұхтар Әуезовтің премьерадан соңғы талқылауда айтқан: «…Шымкент театрына Бикеш сіңірген еңбек аз емес қой
Бірге жасасып, ауыр-жеңілін бірге арқалап келеді
Менің бұл пьесам уыз махаббат пен ақындық шабыттың қатар шарықтауын көрсетуді көздейді
Осы өзекті идея­ны алға апару салмағы Бикешке тапсырылған
Сәукелесін көтере алмай майысып тұрған Қаракөз – Бикеш соншалықты нәзік, көздері жәудіреп, еліктің лағындай елеңдеп тұратын үрейлі сәттері – қорғансыздар күнін елестетеді» деген пікірі, актрисаның өнер тарихына алтын әріппен жазылды десе болғандай.
Актриса жайлы бірге қызметтес болған әріптестерінің де айтары көп
ҚР Мәдениет қайраткері Айжан Жұмабекова былай деп еске алады: «Шанин театрына келуіме себепкер болған Бикеш апам бауырына тартып, қамқоршым, жанашырым, өнердегі анам ретінде жақсылығын аямады
М.Әуезовтің «Қарагөзін» кезек ойнадық
Қарагөзге дайындық жасап жүргенде ақылын айтып: «Мен осы Қарагөзді ойнағанда қатты науқастанып, жүйкесі жұқарғандар ауруханасына түсіп қалғанмын
Жассың
Абай бол
Ішкі бақылауды мықты ұста
Ұқыптылықпен ойна
Қатты беріліп кетпе» дейтін
«Ай тұтылған түнде» Жұмабике апай Таңқабикені, мен келіні Шафақты ойнадым
Сонда мені дайындықтан тыс уақытта шақырып, жеке пысықтап, шегіне жетуге қол ұшын берді
Халықтан жылы сөз көп естісем, осы Жұмабике апайдың арқасында
Театр сыншысы А.Кадиров менің Шафақ рөлім жайлы жылы пікірін білдірді
Бикеш апай өзінің 60 жасқа толған тойында Қаргөздің сәукелесін беріп тұрып: «Айжан, ендігі жерде Қарагөзді сен алып жүр
Мен қойдым» деп қолыма тапсырды
Осы мерейтойында Қарагөзді құлпырып, жайнап ойнағанда, Қазақстанның еңбек сіңірген актрисасы Құпия Рахымбердиева екеуміз сахна сыртынан қарап тұрып: «Үлкендер апамызға Қарагөзді қой деп жатыр
Ойбай-ау, мына кісі тотыдайын жайнап, құлпырып кетті ғой?!» деп таңғалғанбыз».
Қазақстанның еңбек сіңірген артисі, «Парасат» орденінің иегері Сапар Өтемісұлы актерлік жолға келуіне Ж.Серікбаеваның ықпалы болғанын жасырмайды: «Бала күнімізде Бикеш апай бастаған театр Бостандық ауданына келетін
Бикеш апайдың үлбіреген Қыз Жібегін 12-13 жасымда көрдім
Қанша рет ойнаса сонша рет қалмай көретінмін
Төлегенге есім кеткені сонша, қойылым кезінде «Төлегенді өлтіртпеймін» деп, Бекежанды ойнап жатқан актердің алдына тұрып алғаным бар
1959 жылы Бикеш апай «театрға кел» деп шақырды
Кешегі 1963 жылға дейін бірге талай гастрольдерге шықтық
«Қарагөзде» мен – Наршаны, Бикеш апай – Қарагөзді, «Қозы Көрпеш – Баян Сұлуда» мен – Қарабайды, ол – Баянды ойнады
Жасы 55-терде болатын
Сахнаға шыққанда шоқтай жайнап, жастарыңды жолда қалдыратын
Біреу ауырып қалса, түнімен сол адамның соңында жүретін адамгершілігі өте керемет еді
Тіпті, дәрігерлер бізге: «Өздеріңнің Серікбаеваларың бар ғой емдейтін?!» деп күлетін
Рөлге деген адалдығы өз алдына
«Қарагөздің» премьерасына атақты М.Әуезовтің өзі келіп: «Қарагөз сендей-ақ болған шығар
Нағыз Қарагөз – сен» деп үлкен баға берді
Ол нағыз ана еді
Мейірімі бәрімізге жететін».
Жұмабике Серікбаеваның шеберлікпен сомдаған әрбір рөлін әріптестері жыр қылып айтады
«Бикеш апай батыл, өжет мінезді қазақ әйелінің ішкі дүниесін әдемі келтіретін
«Қыз Жібек» пьесасының премьерасына Ғабеңнің өзі келді
Қыз Жібек болып Бикеш апай шыға келгенде, отырғандар таң-тамаша қалатын
Шолпысының салмағын көтере алмай кетіп бара жатқанда Ғабит Мүсірепов: «Көптен көрмеген Жібегімді көрдім ғой
Күләш Байсейітованы есіме түсірдің» деген болатын» дейді ҚР Еңбек сіңірген қайраткері Мәжит Ілиясқаров.
Театрға сіңірген осындай жанкешті еңбегі елеусіз қалмай, Ж.Серікбаеваға 1971 жылы Қазақ ССР-нің халық артисі атағы берілді
Сирек берілетін «Ана даңқы» медалінің иегері Жұмабике апамыздың бейнесі жылы, ыстық, шексіз сағыныш лебімен көз алдымызда қала бермек.
Сая ҚАСЫМБЕК,
ҚР Мәдениет қайраткері, 
драматург,
Жұмат Шанин атындағы Оңтүстік Қазақстан облыстық академиялық драма театры 
әдебиет бөлімінің меңгерушісі
