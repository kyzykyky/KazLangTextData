Тамыз айының 18-інде Ұлы Дала данагөйі, қазақ халқының үш төбе биінің бірі Қазыбек би бабамыздың туғанына 350 жылдық мерейтойы бабаның ата қонысы Егіндібұлақ селосында өтпек
Елдің тұтастығы үшін басын бәйгеге тіккен біртуар тарихи тұлға би бабамыздың мерейтойы Қарқаралы – Егіндібұлақтың ғана емес, Алаш жұртының тойы

Мен Алты Алашты ауызына қаратқан кемеңгер би – Қазыбек би бабамның топырағында туған қызбын
Қолыма қалам ұстаған қарымды қаламгер ретінде Қазыбек бабамның 350 жылдық мерейтойында үнсіз қала алмаймын
Киелі топырақта туып өскен соң бұл жердің тарихы, тағдыры жаныма жақын
Аңыз адам Қазыбек би туралы ұзақ толғауға болады
Менің айтпағым бұл емес
Кейбір түйткілді ойларымды ортаға салсам деймін
Тереңге тамыр тартпай-ақ өзім көрген жайттарды баяндайын.
Атом сынағынан  көз ашпады
Ес білгелі бабамның туған топырағы – Егіндібұлақ ауданы деп аталды
Бұл аудан Семей полигонының зардабын тартты
Полигон алаңы үш облыспен: Қарағанды, Шығыс Қазақстан және Павлодармен шектесті
Барлығы 18,5 мың шаршы ша­қырым жазықтықты алып жатқан сынақ аймағы – бұл бұрынғы Абыралы ауданының, сондай-ақ онымен шектес Абай, Бесқарағай, Жаңасемей, Шұбартау, Май, Егіндібұлақ, Қарқаралы аудандарының жері.
Мектепте сабақта отырғанда «Ертең жер сілкінеді, бір қабат киімдеріңді, азықтарыңды алып, жазық далаға шығып кетіңдер» деп ескертетін ұстаздарымыз
Айтқанындай таңғы сағат 8-де «Воздушное тревога» беріліп, жұрт тайлы-тұяғы қалмай үйден қашып шығушы едік
Алаңқайға жетіп алған біз мәзбіз
Анамыздың пісірген бауырсағын жеп, құртын сорып ойнап кетеміз
Сол күні Күн көзін көре алмайтынбыз
Қап-қара болып тұтасқан аспан әлеміне ұзақ қарайтынбыз
Кешкісін үйге оралғанда іргесі сөгілген үйін көрген әке-шешем «Осы үйді жамаудан шаршадық» деп ренжитін еді.
Жергілікті халық тұрғындары анемия, түрлі онкология ауруларына, аллергия, жүйке, жүрек-қан тамырлары, тері аурулары, радиациялық сәуле ауруына ұшырады
Өзім қатарлы замандас келіншектердің қоянжырық ерінді бала туып, жылағанын талай көрдім
Байғұс аналар қызына «бойжеткенде қиын болады-ау» деп қиналса, ер бала осылай туса, ертең мұрт өсіп бұл кемшілігі көрінбей қалады деп өзін жұбатушы еді.
Дерекке зер салсақ, 1947 жылғы 21 тамызда Кеңес Одағы үкіметінің шешімімен құрылған №2 мемлекеттік орталық сынақ полигонында 1949- 1989 жылдары 460-тан аса ядролық сынақ, оның ішінде: 30 жер үсті, 88 әуе, 348 жер асты ядролық жарылыс болған
Полигон радиусы 16 шақырым болатын 18 мың шаршы метр жер ауқымын ұстап тұрған
Бұл жарылыстардың қуаты Жапониядағы (1945 жылғы тамыздың 6-сында – Хиросимада, 9-ында – Нагасакида) атом жарылысынан 2,5 мың есе артып түседі делінген деректерде.
Іргемізде жарылып жатқан полигонға қарсы жергілікті ақын-жазушылар даусы жеткенше қарсы шықты
Полигон зардабынан екі қолсыз өмірге келген, мүгедектігіне қарамастан тісімен сурет салған Кәріпбек Күйіков – Қазыбек би елінің тумасы
Қоғам қайраткері Олжас Сүлейменовпен бірге «Невада-Семей» қозғалысына қатысып, атом апатының тірі куәгері ретінде Жапонияға да, Америкаға да жол шеккен Кәріпбек атом тажалының қасіреті жөнінде қаншама жүректі шымырлатар суреттер салды
Едірейден ұшып шыққан белгілі ақын Кәрім Сауғабай, қарқаралылық қарымды қаламгер Мақсым Омарбеков, ақиық ақын Тұрсын Жұмаштар көзі тірісінде полигонға қарсылық білдіріп, шырылдап мақала да, өлеңдерін де жазды.
Елбасы Н.Назарбаевтың атом сынақтарына тиым салу жөніндегі тарихи Жарлығы шыққанша, Би баба елінің халқы жарылыстан көз ашпады
1991 жылы тамызда Қазақстан Республикасының Президенті Н.Ә.Назарбаев Семей полигонын жабу ­туралы Жарлыққа қол қойып, ең ірі полигон жабылғанда халық бөркін аспанға атқан еді.
1992 жылы «Семей ядролық сынақ полиго­нындағы ядролық сынақтар салдарынан зардап шеккен азаматтарды әлеуметтік қорғау туралы» Заң қабылданды
Сол бойынша Қарағанды облысының сол кездегі Егіндібұлақ ауданы, яғни Қазыбек би баба топырағы жоғары радиациялық қауіпті аймаққа кірді
Бүгінгі күні полигон жабылып, ядролық сынақтар жасау тоқталғанымен жергілікті халықтың сол сынақтан зардап шегуі одан әрі жалғасуда.
Халықтың қаржысымен  салынған ескерткіш
Қазыбек бидің ескерткіш-мүсіні Егіндібұлақта 1995 жылы орнатылды
Ескерткішті сомдағанда да, орнатылғанда да мемлекеттен ешқандай қаржы жұмсалған жоқ
Арнайы қор құрылып, қараша халықтың, елім-жұртым деген азаматтардың қаржысына жасалған
Сондықтан ол ескерткіш Егіндібұлақтың, бұрынғы аудан халқының қасиетті, дербес жәдігері, меншігі
Ескерткішті орнатқанда оның табанына Түркістандағы қабірінен бір уыс топырағы арнайы әкеліп, салынған
2010 жылы облыс әкімдігі қаржы бөліп, қаладан арнайы бригада жіберіп, ескерткіштің маңайын заманға сай абаттандырған болатын
Бригада екі жаз жұмыс істеді
Ескерткішпен іргелес бір гектар жердегі ағаштар әдемі шарбақпен қоршалды
Жарты гектар жерге тастақта төселіп, орындықтар қойылды
Алаң да әдемі шарбақпен қоршалып, айналасына декоративті қараған отырғызылып, жасыл желекпен безендірілді.
Алаңның бір басында тастан өріліп, үш жүздің бірлігін меңзеген белгі қойылған
Екінші жағында ұлы адамның ұрпаққа қалдырған ұла­ғат­ты сөздері жазылған, беті айнадай етіп өңделген мәрмәр тас орнатылған
Сөйтіп, алаң сал­танатты жиындар өтетін, халық демалатын, мі­нәжат ететін қадірлі, қасиетті орынға айналған.
«Ауданды қайта   ашуды сұраймыз»
«Жығылғанның үстіне жұдырық» болып, 1997 жылы Қазыбек би ауданы жабылып, Қарқаралы ауданына қосты
Жұмыс іздеген халық қалаға ағылды
Аудан орталығындағы қоғамдық ғимараттар, кезінде қаншама адамды жұмыспен қамтамасыз еткен мемлекеттік мекемелер босап қалып, тас-талқаны шығып үйіндіге айналды
Аудан орталығындағы қос қабатты 26 тұрғын үйден төрт пәтерлік жалғыз үй ғана қалды
1968 жылы тартылған су құбырлары тозығы жетіп, істен шығып, тұрғындар екі шақырым жердегі тоғай маңындағы бұлақтан су тасып, күнелтеді
Өгейдің күйін кешті
Бұрынғы Қазыбек би ауданына қарасты Мәди атындағы, Абай атындағы, Тәттімбет атындағы ауылдар бір анықтама-қағаз үшін, емделу үшін пәленбай шақырым жердегі Қарқаралы ауданына сабылды
Автобус қатынамайтын ауылдар, жөндеу көрмеген жолдар жергілікті халықты әбден титықтатты.
Баба топырағының тұрғындары кезінде дақпыртпен жабылып кеткен Қазыбек би ­ауданын қайыра қалпына келтіруді өтініп, ұзақ жылдар бойы жоғары орындарға жазып, қарекет етіп көрді
Бірақ бірде-бір рет комиссия келіп, елді, табиғатын көріп, жерасты, жерүсті әлеуетін зерттеп, жергілікті тұрғындармен пікірлескен емес
Деректерді республика облыстан, облыс Қарқаралыдан сұрайды
«Қарқаралы келешегі мардымсыз, дотациялы аудан» деп жаттанды жауабын беретін көрінеді.
Егіндібұлақ Қазыбек бидің ғана емес, осы елдің дарабоздары, дауылпаз ақын, сазгер Мәдидің, шертпе күйдің атасы Тәттімбеттің, қоғам қайраткері Нығмет Нұрмақовтың елі
Ұлы тұлғаның тарихи атамекенін сақтап, ұрпаққа мәңгілік мәдени мұра етіп қалдыру біздің борышымыз
Баба елін гүлдендіруге мүмкіндік бар
Киелі топырақ жерінен «Көктасжал» кеніші ашылды
Бірақ халықтың емес, қарынның қамын ойлағандарға Қаз­дауысты Қазыбек бидің тарихи елі емес, жерасты кені ғана қажет болып отыр дейді баба ұрпақтары.
Қазірде жұмыс істеп тұрған «Көктасжал» алтын-мыс кенішінен бөлек, зерттелген, игерілмей тұрған қоры аса бай екі алтын кеніші, марганец, боксит, темір, мыс, көмір, кірпіш құятын сазбалшық, цемент тасы, тағы басқалары бар
«Көктасжал» кеніші аудандық бюджетке түсетін салықтың қомақты бөлігін төлеп беріп отырса да, Қазыбек би ауданын қайыра ашу керек деген мәселе көтерілген емес.
Ауыл ақсақалы Қайыр Рахметуллин:
– Жасым сексенге аяқ басты
Қазыбек би ауданының жабылып қалғанына байланысты тиісті орындарға хат жаздым
Ұлы даланың ұлы жебеушісі — Қаздауысты Қазыбек бидің туғанына — 350 жылдығы «ЭКСПО – 2017» көрмесімен дөп келіп тұр
Мұндай айтулы даталарда айта жүрерліктей, айтулы оқиғалар да қалуы керек
Бұған бұрынғы Қазыбек би ауданын қайыра ашу лайық
Қаншама жерасты байлығымен, жерүсті — ауыл шаруашылығына қолайлы табиғаты бар
Еуропаның үш мемлекеті қатар сиятын 1 миллионнан астам гектар жер-суы, жасыл желек Балқантау орнында
Халық санының аздығы мәселе тудырмайды
Қалай үдере көшсе, аудан ашылып, келешегі анықталса, туған жеріне солай үдере қайта оралады
Үй салады, мал өсіреді, егін егеді, өндіріске, «Көктасжалға» жұмысқа тұрады
Аудан біртіндеп қайта өрлеп, қалыптасады
Ауданды қайыра ашуға негіз де сақталған
Бұрынғы аудан орталығы Егіндібұлақта күні бүгін 17 мекеме, әрқайсысы өз ғимаратында жұмыс істеп тұр
Біздің ұсынысымыз жоғары билік орындарына ой салады деп ойлаймыз
Қазыбек бидің 350 жылдық мерейтойына, ауданды қайыра ашу мәселесі оң шешімін табады деген үміттеміз, – дейді.
Қаздауысты Қазыбек атындағы ­аудан қайыра ашылар деген үміттерін үкілеп отырған әулие баба ұрпақтары бәріне төзімділік көрсетуде
Ауданда ықшамдаудан ең көп қиянат көрген денсаулық сақтау саласы болды
Егер халқы 5 мыңға жетпесе, учаскелік ауруханалар жабылсын деген Үкімет пәрмені ауылдарды дәрігерлік көмексіз қалдырды
Өзі полигон өтінде тұрған Мәди, Тәттімбет, Абай, Нығмет Нұрмақов атындағы ауылдар аудан орталығы Қарқаралыға жету үшін 200 шақырым жер жүру керек
Жолдардың жөндеу көрмегеніне неше жылдың жүзі өтті.
1992 жылдың 18 желтоқсанындағы «Семей ядролық сынақтан өткізу аймағында сынақтан өткізу салдарынан зардап шеккен азаматтарды әлеуметтік қорғау туралы» ҚР Заңы қабылданған болатын
Онда: ядролық сынақ зардабын шеккен аудандарда табиғи ортаны сауықтыруға арналған ғылыми зерттеулер жүргізу, экологиялық сараптама жасау, халықты кешенді медициналық тексеруден өткізу, ядролық сынақ салдарынан зардап шеккендерге берілетін жеңілдіктер мен төлемдер, жыл сайынғы емдік жәрдемақы, зейнетақыға үстеме, шәкіртақыға қосымша төлем, жыл сайынғы қосымша төленетін демалыс ақысы, ядролық сынақ аймағында тұратын әйелдер жүктілік пен тууға байланысты екі немесе одан да көп баланы қалыпты жағдайда тууда 170 күнтізбелік, ал ауыр босану кезінде 184 күндік демалыс алуға құқылығы, ядролық сынақ аймағында тұратын 18 жасқа толмаған балалар мен жеткіншектер тегін сауықтыру мекемелерінде демалуға құқылы екендігі тайға таңба басқандай жазылған
Бірақ полигоннан зардап шеккен халық аталмыш заңның жүзеге асқанын көрмей келеді
Аудан халқы зейнеткерлікке әйелдер 50-де, ер адамдар 55-те шығу керек деген орынды өтініштерін айтудай айтып келеді
Шын мәнінде қазір зейнет жасына келіп қалғандар кезінде полигонда атом бомбасы ашық жарылғанда туғандар
Заңда бұл жеңілдік те көзделген.
Айтыстан, спорт жарысынан жүлделі орын алған бірер адам тақымына қымбат көлікті басып кете барады
Бұдан баба еліне қандай шапағаты тиеді
Баба елінің халқы сол баяғы мүшкіл халде қала бермек
Дұрысы, мерейтойға деп бөлінген һәм жиналған қаржыға жылдар бойы жөндеу көрмеген сонау Едірей, Мыржық, Мәди, Тәттімбет, Абай, Нығмет Нұрмақов атындағы ауылдарға баратын жолдарды жөндеу керек
Полигоннан зардап шеккен дімкәс жандарға қамқорлық жасау қажет
Ауыл тұрғындары «Егіндібұлақ үлкен күре жолдардан алыс жатыр
Сондықтан теміржол салу мәселесін көтерсе
Жергілікті тұрғындардың қолындағы өнімін өткізу,базарға жеткізуі жеңілдейді
Қаңырап қалған ауылдарды қалпына келер еді» дейді.
Бәленбай жылда айналып келетін мерейтойда Қазыбек би атындағы ауданның қайта ашылуына мұрындық болып, жоғарыда айт­қандай халықтың әлеуметтік жағдайын, денсаулығын түзеуге көңіл аударғанымыз абзал
Сонда әруақ бір аунап түсер еді.
Жұлдыз ТОЙБЕК,
ақын, журналист
АСТАНА
