(Әділбек Ыбырайымұлының «Көктемсіз жыл»  жыр жинағын оқығаннан кейінгі ой)
Серт
Ақын үшін ең қасиетті дүние
Бұл көрінгеннің көңіл үшін бере салған сөзі емес, бұл – басқа
Орындалуы тиіс
Орындалмаса ақынға серт.
Жауыздыққа жаны қас,
Дес бермеген,
Ақиықтың ұрпағы ем төске өрлеген.
Сахарадай кеудемді күмбір-күмбір,
Жыр-жиһазбен жасанған
Көш кернеген.
Арғымақ ат – нақ дүлдүл
Тақымымда,
Кетпесе екем тағы да қапы мұнда.
Құладүзде қасқая жол бастаған,
Сен не айтасың, Алатау,
Ақын ұлға?
Жетем бе екен,
Білмеймін дегеніме?
Ұсынамын елімнің елегіне.
Ымырт түссе ырықтап,
Жарық күнді,
Ғұмыр тілеп,
Көз жұмам өлеңіме.
Жоғалмасын әнімнің мағынасы,
Шарықтасын арманның шағаласы.
Ақиықтың ұрпағы ем көкке өрлеген,
Қара басым – қара өлең –
Садағасы.
Бұл – зері бөтен, сорабы басқа, таби­ғаты өзге ақынның сөзі
Шын ақынның серт туралы таным-түсінігі өмірге келмей тұрып қалыптасады, өмірден өткен соң да кеңістікте қалқып жүреді
Ақын жұрт көргенді көріп, ел айтқанды айтқысы келмейді
Жалғандағы жасанды жарқыл, өмірдегі өлермен тірлік ақынды сертінен тайдырып, өз дегенімен бәрібір жүргізе алмайды.
Әділбек қазақ өлеңіндегі өрнегі бөлек ақын
Ат төбеліндей аз шоғырдың ішінде маңдайы жарқырап, сезімі арқырап тұрған Ыбырайымұлының «Көктемсіз жыл» жинағындағы бұл беташар өлең ақынның серт хақындағы, тағдыр мен өмір турасындағы өзі ғана айта алатын ақиқи бітімі
«Ақиықтың ұрпағы ем көкке өрлеген, Қара басым – қара өлең – садағасы» дейді ағынан ақтарыла.
Өмір – мұңнан тұрса, мұң – өлеңге айналады
Ақын жанына тыныштық бермеген қоңыр мұң баянсыз талай шаттықтан қадірлі
Ақынға ғана көрінетін, ақынға ғана байқалатын мұңның астарында әуелі ақынның өзі болары хақ.
Жастығымды жоғалттым,
Жансебілмін,
Қоңырайып,
Оңаша қанша егілдім.
Ұрлап жатты барлығын
мүттәйім күн,
Татып келем ащысын
қамшы-өмірдің.
Алданамын білсем де,
Бекінсем де,
Тірлігімнің әкеттің шетін сен де.
Кеуек кеудем барады қурайға ұқсап,
Қалт-құлт етіп тұратын
Жетім, шөлде…
Бүгінгі таңда Әділбек Ыбы­райымұлы ақын ретінде өзін-өзі танытқан қаламгер
Ең бастысы, «Көктемсіз жыл» жина­ғындағы барлық өлеңдер сіз бен бізді ой тұңғиығына жетелейтін, өмірдің нақты кескін-пішінін алдымызға жайып салып, өзіміздің мінезімізді, болмысымызды өзімізге танытып, әрі-беріден соң күнәміз бен кінәмізді мойнымызға қойып беретін дүниелер
Бұдан артық не керек? Мұқағали қазақтың өзіне «шекпен жауып» қайтарған, Жұмекен «өкшелі етік» кигізген қара өлеңнің әдемі жалғасы бұл
Көңіліңнің көзін ашып, жүрегіңнің құлағын түріп оқысаң, қара өлеңнің әдепкі әуезділігі, нәрлілігі бар өлеңдер толқытады, тебірентеді.
Мен бұл жырларды оқи отырып, өз замандастарыммен сырласқандай хал кештім
Ынтық сезім, аптыққан көңіл, дегбірсіз сәт – жастыққа тән ­сипат
Арамызды ширек ғасырдай уақыт бөліп жатса да Ә.Ыбырайымұлы біздің құрдасымыз іспетті
«Көктемсіз жыл» жинағы 1997 жылы жарық көргенде оның ар жақ-бер жағындағы ойын баласымыз
Автор қазіргі біздің жас шамамызда болса керек
Бірақ, поэ­зия құдіреті бүгінгі күннің, тіпті дүние жалғанның болмыс-бітімімен астасып кеткен
Ол – келер заманның да үніне айналып, талай жүректің қылын шертетініне шүбәсізбін.
Поэтикалық деңгейі жоғары, өлеңдік қасиеті биік кітаптың қай кезде де ғұмыры ұзақ болмақ
Ақынның жүрегіне тыным бермеген ойлар, жанын әлдилеген әуезді мұңның өзі де аяулы
Мойындайсың
Әділбек Ыбырайымұлының «Көктемсіз жыл» жинағындағы өлеңдер еріксіз мойындатады
Өйткені табиғаты текті, болмысы баянды жырлар қашан да қызықтырады, тереңіне тартады.
Жүрегімді
Алдап ғұмыр кешпедім,
Жанарымды торлап, тұнар
Кешке мұң.
Нәуетек бір гүл қаузына мұстақпын,
Саған тағдыр осыншалық
не істедім?..
Біз, әлбетте, ақындық мінез туралы айтқанда асаулықты, тарпаңдықты сөз қыламыз
Сондықтан жан мұңына жауап іздеген ақын қатулы да айбатты, тіпті тағдырдан есеп алуға дейін барады
Ылғи да соңы сұрақ белгісімен аяқтала беретін өмірдің күрделі түйінін ашып, жұмбағын шешкісі келеді.
Ал, енді, өзін алдаған адамның өлеңі қандай болады?! Сол үшін ақын өлеңге өтірік айта алмағаны сияқты, өмірге де, өзіне де өтірік айта алмайды.
Әсте тоқтап көрмеген ғұмыр-ағым,
Жетегімен әрнеге ұрынамын.
Кең дегенім – тар екен,
Сөйтсем, сөйтсем –
Ішіндегі диюмын құмыраның…
Данышпан Абайдың «Ойлы адамға қызық жоқ бұл жалғанда» дегені бар ғой
Расында, қызылды-жасылды дүние қы­зығы ақынды алдай алмайды
Өмірдің көрген қызықпен өлшенбейтінін жырлайды.
Ақын өмірлік сауалдарға жауап іздеу арқылы өзінің ақындық қуа­тын танытады
Ақын қияметтік жол іздейді, іздегенін табады
Ол –алдыңыз­дағы кітапта – «Көктемсіз жыл» жыр жинағында.
Бір әттеңі, бұл кітап туралы осы уақытқа дейін жан баласы пікір білдірмеген екен
Неге?.
Бәлкім, біз ұшырастыра алмаған шығармыз… Әділбек Ыбырайымұлының өлең­де­ріндегі тағдыр тартысы, өмір өлшемі бір жағы қызықтырады
Асқарда тұрған ақиық­тай елес береді, сондай әсер қалдырады.
Әр жұлдыздың жарығы болғаны сияқты, әр ақынның да өз тағдыры бар
Өлеңде жасалған тағдыр өмірге өтпейді
Ал өмірдегі тағдырдан асқан ештеңе жоқ.
Хамит ЕСАМАН
Тараз
