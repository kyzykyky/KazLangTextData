Мыңбай РӘШ
Һәм журналист, һәм көсемсөзші, һәм әдебиетші, кезінде Қазақстан Орталық Комитетінің мүшесі, Жоғарғы Кеңес депутаты, қоғам қайраткері болған Сапар Байжанов есімі егеменді еліне елеулі
Екеуміз түйдей құрдас – 1930 жылдың төлі едік
Арамыздағы бірер ай айырмашылыққа қарамай «Сәке» деуші ем

…Халықаралық телевизия және радио академиясының академигі, өнертану ғылымының өрелі білгірі Сұлтан Оразалиновтың Сапар Байжанов хақында түсірген толықметражды деректі фильмін көргеннен соң менің қимас досым туралы түсінігім онан сайын кеңейе түскендей сезім құшағына бөлендім
Сонау кеңестік кездің зарға толы зобалаң жылдарында үш жасар ғана қаршадай баланың тұрмыс тауқыметімен туған топырағы Шыңғыстаудан шалғайдағы биік шатқалды Алатау баурайына қоныстанғаны, қилы-қилы қияпат кезеңдері кинолента арқылы тізіліп өтіп жатады
Осыдан жарты ғасыр бұрын қазақ телевидениесінің Бас редакторы кезінде қазақ әдебиетінің қайталанбас классиктері Ғ.Мүсірепов, Ғ.Мұстафин, І.Есенберлин іспетті тұлғаларға арнап деректі туынды жасаудың хас шебері атанған тележурналист, суреткер Сұлтанның кейінгі фильмі Сапар ғұмырын шежіредей шерткенін көріп, тәнті болғанымды жасыра алмаймын.
…Оқырман қауым! Менің естелігім Сапардың есейген кезін есетіндігін естеріңізге салуды жөн көрдім
Сәкеңнің жігіт атанып, осыдан алпыс жылға жуық бұрын ҚазМУ-дың журналистика факультетінің үшінші курсынан бастап, «Лениншіл жас» қызметке келген шағы… Ол «Жұмысшы жастар» мен «Әдебиет және өнер» бөлімінде алғаш әдеби қызметкер, кейіннен бөлім меңгерушілері атанған кезіміз
Редакторымыз майданға қатысқан, сәл тұтығып сөйлейтін Абай Бейсембаев та, орынбасары атақты ақын Жұбан Молдағалиев болатын
Камал ­Смаилов Қарағанды, Төлеухан Кенжебаев Шығыс Қазақстан облыстарындағы тілшілер еді
Шона Смаханұлы Жамбылдың Таласынан жазып тұратын
Сол жылдары Н.Ғабдуллин, К.Қазыбаев, М.Мамажанов, Х.Тілемесовтер қаламдарын осы жастар басылымында шыңдады
Кейінірек Ш.Мұртаза тілші болып істеді
Жоғарыда аттары аталған журналистер мен ақын-жазушылардың алғашқы тоқайласуы осы «Лениншіл жаста» басталған еді
Жылдар өткен сайын әлгілердің қайсыбірі қаламдары ысылып, бойларына бай тәжірибе жинап, танымал тұлғаларға айналғаны белгілі.
«Көсем» көз жұмғанда…
Елу үшінші жылдың көктемі де келіп жеткен
«Қабырғасы» сөгілген қасат қардың арса-арсасы шығып, арық, жылға-жылғалармен жөнкіліп жатқан-ды
Таң бозынан таңдайынан құйқылжыған бұлбұл үндері күн нұрымен жарастық тапқан табиғаттың тамаша шағы
Ол кезде «Лениншіл жас» «Сталин проспектосы» (қазіргі Абылай хан даңғылы) мен Октябрь көшелерінің түйісіндегі үш қабат ғимараттың үшінші қабатында болатын
Орақ пен балғасын айқастыра үш мәрте «С», бір рет «Р» әрпімен айшықталатын алып елді отыз жылдан астам уысында ұстап, ақ дегені алғыс, қара дегені қарғыс болып қалыптасқан қайсар басшы қапыда қаза тапты.
…Не керек, көкектің төрт күні бойы жанталасып, енді жарыққа жол тартайын деп тұрған матрицаның ойран-топыры шығып, таратылып тасталынды.
– О, Жұбаға, мұнысы несі? Не болды? – деймін.
– ТАСС-тан төтенше хабар келді, жоғарғы жақтың бұйрығы, – деп Жұбан көзәйнегін бір қоз­ғалтып қойып, басын төмен салбыратып тұр.
Түнгі сағат тоғызға таянғанда Бас редактор Абай Бейсенбаев Жамал апайды машинкасымен қоса ала келіпті
Тұтыға сөйлеп тұр
Түрі өрт сөндірген кісідей түршігіп кеткен.
– Ж…Ж…Жұ-бан, с…с-сен М-мыңбай екеуің орындарыңнан қ…қозғалмаңдар, – деді.
Әрі-беріден соң үстіне темекі жапырағы түстес китель киген, торсық шеке Сапар, Баянжан, Кәкімжан, Мұқандар келді.
– Газ…ет қ…қайта шығарылады! – деді редактор – С…сталин ту…ралы ғана…
Шұғыл штаб құрылды.
– М…матер…иалды С…Сапарға б…ерерсіңдер!
Ж…Жамал жеңгеміз басысымен, тез терілу керек
Жамал деп отырғаны редакцияда ­машинис­тка болып істейтін Бауыржан Момышұлының зайыбы.
Штаб басшысының орынбасары Сапар мен Жұбағаң жігіттерге шұғыл тапсырма берді
Бәрі де көз жұмған көсем хақында ­материал жинау төңірегінде
Менің үлесіме Ғылым академиясының президенті Қаныш Сәтбаевқа және Мәлік Ғабдуллинге барып жолығу тиді.
Қаныш Имантайұлын түнде мазалаудан жүрексінген басым қобалжып:
– Қанекеңе басқа біреуді жібермейсіздер ме? – дедім.
– Сөзді қой Мыңбай, өзің барасың! – деп Жұбағаң да, Сапар да кесіп айтты.
Қазіргі Абылай хан даңғылы бойындағы Орталық Комитет салған көп қабатты үйде тұратын академия президентінің үйіне тасқараңғыда келіп, қоңыраулатып жатырмын
Сәл үнсіздіктен кейін барып:
– Бұл кім? – деген дауыс естілді.
– Кешіріңіз, мезгілсіз мазалап тұрған «Ле­ниншіл жас» газетінен Мыңбай деген балаңыз…
Қалатын желбегей жамылған зор денелі академик ағамыз есікті өзі ашты.
– Кешіріңіз… – дей беріп едім.
– Білем, Сталин туралы ғой, – деп Қанекең қабағын түйе қарады.
Мен алдын ала мәшінкіге басылған бір парақ қағазды ұстаттым
Қанекең оқып шықты да:
– Басқарақта сөз қосуға болар еді
Жарайды
Бұған да келісемін, – деп қолын қойып берді.
Зырылдап отырып қазіргі Желтоқсан көшесі мен Қарасай батыр көшесі қиылысындағы үш қабатты үйдің бірінші қабатында тұратын Мәлік Ғабдуллиннің пәтерінің қоңырауын бастым.
– Бұл кім болды? – деген қыз баланың даусы естілді.
Манағы сөздерді қайталадым
Есікті ашқан Мәліктің қаршадай қызы Майдан еді
Мен Мәлікті бұрыннан білетінмін
Кездесіп, газет тапсырмасымен сұхбат алған едім.
– Ә… Сен екенсің ғой, Мыңбай
Жеті қараңғы түнде не бұйымтаймен жүрсің? – деді.
Төтенше тапсырманы тәптіштеп едім
Мәлік аға менің алдын ала басылған мәтінімді ұнатпай:
– Сәл отыра тұр, өзім жазып берейін, – деді.
Солай етті де
Қанша дегенмен батырлығын былай қойғанда әдебиетші, филолог емес пе? Айтар ойын мөлдіретіп, ойдағыдай етіп жазып берді
Бас-аяғы бір жарым беттен тұратын материал сол қалпында терілді.
– Қайран, Бас қолбасшы!.
Мәліктің аузынан шыққан осы бір тіркес әлі күнге есімде.
«Бастадан» туған «бастау»
Брежневтің аузынан шыққан бір сөзі жерге түспей дедектей жөнелетін дәуір
Алдымен одақтың республикалық Орталық Комитеттеріне, іле-шала сала-салаға самғап беретін шақ
Сондай кезеңнің бірі өткен ғасырдың 1974 жылы болатын.
– Рұқсат қағазын толтырып, сағат онда Орталық Комитетке келіңіз!..
Осындай хабармен жиырмаға жуық қаламгер ОК-нің төртінші қабатындағы жиынжайға жиналдық
Димаш Ахметұлы Қонаев пен идеология басшысы С.Имашевты қол соғып қарсы алдық.
– Әңгіме былай, – деп сөз бастаған Қонаев Л.И.Брежневтің Қазақстандағы қой басын елу миллионға жеткізу керектігін тапсырғанын алға тартты
Біраз пікірлескеннен кейін ­Диме­кең сөзін қорытындылап: «Кәне, қалам иелері ел бас­шы­сының шұғыл тапсырмасын жүзеге асыру жолында шабытты шығармалар жазуға тілектеспіз» деді.
Жұрт тарай бастаған еді.
– Әй, Мыңбай, сен маған соға кетші, – деді Сапар.
– Құп болады! – деп Сапардың кабинетіне аяңдадым.
Сапар ол кезде Орталық Комитеттің сектор меңгерушісі болатын
«Неге шақырды екен?» деген сауал мазамды алып, қобалжыған едім.
– Қобалжымай-ақ қой, Мыңбай
Міндет түсінікті екенін әлгінде ғана Димаш ­Ахмет­ұлының аузынан естідің ғой
Мал шаруа­шылығын шұғыл өркендету мәселесін алғашқы болып қолға алғандар сенің төл ауданың – Шұбартау
Ол жердің жай-жапсарына, тау-тасына дейін жас шағыңнан аян
Ұзын сөздің қысқасы, жас шопандар жайлы шығарма жазсаң ба деп ем, қалай қарайсың? – деп Сапар маған шұқшия қарап қалды.
– Ойланып көрейін
Сенім артқаныңа рақмет, – дедім.
– Саған да рақмет, кешіктірмей баста, – деді Сапар.
Сол күні түнімен дөңбекшіп шықтым
Көзім ілінбей қойды
Сапар досымның «Баста!» деген сөзі құлағыма қайта-қайта естілгендей болады да тұрады.
Ақпан айының орта тұсы еді
Шұбартау аудандық партия комитетінің бірінші хатшысы Мақашев мырзаға телефон соқтым.
– Бәрекелді, е, бәсе, біздің бастамамызды өздерің қостайтын шығар деп ойлағанбыз
Бірақ.., – деп сәл бөгеліңкіреп қалды.
– Неге бірақ дейсіз?
– Боран ұйытқып тұр
Жол көрінбейді
Аяз қырық градустан астам, қиналып қалмас па екенсіз? – дегенім ғой.
– «Шешінген судан тайынбас» дегендей жолға шығам, Шәке!
Ол тағы сәл үнсіз қалды да, айтқаны:
– Жарайды, жол болсын
Келе беріңіз
Біз де қарап қалмаспыз.
Алматыдан поезбен шыққан мені марқұм Төлеуғали Есімжанов Аягөз станциясынан күтіп алды
Ол аудандық мәдениет бөлімін басқаратын
Ұзын ұрғасы жүз алпыс шақырым жерге үш күн жүрдік
Ұйытқи соққан бораннан ештеңе көрінбейді.
Мақашев Семей облыстық атқару комитетінің төрағасы Екейбай Қашағановпен хабарласып, төрт қар тазалағышты жол бойына жеткізіп үлгеріпті.
«Баста!» деген Сапардың сөзі құлағымнан бір кетер емес.
«Баршатасқа» келгенде:
– Қонақүйге қарай, – деп ем.
– Ой, Мәке, мына қақаған суықта қайтесіз, одан да жағылатын пеші, қайнап тұрған шайы бар біздің үйге жүріңіз, – деді Төлеуғали.
Шешеміздің шайын ішіп, асқан тамағына тойып бой жылынды
Тағы да әлгі «Баста!» сөзі ызыңдап құлағымнан кетер емес
«Тәуекел, бастасам бастайын» деп ұйғардым да:
– Төлеш, сен маған бір бөлмеңді бер, – деп қолқа салдым.
– О, не дегеніңіз, Мәке
Қажет болса үш бөлме де сіздікі, – деп күліп алды.
Бір бөлмеге еркін жайғастым
Қалам мен қалам
Өзім
Сапардың «Баста!» сөзіне «У» әрпін қосып болашақ деректі дастанымның тақырыбын «Бастау» деп қойдым
Тақы­рып­тың өзі мақсатыма лайық іспетті
Шұбар­тау­лықтардың мал шаруашылығын өркендетуге бағытталған ­бастамасы, яғни Бастауы.
…Айтпақшы, Аягөзден аудан орталығына дейін үш күн жол жүргенде ара-тұра аялдап, жаңадан құрылған жас шопандар бригадаларымен танысқан едім
Бастарына түлкі тымақ, үстеріне тон киген қыздар мен жігіттер
Өз жатақханалары, асханалары, кино залдары, шахмат, дойбы ойнайтын мүйістері бар
Кітапхана, монша… дегендей
Қысқасы жанға керекті жағдай жасалған
Ерте туған қозылар жағылған от айналасында маңырай жорытады
Романтика!.
Тек келістіріп жаза біл
Төлеуғалидің төргі бөлмесіндегі шам төрт күн бойы сөнген жоқ
Бастауым жылға-жылға­сымен ағып, жыр толқынымен ағыла бастады.
Шалғай да шалғай шеткей де,
Жонымен жөңкіп таулардың
Будақтай көшкен бұлт кейде
Шұбартау менің ауданым.
Жазында салқын самалы,
Жұпарын желпіп гүлдердің
Қаңтарда қысып алады
Бораны бұрқау күндердің…
Прологын осылай бастаған дастаным түйініне жетті
Бас-аяғы мың жарым жол
Шама-шарқымша табиғат апатымен арпалыс, қой бағудың қиындығы, қым-қуыт оқиғаларға құрып жазуға тырыстым
Мақашев мені мал шаруашылығының жай-жапсарымен жете таныс­тырды
Дастанымды тыңдаған бюро мүшелері сәт сапар тіледі.
***
Мен Алматыға оралғанда Сапар Орталық Комитеттен «Социалистік Қазақстан» газетінің Бас редакторлығына тағайындалыпты.
– Қызметің құтты болсын! – деп оны құттықтадым.
– Рақмет! Әу, әлгі «Баста» деген тапсырманы орындадың ба? – деді.
– Баста дедің бастадым,
«Бастау» деген ат қойып,
Дастан жазып тастадым!
– Түу, очеркті қойып, дастан жазып тас­тапсың ғой
Сабақты ине сәтімен
Біз кеше ғана қой шаруашылығы жетістіктері жырланатын шығармаларға арнап «Кең өріс» атты байқау жарияладық
Дастаныңды бастырып алып кел, көрейік, – деді Сапар.
– Дастаным мәшінкіге басылған, мінекей, – дедім.
Сапардың бойына біткен бір әдеті – маңызды мәселелерді қолма-қол шешетіндігі еді
Қолма-қол хатшы қызға:
– Маған мал шаруашылығы бөлімі мен әдебиет бөлімінің меңгерушілерін шақырыңыз, – деді.
Ақселеу Сейдімбеков пен Уахап Қыдыр­ханұлы келіп жайғасты.
– Кеше ғана жариялаған байқауымыздың алғашқы қарлығашы келіп отыр
Оқысақ қалай қарайсыздар? – деді Сапар.
– Е, мейліңіз, оқысын, – деп олар қостады.
Дастанымды оқи бастадым
Анда-санда көз астымен қарап қоямын
Ақселеу де, Уақап та бастарын изеп, құптап отырғандай
Сапар болса көзін жұма біраз тыңдайды да маған ыстық ықыласымен қарап қояды
Дастаным оқылып бітті
Сәл үнсіздіктен соң:
– Қане, қалай? – деп Сапар алдымен Уақапқа қарады.
– Көсіле жазыпты
Кең қамтылыпты
Мәкеңнің малды ауылда туғандығы көрініп тұр
Қозылары маңырап, қойлары жамырап жатыр
Дастан маған ұнады, – деді Уақап.
– Мәкең шынында да жанымен беріле жазған туынды екен
Твардовскийше сілтегені сезіліп тұр
Жыр жолдарындағы жөнделуі жеңіл ара-тұра ұйқастары, қайсібір қырнап тастар сөздері болмаса, тұтастай алғанда деректі дастан сәтті жазылған.
Әдебиет бөлімінің меңгерушісі Ақселеу Сейдімбековтің ой-тұжырымы осылай болды.
Сапар іштей қуанып, әрі жаңа туынды көңілін көншіткендей құптап:
– Менің баста дегенім Мыңбайға қамшы басқандай болғаны байқалып тұр
Сәттілік тілеймін, – деп қолымды қысты.
Екі-үш күннен кейін менің «Бастау» атты деректі дастаным «Социалистік Қазақстанда» жарқ ете қалды
Кейінірек «Кең өріс» байқауының Бас жүлдесін алғаным жарияланды
Дастан Мәскеу ақыны В.Щегловтың тәржімасымен «Чубартауские изумруды» деген орысша кітап болып басылды
«Жазушы» баспасы «Бастау» ­поэмасын көп таралыммен басып шығарды
­Дастан үнтаспаға жазылды.
Сапар досымның «Баста»» дегенінен басталған «Бастауым» осылай туындаған еді.
Шашкин шапағаты
Сапар үлкен лауазымды қызметтерде жүріп әрі өз шығармаларымен, әрі әдебиет зерттеушісі ретінде монографиялық еңбектер жазумен де айналысты
Қияс заман қыспағын бастан кешсе де қайыспай қаламын қолынан тастамай, тарихи, кеңестік дәуірдегі тұлғалар өміріне бағышталған романдары мен хикаяттар жазған көрнекті жазушы Зейін Шашкин хақында «Замандас туралы толғау» кітабын жарыққа шығарды
Филология ғылымының кандидаты атағына ие болды.
…Осыдан қырық жылдам астам бұрын жазушының жары Мәриям:
– Зейін ағаларыңның үйінен дәм татып кетіңдер, – деп қонаққа шақырды
­Сапар ­Байжанов қосағы Күләшпен, Зейіннің қарындасы Мақпуза мен қызы Қарлығаш, Қалижан Бекқожиннің жұбайы Зайда бәріміз мәре-сәре болып, атақты қаламгер ағамызды және бір еске алып отырғанымыз есімде қалыпты.
– Үлкен суреткер жазушының шапағаты ұмтылмақ емес
Ол соңына мол мұра қалдырып кетті
Зейін ағамыздың жарқын бейнесі ешқашан өшпейді, – деген еді сонда Сапар.
Иә, Шашкин шапағаты ұрпақтан-ұрпаққа тарай бермек
Оның атындағы көшелер мен мектептер жыл сайын қоңырауын қағып, жас ұрпаққа нәрін себетін шаттығы мол орындарға айналды
Тоқаш Бокин, Доктор Дарханов… іспетті жазушы сомдаған кейіпкерлер кітап оқырмандарының сүйіп оқитын бейнелеріне айналғалы қашан!
«Алаш – мирас» қалай туды?
Сапар қатарынан он жыл бойы «Социалистік Қазақстан» басылымының Бас редакторлығынан кейін республикалық Бас мұрағат басқармасының басшысы болып тағайындалды
Қай ұжымда жүрсе де бірден жете танысып, оның жай жапсарын сараптап, не жетпейді, не істеу қажет деген секілді сауалдарға жауап іздейтін білікті басшы бұл ­мекемеде де көптеген жаңалықтардың жаршысы болғанын білеміз
Орталық мұрағатта бұрын-соңды қолға алынбаған мәселелерді көтеріп, мекемені аяғынан тік тұрғызды.
Орталық мұрағат мәртебесін айғақтап, төл құжатын белгілеу, мұрағатта сақталған хаттар, қолжазбалар, деректерді жіті қарап, жариялыққа жеткізу «Алаш – мирас» аталатын журнал шығару… Осы секілді өзге де қат-қабат көкейкесті мәселелермен айналысуды айнымас борышы санаған басшы бізді, яғни біраз қаламгер журналистерді қызметке шақырды
Мен ол кезде зейнеткерлікте едім
Қалмұқан Исабаев, Жанат Ахмади, мен және журналист Игорь Саввин төртеумізді шақырып алып:
– Алаш рухын тірілту қажет
Ол үшін арнайы басылым ашайық деп отырмыз
Мұрағатта Алаш тарихы, ел тарихы туралы материалдар көл-көсір
Оларды оқырмандар біле бермейді
Қане, істі дереу қолға алайық.
Басшының сөз түйіні осы болды
Көп кешікпей аталған журнал жарық көрді
Мұнан соң Сапар Қалмұханмен бірлесіп «Қажыға барған қазақтар» кітабын жазды
«Абай және архив», «Архив – айғақ» кітаптарын баспадан шығарды.
Орталық мұрағатта қызмет атқарған Сапар досымның он жылы маңызды мәселелер көтеріп, осы мекеме жұмысына ерекше серпін берген берекелі мезгіл болғаны белгілі
Аяулы досым жетпіске толуға небәрі бір жыл қалғанда бақиға озды.
Орта бойлы, торсық шекелі, апай төсті, жанарына қарағаннан-ақ жай-күйіңді сезе қоятын, ақжарқын да елгезек, білікті де білгір, қаламы жүйрік қайран досым Сапарға естелік «сапарымды» осымен тәмамдағанды мақұл көрдім.
