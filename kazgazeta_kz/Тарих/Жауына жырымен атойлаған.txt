Қармақшы өңірі  батыр тұлғалы, өр кеуделі, бір қарағанда айбыны бірден көзге ұратын, бірақ, сөйлесе келе жүрегінің мейірім шуағы кісіге ерекше  төгіліп тұратын, әңгімесі де, әдібі де түзу ақылгөй ақсақалдың  айшықты бейнесін ұмыта қоймаған шығар
Құдай өзі мол етіп, кең пішіп берген дәу денесіне қарамастан, Әлекең өте елгезек, ширақ қимылдайтын кісі  болатын
Жетпістен асқан шағында үшаяқты «Урал» мотоциклін ұршықтай үйіріп, сексенінде жеңіл ескі көлігін өзі жөндеп, өзі жүргізе беретін-ді
Ол кісінің тағы бір ерекшелігі: шығармашылық жұмыспен көзі жұмылғанша айналысты
Артына  жиырма бес папка қолжазбаларын қалдырды.Жазуды араб  қарпімен әдемі етіп қағазға түсіреді де, оны кейіннен  қазақша машинкаға өз қолымен басып, қайта шығаратын
Бұған мен ол кісіге жақын жүргендігімнен талай рет куә болғаным бар.
Ақынға тән мінез ғой,Әлекең өте байқампаз және әсершіл кісі болатын
Аудан орталығында өтетін мәдени-көпшілік шараларға қуанып алатын
Әсіресе, егін орағы басталып, алыс шаруашылықтардан жаңа астықтың алғашқы керуені келуіне байланысты өтетін саланатты митингіде диқандарды, бүкіл жұртшылықты құттықтап, шабыттана өлең оқушы еді
Қарт ақынның осы бір ақжарқын, қалтқысыз адал бейнесі көз алдымнан әлі кетпейді.
Әлекең – көпті көрген, көп жасаған адам
Жасыратыны жоқ, ол кісі кезінде тағдырдың сан тауқыметін басынан кешірді
Ел тарихында қара таңба боп қалған 1937 жылғы сұм нәубетті де көрді
Жаппай қудалаудың кезінде жалған жаланың тырнағына ілініп, «халық жауы» атанды
Сөйтіп, терістіктегі Колыманың қара ботқасын жеді
Ауылда ұстаған кетпенді орман отайтын өткір балта мен қол араға айырбастады.Тар тақтай төсекке таңылды
Тойып тамақ ішпесе де, тоңып дірдек қақса да, бостандықтан, ертеңгі күннен үмітін үзбеді
Елге жетуге асықты
Өзін күтті, өзгелерге де сүйеу болды
Ауруға дес бермеді
Көлденең қырсықтан сақтанды
«Халық жауы» боп бірге сотталған ауылдас­тары Қуанышбай мен Әбжәмілдің де жігерін қайраумен болды
Түбінде ақталып шыға­тын­дықтарына имандай сенді
Оны ата-анасы­на жолдаған өлең-хатында да білдірген еді:
«Сәлем берем, сәлем берем, ата-анам,
Қайда, қайда деп жүрсің бе, жан балам?
«Жау ғой» деген жала атақтан құтылып,
Болып тұрмын Совет ұлы жаңадан.
Колымада жатырмыз ғой, жайлымын,
Қапа шегіп менің үшін болма алаң.
Тосын көрген талай елдің жайсаңы,
Қуануда құтылып бәрі жаладан.
Жері құрғыр өте жырақ, қашық қой,
Тоғыз айда бір хат алдым қаладан».
Осы өлең-хаттың аяғына Әлекең: «Колыма, Одинокий алтын тресі, 11-февраль, 1941 ж.» деп қол қойған екен
Көп ұзамай мұндағылар да фашистік Германияның Кеңес Одағына соғыс ашқанын естиді
Әлімбай алғашқылардың бірі болып жаудан кек алу мақсатында майданға сұранады
Бірақ, өтініші бірден қанағаттандырыла қоймайды
Араға көп айлар салып, әскер қатарына жарамды деген қағаз қолына тигеннен кейін барып, Сталинград майданынан бір-ақ шығады.
Бастапқыда атқыштар взводының құрамында жаумен болған бірнеше қиян-кескі шайқастарға қатысып, ерен ерлігімен көзге түседі
Әр шабуылға шығар алдында арғы атасы Арыстанбай батырдың аруағына сыйынып, бойына қайрат жиюды әдетке айналдырады
Бір белгісіз күш өзін қолдағандай әсерде жүреді
Қайсар қазақ жігітінің ұстамды, батыл мінезін қаруластары да бағалай біледі
Кейіннен ол 39-ыншы гвардиялық атқыштар полкі құрамындағы бір бөлімшенің командирі болып тағайындалады, шені өседі
Кескілескен шайқас кезінде бірнеше мәрте жарақат та алады
Сауыққан соң қатарға қайта қосылады.Көптеген қалаларды жаудан азат ету шайқасына қатысады.
Әлекең Ұлы Жеңістің жүрек толқытарлық сәтті сағатын 1-інші Белоруссия майданы шебінде Польша мен Венгрия жерлерін азат ету жорығында жүрген кезінде қарсы алады.Майданда көрсеткен жанқиярлық ерліктері үшін «Қызыл жұлдыз», «Ұлы Отан соғысы» ордендерімен және бірнеше жауынгерлік медальдармен марапатталады
Оқ пен оттың ортасында, яғни қар жастанып, мұз шайнап жүрген қысылтаяң шақтардың өзінде автоматтан басқа тағы бір қаруы – қаламын қолынан тастамайды
Жауынгер ақын Әлімбай жауға деген ыза-кегін жалынды өлеңдері арқылы да білдіріп, қаруластарын Жеңіске жігерлендіріп отырады
Оған оның мына өлеңі дәлел.
«Аспанда болсаң, бұлтсың,
Жерде болсаң, жойқын су.
Отанның асыл сұнқары –
Қызыл әскер ерлерім,
Желкеле жауды, желкеле,
…Орманда қабылан, арыстан
Шыңда бүркіт, мұзбалақ.
Халықтың алмас ерлері,
Желкеле жауды, желкеле!»
деп жалынды ұран тастайды.
Майдангер ақын Әлімбай Әлиасқаровтың осы өлеңін оқи отырып, тарихи мына бір шындыққа, яғни ұрпақ пен ұрпақты сабақтастырып, жалғастырып жататын ерлік рухтың өміршеңдігін тануға болады
Жоғарыда айтқанымыздай, Әлекеңнің батыр атасы, өзінен бес ата ілгері дәуірде өмір сүрген Арыстанбай Айбасұлы кезінде Кіші жүздің ханы Әбілқайырдың әскербасы болған екен
Бұл туралы тарихи деректер мол
Арыстанбай батыр қалмақтарға қарсы жорықта әскерін жігерлендіріп:
«Қаражал қара, қаражал,
Бола қалса жаралы.
Үйде отырған қатындар,
Сонда болар қаралы.
Қара халық қамы үшін,
Батыр жауға барады.
Батыр батыр бола ма,
Айқасқан жауын жеңбесе.
Найза найза бола ма,
Көздеген жерге кірмесе» деп жыр толғаған.
Кешегі алапат майдан – Ұлы Отан соғы­сында сол айбатты батырдың кейінгі ұрпағы, өз елінің патриоты бөлімше командирі Әлімбай Әлиасқарұлының жүрегінен де міне, осындай кекті жыр жолдары түйдек-түйдек болып шыққаны – ұрпақ сабақтастығының шынайы бір белгісі емес пе?!
Әлекеңнің «Майдан хаттары» атты жырлар топтамасы қадау-қадау бес бөлімнен тұрады
Оларда ақынның туған жерге, ата-анаға, жарға, балаларына, жерлестеріне, тыл еңбеккерлеріне деген ыстық ықыласы мен сағынышы жыр өрнегіне айналып, елді бірлікке, жас ұрпақты отансүйгіштікке, патриоттыққа үндейді
Сондай жалынды жырларының бірінде майдангер ақын:
«Жау алғанда қалаларын,
Ер тұрар ма белдеспей.
Өмір үшін балаларың
Соғыста жүр бел шешпей»
деп толғай келіп, келесі бір ой иірімін:
«Біздің қыран қызыл ердің,
Батты жауға тырнағы,
Тұлғасындай күш-жігердің,
Достар тірі жүр бәрі.
Майдан үсті апыр-топыр,
Жатыр жаулар қорынып.
Фашист қашып бара жатыр,
Сәтті біздің бұл жорық.
…Сен істеген майдан үшін,
Еңбектерің көрінсін.
Шыңдауға ұлы Отан күшін,
Ас, жүн, астық берілсін!»  деп жыр нөпірін түйдектете жөнеледі.
1908 жылы Сыр өңіріндегі Қармақшы ауданының Ақжар ауылында (бұрынғы «Бозарық» колхозы) қарапайым шаруа Әлиасқардың отбасында дүниеге келген Әлімбай алғашында ауыл молдасынан хат танып, сауатын ашады
Одан соң өзінің ұстазы, даңғайыр ақын Тұрмағамбет Ізтілеуовтің мектебінде оқуын жалғастырып, шығыс поэ­зиясына терең сусындайды
Мұны ұстазына арнаған «Ақпейіл шын дүр еді» атты өлеңінде де аңғартып өтеді
Кейін кеңес мектебінде 7-сыныпты тәмамдайды
Бір үйдегі бес қыз, бір ұлдың үлкені де өзі болғандықтан, ауылдан ұзай алмады
Кейіннен зұлмат нәубет, одан кейін соғыс басталып кетті.
Соғыстан кейін Әлімбай кетпенін тағы да қолына алды
Арық қазды, егінге су жүгіртті
Әкесіне көмектесіп, үй жанындағы алма бағын көркейтті
Балаларын оқытты
Жақсы әке, жақсы жар атанды
Еңбекте өзін жақсы жағынан көрсетті
Ұжымға, ағайынға сыйлы болды
Жеті сыныптық біліммен Ақжар кеңшарға айналған кезде аудан орталығы – Қармақшыға көшіп барып, сол кеңшардың шаруашылық қоймасының меңгерушісі қызметін жемісті атқарды
Сол жерден құрметті зейнеткерлікке шықты, ақсақал деген абыройлы атаққа ие болды
Артына өлмес мұра, өшпес із қалдыра білген қадірменді қарт 1990 жылдың 6-мамырында фәниден бақиға озды.
Ақын Әлімбай Әлиасқаровтың әдеби мұралары туралы бірер сөз
Оның қолжазбалары негізінен 2 бөлімнен тұрады: өз шығармалары және ел аузынан жинағандары
Төл шығармаларының кейбірі ертеректе «Еңбек күйі» деген жинаққа енді
Тұңғыш жыр кітабы 1975 жылы «Жазушы» баспасынан «Қанатты қыз» деген атпен, 2008 жылы «Фолиант» баспасынан бірқатар шығармалары 1 томдық кітап болып жарық көрді
Әлі жарық көрмеген шығармалары баршылық
Көзі тірісінде ақын өзінің қолжазбаларын ҒА-ның сирек кездесетін қолжазбалар қорына табыс еткен Ол шығармаларының тағдыры болашақтың қолында, іздеушісі табылса, оқырман игілігіне айналары сөзсіз.
Бір сүйініштісі, 2009 жылдың мамыр айында Қызылорда қаласында майдангер ақын Ә.Әлиасқаровтың 100 жылдық мерейтойын атап өту барысында бірқатар шаралар қолға алынды
Біздің айтарымыз, ақынның шығармашылығына байланысты осындай шаралар Ұлы Жеңістің 70 жылдығына орай Сыр өңірінде, бәрінен де бұрын Әлекеңнің туып-өскен ауданы Қармақшыда жалғасын тапса екен
Өйткені бабаларымыз «Өсер елдің баласы қашан да бірін-бірі батыр» деген ғой.

Ибрагим Бекмаханұлы, 
ақын, Қазақстан Жазушылар 
одағының мүшесі
