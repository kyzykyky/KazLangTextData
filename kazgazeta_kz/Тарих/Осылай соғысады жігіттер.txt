Биыл Ұлы Жеңістің 70 жылдығы
Неміс басқыншыларының туы жығылғанына, фашизмнің күйрегеніне 70 жыл
Адамзат баласының тарихи шежіресінде 1941-1945 жылдар қанды қырғынмен, жаудан қорғанған елдер үшін аса бір қиын, ауыр жылдармен есте қалды
Майдан шебінде бәрі болды: бомба да жарылды, оқ та атылды, мина да қойылды, снаряд да көкке көтерілді
Бәрі де Ұлы Жеңіс үшін еді
Сонымен қатар бұл жылдары жауынгердің рухын демеп, жігер-қайратын жану үшін, жалпы соғыстың қалай жүріп, қандай жетістіктерін барын таразылап айтып отыру үшін майдан газеттері жарық көріп жатты
Бүгінде бұл газеттерде жазылған дүниелер отты жылдардың тірі шежіресіндей
Оқып отырып, толқисың
Жеңістің қандай қиындықпен келгеніне көз жеткізіп, ардагерлеріміздің алдында бас иесің
Оларға деген құрметің арта түседі
Мұны айтып отырған себебіміз, біз газетіміздің осы нөмірінен бастап «Майдан газеттерінен» атты жаңа айдар ашып отырмыз
Мұнда сол газеттерде басылған мақала, хабар, ақпарат, очерк, репортаждардан үзінділер басып, оқырман назарына ұсынатын боламыз.
Белгілі журналист, ғалым Сағымбай Қозыбаевтың орыс тілінде жарық көрген «Опаленная войной
Казахская фронтовая печать» деп аталатын кітабы бар
Сол кітапта келтірілген деректерге сүйенсек, майдан жылдары қазақ тілінде 16 газет жарық көріпті.
«Қазақ тіліндегі майдан газеттері 1942 жылдан шыға бастады
Бағыты айқын, мақалалардың тілі жауынгерге ұғынықты тілде тартымды әрі қызықты етіп жазылды
Басты мақсат жауға деген жеккөру сезімін тудыру, отанға деген сүйіспеншілікті арттыру болды» деп жазады Сағымбай Қозыбаев.
Бүгінде Алматыдағы Қазақ­стан Республикасы Ұлттық кітап­ханасының «Сирек қол­жазбалар қорында» майдан газеттері сақтаулы тұр
Атап айтқанда, «Алға жауға қарсы», «Жауға қарсы аттан», «Қызыл Армия», «Майдан правдасы», «Отан үшін», «Отан үшін ұрысқа», «Отанды қорғауда» және т.б
Жиыны оншақты газет
Бірақ майдан газеттерінің барлық жылдары мен айлары түгел деп айту қиын
Өйткені кейбір газеттердің тігінділері жекелеген айлар бойын­ша ғана болса, кейбіреулерінің бір­жылдық немесе екіжылдық ғана тігінділері бар
Осы жерде мәселе туындайды
Біздіңше, майдан жылдарында жарық көрген газеттердің толық тігінділері Мәскеудің, Санкт-Петербург қалаларының кітапханаларында сақтаулы болуы тиіс
Соның толық көшірмелерін Қазақстан Республикасы Сыртқы істер министрлігі арқылы еліміздің Ұлттық кітапханасына неге алдырмасқа? Өйткені ол газеттерде қазақ жауынгерлерінің қаншама тағдыры, өмірі жазылған
Соғысқа байланысты іздеп таба алмай жүрген көптеген құнды деректер де сол газеттерден табылуы бек мүмкін
Біз ол басылымдардан із-түссіз жоғалып кеткен отандас­тарымыз, қандастарымыз туралы да керекті деректер табар едік
Осыған ел Үкіметі назар аударар деген сенімдеміз.
Ал енді жоғарыда айт­қа­ны­мыздай, майдан газеттерінің сар­ғайған беттерін парақтауға көшейік
«Отанды қорғауда» деп аталатын газетті қарап, оқып отырмыз
№3 саны
1942 жыл 18-қараша
Атақты майдан журналисі Илья Эренбургтың «Қазақтар» деп аталатын мақаласы көзімізге оттай басылды
Оқиық: «Маған бір фриц мынандай деді: «Бізге қарсы қорқынышты солдаттар болды, оларды ешқандай оқ тоқтата алмайды, олар бізге тура жүгіреді
Бұлар қазақтар деп маған кейін айтты
Мен бұрын мұндай халықтың барын білгенмін…»
Күн шығыстың даласында көптен бері ыстық пен қатты суыққа үйреніп кеткен қайратты халықтар тұрған
Қазақ ақындары қазақтың кең даласы туралы, батырлардың батырлықтары туралы жырлаған
Батырға ұяттан қымбат нәрсе жоқ
«Маған жалғыз-ақ ұят қымбат» деп алты құлаш найзасын алып, Ертарғын батыр 700 дұшпанға қарсы шыққан
Москваны қорғаған 28 батырдың көз алдында Тарғынның осы бейнесі елестеген емес пе? 
Панфиловшылардың біреуі, 19 жастағы Сұлтан Ходжиков Алматыдағы өзінің сүйгеніне былай деп жазады: «Жоқ, менің сүйгенім Эсфира, мен сені немістің қорлығына бермеймін! Өлем, бірақ шегінбеймін
Мен ондаған арамдарды жаңа олардың полковнигімен қоса о дүниеге аттандырдым
Бұл менің сүйгендігімнің белгісі, Эсфира
Сенің Сұлтаның»
Он бір немісті полковнигімен жоқ еткен жігіттің сеніміне қандай қыз қуанбайды

…Ауыр жараланған қазақ Әмірбек Ильясов жанармай құйылған шынымен неміс танкісін өртеуге өзінен күш тапты
Бұл ер жүректі кішкентай қазақ
Фрицтер енді қазақтың кім екенін кәзір білді
Қазақ Увалиев 29 немісті атты, 29 рет жауынгерлер «Ура» деп айқайлады
Пулеметчик қазақтар Естаев, Балапанов неміс жаяу әскерлерін танкіден бөлді

Олар немістерді 150 метр жақындатып, содан кейін ата бас­тады
Сонда Балапанов Естаевқа айтты: «Жаудың өлімтігінен жақсы иіс шығады» деген рас екен

…Қазақ Ирисов жауынгерлерді ұрысқа бастап барды
Жаралы болған Ирисов, ұрыс даласынан оқ тиген командирді алып шықты
Ирисовке «Санчастіге бар» деді
Ол «Жоқ соғысуға барам» деді
Фронтқа кетіп бара жатқан Ошім Қосқабаевті бүтін ауыл болып шығарып салды
Ошімнің әкесі, сақалды қазақ баласына былай деді: «Ошім, біздің жеріміздің қандай екенін ұмытпа
Жеріміз жақсы – бұл жерде бидайда, қарбызда, кендірде бәрі бар, бұл сенің жерің, неміске берме» деді
Ошім пулеметчик болды
Ауыр күннің бірі еді: немістер атакаға шықты
Мина таусылды
Ошім қолына винтовка алып «Соқ немісті» деп жауға қарай жүгірді
Оның соңынан басқа жолдастары да жүгірді
Ошім неміс офицерін штыкпен түйреді
Сол күні Ошім 4 рет қолдасқан соғысқа қатысты
Ол бірнеше немісті түйреді
Ошім жаралы болды
Оған жолдастары: «Қосқабаев госпитальға бару керек» деді, оған Ошім «Госпитальдың керегі жоқ, одан да немістерді соғу керек» деді, жаңа стройда қалды
Осылай соғысады жігіттер

Ленинградты қорғаушы қазақ Дяган Коквалин атакаға кетіп бара жатқанда снаряд оның винтовкасын бөліп тастады
Дяган қорыққан жоқ
Ол жауға гранатпен шықты
Қазақтар далада атқа мініп өскен
Керек болса олар еңбектейді, жүгіреді, батпаққа түседі, оларды ешнәрсе тоқтата алмайды…
Илья Эренбург
Майдан жылдарындағы газеттер: «Қазақ жауынгерлері, неміс арамдарын аямай жой!», «Неміс оккупанттарына өлім», «Тілесең жеңісті, өлтір немісті», «Кек ал, жау­ын­гер» және т.б
ұран сөздермен, айдарлармен жарық көрген екен
Жеңістің сәттерін бейнелейтін мақала, хабарлардың өзі: «Жексұрын дұшпан тапталды», «Төрт атқыш 517 немістерді жойды», «Айбынды қазақ халқы – Совет отаны үшін күресте» және т.б
тақырыптармен оқырманына жол тартқан
Газет бетінде ақпарат, хабар, мақала, әңгіме, хат, пікір, ереже, ертегі, бұйрық, жауынгерлердің жазған хаттары басылған.
«Отанды қорғауда» газетінің 1942 жылғы 25-қараша күні шыққан санында қазақ жауынгерлері И.Абенов, Ш.Рыспеков, Тинбаев, Амирбековтердің редакцияға жазған хаты басылыпты.
Оқиық: «Қазақ тілінде шығатын «Отанды қорғауда» газетін оқып өте қуанып қалдық
Біздің ана тілімізде шығып тұратын газета өте керек
Сталин жолдастың баяндамасы мен бұйрығының қазақшаға аударылғанына біз өте қуандық
Қазір көсемнің баяндамасы мен бұйрығын оқып терең түсіндік
Ленин қаласы үшін табанды, жігерлі түрде күресіп, қазақтың жауынгер жігіті деген атты былғамаймыз».
Қазақ жауынгерлері майдан шебінде ерекше ерліктерімен, ұрыс қимылдарына деген ептілігімен көзге түскені белгілі
Біз мұны газет бетінде басылған Д.Ережебаев деген азаматтың «Пулеметті меңгеремін», мақаласынан, сондай-ақ старшина К.Байғаловтың «Елі үшін ер өлер» атты мақалаларынан оқып куә бола аламыз.
«Пулеметті 
меңгеремін»
Мен винтовканы, гранаттың қандай түрінде, автоматты жақсы меңгердім
Тактикалық ойындарды жақсы үйренудемін
Қазір қол пулеметті үйренуге кірістім
Қол пулеметі ыңғайлы, жауға өте күшті қорқыныш беретін, айбатты қару
Қол пулеметін үйреніп, жауды қыруға дайындалудамын
Сүйтіп жолдас Сталиннің бұйрығын орындауда, өзімнің соғыс білімімді көтеремін

Қызыл әскер 
Д.Ережебаев
«Елі үшін ер өлер»
Біз өзіміздің отанымызды неміс фашист озбырларынан қорғайтынымызды жақсы білеміз
Өзіміздің әке-шешемізді, апа-қарындастарымызды, әйелдерімізді, балаларымызды неміс қанішерлерінің аяғына таптатпауымыз керек
Олар бізді неміс фашистерінен қорға дейді
Біз бұны орындауымыз керек
Отан басында ауыр күндер төніп тұрғанда, біз жауға ешбір мейірімсіз болуымыз керек
Біз Ленинградты немістерден осы кезге дейін қорғадық, әлі де қорғаймыз
Мен Ленинградты қорғаушы деген ардақты атқа ешбір кір келтірмеймін
Керек болған уақытта Ленинградты қорғауда жанымды аямаймын
«Елі үшін ер өлер» деген қазақ мақалы бар, бұл орынды сөз
Отан үшін жанымды аямай күресемін» деп серт етемін.
Старшина
 Байғалов К.
Басылым бетінде жауынгерлерге арнап жазған аналарының хаттарын көптеп кездестіруге болады
Мәселен, «Өлтір немісті» тақырыбымен Қатыш Жүнүсованың жарық көрген хатын тебіренбей, бейжай оқу мүмкін емес
Жарық көрген уақыты 16.12.1942
«Отанды қорғауда» газеті.
Өлтір немісті!
Өз Отаны үшін, советтер халқының бұзылмас достығы үшін, фашист айуандарына қарсы табан тірескен күресте, өздерінің ел алдындағы борыштарын Қызыл Армия жауынгерлері шын ниетімен орындауда
Қызыл Армия тылдағы біздің колхоздар, совхоздар, басқа кәсіп орындарымен өте тығыз байланысты
Бұны төмендегі қарт Қатыш Жүнүсованың майдандағы баласына жазған қаты дәлелдейді

«Сүйікті қарғам Сәлім! Саған бүгін сәлем жолдаушы қарт анаң Қатыш
Мен сенің қатыңнан Ленинград майданында екеніңді, Ленин қаласының ер жүрек қорғаушыларының бірі екеніңді естігенде өте қуанып қалдым
Сен Ленинградты немістерден қорғасаң, өзіңнің туған Қазақстаныңды қорғайсың
Ленинград, Москва қазақ халқының мәдениеті, ауылшаруашылық тұрмысының алға өркендеуіне жәрдемші болғанын есіңнен шығарма
Біздің колхоз жақында Қызыл Армияның астық фондасына 100 центнерден аса жақсы сапалы астық тапсырды
Қазір Ленинград, Сталинградтың батыр қорғаушыларына жаңа жыл сыйлығын жіберуге, жылы киімдер, тәтті құрттар, ірімшік, майлар дайындап жатырмыз
Біздің барлық еңбектеріміз сіздерге көмек үшін, фашист зұлымдарынан совет жерін тазалау үшін
Сондықтан да оларды аямай жоя бер
Совет жерлерін ол сұмырайлардан тазартып, ұлы жеңіспен үйге қайт

Жазған қарт анаң Қатыш

9 ноябрь
42-жыл.
Ұлы Жеңіс күнін жақындатуға деген елдің рухы, халықтың жігері бұл газеттерден айқын сезіледі
Олай болса, біз алдағы уақытта майдан газеттеріне шолу жасауды жалғастыратын боламыз.
Дәуіржан Төлебаев
