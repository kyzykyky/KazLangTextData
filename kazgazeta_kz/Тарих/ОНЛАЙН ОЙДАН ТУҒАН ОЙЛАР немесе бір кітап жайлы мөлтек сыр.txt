Сократқа бір танысы өз танысын алып келіп, одан танысын сынап берші деген өтініш білдірсе керек
Сол кезде Сократ әлгі адамның өңіне қарап тұрып: «Екі ауыз сөз сөйлесін, сонда мұның кім екенін айтамын» депті
Әрине, мен Сократ емеспін
Дей тұрғанмен, мен үшін Шархан Қазығұл ойы мен сөзін, сөзі мен ісін домбыраның қос шегіндей қатар, тең ұстап, ақ сөйлеп, тіліп айтатын мығым жан ғана емес, сонымен қатар сөз мәдениетінің асқан білгірі, телегей теңіз тәмсілдің қайнар бұлағы ретіндегі қазіргі қазақ журналистикасындағы пайымы парықты, бітімі қалыпты, талғамы биік дара тұлға
Бұған Шарханның кітабының соңғы бетін жапқан тұста тағы да көзім жетті.
Санап жіберсең дәл 232 «онлайн ойдан» тұратын кітаптағы жазбалардың қай-қайсысының болмасын салмағы 40 атан түйеге жүк болатындай, ішкі мән-мағынасы ұлттың ақыл ойының қайнарынан нәр алған дүниелер екенін аңғару қиын емес
Шәкәрімнің: «Ақылға еркін ой керек, Матаудан ойды азат қыл, Әдеттеніп ертерек, Өрісті кеңіт жылма-жыл» деген өсиетін басшылыққа ала отырып, әрі бүгінгі ұшқыр уақыттың бітім болмысы мен толыққанды тынысын терең түсініп, оны замандастарының назарына ұсына келе, Шархан«онлайн ойлары» арқылы оқырманның санасын оятып, танымын тереңдетуге барынша мүмкіндік туғызып отыр
«Тыңнан түрен тарту тапқырлықты тілеп тұрады» деп, өнегеге толы сөздерін «Қалай туып, қалай өлетінің маңызды емес, қалай өмір сүргенің маңызды» деген тұжырыммен бастауында да үлкен мән жатыр
Енді сол «онлайн ойлардың» бірқатарына зер салып көрсек.
Халқымызда «Бақ берерде елге ырыс қонады, ұстанған жолы дұрыс болады» деген даналық сөз бар
Біздің елдің басты байлығы – біреулер айтып жүргендей мұнай мен газ емес, халқының бірлігі
Бәлкім бұл байлықты қолмен ұстап, көзбен көруге болмайтын шығар, бірақ көкірегінде сәулесі барлар сезеді әрі қадірін біледі
­Шархан да бұл мәселеде ойын былайша түйіндейді: «Бақыт құсы барын бағалай білетін елдің ғана басына қонатынын қазақ әлімсақтан біледі
Білгеннен кейін де бәріне шыдамдылықпен қарайды
Тәуелсіздігімізді үркітпей ұстап тұруымыздың басты қазығы да осы төзімділікпен қағылған…»
Сондықтан да ол: «Бірін-бірі көре алмайтын қазақтан, бірін-бірі көре алмаса тұра алмайтын қазақ болсақ екен деп армандаймын» деген ақ жарма көңілімен қоса: «Ел болу деген, дос болу деген – ең әуелі барлық қазақ бірін-бірі түсінуге ұмтылу
Бірлікте болу дегеніміз – бірдей пайдалы істі ойлау» дейді.
Иә, егер әрбір жан игі іске ұмтылса, шапағатқа бөленетіні даусыз
Ал байлыққа кенелу және сол арқылы еліміздің болашағын баянды ету еңбекпен келетінін адал бейнетпен тапқан нанның құны мен дәмін балалық шақтан өн бойына сіңіріп өскен, қызу еңбектің қайнаған қазанында құрыштай шыныққан Шарханға жақсы таныс
Сол себепті де ол кімді болса да біреудің шатырының астында «жел тимесін, күн өтпесін» деп мәпелеу күтпей, күш-қайратын жаңа күннің тың талаптарына сәйкес еселі еңбек етуге, жаңаша жұмыс істеудің қыр-сырын меңгеруді әлемнің озық елдерінен үйренуге шақырады
Талапсыз адам – бақытсыз жан
Алдында мақсаты жоқ адам желкенсіз қайық секілді, жел қалай соқса қайық солай қарай ағады
Мақсат, мұрат іздесең алдыңнан шығады
Оның кілті – білімде
Білім – өмірде таяныш, жолда – дос, жалғыздықта – жолдас, қуанышта – бас­тауыш, қайғыда – медет, зұлымдықта – қарсы айла, күресте – құрал
Сондықтан білім алудан артық ләззат жоқ
Бұл жөнінде «онлайн ойлар» тізбегі мынаған саяды: «Талант астамшылығының ең сорақысы – дарынға малданып, білімге ұмтылмау
Талант не бар, не жоқ
Ол қолдан жасап алатын ойыншық емес
Білім де солай
Бірақ білімді болуға болады
Өмір бойы оқысаң».
Шархан Қазығұлдың оңаша ой ­отауында Абай әлеміне бойлай отырып, тіл, діл, дін жайында, мәдениет,әдебиет, журналистика салалары бойынша, қоғам, мемлекет, адамдар араларындағы қарым-қатынас, жалпы адамгершілік тұрғысындағы пайымдары да орнықты
Мәселен, демократиялық елдерге тән сыни көзқарастарға қатысты: «Сыни реализмнің сиқыры сол, ол қоғамдағы барлық оқиғаларға бейжай қараудан сақтандырады
Селқостықтан айырылған адам ғана ой қорыту мүмкіндігіне ие
Бұл механизмсіз қоғам құрдымға кетті дей беріңіз» деген тұжырым жасайды
Жөн
Сын түзелмей – мін түзелмейтіні, бәрімізге белгілі жайт
Осы ретте, Шархан: «Билікті сынау керек
Бірақ сында өшпенділік емес, жасампаздық басым болуы тиіс» және «Әділетке құрылған сөзге ұмтылу ғана ақиқатқа жеткізеді.Ақиқатқа ғана жүгінсек, елдігіміз бен ерлігіміз баянды
Сонда ғана мәңгілік мүддені қорғаудың қамын жасауға жанталасар едік» деген пікірін білдіреді.
«Оңашадағы онлайн ойлардың» тағы бір ерекшелігі, мұнда жазушыдан терең ізденістерді талап ететін шеңберсіз, шексіз дүрдана дүниелер де аз емес
Мәселен, маған Шарханның қағазға түскен мына бір тосын ойы керемет әсер қалдырды: «Жүрегіңнің түбіне терең бойла» деп айтып кеткен Абайдан асқан кардиолог жоқ
Адамдар ең алдымен жүрегінің соғып тұрғанынан ләззат алуы керек
Осыдан артық ләззат жоқ
Өйткені бұл ләззат болмаса, басқа ләззат та болмайды
Ал біз дәл осыған мән бермейтін секілдіміз
80 жасаған адамның жүрегі үш миллиард рет соғады екен
Олай болса, бұл дегеніңіз – өмірден үш ­миллиард рет ләззат алу деген сөз! Осыдан кейін өміріңе өкпелеуің орынсыз
Немесе: «Әр мың жылда 43 ұрпақ ауысып отырады
Үш жарым мил­лиард ­жылда қанша ұрпақ дүниеге келіп, қанша ұрпақ кері қайтқанын өзіңіз санай беріңіз
Кейбір деректерге қарағанда, содан бері жер бетіне 90 миллиард адам келіп, кері қайтқан
Десек те солардың барлығына тән өзгермейтін бір құбылыс бар
Ол – құлқын
Алланың адамды сұраққа алардағы басты өлшемдерін өзгерту ешкімнің қолынан келмейді
Олай дейтініміз, адамдар баяғы қалпынан өзгерген емес
Дәстүр сабақтастығына қайран қаласың
Қазір де таяқ лақтырсаң, құлқынын ойлаған пендеге тиеді» дегені де көпшілік үшін тосын пайым екені рас.
Бір сөзбен айтқанда, «онлайн ойлар» неміс ғалымы Паскальдің «Біздің бүгінгі барлық жетістіктеріміз– өткен күндерді ойлаған ойларымыздың көрінісі ғана» дегенін растай келе, өміріміздің мәні де сәні де әуелі ойымызға байланысты екенін меңзейді
Шархан да сөз соңында: «Лев Толстойдан үйрене алған бір-ақ нәрсем бар
Ол жарықтық бітпеген дүниесінің соңына «ЕБЖ» деген белгі қояды екен
Онысы – «если буду жив» дегені
Бүгін мен де бұл белгіні осы дүниемнің соңына қойсам деймін
Өйткені тірі болсақ, әлі талай ойлар келе жатар
Өлгеніңше ойланып өту өмірдің ең басты миссиясы көрінеді де тұрады» деп ағынан жарылады
Олай болса, оқырмандар да Халықаралық Ақпараттандыру академиясының ака­демигі Шархан Қазығұлдың бұл ең басты миссиясының ұзағынан болуын тілейді және солай боларына сенеді.
Кенжеболат ЖОЛДЫБАЙ, 
саясаттанушы
Астана
