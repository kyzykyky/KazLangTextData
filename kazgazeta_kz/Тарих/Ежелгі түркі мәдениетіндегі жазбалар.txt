Түркі халықтарының түп-тегі ежелгі түркілік хұн, сақ тайпаларынан бастау алатынына айғақ болатын археологиялық, дәстүр-салттық, антропологиялық және басқа да салалар бойынша деректемелік заттық-рухани мәдениет сәйкестіктері жетіп артылады
Бірақ осыларға негіз болатын бірегей дәлел – сол тайпалардың қалдырған жазба ескерткіштерінің түркі тілінде, әсіресе көне түркілік төл әліпбиінде жазылуы екені даусыз
Осы тұрғыдан алғанда төменде ұсынылып отырған жазба деректер Түркі қағанатын құрушы тайпалардың тікелей қазақ халқына тән екендігін дәлелдейді.
Түркілердің ежелгі мекені туралы жаз­баша айғақтар әлі де айқындалмаған
Қазір­гі қоныс тепкен аумақтардан табылған архео­логиялық материалдарда мәлімет жоқтың қасы
Түркітанудың ондаған жылдар бойы даму нәтижесінде анықталған немесе ойдан шығарылған құрылымды растайтын немесе жоққа шығаратын бір ғана «құжат» бар
Бұл ауызекі тіл
Біздің заманымызға жеткен жазба деректерде, өкінішке қарай тарих үзік-үзік және авторлардың субъективті көзқарасы тұрғысынан баяндалады
Алайда адамзаттың өткен тарихынан сыр шертетін дереккөз – бұл сөз
Тарихшылар тарихи қағазға түсірілмеген лексемаларды археологиялық тұрғыдан оқудың ерекше қажеттілігін сезінулері тиіс
Байырғы көне тарихқа бойлау үшін әлі де тынымсыз зерттей түсу қажет
Ғалым В.Иванов сол замандағы ғылыми пікірді келтіре отырып «сөздің ең жоғарғы жасы – екі мың жыл» деді.
Тілдің таңбалық бейнелері
Қоныс тепкен жер бедері, хайуанаттар мен өсімдіктер әлемі көрініс тапқан алғашқы сөздерді қалпына келтіру арқылы ежелгі түркілердің пайда болған аймағын анықтауға болады
Тау – дала ландшафты, аталған хайуанаттар мен өсімдіктер әлемі Алтай – Саян өлкесіне ғана емес, сондай-ақ Кавказға да, Орта және Кіші Азияға да тән
Тіпті Африка, Америка, Австралияның кейбір аймақтарына да тән
Көне түркі руникалық жазу ескерткіштерінің кең қанат жайған аймағы – Оңтүстік Сібір, Моңғолия, Қазақстан мен Қырғызстанның кең жазиралы далалары мен тау шатқалдары
Сөз болып отырған жазу нұсқаларының екі жүзден астамы тасқа қашалған, ал ондаған нұсқасы түрлі қорымдардан табылған металл, күйдірілген сазбалшықтан жасалған бұйымдарға ойылса, сондай-ақ сирек те болса ағаш пен сүйек сияқты заттар да қолданылғаны айқындалып отыр.
Тілдердің ішіндегі ең көнесі – шумер тіліндегі етістік және есім түбірлердің қолданысы туралы олардың бір-бірінен ешқандай айырмашылығы жоқ деген болжау бар
Шумерлер, көне селмиттер, хеттер, шикі балшық тақталарға жазып, содан кейін оларды мәңгі материалға айналдыру үшін күйдіріп отырған.
Ол дәуірдің кітапханасы бір-бірінің үстіне жалпағынан қойылған қыш (керамика) тақ­талар­дың үйінділері болған
Жазуды басқа материалға (папирус, пергамент) ауыстырған
Кейінгі ұрпақ түсініксіз таңбалармен жазыл­ған қыш кестелерін тауып алып, қабыр­ға қалайтын құрылыс материалы ретін­де пайдаланған
Таңбалар жазылған мил­лион­­даған қыш «парақтары» толассыз соғыстар­дың салдарынан қираған сарайлар мен ғибадатханалар салу үшін Алдыңғы және Кіші Азияның қалаларында және елді мекендерінде пайдаланған
Қыш жазуларының соңғы қорғаны – Ассирия – Вавилон құлдырағаннан кейін папирус пен пергаментке жазылған әріптік жазуға жаппай көшу сына жазуын бір сәтте-ақ құнсыздандырды
Ежелгі әлемде мол болған құнды жазба ескерткіштері мен біртұтас жазбалар түгелдей жоғалған деп сенімді түрде айтуға болады
Көне түркі руна жазуы VІІІ-Х ғ көне түркі тайпаларының бір бөлігі қолданған және таңбаларының пішіні бойынша герман рунасына ұқсас жазба Орхон-Енисей жазбалары тілін құраған Орта Азия мен Сібір көне руна жазуы және Орта Азиялық руна жазуымен кейбір әріптері ғана сәйкес келетін Шығыс-Еуропа руна жазуы болып бөлінеді
Алайда археология ғасыры әлі де аяқталған жоқ
Бірқатар ғалымдардың болжамы бойынша түркі, Азия руналары таңбалардың кескінін геометриялық пішінге өзгерту нәтижесінде VІІІ ғасырдан ерте пайда болған.
Аса көрнекті ғалым және қоғам қайраткері О.Сүлейменов оқырмандарға жауһар жырла­рымен қатар, лингвистика саласында терең пайымды ой толғаған еңбектерімен де кең танымал
Ойшыл ғалым көне түркі жазуының пайда болуы мен дамуын әлемдік өркениетке қосылған үлес деп бағалап, дәлелдеп келеді
Бүкіл түркі әлеміне белгілі түрколог ғалым Алтай Аманжоловтың зерттеулері түркі әлемінің мәдениетіне қосқан үлесіне баға жетпейді.
Тарихтан сыр шерткен атаулар
Ел тарихын білу жер тарихын білумен шарт­тас
Өйткені сол жерді мекен етіп, қоныс тепкен, суын ішіп, қайнарының көзін ашқан елдің басынан кешкен өмір өткелдері мен қат-қабат оқиғалары зейін аударып қарасаңыз атой салып жатады
Сонау ХІ ғасырдағы Махмұд Қашқари сөздігіндегі Кейген (Кеген), Ертіш (Ертіс), Етіл (Еділ), Іле, т.б
өзен-су атаулары кү­ні бүгінге дейін сақталса, тау мен тастың, бұ­лақ­тардың, елді мекендердің аты қаншама де­сеңізші.
Халық жер мен су, тау мен жота, көл мен бұлақтың атын қалай болса солай атай салмаған
Одан көңілде із қалар ұқсастық пен бейнелі көрініс тапқан
Мысалы, Сарыарқа, Керегетас, Қыземшек, Кемпірадыр (кемпірдің бетіне ұқсас қыртыстары үшін), Қызылмойнақ, Қаражал және т.б
қаншама ұқсатулар мен бейнелі елес жатыр
Кейде орынды, орынсыз өзгертіп, кейінгі ұрпақты шым-шытыр шырғалаңға салар шақтар да аз кездеспейді.
Орта Азия, Түркістан жерінде Х-ХІ ғасыр­ларда ғылым-білімнің өте жоғары дамы­ғаны, Әбу-Насыр әл-Фараби, Әбу Райхан Бируни, Әбу Әли ибн Сина сияқты ғұлама ғалымдардың болғаны белгілі
Мысалы, Әбу Әли Ибн Сина араб тілінде жазылған ғылыми еңбектерінде ауру түрлерін емдеу тәсілдерін, аурудан сақтану жолдарына дәрі-дәрмек пен емдік шөптерге толық сипаттама берген
Ал ХV ғасырдағы шипагер ғалым Өтейбойдақ Тілеуқабылұлы өзінің ізашар ұстаздары Әбу Насыр әл-фараби, Жүсіп Баласағұн шығар­маларымен толық танысқанын, олардың пікір­леріне баға беріп, дамытып отырғанын баян­дайды.
«Шипагерлік баян» 
кітабындағы көне сөздер
Өтейбойдақ Тілеуқабылұлының ескі қазақ тілінде жазылған «Шипагерлік баян» атты шығармасы медицина, этнография , философия, тіл ғылымы үшін аса құнды еңбек әрі ғылымнама (энциклопедия) болып табылады
«Шипагерлік баян» шығармасы ХV ғасыр мұрасы
Өтейбойдақ Тілеуқабылұлы 1388-1478 жылдары өмір сүріп шығарманың алғашқы нұсқасын 1473 жылы 85 жасқа келгенде аяқтаған
«Шипагерлік баянның» негізгі тілдік өзгешелігі – сөз байлығында, сөздік құрамында, кейбір көнерген сөз тұлғаларының сөз орамдары мен мақал-мәтелдердің қолда­нылуында
Еңбекте кездесетін жан-жануар, аң-құс, жәндік атаулары: абадан (көкжал, арлан, қасқыр, батыста абадан «қасқыр үйірінің басшысы»), аңдағай (бөкен бұқасы), бадырақ (үкі), бая (нар інгені батыста бая «тентек, құсаған түйе»), бастармақ (серке), бекіре (мекіре балық, батыста бекіре, моңғолша (бэхер), борбаң (суыр), борсаң (борсық), жар (қос өркешті түйе), жылмаң (абжылан), жылпың (түлкі), жылтың (ақкіс, ақ тышқан), сыпылдақ (бөдене), тарбақ (бақа, көлбақа) және т.б.
Қазақтың мүшел есебінің жыл аттары бұл еңбекте ерекше берілген
Олар белгілі бір жан-жануардың мінез-құлықтарына, қимыл-әрекеттеріне, кейде аңыздағы атауларына байланысты болып келеді: сумақы (тышқан), маңғаз (сиыр), айбар (барыс), секем (қоян), сумаң (жылан), айтақ (ит), шақырауық (тауық), қорысқы (доңыз), тұлпар (жылқы), шопан (қой), мешін (мешін), иіртек (ұлу), сол сияқты ай аттары күн аттары да өзіндік ерекшелікке толы
Он екі жыл адамның мүшел жасы болып табылатын белгілері
Шипагер, ата-бабаларымыздың түсінігіне сәйкес, әр жылы дүниеге келген баланың мінез-пейілі сол жылдың атына айналған жануармен ұқсас болады, мүшел жастың басы аса қауіпті болады, сондықтан мүшел жастағы әрбір адам сақтана жүруі қажет деп ескертеді
«Шипагерлік баян» еңбегінде өсімдік атауларының дені қазақтың байырғы сөздері адыраспан, алабота, арша, баялыш, бидайық, жалбыз, жауқазын, жуа, т.б
Дәрілік шөптердің шипалық қасиеттері ұрығында, гүлінде, сабағында, тамырында болатыны шөптің жинау мерзімін, дайындау әдісін білу шарттары кітапта айқын көрсетілген
Шығармада «жетіге тиіспеу», «қырық бірге жұғыспау», «он екіден айырылмау» сияқты өнеге-өсиет, ырым-тыйымдар тізбегі берілген
Мұны шипагер дәурендеу, бақытты өмір сүру заңы, аман-есендік шарты ретінде ұсынуды жөн көрген.
Ұрпақтан-ұрпаққа көшіріліп, бұл мұраның шипагерлік сырлары шашылып жойылмауы үшін алдағы нұсқалары өртелген болатын
Бесінші көшірмесі 1766 жылы Шалкөде деген жерде, ал алтыншы көшірмесі 1952 жылы Текесте жасалынған
Іле аймағының тұрғыны, емші Түменбай Ыстанбайұлы «Шипагерлік баянның» 1952 жылғы жаңартылған нұсқасын баласы Нұртайға өсиет етіп қалдырған екен
Сол нұсқасы 1050 дәрі-дәрмек түрімен қоса, 4577 «шипашақпен» (рецептімен) таныстыратын мыңға жуық өсімдік атауларын, ауру-сырқат атауларын қамтитын, емдеу сырларын баяндайтын көлемді шығарма еді
Бірақ Қытайдағы атышулы «Мәдени төңкеріс» кезінде (1968 ж.) бұл кітаптың төрттен үш бөлігі өртеліп қалған бөлігін Нұртай Түменбайұлы қайта көшіріп баспаға ұсынған
Шипагерлік те – өнердің бір түрі
Қазақ халқының дүниетану тәжірибесі мол, емшілік дәстүрі орасан бай
Сондықтан ХV ғасырдан қиын-қыстау жолмен бізге жеткен асыл мұрамызды одан әрі зерттеп, халық игілігіне айналдыруымыз керек.
Төлеужан Әбішева, 
Қазақ мемлекеттік қыздар 
педагогикалық университетінің доценті
