Осыдан үш ғасырдай бұрын Ұлытау өңіріндегі Бұланты және Білеуті өзендері аралығындағы жоңғар басқыншыларымен болған шайқас еліміз тарихында өшпестей жазылар оқиға
Осы жан беріп, жан алысқан ұрыста жау жағы қазақ жасақтарынан ойсырай жеңілді
Бұл бабаларымыздың бірлігі мен қаһармандығы арқасында жеткен ұлы жеңіс болатын. 
Өткен жылы Жезқазғанда Бұланты шайқасының маңызын ел жадында мәңгілік қалдыру мақсатында «Бұланты» қоғамдық бірлестігі құрылған еді
Оның жетекшілігіне өлкетанушы, «Қазақмыс» корпорациясы жанындағы тарихи-өндірістік мұражай директоры Кенжал Балкенов сайланды.
Таяуда осы бірлестіктің ұйтқы болуымен Бұланты шайқасының 290 жылдығы атап өтілді
Әйгілі шайқас өткен Бұланты жерінде оннан астам киіз үй тігілді
Жезқазған төңірегінен, Қызылорда, Оңтүстік Қазақстан облыстарынан бес жүздей адам жиналды.
Шара басталар күннің алдында дала кинотеатры ұйымдастырылды
Жи­налғандар «Қазақфильмің» төл туындысы – «Алмас қылышты» тамашалады.
Мерейтойға арналған салтанатта «Бұланты» қоғамдық бір­лестігінің басшысы К
Балкенов азаттық жолындағы Отан соғысына бағаланған шайқас жөнінде жан-жақты баяндама жасады
Ұлытау ауданы әкімінің орынбасары Мақсұт Оспанов өңірдегі тарихи жерлердің жас ұрпақты патриоттыққа, отан­шыл­дыққа тәрбиелеудегі рөлі туралы айтты
Белгілі қаламгер, ақын Көбейсін Еңсебаев арнау жырын тарту етумен қатар, өзі зерттеп жүрген, Бұланты шайқасына қатысқан Түйте батыр туралы тың деректермен бөлісті
Басқосу барысында Түйте батырға белгі тас қойылып, ашылу салтанаты өтті
Жиынға қатысқан Апыр батыр ұрпақтары бабаларына арнап кітап шығарыпты, ол жиналғандарға таратылды
Апыр батырдың Түркістандағы Қожа Ахмет Ясауи мавзолейінде жерленгенін айта кетейік
М.Төрегелдин атындағы Жезді тау-кен балқыту ісі тарихы мұражайы ұйымдастырған көрме көпшіліктің назарын аударды
Мұражай қызметкерлері өткен кезеңдерде соғыс қарулары саналған найза, жебе, садақтың қалай жасалатындығын көрсетіп берді
Спорт түрлері – қазақша күрес, қол күресі, тас көтеру, тоғызқұмалақтан өткен жарыстарды қызықтаушылар көп болды.
Осы күні ас беріліп, әруақтарға құран бағышталды.
Басқосуда алдағы уақытта атқарылар жұмыстар жөнінде ой-пікірлер ортаға салынды
Бейіттерді қоршап, осы жерде дала сахнасын орнатудың қажеттігі баса айтылды
Кезінде атақты Сартай батыр Бұланты бұлағында аялдап, аз-кем тыныс алған екен
Болашақта сол маңайға 1000 түп терек орнатып, абаттандыру жайын қолға алу ойластырылды
Бұланты мен төңіректегі темір жол аралығындағы он сегіз шақырым жолдың ретке келтірілуіде кезек күттірмейтін іс.
«Бұланты» қоғамдық бірлестігінің бел­гіленген жоспарлары көп
Ең алдымен, жоғарыда сөз еткен жиынға бай­ланысты жинақ шығарып, тұсау- кесерін өткізбек
Арнайы төс белгі де шығарылмақ
Тағылымды істердің бірі – Бұлантыда шайқасқан батырлардың бүгінгі ұрпақтарымен мектептерде кездесулер ұйымдастыру жолға қойылмақ
Мақсат – жеткіншектер бабалар ерлігін ұмытпай, естеріне сақтап жүрулері тиіс.
Мұндай елдік маңызы зор айтулы шара республикалық деңгейде атап өтілсе де артық болмас еді
Өйткені Бұланты шайқасындағы жеңіс – кейінгі жеңістеріміздің бастауы еді.Алайда бұл жолы жергілікті тұрғындар тарапынан қолға алынғанын айта кеткен жөн.
Нұрперзент ДОМБАЙ


