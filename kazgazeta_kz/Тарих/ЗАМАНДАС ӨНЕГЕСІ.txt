Балалық шағы, жасөспірім кезі Ұлы Отан соғысы­ның сұрапыл кезеңімен тұспа-тұс келген ұрпақ өмір­дің ауыртпалығын көзбен көріп, бастан кешіріп өсті.
Жастайынан қиындыққа шыңдалған олар сол қиын-қыстау жылдары үлкендермен бірдей еңбек етті, оқу-білімге құлшына ұмтылды
Соның бірі – осыдан алпыс жылдан астам уақыт бұрын бір-бірі­мізбен танысып, достығымыз жарасқан азамат Жайсан Ақбай
Өткенге көз жүгіртсем, ол алғашқы ұстаздық еңбек жолын біздің Фурманов ауданынан бастағаны есімде, яғни Жымпиты ауданында туып-өскен, Орал педагогикалық институтын үздік бітірген ол бірден орталық мектеп директоры болып тағайындалған еді
Мұндай сенім жиырма бес жастағы жас жігітке үлкен жауапкершілік жүктегені белгілі
«Жас келсе іске» деген рас, Жәкең осы қызметте өзінің ұйымдастырушылық қабілетімен, біліктілігімен ерекшеленді десем артық айтқаным емес
Кейін аудандық атқару комитеті төрағасының орынбасары лауазымына сайлануы да бұл сөзімізді дәлелдей түседі
Орал (қазіргі Батыс Қазақстан) облыстық мәдениет бөлімінің бастығы болып қатарынан он алты жыл жемісті еңбек еткен кезде осы өңірдің руханият саласының жан-жақты ­дамуына зор үлес қосқаны өз алдына бір әңгіме
Мен ол кезде Мәскеу қаласында тұратын едім, екеуміздің сыйластығымыз, достығымыз қайда жүрсек те үзіліп көрген жоқ.
Еліне, туған жеріне адал еңбек еткен, ұлт мұраты үшін аянбай қызмет еткен, отандық экономиканың дамуына елеулі үлес қосқан, замандастарына қадірлі, кейінгі толқынға үлгі бола білген Жайсан ағаның өмір жолы өнеге екенін айтуға тиіспіз
Жұртшылық құрметіне бөленген еңбек ардагері, берекелі әулеттің тірегі, елағасы атанып жасы бүгінде тоқсанға келген Жәкеңді өзім үзбей оқитын «Ана тілі» газеті арқылы мерейтойымен құттықтап, оған денсаулық, отбасына бақ-береке, әулетіне амандық тілеймін.
Сәбит ЖАДАНОВ
