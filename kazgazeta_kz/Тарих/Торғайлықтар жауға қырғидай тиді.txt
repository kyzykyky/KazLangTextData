Туған Торғай, қала Торғай, қарт Торғай,
Көкірегің көне сырға неткен бай.
Мен де аналық құшағыңда ерке өстім,
Сенің жомарт пейіліңнен шет қалмай… – деп атақты ақын Ғафу Қайырбеков жырға қосқандай, Торғай өлкесі азаматтарының Ұлы Отан соғысы жылдарындағы елін қорғаған ерлік істері мен тылдағы еңкейген кәрі мен буыны қатпаған жастардың ерен еңбегі туралы бір үзік сырды оқырман қауым назарына ұсынғанды жөн көрдім.
Төрт жылға созылған қанды қырғында Торғай ауданының әрбір үшінші тұрғыны қолына қару алыпты
Менің атамекенім – Шұбалаңдағы «Төңкеріс» колхозының да 71 азаматы елін қорғауға аттанған екен
Торғайлық жауынгерлердің тең жарымы майдан даласынан қайтпай қалған болса, Шұбалаң ауылына да он сегіз майдангер ғана жеңіспен оралыпты…
Ленинград қаласын қорғауға 213 торғайлық жауынгер қатынасса, олардың қатарында менің аталарым бөлімше командирі – Н.Әбілев,саяси жетекші Е.Досановтар да болды
Сталинград шайқасында 105 торғайлық ерлікпен қаза тапқан болса, Ғ.Төлебаев, С.Темірханов секілді әкелеріміз фашистерді Еділден өткізбеу үшін болған қанды шайқастағы ерліктері үшін үкімет наградаларына ие болды
Ал С.Ділдәбеков осы Сталинград шайқасында ауыр жарақаттанып, Қазан әскери округінде әскери қарсы барлау саласында қызметін жалғастырды
Ол кісі кейін Қостанай облысының Ұзынкөл, Обаған аудандарында, Қостанай қаласында осы салада ұзақ жыл жемісті еңбек етіп, полковник лауазымына ие болды
Ал Торғайда тәлім-тәрбие алған генерал-полков­ник Ғ.Сафиуллин Курск шайқасында гвардиялық атқыштар корпусын басқарып, соғыстан кейін Татарстанның әскери ­комиссары міндетін ат­қарса, полковник Қ.Жоламанов, М.Жангелов, С.Саматовтар қа­зақ халқынан шыққан тұң­ғыш әскер­ба­сы­лардың қатарында бол­ды.Майдангерлер Қ.Аманкелдин,Ж.Смағұловар ерліктері үшін дәрежелі «Даңқ» ор­денімен марапатталды
Ғ.Зайнуллин – Қызыл I-II алаңдағы Жеңіс парадына қатысса, Қ.Нұрғазин 8-гвардиялық Панфилов дивизиясының қатарында Мәскеуді жаудан қорғады
Ол «Қызыл Жұлдыз», «I-II дәрежелі Даңқ» ордендерінің иегері еді
Торғайлық 1194 арыс майдан даласында «хабарсыз» кетіп,оларға қай жердің топырағы бұйырғаны әлі күнге дейін белгісіз
Олардың қатарында Кеңес әскері үшін қиын кезең болған – 1941 жылғы қанды шайқастарда хабарсыз кеткен полковник Қ.Жоламанов, екі жауынгерлік орденнің иегері, капитан Н.Ормағанбетовтер де болды.
Шұбалаң ауылының тумасы, артиллерия дивизионы командирі капитан Әбдірахман Қапанов 25 жасында Югославияны азат ету шайқасында ерлікпен қаза тапты
Ол да ерен ерлігі үшін «Жауынгерлік Қызыл Ту» мен «Қызыл жұлдыз» ордендерінің иегері болған жаужүрек офицер еді
Аға-сержант Б.Әбділдин – С.Ковпак басқарған партизан құрамасында бөлімше командирі болып жау тылында шайқасса, оның бауыры Т.Әбділдин ондаған неміс солдатын «қанжығасына бөктерген» атақты барлаушы болды
Ал Ш.Көрпебаев, Н.Абдуллин-Сталинград, Р.Ахметов, М.Камалов, Ш.Биекиндер – Ленинград майданында елін жаудан қорғады.Торғайлықтар Ғ.Сомтеміров, Қ.Мәженов, А.Сәдірбаев Е.Нұрғазин тәрізді жауынгерлердің ерлік істерін де мәңгі есте сақтауда
Торғайлық ұшқыш лейтенант Е.Омаров 1941 жылы Рейхстагты алғаш бомбалаған болса, 1945 жылы жау ордасын талқандағандардың қатарында К.Анапин, С.Рағатов, Қ.Бекмағанбетовтер болды
Майданға азаматтармен қатар торғайлық арулар да аттанды
К.Ғалымова 1942 жылдан бастап артиллерия бөлімшесінің командирі қызметінде Батыс Украина мен Польшаны жаудан азат етуге қатыты
Ол кісі де бірнеше жауынгерлік орден-медальдардың иегері болатын.
Ат жалын тартып мінген азаматтар елін жаудан қорғап жүргенде елде қалған әке-шешесі,жарлары мен балалары олардың орнын жоқтатпай күн-түн қатып еңбек етті
Республикалық «Социалды Қазақстан» газеті 1944-жылғы 14-наурыздағы санында «Торғай ауданының Шөмішкөл (төрағасы –Б.Қонарбаев), Аманкелді (төрағасы –Ш.Құлпейісов) колхоздары мал өсірудің мемлекеттік жоспарын асыра орындады» деп жазды
Ал Қостанай облыстық «Большевиктік жол» газетінің 1943-жылғы 8-маусымдағы санында: «1943 жылы Отан Қорғау қорына заемға жазылған 13 адамның есімі облыстың Құрмет тақтасына жазылды
Олардың 7-еуі Торғай ауданынан
Атап айтсақ, Сужарған колхозының төрағасы Бидаш Қонарбаев 100 мың сомға, Албарбөгет ауылдық кеңесінің төрағасы Кенжеғара Досымов 15 мың сомға, Тамқамыс колхозының төрағасы Шәйім Ормағанбетов 15 мың сомға, Шұбалаң колхозының ферма меңгерушісі Атығай Жармағанбетов 15 мың сомға, Сталин колхозының төрағасы Қабылда Жақабаев 10 мың сомға, Қызыл Жұлдыз колхозының төрағасы Карбоз Теміров 10 мың сомға, Шұбалаң колхозының колхозшысы Әмірхан Кәрібаев 10 мың сомға заемға жазылды» деген мақала жарық көрген болатын
Мұрағатта сақталған уақыт табынан сарғайған соғыс жылдарындағы республикалық және облыстық мер­зімдік баспасөзден бұл отансүйгіштік қозғалыстың «Сужарған колхозының төрағасы Бидаш Қонарбаевтың бастамасы» деп аталғандығын байқаймыз
Ресми деректерден Торғай ауданында 1940 жылмен салыстырғанда 1945 жылы малдың саны кемімей, керісінше көбейгендігін аңғара аламыз
Торғайлықтар жаудан азат етілген жерлерді қалпына келтіруге де белсене атсалысты
Олар жаудан азат етілген облыстардың мектептеріне жәрдемге 9450 сом жинап,Ресейдің Орлов облысына 430 оқулық, 59 плакат жіберген.Торғай ауданының тұрғындары Ресей, Украина, Белоруссияның фашистерден азат етілген облыстарына 1740 бас ірі қараны өздері айдап апарып берді.
Менің әкем Бидаш Қонарбаев осы игі істердің бел ортасында жүріп,оны ұйымдастырушының бірі болды
Ол соғыс жылдарында тылдағы еңбектің ауыртпалығын өзімен қатар көтеріскен азаматтар «Соғыс жылдары Торғай ауданында колхоздардың төрағалары болған Ш.Құлпейісов,О.Раисов М.Сейтқазиев, Ш.Ормағанбетов, Б.Қошанов, Х.Бәйкемелов, К.Теміров,Т.Жар­қын­беков, Д.Тонтақаевтар мен аудандағы мекеме басшылар: Х.Қапанов, Қ.Нәлібаев, Б.Құлпейісов, Б.Ералин, Т.Сафарғалиева,
А.Мейірмановтардың тылдағы еңбекті ұйымдастыруға қосқан үлесі зор болды» деп үнемі айтып отырушы еді.
Арада өмірдің жеті белесі өтсе де,әкелеріміздің майдандағы ерлік істері мен тылдағы ерен еңбегі біз үшін отансүйгіштіктің мәңгілік өнегесі болып қала бермек
Олардың осы игі дәстүрін жалғасырып,егеменді еліміздің өркендеуіне өзіндік үлесін қосу бүгінгі ұрпақтың әрқайсысының абыройлы міндеті болмақ.
Қабылахат СЕЙДАХМЕТ
Қостанай
