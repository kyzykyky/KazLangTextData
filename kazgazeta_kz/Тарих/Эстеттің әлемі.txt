(«Шал мен Шындық» кітабы туралы ой-пайым)
Жақау ДӘУРЕНБЕКОВ, 
жазушы, халықаралық
«Алаш» әдеби сыйлығының лауреаты
Мәдениеттің мәйегін маздатып, дәйегін дәріптеуден жазбай, тінінен тартып, тынбай қалам сілтеумен келе жатқан, көркем сөзімен көпке танымал Қали інім жаңа кітабын «Шал мен Шындық» деп атапты
Шындық деген сұсты да шырайлы ұғым
Онымен сөйлесу үшін, сырласу үшін жүрек керек
Шындықтың алдында бас иіледі, тізе бүгіледі
Оған жаһаның да жүгінеді
Ұлағатына ұлылығы үндескен ұғым бұл
Жауабынан сауалы көп, ұдайы көкейде жүретін, көп айтылып күн сайын алдыңнан шығатын шындықты әркім әрқалай түсінеді, әрқалай бағалайды
Шындықты мойындауға да, мойын бұрмауға да болады
Ең қиыны – кісіліктің қасиетті қатпарларында құмдағы алтындай жылт-жылт етіп тұратын шындықты тани білу.
Міне, шындықты тани білу, талғай білу, танбай білу тұрғысында асқан бір құштарлықпен, тіпті қайсарлықпен қалам сілтеген Қали Сәрсенбайдың айтары­ның ақбұлағы мөлдір, айдыны айқын екен
Білгені мен көргенін, болмыс пен тұрмыстың, алыптар мен қалыптардың, орта мен оқиғалардың әсері мен меселін қорыта отырып шындықтың бар қыр-сырын ашуға деген серпінді сілкінісі сүйсініс туғызады
Өмірдің бар саласындағы ситуа­циялардың адам болмысымен байла­ныс­тылығын, заманымызға қарай өз­ге­руіміздің, мақсат мораліміздің, адам­гершілік ұстанымдарымыздың, кәріміз бен жасымызға дейінгі психологиялық құбылуларымыздың астарын аша отырып бәріне ортақ өмір шырағы шындықты қорғайды
Ғажабы шындықты қорғасақ – шындық өмірді қорғайды ұстанымы тәнті етеді
Онысын әр дүниесінің арқау өріміне айналдыра білген
«Кісіге кішкентай ғана мейірім де жетеді, – дейді автор
– Кішкентай шындық, жартылай шындық қымбат қазір
Соның шарпуы болса да, соның өзі айтылып тұрса да жүректі жылытуға әбден жетеді
Уақыт өте келе үлкен ақиқаттар айтыла жатар» деп түйеді
Кейбір пенделердің, өресіздердің санасыздықпен шындықты шынжырлағысы келетінін, нұқып ноқталағысы да барына күйзеліп күйремеуді, бетіне айтып сөзден шоқ басуды парыз санайды
Шындықты ит тартқан тулақтай ету олар үшін керек, қазір керек
«Көп шуылдақ не табар, билемесе бір кемел» дейді ұлы Абай
Бұл сөздің әлгі шындықты шудың арасынан іздейтіндерге керегі жоқ, әрине
Мұндайда кемел сөздің айтылуы керектігі, айтылмаса сөздің атасы өлетінін еске салып өтеді
Осы арқылы әркімнің мұндай сәтте қалыс қалмау керектігін, азаматтық-адамдық иба ұятттан аттау арыңа сын дегенді дөп айтады
Шындықты шоуға айналдыруды мақсат тұтып, кісі ақылымен байып, өз ақы­лымен жарлы боп жүргендер айналып келгенде шындық іздеп жүрген жұрт­тың өзін май ішкендей мезі ететін жайлардың қоғамымызда жиі кездесетінін көсеу­леп айтады
Мұнысы шындықты шоуға айнал­дырғысы келгендерге сын жауап іспетті.
Қалидың жазудағы ерекшелігі-бар дүниесіне темір қазық етіп шындықты тілге тиек ететіні, дәйім оны алға тарта айтатыны
Соның бірін алайық: «Таяуда бір алқалы жиын болды
Асығыс едім
Әйтсе де, Амангелді Айталыны тыңдағым келді
Тыңдадым
Баратын жеріме кешіккеніме еш өкінген жоқпын
Ұлт мүддесіне арналған жиынға шын мәніндегі ұлт қайраткерлері, үлкен интелектуалдар қатысуы керек
Сонда ғана ақиқат айтылады
Ақиқат айтылған жерде өзіңді адам сезінесің» деп адамдықтың өзін шындықтың баламасы санайды
Осылайша қарапайым қайыммен төбелі ойын төбеге көтереді, қисынды-ақ емес пе.
Өмір болғасын пенде шындықты әрқалай түсінеді
Оған өзінің қаншалықты қатыстылығы барына мән бермеу ойлануға мұрша бермеуге бет алған өмір сүргінінен деуге болады
Пәлсапалық пайым мен пенделік парықтың аражігін айырып жататын кең ауқымды пікірталас күнделікті тіршілік тауқыметінен тысқарылығын да мойындауымыз керек
Сондықтан біз шындықтан алыс өмір сүретін сияқтымыз
Бірақ олай еместігін Қалидың алақандай әңгіме толғамдары айғақтай түседі
Көлемі шағын болғанмен көңілді жаулары мол, сөзі шымыр шығармалар деуге болады
Ерекшелігі де сол күнделікті кездесетін қарапайым оқиғалар – ел өмірінің шым-шым шындықтары
Мұның бәрі қаламгерлік қырағылықтың, тақырыпты тап басудағы шалымдылықтың жемісі әрі жеңісі десек артық емес
Оймақтай ойдың жібін тарқата отырып, өмірлік түйін түюдің әдемі көріністері шағын әңгімелердің сырын ашып, шырайын келтіріп тұрғанына көңілі толады
Қалидың әңгімелеу мен сөз сабақтау шеберлігіне, жалпы жазу машығына асқан жауапкершілікпен қарау үрдісі ілтипатты сезімге бөлейді
Тамашасы – тақырыптарының өзі сөйлеп тұрады
Қарайық: «Атқа қалай мінуді білмейтіндер», «Өсектің өлетін күні бар ма мекен?», «Кішкентай шындық», «Көргенсізде көз болмайды», «Бізді Қадыр құтқарып жүр», «Теледидар тойхана емес», «Досы жоқ заман», «Орта бойлы, орта ойлы көрер­мен», «Ауылға бата жасау үшін барамыз ба?», «Бұзылған бас», «Сөз адасып жүр», «Тірі монумент», «Надандықтың исі» деген атаулардың әрқайсысының аржа­ғында толғамды мәселелердің төбесі көрініп, көбесі сөгілгелі тұрғанын аңдамау мүмкін емес
Әп дегеннен бай­қалатыны, көңіліне алғанын көлем қумай-ақ жеткізуге болатындығын берік ұс­тануы
Әлеуметтік мәселенің, жұрттың кө­ке­йінде жүрген кінәраттардың, рухани са­уалдардың, тіршілік түйткілдерінің, ән­шейінде елене бермейтін күнделікті келең­сіздіктердің, жалпының аузымен ай­тылатын әңгімелердің, қоғамды кеулеп бара жатқан анайылықтардың, кейбір да­рақылықтардың бейне болмысының бәрінің шағын көлемге сыйып кеткенін көреміз.
Өмірде тілге тиек етер жай аз болмас, бірақ келімін келтіре келістіре отырып жазу арқылы аңдаған тақырыптың өзекті ойын білтелей білуі ерекше көрінеді, айтарынан ауа жайылмай анығына бас­тап, көңілдің қоңырауын қаға отырып тобықтай толғаммен түйеді
Соның бірін оқи кетейікші: «Орыстың Надежда Кадышева әншісі «Широка река» деген әнді айтады
Шалқар, байтақ ән
Ән табиғаты, болмысы керемет
Әншісі қандай десеңші
Осы ән айтылғанда ансамбль мүшелерінің бәрі жұтынып, жұлқынып кетеді
Олар түгілі тыңдап отырған сіздің өзіңіз шыдай алмайсыз
Әннің соншалықты сыры, кереметтігі неде? Онда орыс рухы тұнып тұр
Орыс даласы, өзен-көлі, орман-тоғайы көрінеді, осының бәрі сенікі дейді
Бұдан кейін орыс қалай рухтанбайды
Қазақта рухы, болмысы биік осындай шырқап салар, клипке сұранып тұрған ән жоқ па?» деп қайрауы қанды тасытпай ма? Ал мынау тұғырлы тұйғын пайымға тоқталмай кетуге тағы болмайды
«Мың жасаған шаһардың шамшырағы
«Алматы ақшамы» атауының қақ маңдайшасына осылай етіп жазып қойдық
Неге жаздық?Не себеп? Газеттің өзі бір күндік, сөзі мың күндік болғанда, Алматы аман болса, бұл сөзіміз де мың жылдың жүгін арқалап тұрар деп түсіндік
Оның үстіне бұл сөзді жаздырып отырған да – НАМЫС
Керітартпа пікірлерге нүкте қою мақсатында осы сөзді газет атауының ұшар басына қашап жаздық» деп қайыруы айрықша әсерге бөлейді.
Әрі қарай тағы бір тәлімге құлақ са­лайық
«Таяуда дастархан басында белгілі бір адаммен дәмдес болдық
Кешегі жел­тоқсанда мәскеушіл болған әлгі «Желтоқсан бәрімізге сабақ болды» деді шімірікпей
Ғабең: «Оның ары отыз жетінші жылы өліп қалған» дейді
Ал қазіргі ақыл айтқыш кейбір қайраткер ар-ұятының сексен алтыншы жылы өліп қалғанын әлі де сезер емес
Қайран біздің бабалар мен баһадүрлер
Айтудайын-ақ айтқан ғой
Қарағай басын шортан салған емей не бұл? Асқандық, тасқандық емей не бұл?» Әрі қарай тағы бірінде… «Мақтау, мадақтау жағынан қазақ әлі қамшы салдырмайды
Біреудің мақтауы халықтық мақтанға ұласып, содан белгісіз біреу қайраткер болып шыға келеді
Біреу арын сатып, біреу малын сатып қайраткер болу қазір қазақ ішінде бар
Олар әзірге етекте, ертең төбеге шығады
Кешегі партияның тұсында жаңа адам тәрбиелеу деген болған
Бізде қазір сол ауру ушығып тұр
Қазақтың емес, әр рудың өз қайраткері бар
Бір өкініштісі, сол мақтаудың бел ортасында журналистер жүреді
Қысқасы, қолдан қайраткер жасау басталады
Мақтау таудан құлаған тасқын секілді
Түптің түбінде сол тасқынның астында қалатындар кімдер?.
Әрине, қара халық
Қайран, Ғабең не деп еді, «Ай мен Күн айқайламай ақ шығады, деген ғой» деп түйеді
Санасында саңылауы барға бұдан артық не деуге болар еді
Уайым мен ұят, ұлылық пен ұлағат ұштасып жатқан жоқ па…
Сайып келгенде, осының бәріне Қали өзіндік өремен қарайды, шырылдауынан тынбайтын шындықтың қарапайым қағидасы тұрғысынан таразылауынан танбайды
Оның қырық құбылған өмірдегі қилы-қилы қырынан кеп кесім сөзін иін қандыра қайырады, онысы бірде ащы, бірде тұщы келеді
«Айтпақшы, қазір шындық біреудің беделімен жүрген тәрізді
Әркім шындықты әрқалай айтады
Өз шындығы арқылы өз деңгейін байқатады
Біреулер шындықты шырылдап жалғыз айтады, біреулер топ болып шапылдап айтады» дей отырып, қоғам мен адамның арасындағы қалыптасқан негіздің ізін тауып, үлгісін үкілеуге тырысады
Арандататын шындық, алдайтын шындық, жарты шын­дық, біржақты шындық деген­дер­дің барын, ол адамдардың пенделік құрал­да­рына айналғанын өмірлік дәйекпен алға тартады.
Бұл жерде артық-кем түсіп жату заң­дылы­ғын мойындай отырып, Қалидың тұжы­рымдарының өзіміздің ішкі пайым­дарымызбен үйлесіп те, үндесіп те жатқанына құба-құп қуанамыз
Демек, бұл жеке бастың уайымы емес, бәріміздің басымызда, біріміздің қасымызда жүрген ортақ толғақ болғаны ғой
Тіпті турасына көшіп, шындыққа саясат араласты деуі де дәйекті
Демек, саясиландырылды
Әр топ, партия өкілдері шындықты өзіне ыңғайлап, өз мүдддесі тұрғысынан ғана айтуға бейім
Шіркін шындық… Шақша басы шарадай болып, шыр айналды-ау деуінде үлкен гәп жатыр деп білеміз
Күмәні жоқ бәрінің куәгері өзімізбіз, ал оны қалай қабылдауды ықтиярыңыз білсін.
Енді кітаптың атына ойысайық
«Шал мен Шындық»
Айқайлап та тұр, арындап та тұр
Осыдан ба, әйтеуір әп дегенде шалы кім болды екен сауалдың шаң беруі заңды да еді
Көлемді шығарманың атын арқалау да кездейсоқ болмайтынын аңғарған болжамымыз ойымызды растай түскендей болды
Оқи келе жұмбақ көрінген шалымыз Қалидың көркемшіл қырағы қаламына бекер ілінбепті
Шал шындықтың символындай екен
Тіпті кәдімгі тірі шындық екен
Қапысыз табылған теңеу, кітаптың темірқазығы іспетті
Осының бәрі, Шал мен Шындықтың сыры бір-ақ беттік әңгіме-баянда ашылады, бастағаның сол, бір деммен оқылады, әдемі әфсанадай әсер қалдырады
Оқысаңыз оған сіздің де иланымыздың арта түсеріне кәміл сенімдіміз
Ал көріңіз… «Қазақтың қалақтай ғана қара шалы қара нардың жұмысын жасап жүр
Бұл кісіні шал деуге ауыз бармайды
Себебі, оның істегенін отыздағы жігіттер әлі істеген жоқ
Кейбіреулер газет шығарып, ұлт намысын жыртқан болып, өсектің өртін қаулатып күшеніп сөйлеп жатқанда бұл кісі де «Казахская правда» газетін шығарды
Өз қаржысына, өз қалтасына
Денсаулығына қимаған ақшаны газетке қиды
Газет болғанда қандай газет! Қанша рет сот пен оттың ортасына түскен
Ол ұлт намысын әлдекімдердей жеңіл сөзбен емес, терең біліммен, биік мәдениетімен, турашылдығымен қорғап келеді
Адам таң­ғалатын жағдай
Ұлт намысы үшін өз кеңістігінде жалғыз күресіп келе жатқан, жетпістің қыр желкесіне шыққан ақиқаттың Алданына жұрттың бәрі алып жатқан бір медаль да бұйырмапты
Тәуелсіздікке әркім әрқалай үлес қосады, ал Әйімбетовтың жөні бөлек еді ғой
Көрге түспепті, басқасының бәрін көріпті, көріпті емес көрсетіппіз… Көше бойымен көптің бірі боп шынашақтай ғана бір шал кетіп барады
Шындық кетіп барады» деген үзікке бас шайқамай қоймайсың
Қазіргі заманғы шындықты суреттеу үшін, тіпті дәлелдеу үшін бұдан артық не керек
Оқырманның жетесіне жеткізу үшін емес, бұл мәңгілік шындықтың қоғамымыздағы бір сыны деп те бағалауға болар, тегі
Қалидың қалақтай шалы менің есіме ол туралы ертеректе түртіп қойғанымды еске түсіреді
Мен: «Ұлтжанды кім? Кең ұғым
Кез келгеннің басында бола бермейтін ұғым
Бірақ ондай жандар осындай өтпелі кезеңде ерекше көрінеді
Айталық Алдан ақсақал
Академик Алдан Әйімбетов
Бұл кісі от ауызды, орақ тілдінің нағыз өзі
«Казахская правда» – оның өткір семсері
Бұғып жатқан, бас көтеруге қорқақ, шенеуніктердің көзіне түспеуді ойлаған қазақ интеллигенттері бұл кісінің басқан ізіне тұрмайды
Құрметтеуіміз керек бұл кісіні
Орыс тілінде орыстілді бейпіл ауыздарға қақпақ қоя білу – ерлік
Олардың өктем үніне өрлікпен қарсы шығу – қайсарлық, қаһармандық
Тілдік, стилдік жағынан олардан асырып айтады – мықтылық
Олардың аузын аштырмайды – шешендік
Оған қуат беріп тұрған халқының намысы, халқының рухы болар, тегі…» деп жазыппын
25 мамыр, 1998 жыл, күнделіктен
Қалидың шалы мен Шындығына қосарымыз осы ғана
Бұған тілектес жазбалардың көптігіне кәміл сенімдімін
Өйткені Қалидың Шалы көптің көкейінде қалған кейіпкер, санасында қалған шындық.
Біз білетін Қали өмір бойы Өнерді жазуы­мен, шабыт қуатын соның сырлы да нұрлы әлеміне арнауымен айрықша көрініп, сөз саптауымен ерек тартып ел ықыласына бөленіп жүрген қаламгерліктің хас шебері десек асылық айтып артық кеткендік бола қоймас
Өйткені шығармашылық еңбегінің оған лайықтылығы баршаға мәлім
Кітаптың тең жарымын құрайтын дүниелердің бәрі қазақ өнері жайлы жазылған очерктер мен ойтолғамдар, баяндар мен эсселер, сыр кешулер мен сұхбаттардан тұрады екен
«Тұлғатану» деп атаған бөлімінің қамтыған кейіпкерлеріне қарап қазақ өнерінің көкжиегіне көз жіберіп, көңілің әрі толқиды, әрі тасиды
Қайсысына кезіксеңіз де біліп алар ойдың, іліп алар сөздің бәрін айтып кеткен қайран қазақтың айқасқалары алдыңнан шығады
Олардың біз білмейтін өз үйі өлең төсегі, әпсанасы мен аңызға толы әлемі, өмірі мен термаңдай творчествосы, бағы мен бейнеті кімді қызықтырмайды, кімді баурап алмайды дейсің.
Қалидың қаламы мұнда да кірбің тартып кібіртіктемейді, ойының жорғасына сөзінің қамшысы жарасып көсіле сілтейді
Суреттейтін, сырласатын, сөйлететін тұл­ғалары кілең ел аузындағы ерек тағдыр­лы алыптар
Атап өтудің өзі мәртебе, ерек мақтан есіп тұрғандай бейне, қараңызшы: Мұхтар Әуезов, Шәкен Айманов, Сәбира Майқанова, Өзбекәлі Жәнібеков, Шерхан Мұртаза, Зейнолла Қабдолов, Тұманбай Молдағалиев, ағайынды Ришат, Мүсілім Абдуллиндер, Асанәлі Әшімов, Сәбит Оразбаев, Қанапия Телжанов, Ғазиза Жұбанова, Дүкенбай Досжан, Шолпан Жандарбекова, Ыдырыс Ноғайбаев, Ерболат Төлепбай, Табылды Мұқат… Әрқайсысының портретін бөлек-бөлек жанрда кейіптей отырып, автор шы­найы­лық кредосынан айнымайды
Барынша қаз-қалпында жеткізуге тырысады, сөйтіп, сөз бен ойдың қан сөлінен айырылмауын ұстанады.
Біртуар тұлға Өзбекәлі Жәнібеков жайлы көп жазылғанын білеміз
Қали Өзағаңды өз көзқарасымен толғана да тебірене жазады
Ретінде баяндаудан гөрі оның өз сөзіне жүгіне білуі характерін оқырманға жай таныстырып емес, жақындата түседі
«Несін жасырайын, бәлкім, ата-анадан ерте айырылып, бала жастан тұрмыстың тауқыметін тартып, адамдардың зұлымдығын, арақа­ты­насындағы екіжүзділікті көргендіктен бе, әйтеуір, езу тартып, жымия бермейтінім рас
Бірақ ашу-ыза керней қалған сәт­терден тез қайтатыным бар
Кек сақта­маймын
Кейде түнеріп, төмен қарап келе жатып, кездесе кеткен таныстарды байқамай өтіп кете беретін сәттерім де болады
Тіпті, өзімді етене түсінетіндер болмаса қызметтестерімнің көпшілігіне табиғатымнан қатал, анау-мынауға иіле қоймайтын, қарауындағылардан ұқыптылықты, жауапкершілікті талап еткеннен басқаны білмейтін қақиған, қатыгез басшы болып көрінетінімді де сезінетінмін»
Міне, осы жолдарды бере отырып, Қали әйгілі тұлғаның ішкі толғанысын ашып, қызыл сөз қоспай, адами болмысын боямасыз жеткізіп отыр
Өз аузымен айтылған бірауыз сөзде Өзағаңның өзгеге ұқсамайтын өмір сүру кредосы, өз стилі қалыбы, өз шындығы жатыр деуге болады
Қалидың деталды тапқыштығы мен ойлай білгіштігін қырағылыққа, қаламның ұшқырлығына жатқызуға болады
Мұнысын тауып кету әрі тауып айту деп жүрміз
Айталық, ағайынды Абдуллиндер туралы шағын эссесі де қойылған тақырыбымен елең еткізеді
Өнердегі жолын айта келіп, автор тосын түйін жасайды
Уақыт бітіп, кетуге айналғанда әнші бір сәт толқып, көңіл ауанына беріліп: «Біз Рысқұловтың алдында ән салғанбыз, шырағым» деп қалады
Осы сөз қатты әсер еткені сондай әйгілі Тұрар Рысқұловты көріп, соның алдында ән салғанда ұлы мемлекет қайраткерінің алыстағы қазақ елін сағына толқығанын көргендей хал кешкен, сол бір сәтті өмірбақи ұмытпай ұлықтай сақтап келе жатқан атақты әншінің мұңая сыр бүгуін Қали өнердің бір ұлы құпиясындай етіп әдемі жеткізеді.
Тоқтала кететін тағы бір өнер баяны «Теңіздей тереңдерім» деп аталады
Олар: Сәбит Оразбай, Асанәлі Әшімов
Қалидың екі ақсақалдың тәлімді сөзге толы күнделіктерінің жазылуына, жариялануына мұрындық болғанын білуші едік
Соның әсері ағалары туралы әдемі эссеге арқау болғаны көрініп тұр
Мұнда да орайы келген ойлар, көзі ашылған көне әңгімелер жетіп артылады
Өмір мен өнерді Сәбең мен Асекеңше танудың, жүрекпен сезініп жанудың сан қырлы қасиеттері кестелене ашы­лады
Өсер елдің баласы бірін-бірі сыйлай да білгенін, құрметтей де алғанын паш етеді.
Қалидың қаламына іліккен бір ерекше жан суретші Табылды Мұқат екен
Ерекше дейтініміз, шабыты мен шеберлігі ешкімге ұқсамайтын, өмір жайындағы ұстанымы өрелі, қалам мен жырды өнердің егіз қыры деп қабылдаған, рухани құбылысы өзгеше жаралған суретшіні көреміз
Ең ғажабы, оның қыранның қиялындай, құмның ыстығындай аптапты ақ өлең жыр жазуын «Құм жазуы жырын» оқығанда бояулы кенебіне ғажайып жан бітіп, ояулы болмысы тіпті биіктей түседі
Құм жазуы – оның жүрек жазуы екені көрініп, толғауы тамырыңды иітеді, сарыны сезіміңді ұйытады
Құм жазуынан құйылған ақжал­қын әсердің бәрі мың бояу боп кенебіне қонып жатқандай көрінеді
Тіл ұшы «Нет­кен құйылыс – неткен құбылыс!» деп тұрады еріксіз
Өнерлі тұлғаның бір қыры осылай ашылыпты.
Қали жазарына байқампаз байыппен барады
Өнер шындығының қат-қабат қайырымдар мен айырымдардан, психологиялық иірімдер мен эстетикалық эмоциялардан тұратынын түсіндіріп емес, толғап жеткізеді
Өнер жайындағы көзқарастар мәнісін, мәселелерді, шынайы болмыс сауалдарын сирек сөйлейтін тұлғаның өзінен естігісі келеді, сөз тиегін ағытып сөз иесін алға тартады
Бұл әсіресе тума талант суретші Ерболат Төлепбаймен сұхбатында сайрап тұр
Мінекей, бір парасы: «Өмірге келгеннен кейін адам бір кәсіпті иеленеді
Ол соның түбіне жету керек қой деп ойлаймын», «Ол жақта олар адамды жарлықпен, өкіммен емес, сүйекке сіңген мінезімен, қандағы қасиетімен бағалайды», «Ақындық, суретшілік бұл қоғамда күнкөрістен жоғары тұратын кәсіп
Ол тек қана өнер үшін туған, сондықтан мен осыған өмірімді арнаймын ба, арнамаймын ба деген формуланы дұрыстап алдымен шешуі керек»
«Мемлекетшіл, арманшыл жігіттердің орнына әлдебіреулер отырып алмаса екен деп тілеймін», «Меніңше, атақтың ақылы түзу өнер адамына түкке қажеті жоқ», «Бір-бірімізді түзу жолға түсу үшін сынағанымыз дұрыс», «Мен өнердің күрескерімін, бұл өмірде өнерден басқа қолымнан ештеңе келген емес, мен суретшілердің ортасында өстім, бұл өте қиын, азапты жол», «Өнер де ғылым, ол да физикалық, математикалық жаңалықпен тығыз байланысты», «Менің Париждегі көрмем Сальвадор Далимен бірге бір залда өтті
Далидың 24, менің 36 туындым қойылды
Бұл менің көп жыл бойғы арманым еді, мен сол мақсатыма жеттім
Әрине, бұл жеке бастың ғана емес ең алдымен қазақтың, Қазақстанның қуанышы» т
т
Міне, өнердегі тегі мен төрін тану үшін, білігі мен болмысын ұғыну үшін кесек-кесек осы ойлардың өзі жеткілікті
Сөйлету мен суреттеудің осындай үлгісін Қали шеберлікпен, талғампаздықпен туын­дата білген
Талантты тұлғаның ойы мен сөзінде бар болмысы, бет бейнесі, арманы, уайымы мен уәжі, өр үні мен өресі тұрған жоқ па
Көкжиегің кеңіп, көңілің толып, шын сүйсінбесіңе шараң қалмайды
Өнерді жетік білетін жан ғана осылай сыр суыртпалап, осылай толғай алады.
Кітапта мұндай сыр сұхбаттар жетерлік, қай-қайсысы да бірін-бірі қайталамайды, қызықты әңгіменің көрігін суытпай, оқырманды қалғытпай ынтық-ықыласын иіте ұстайды
Тұлғалардың таланты мен тағдыр жолынан бейхабар оқырманның мұндай сұхбаттардан танып білері де, рухани азық ретінде алары да аз болмасы анық.
Әр заманның шындығы бар, әр заман­дағы өнердің де өз шындығы барын біліп те, көріп те жүрміз ғой
Өнер жатыр­қаған­ды қаламайды, жанын салған­ды қабылдайды
Өнердің өз баласындай боп кеткен Қалидың қаламы да соны өз өре білігі биігінен қарап безбендей түсіп, ұлысы мен құбылысына, шындығы мен шынайылығына көркем ойымен, сұлу сөзімен үн қосып жүр екен
Мұндай баға байламға келтіретін оның Өнерді қаузаған, (Ойтолғамдар, көзқарас қайырымдары, сәулелі сөз пайымдар, мұңды монологтар, тұлғатанулар, сұхбаттар, эсселер секілді) жазу мәдениеті келіскен марқа баяндар мен ерек еңбекқорлығы деуге әбден болады
Ол тіпті бар өмір өнерден жаралған, бар тірлік өнерден нәр алған деген ұғыммен оянып, соны ұлықтаумен өмір сүретін секілді
Расында да оған қаламы куә.
Осы жерде айта кететін жай
Журна­листикада өз тақырыбын таба білу – жур­налистің өмірлік тағдырына тікелей әсер ететін бірден-бір ерекшелік
Бұл тұр­ғыда Қалидың қасқа жолын қапысыз таң­дай білгенін көреміз және оған шын жүре­гі­мізбен қуанамыз
Бәрінен бұрын қазақ өнері де қуанатын болар-ау дейміз
Тіпті (Қадыр Мырза Әлидың), Қалекеңнің өзі: «Қали не нәрсені жазса да біліп жазады
Біліп жазу үшін алдымен Құдай берген жазғыштық қасиетті айтпағанда, білімпаздық, ізденімпаздық және керек
Осы орайда мен Қалидың эстеттік әлеміне баса назар аударған болар едім
Өнерге қашанда өріс керек
Көркемөнерге көкжиегі кең көркем жігіттер керек
Қалилар керек» деуі тегіннен-тегін емес.
Жасыратын несі бар, бұрынғы кезең­дегі Бас редакторлар өз газетіне жазбайтын да көрінбейтін, себебі жазылмаған бір шектеу бар, болмайды
Тек бағыт сілтеп, ақыл­шы боп отыратын
Тәуелсіздік пен демо­кра­тияның арқасында шектеу шетінеді, тұмылдырық алынды, еркіндік есігін ашты
Креслосына қарама, қаламына қара деген осы
Бас редактор Қали Сәрсенбай қара мақала да жазады, дара мақала да жазады
Бірақ соның бәріне тән қасиеті әсерлі баппен әңгімелейтіні, жібектей сабырмен сыр тартатыны, көңіл сазымен сөйлейтіні, ойдың назымен тербейтіні, көп созбай көркем қайыратыны
Ой орамдарын қараңыз, сөз саптаулары ше!Бұл сайып келгенде шеберлік, сөзге ұсталық
Күнделікті оқитын оқырманы ормандай, арқалаған жүгі көп «Алматы ақшамынан» осыны көреміз
Оқырмандар ойланып жатпауы да мүмкін, бірақ қалам ұстаған журналист жазғанымен ойландыра білуі тиіс деп есептейтін және сол принципті ұстанатын Бас редактордың қолтаңбасы газеттің әр бетінен көрініп тұрады
Кітаптағы дүние­лердің бәрі осы газеттің бетінде жария­ланғанын айта кету де ләзім
Талай тақырыбы тұрақты айдарларға айналып, оның аясында оқырманның іздеп жүріп оқитын дүниелерін үзбей беріп келеді
Әсіресе өнер мен әдебиетке деген ықылас айрықша дер едім.
Жорналшының күн-түн демей дамыл таппайтын тасқынды тіршілігі ойлануға да мұрша бермейтіндей көрінсе де кірпияз оқырманның көңілінен шығар оқылымды газет шығару оның жанымен қалаған жұмысы, қаламы суымайтын ұстаханасы, шабытының шалқар көлі
Өзінен бұрын өзгенің жазғанына шын сүйсініп қуанып жүретін жайы бар
Авторларын тани да, таңдай ба біледі
Өйткені талантты автор таусылмайтын кен-қазына
Тілін тапсаң тінін ашасың, сынын тартсаң сырын ашасың
Кезінде Қадекеңнің (Қ
Мырза Әлі): «Мен жазмышты жаздым», одан кейін «Иірімді» жаздым
Алғашында басқа басылымдарға беруге, әсіресе, бір журналға тұтастай жариялай салуға да болар еді
Ондай ойым да болды
Мені тоқтатқан Қали
Өйткені мені иландырды, сендірді» дегені де әлі жадымызда ғой
Мынау да осындай иірімнің игілігін таба білудің арқасы ғой Асекең (Әшім) мен Сәбеңнің (Оразбай) күнделіктері, Есағаңның (Обаев), Әшірбек Сығайдың баяндары мен жазбаларының, ғұмырлық ғибратнамаларының өмірге келіп жарияланымға айналғаны
Иә, «Газеті редакторына ұқсайды» дейтін сөз­дің де жаны бар-ау, осы
Жұмысына адал­дың, жүзі де жарқын
Тіпті кімді көрсе де кө­ке­йінде газеттің қамы тұратын секілді, хал сұрауы: «Жазыңыз, әкеліңізден» бас­талып, «Басамыз» деумен қайыратынын қайтерсің.
Солай өзі, айтары бардан айырылмайды, қазынасы барды қармағында ұстайды
Олары: Зәкір Асабаев, Үмбетбай Уайдин, Нұрғали Ораз, Қуандық Түменбай, Шархан Қазығұл, Жеңіс Шыныбеков, Жолтай Әлмаш, Аягүл Мантай боп керуен түзейді
Қали тұрса мұндай авторлардың көбейе түсері сөзсіз анық.
Өмір мен Өнер туралы кеңінен тол­ғаған «Шал мен Шындық» кітабы Қали Сәрсенбайдың эстеттік әлемін, шабыт­намалық шеңберін, көзтаным көкжиегін, ойтаным орбитасын, ұлттық ұстанымын, айта білу алғырлығын, ізденімпаз іскерлігін, жазу жосығын, шынайы шеберлігін танытатын шабысты да табысты туынды деуге әбден болады.
Санамыздың жоғын, ойымыздың шоғын үрледі.
Көрікті сөздер мен өнікті ойлар сыйлады.
Асылы, оқығаныңа көңіл толу да бір ғанибет-ау…
Өмір болғасын пенде шындықты әрқалай түсінеді
Оған өзінің қаншалықты қатыстылығы барына мән бермеу ойлануға мұрша бермеуге бет алған өмір сүргінінен деуге болады
Пәлсапалық пайым мен пенделік парықтың аражігін айырып жататын кең ауқымды пікірталас күнделікті тіршілік тауқыметінен тысқарылығын да мойындауымыз керек
Сондықтан біз шындықтан алыс өмір сүретін сияқтымыз
Бірақ олай еместігін Қалидың алақандай әңгіме толғамдары айғақтай түседі
Көлемі шағын болғанмен көңілді жаулары мол, сөзі шымыр шығармалар деуге болады.
