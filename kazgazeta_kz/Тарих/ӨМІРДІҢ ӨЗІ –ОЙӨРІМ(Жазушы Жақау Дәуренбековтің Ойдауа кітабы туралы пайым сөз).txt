Қазақ – ежелден ойға жүйрік, сөзге шешен халық
Ата-бабадан мұра болып келе жатқан қасиетіміздің бірі де осы
Шешендік өнердің қазіргі кезде кең тараған түрі – нақыл сөз
Оны қысқа да нұсқа айтылған ой мен сөздің өрімі десек болғандай
Өйткені ұйқасқанның бәрі өлең емесі секілді, тақпақтағанның бәрі нақыл да болмайды
Ол үшін ойдың сеңін қозғап, сөздің сөлін сығатын өнер күші керек
Сондай ой мен сөз ғана ғұмырлы болмақ
Бауыржан Момышұлының «Отан – оттан да ыстық» деген нақыл сөзі қысқалығымен ғана емес, ойының ұсталығымен ұзақ жасап келеді.
«Көп оқығаннан сұрама, көп тоқығаннан сұра» дейді
Ал қа­ламгер қауымның артықшылығы – оның оқуының да, тоқуының да молдығында
Өмірден көрген-білгендерін өрнекті сөз кестесіне түсіріп, мақалдап-мәтелдеп айту – әдебиетімізде бұрыннан бар дәстүр
Белгілі жазушы Жақау Дәуренбеков осы дәстүрді өзінше жалғастырған
Автор «Ойдауа» атты кітабында («Ана тілі» баспасы, 2013): «Көрген, білген, естігенді ақ қағазға сурет қылып қайта сызу кез келгеннің қолынан келе бермейтін өнер» деп, бұл істің қиындығын да ескертіп өтеді
Дегенмен, кітапты оқып шыққан кезде, автордың бұл қиындықты жеңе білгеніне көзіміз жетеді
Сондықтан «Жақсы сөз – жарым ырыс» демекші, автормен ой бөліскен оқырманның да ұтылмайтыны анық.
Тегінде, нақыл сөз әдебиет пен публицистиканың тел жанры болғанымен, оны пәлсападан да бөліп қарау қиын
Өйткені әдебиет – дегеніміз сөйлеу өнері болса, онда пәлсапа дегеніміз – ойлау өнері
Сондықтан да болса керек, автордың өзі де алғы сөзінде: «Оймен бірге оянасың, оймен бірге самғайсың» деп, ой әлемінен адам жанына шипа болар дауа іздейді
Кітап атының қойылуы да осыған байланысты болса керек.
Ой – қанатты құспен бірдей: көктен түсіп, жерге қона алады; шөлден шығып, көлге бара алады
Ой – шексіз, ой – дерексіз
Нақтыдан тұспалға, белгіліден белгісізге, жалқыдан жалпыға өту – ой үрдісіне тән сипат
Аталмыш кітапта бұл заңдылықтан аттап кетпеген
Мұнда да, әдеттегідей, ой нысанына: өмір, мақсат-мүдде, ар-ұят, мінез-құлық, өнер-білім, ұлт пен тіл, қоғам мен заң, адам мен табиғат, билік пен халық, өтірік пен шындық, т.б
секілді жалпы ұғымдар алынған
Осы ұғымдардың әрқайсысы туралы автор әлденеше ой-толғамдар тудырып, жан-жақты пікір айтуға тырысады
Сөйтіп, бір ғана ұғымның өзі әр қырынан ашылып, сан қырлы сыр-сипатымен толық көрінеді
Мысалымызды «Өмір» дейтін дөкейдің өзінен бастайық
Авторға сөз береміз: «Бақыттың шын аты – өмір» , «Өмір – тұнып тұрған поэзия
Оны ақын жүректер ғана оқи алады», «Өмір – есеп емес, күрделі де шешуі жұмбақ – математика» немесе «Өрен математиктің өзі Өмір есебінің алдында дәрменсіз»
Бұл жолдардан өмірдің күрделілігі де, күрмеуі көп кереғарлығы да анық байқалатын болса, енді бірде автор екі адамның қысқа диалогі арқылы («Сен әдемі сөйлейсің
Бірақ ісің дөрекі шығатыны несі? – оған таңғалмаңыз
Мен мына өмірдің көшірмесі емеспін бе?») өмірдің даласағымы секілді сан құбылған бір суретін астарлы юмор арқылы аңғартады
Мұнысы не де болса турасын айтып қарап тұратын қазақи теңеуден гөрі тасадан атып дәл тигізуді ұнататын еуропалық әзілкештердің әдісіне көбірек ұқсайды
Және нысанаға тигізе де білген.
Өмір болған соң, Жер бетінің ендіктері мен бойлықтары секілді, оның шындығы мен өтірігі қатар жүретіні белгілі
Бұл туралы айтудың жауапкершілігі де оңай емес
Өйткені бұл екеуін бала-екеш балаға дейін жақсы таниды
Сондықтан авторға – әрбір оқырман сыншы
Ал автор не дейді?Оқиық: «Шындық – үндемей жатса даүрейлі», «Шындық есіктен кіреді, өтірік тесіктен кіреді», «Өтіріктің ойбайы басым» және «Өліп-өшкен сөзіңді аузың айтып тұрғанымен, өтірігіңді көзің айтып тұрады»
Бұл жерде шындықты шым жібекке немес сом алтынға теңеуіне де болар еді, бірақ автор әркімге белгілі пікірлерді қайталаудан бас тартып, ұғымның көзден тыса сипат­тарына көңіл аударады.
Ендігі бір сәтте автор адамның өз бойындағы жақсы мен жаманды, мінез-құлық ерекшеліктерін, адамгершілік қасиеттерді ой сарабынан өткізіп, кішкентайдан үлкен пікір туындатады
Мысалы: «Жағымпаздық – қорқақтардың қалқаны», «Кейбіреулеріміз – тұйық­пыз, кейбіреулеріміз – сұйықпыз, кейбіреулеріміз – ұйық­пыз, әйтеуір әрқайсымыз бір-бірімізге ұқсамайтын сиықпыз», «Сараң сәлемін де сатады», «Адас­пайтын адам болмайды, адаспайтын надан болады», «Жұмылған жұдырықты жылы сөз ашады», «Айқай-шу шыққан жерде ақылдың ізін де таппайсың», «Мақтау өсіреді, шектен шықса өшіреді».
Автордың әрбір тұжырымын талдап түсіндіріп жату шарт емес
Сонда да «адаспайтын надан « туралы пікірі орыстың ұлы ғалымы Ломоносовтың мына бір сөзімен орайласып жатқанын айта кетуге болады
Ғалымға: «Жеңіңіздің жыртығынан шынтағыңыз жылтыңдап қарайды» деп мысқылдаған бір әріптесіне Ломоносов: «Жеңнен шынтақ қарамайды, оған надандар үңіліп қарайды» деп жауап қайтарған екен
Мұндай ұқсастық барлық халықтарда, тіпті нақылшылардың өз араларында да бола беретіні – заңдылық
Өйткені өмір оқуы – баршаға ортақ
Автордың өзі де «Ойлардың ұқсастығы – өмірдің ортағынан» деп, бұл заңдылықты дұрыс аңғарған
Осы орайда кітаптағы білім мен білік, сана мен ақыл жайындағы нақыл сөздерге де назар аудара кетейік: «Дүниетанымның желкені – білім, ескегі – еңбек», «Үлкен мағына дегеніміз – қарапайым ұғымдардың үйлесімі», «Білім – түсіндіреді, байлық – ісіндіреді», «Адамды биіктететін бойы емес – ойы», «Сана сансыраса – ой қаңсырайды»
Автордың үлкен мағына туралы пікірі еуропалық бір ойшылдың: «Біреулер үшін форма дегеніміз – қарапайымды күрделі етіп көрсету, енді біреулер үшін күрделіні қарапайым етіп түсіндіру» дегенін еске түсіреді
Мұны біз ой ұшқырлығы құрлықта, ұлт та талғамайтынын айту үшін келтіріп отырмыз.
Нақыл сөздің ендігі бір парасы өнер табиғатына, дарын мен тыраштыққа қатысты айтылған
Мысал: «Сөйлемі олақтың – ойы шолақ», «Сөз сағызға айналған кезде дәмі кетеді», «Сөз әдемі болу үшін ой әдемі болуы керек», «Сөздің көркі – ой», «Қазіргі жұлдыз-әншілер шапалақты сұрап алады», «Екі ақын бірін-бірі мақтай жөнелгенде өлең ұялғанынан қара сөзге айналып кетеді», «Өмірдің тілі – жалпыға аян, өнердің тілі – жалқыға аян», «Қазақта Аяз би біреу-ақ еді, қазір таяз билер мыңдап сана­лады», «Қазіргі журналистер қала­мына емес, диктафонына сенеді», «Қаламгердің қазынасы – ой мен сөз», «Ойыңды дұрыс түсінген адамды ойыңның телавторы санауыңа болады»
Бұл ойлардан түйетініміз: автордың өнерге қоятын талабы – тазалық.
Кейде «Интернет дәуірінде кітап оқылмайды» деген сөздер естіліп қалады
Шынымен солай ма? Авторды тыңдайық: «Бұрын кітапқұмарлар көп еді
Қазір өзі жазып, өзі шығаратын кітап қуарлар көбейді», бірақ «Күмбезі көп елдің діні мықты, кітабы көп елдің тілі мықты», «Кітап – тілдің құндағы», «Даналықтың дәні кітапта», «Кітап мәдениеті дегеніміз – адам мәдениеті», «Гәп – қанша кітап оқығаныңда емес, қандай кітап оқығаныңда»
Бұл пікірлер қарапайым айтылса да, шындығымен құнды.
Кітапта қазақтың ұлттық мінезіне қатысты айтылған ойлар да баршылық: «Тойханалар қазаққа сенеді, қазақ несиеге сенеді», «Дүниежүзінде батыры көп ел біз болармыз
Мына көрші Ресейде не бары үш богатырь
Ал бізде ауыл сайын бір батырдан…», «Қазақ тойда сөзге тоймай қайтады», бірақ «Ұлтын сүйген – топтың сөзін сөйлемейді, көптің сөзін сөйлейді», «Ана тілін білмегеннен анасының атын сұрама», «Біз шетелді үлгі ететіндерді емес, шетелге өзімізді үлгі ететіндерді тәрбиелеуіміз керек», «Ұлттың өзін-өзі сақтауы үшін, ұлттың өзін-өзі мақтауы қажет әрі міндетті», «Дәстүр дәріптеумен емес, дәлелдеумен жасара түседі», «Мақтау өсіреді, бірақ шектен шықса өшіреді»
Ой саларлық тұжырымдар
Әсіресе, Қазақтың арзан мақтанға үйірлігі, тойқұмарлығы, шет жұрттардың қаңсығын таңсық ететін мінезі бар екені рас
Шындықты айту – көпке топырақ шашу емес
Ұлтын сүйгендер ғана ұлт үшін ой азабына түседі.
«Халқы қандай болса патшасы сондай» демекші, автордың ұлт туралы толғаныстары заң мен билік биігін де бір шолып өтеді: «Біздің дөкейлер өзінің заң алдына барғанын қаламайды
Заңның өзінің алдына келгенін қалайды», «Адамдар заңнан қорықпайды, заңгерден қорқады», «Біреуге биіктен қарау үшін өз төбеңді таба білуің керек», «Билік биігіне қанатымен шыққандардан гөрі сатымен шыққандар көп», «Үкімет ауысқанмен, билік ауыспайды», «Бүгінде ой қуған әкімнен той қуған әкім көп», «Біздердегі бастықтардың қабылдау бөлмесін – босқа отырып қайтатын дамылдау бөлмесі деу­ге де болады»
Еуропаның тағы бір ғұламасының: «Мен оның шатынаған көздерінен өзімді көріп тұрмын» дегеніндей, кітап авторы мына соңғы тұжырымында тіпті өзін де аямаған
Автордың мұнысы құптарлық және табиғи жағдай
Өйткені егер еуропалық ойшылдар әдетте қоғамның орнына өзін қойып сынауды үрдіске айналдырған болса, ал біздің қазақтың сынампаздары көбінше өзінің орнына басқаны қойып сынайтын әдеттен арылмай келеді
Осы тұрғыдан келгенде автор «таяқтың бір ұшы өзіме келіп тиіп кетер-ау» деп тайсалмаған
«Өмір өрісі ешкімге тәуелді емес» деп жалпыға тән шындықты жалқы басына таңып мойындайды, сол арқылы басқаларды да мойындатады.
Мұндай кітапта нарық, сауда, ақша, жемқорлық, демократия көріністері туралы айтылмай қалмасы сөзсіз
Ендеше, осы ұғымдардың біздің қоғамдағы алып отырған орны қандай? Соны бір аужайлап көрейік
Онда: «Сауда аксиомасы: зат бір орнында тұрғанмен, бағасы бір орнында тұрмайды», «Адам байлыққа тоймайды – бұл белгілі жай
Бірақ онысын неге қоймайды? Бұл – белгісіз, түсініксіз…», «Танысың көбею үшін табысың көбею керек», «Бюрократ – шенеуніктің бүркенішік аты», «Тендерде жеңгендер ұшақпен ноян болып қайтады, жеңілгендер пойызбен қоян болып қайтады», «Әлемде бір-ақ диктатор бар, ол – ақша», «Ақылмен өмір сүру қиын, ақшамен өмір сүру оңай», «Әуелі ақша тап
Қалғанын ақша өзі-ақ реттестіреді», «Бүгінгі адамдар «Тоқта!» деген дауыс­ты естімейді, «Ақша!» дегенге жалт қарайды»
Бұл айтылғандарға қосымша түсініктеме керек емес
Өйткені олардың дәлелі – өмірдің өзінде.
Осы орайда, автордың айналада­ғының бәріне өтті-кетті бейжай қарай алмайтыны, талғап толғай жүретіні байқалады
Онысын оқыған сайын өзі дәлелдеп дәйектей түседі, өзіңді қостаушы етіп те алады
Оған негіз – ойлардың нақысы мен нақтылығы
Сөз баптылығы өз алдына
Ал еректігі – бәрі өмірдің өзінен өрілгендігі, қоғамдағы құбылыстарға, бірін жоғалтып, бірін жаңғыртып жатқан өзгерістер үдерісіне қарап көрген түйгенін көңіл таразысына тартып, оны шымырлығы мен жұмырлығы жымдасқан оймақтай: Ойға сіңіріп түзгені
Мұның бәрі тіршілік пен адамның арақатынасындағы бітпейтін, аламан тартыстың алақұлалығына, пенделік мен парасаттық күрделілігіне биік өре безбенімен қараудың нәтижесінде туған деуге болады.
Қорыта келгенде, белгілі жазушы Ж.Дәуренбековтің «Ойдауысы» – көпшілік оқырманның ойынан шығатын кітап деп ойлаймыз
Мұнда есте қаларлық қанатты тіркестер молынан ұшырасады
Мысалға: «Әділет әрқашан кешігіп жүреді», «Бюрократ – сөзден сағыз, қағаздан уағыз жасайтын кәсіпкер», «Уақытпен құрдас бола алмайсың, бірақ сырлас бола аласың», «Дұшпаныңа асыңды тоссаң да, басыңды тоспа», «Тәуекелі жоқтың тәуетері жоқ», «Шығын мен пайда – күндес», «Ит жетектеген әйелден ибалық күтпе», «Өтірік – өсектің отыны», «Баталы сөз – ұққанды, бұйрық сөз – бұққанды қалайды», «Темір тозса – тат басады, елің азса – жат басады», «Әмірі бар – көсем емес, тәңірі бар – көсем», «Көшенің заңын көлік білмейді, бағдаршам біледі», «Ұяты жоқтың ұлты болмайды», «Алаяқтар әрқашан алда жүреді», «Көсеу – шоқтың қамшысы», «Қабағы жақсы әйелдің табағы да жақсы», «Әлемге – Тәңір ие, тобырға – Әмір ие», «Байдың ұйқысын шыбын бұзбайды, шығын бұзады», «Хат – көңілдің көгершіні», «Барлық нүктелердің атасы – мөр», «Бәрін тең бөлетін таразы, бірақ оған да бәрі наразы», «Шындықтың шырмауығы – өсек», «Отты жаққан біледі, оқты атқан біледі», «Тақтың иесі болады, бақтың киесі болады»
Тоқетерін айтқанда, бұл тұжырымдарға автор болуға ешкім де ұялмас еді.
Кітап авторы өзінің бір сөзінде: «Бәрінен сөз бастау қиын: ­тауып айтсаң мереке қылады, таппай айтсаң, келеке қылады» дейді
Бұл – логикалық пікір айтудың, нақылдап сөйлеудің жауапкершілігін білдіретін тұжырым
Біздің ойымызша, жазушы Жақау Дәуренбеков бұл жауапкершілікті толық ақтап шыққан, қолына қаламды бекер ұстамағаны көрініп тұр
Әрине, «Бір биеден ала да туады, құла да туады» демекші, кітапта қосақ арасында бос жүрген ширауы кем тіркестер мен ой, кейде сөз қайталаушылықтар кездеспейді емес
Мысалға: «Біреуге қарын бітеді, біреуге дарын бітеді» (32-б.), «Дүниетаным – өзіңді танудан басталады»(117-б.), «Өлең жазылмайды, өлең туады» (231-б.), «Біреуге намыс қымбат, біреуге табыс қымбат» (318-б.) деген секілді бұ­рында әркім айтып жүрген бел­гілі жайлар ой салмағын арттыр­май­ды
Ал кейде автор өзін-өзі қай­талағандай көрініп, бірақ бұрынғы айтқан пікірін басқа қырынан толықтырып жатса, бұл – кемшілік емес, бір есептен заңдылықта.
Ал енді осы кітапы автор не үшін жазды: ақша үшін бе, атақ үшін бе деген сұрақ қойсақ, оған да: «Мен ой қумаймын, ой менің қыр соңымнан қал­майды» деп өзі жауап береді
Нанбасқа, сенбес­ке амал жоқ
Расында, солай бола берсін деп әріп­тесімізге жақсы тілек айтумен сөзімді аяқтайын.
Ғұсман ЖАНДЫБАЕВ
