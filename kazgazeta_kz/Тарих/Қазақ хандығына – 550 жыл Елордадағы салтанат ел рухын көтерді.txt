Астана қаласындағы «Тәуелсіздік» сарайын­да Қазақ хандығының 550 жылдығына арналған салтанатты жиын өтті

Қазақ хандығының 550 жылдығына ар­налған салтанатты шарада сөйлеген сө­зінде Елбасы Нұрсұлтан Назарбаев бабалар тұлпарының тұяғымен жазылған ата тарихымыздың әр парағы ерекше қымбаттылығымен ерекшеленетінін айта келіп, бүгінгі жастар бойына патриоттық мақтаныш сезімін орнықтыратынын атап көрсетті
Шынында да, бұл торқалы той ел еңсесін еңселендіретін айрықша оқиға ретінде есте қалары анық
Ұрпағына ұлан-ғайыр кең даланы қалдырған батыр бабаларымыздың Тәуелсіздікпен бірге оралған рухын қастерлеуге, ұлықтауға арналған алқалы мән-маңызы ерекше болды
Кешегі кеңес заманының сұрқай саясаты ата тарихымызға қатысты ащы шындықтарды айтуға мүмкіндік бермесе, енді ұлт жады қайтадан жаңғырып, қазақ халқының арғы түбі сонау ғұндардан басталатыны еш талас тудырмайтын ақиқатқа айналды

Хан Абылай дүниеден өтер алдында Бұқар жырау оған «Хан ием, не арманың бар?» деп сұрақ қойған екен
Сонда ол: «Менің үш нәрсені армандап кеттім
Біріншісі – менің елімнің аспаны қашанда ашық болса екен
Екіншісі – халық өз жерінің игілігін әлі толық көре алған жоқ, қала да сала алмадым
Үшіншісі – мен өз елімнің басын біріктіре алмай кетіп барамын» деген екен
Елбасы Абылайдың сол үш арманының бүгінде орындалғанын айырықша атап өтті.
Тарихтың тереңінен ой толғаған Мемлекет басшысы тағдыр талайы ерлік пен елдік рухқа толы халқымыздың бергі ғұмырнамасына да кеңінен тоқталды
Жоңғарлармен болған жүздеген шайқаста жеңіске жетіп, іргесін әрі кеңейтіп, әрі бекіте білген батыр бабаларымыздың рухына тағзым еткеніміз ләзім екенін жеткізді
Одан бертіндегі орыс отаршылдығы мен қызыл империяның қанқұйлы саясатын да батырып айтты
Қазақ тарихындағы сындарлы кезеңдерге тоқталды
Қазіргі уақыттағы жетістіктерімізді атап өтіп, бірлік пен ынтымағымыздың баянды болуы әманда қажет екенін тілге тиек етті.
Елбасы өз тарихын білмеген ұлттың болашағы бұлыңғыр екенін тағы да еске салып, ұлтарақтай жер үшін қан төккен батыр бабаларымыздың ерлік пен күреске толы өмір жолын ұмытпауға шақырды
Бүгінде қазақ мемлекетін құрып, іргесін нығайтуға зор үлес қосқан қазақтың даңқты ұлдары қай жағынан болсын мақтан етуге тұрарлық
Сондықтан да бүгінгі жас ұрпақ ата-баба аманатына адал

Астананың Қазақ елі алаңында өткен театрландырылған көріністен Қазақ хандығының 550 жылдығына арналған дала көшпелі мәдениетінен қазіргі заманауи жоғары технологияларға дейінгі халқымыздың салт-дәстүрі мен бүгінгі заман ерекшеліктерін біріктірген таңғажайып көрініс жиналғандарға ерекше әсер қал­дырды
Аталмыш мереке Қазақ хандығы құрылуының тарихи оқиғалар тізбегін еске түсіріп, ұлы тұлғалардың ерліктерін насихаттай отырып, халқымызды отансүйгіштікке тәрбиелеп, болашаққа бағдар беруге баулығандай
Бұл мереке – еліміздің ең маңызды және беделді оқиғаларының бірі, жүрегі қазақпын деп соғатын әрбір азамат үшін үлкен мақтаныш және Қазақ елін ұлықтайтын ұлы мерекеге айналды.
Елбасы сонау сақ, ғұн, түркі қағанаты дәуірінен бастап, әсіресе, Күлтегінге ерекше тоқталды
Көк түріктер Күлтегін ескерткішіне: «Түрік қағаны Өтүкен қойнауында отырса, елде мұң жоқ
Өтүкен қойнауында отырсаң, мәңгі елдігіңді сақтайсың сен
Сонда түркі халқы тоқ» деп тасқа жазып қалдырғандығын бәріміз жақсы білеміз
Жиында Елбасы біз сол Ұлы Дала еліне жатамыз деген ой айтты.
Расында да, Президент айтқандай «Қазақ тарихында біз ұялатын ештеңе жоқ»
Біз тәуелсіздігіміздің іргесін бекіт­тік
Тәуелсіздігіміздің айғағы ретінде Ота­нымыздың байтағы – астанамызды салдық, әлемге таныттық, дүниежүзілік қауымдастықта Қазақстан мемлекетінің дауысын жеткіздік
Елбасы осынау терең де мағыналы баяндамасында «Ержүрек қазақ халқы» деген сөзді нық сеніммен айтуында да үлкен мән жатыр емес пе?
Астанада «Назарбаев Университетінде» өткен «Мәңгілік Ел» ғылыми-тәжірибелік конференцияның да маңызы зор болды
Онда әлемнің 20 мемлекетінен атақты тарихшылар, этнограф-ғалымдар Қазақ хандығының тарихы жөнінде, қазақ хандарының мемлекеттік қызметі туралы толымды баяндамалар жасады
Ақын айшықтағандай: «Хан бар еді сол кезде, Ақ сұңқарға ұқсаған
Билер небір бар еді, Хас тұлпарға ұқсаған
Әділ қазы бар еді, Алмас қылыш ұқсаған» демекші, Қазақ хандығы тұсындағы ірі хандар, ұлы билер, батыр-баһадүрлер, олардың барлығының ел, жер қорғаудағы орасан зор еңбегі мен ерен ерлігі айтылды.
Зерттеулер көрсеткендей, қазақ ­хал­­­қы­ның тарихы сонау тереңде ­жатыр, яғни 3 мың жылдан асады
Қазақ хан­ды­ғының 550 жылдығын айтқанда, біз қазақ елдігінің маңызын сөз етеміз
Ғылым мен нақты деректер тұрғысынан қарағанда, бұған қатысты нақты құжаттар бар және де олар сол дәуірді толық сипаттай алады
Сондықтан да елімізде тойланып отырған Қазақ хандығының құрылғанына 550 жыл толуы мерекесінің жастарға берері мол
Тіпті бұл барлық қазақстандықтар үшін үлкен мерейтой
Екінші жағынан қарағанда, Қазақ хандығының барлық іс-әрекеттері Елбасы ұсынған «Мәңгілік Ел» идеясымен ұштасып жатыр
Біртұтас ұлтты қалыптастыру және тәуелсіздікті нығайту жолында бүгінгі әлем таныған шекарамызды сақтаудың маңызы өте зор
Енді тәуелсіздік құндылықтарын қалыптастыру біз үшін аса маңызды іс.
Біз көп уақытқа дейін қазақта тарих жоқ дейтін әңгімеге бой алдырдық
Тарихымыздың бастауы Қазан төң­керісінен арна тартады деген де кездерді бастан өткердік
Оның қате, ұшқары пікір екенін енді, міне, тәуелсіз елдің дамуы көрсетіп отыр
«Мәңгілік Ел» атты тақырыпта өткен халықаралық ғылыми-практикалық конференция осыны айқын дәлелдеді
Әрине, Керей мен Жәнібектің хандық құрғаны рас
Бірақ біздің түп-тамырымыз одан да тереңде жатыр
Оны қозғайтын кез де келер
Елбасы Нұрсұлтан Назарбаевтың салтанатты жиында сөйлеген сөзін халық өте жоғары бағалады
Ұлтқа керек қанатты қағидалар айтылды
Түсінген адамға керемет пікірлер білдірілді
Қазақ хандығы қазақ мемлекеттілігінің бір көрінісі ғана деді Елбасы
Жиналғандар мұны ерекше құрметпен қабылдады
Енді осы Ұлт Көшбасшысының айтқан сөздерін ға­лым­дарымыз ғылыми тұрғыда дәлелдеп, жетілдіре берсе құба-құп болар еді.
Әрине, Тәуелсіздігін алған Қазақ елінің, Қазақстанның тарихы жеке әулеттердің тарихын түгендеумен емес, ұлттық, елдік тұрғыда зерттеліп, зерделенуді қажет етеді
Ұлт тарихын түгендеуде азат елдің бүтін тарихын жазып, кейінгі ұрпаққа қалдыруды басты парыз деп білуіміз керек.
Жалпы, Елбасымыздың Қазақ ханды­ғының 550 жылдығын атап өту туралы тапсырмасы – өте дұрыс шешім
Тарихшы ға­лымдарымыз шетелдерден 5 мыңға жуық тарихи құжаттарды елімізге жеткізді
Қаншама ескерткіштер, тарихи орындар жаңартылды
Осының бәрі біздің іргелі ел екендігімізді білдіріп, тарихымыздың тамыры тереңде жатқандығын көрсетсе керек.
Бұл тойда алыс-жақын шетелдерден ғалымдар келіп, Қазақ хандығы туралы зерт­теулерін, білетін деректерін ортаға салуы да өте орынды болды
550 жылда қазақ халқы не көрмеді? Қаншама шапқын­шылық, жаулап алушылық қазақ халқын елдіктен айыруға, тіпті жер бетінен жоюға шақ қалған кездер болғандығын жақсы білеміз
Бірақ халық барлық шапқыншылыққа қарсы тұра білді және өзінің санасынан тұтас тарихын, ата-бабасының жүрген жолдарын ешқашан шығармай, тозуға жол бермеді.
Қазақстан – ата-бабаларымыздан қалған өзіміздің жер, халқымыздың ежелгі атамекені болғандықтан Мемлеке­тіміздің, халқымыздың тарихы тереңде жатқандығын байқау қиын емес
Сол бай тарихымызды, терең тамырлы дәстүрімізді өзіміз ғана емес, алыс-жақын көршілеріміз де білетін күн алыс емес
Бір сөзбен айтқанда,Қазақ хандығының 550 жылдығы – Қазақстан халқының бірлігін, патриоттық сезімін және негізгі құндылықтар айналасында қоғамның топтасуын нығайтатын мереке ретінде мәңгі есте қалатындығы ақиқат.
Мағжан АЛИМАНОВ
Астана
