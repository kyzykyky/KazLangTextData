Жер мен ел тарихына әлі де болса терең зерттеу жасап, оның шынайы шындығына  жете алмай жүргеніміз белгілі
Адам Атадан бергі тарихты айтпағанда, дүниені топан су қаптаған  Нұх   пайғамбардан басталатын  өмірлік өзгеріске оң бағасын  беріп, оны орын-орынына қоюда  қоғамдағы саясаттың  ықпалына беріліп,көп нәрсені  сол деңгейде ғана бағалап жүрміз
Бұл болжам жасау  сол кезге дейінгі  болған тарихқа  көзжұмбайлықпен  қарап, қиянаттық көрсету деп түсінеміз.
Жер шарының нүктедей бір бөлшегі – Арал аймағының тарихи өсу кезеңі рухани мәдениеттің кемелденуіне ұласып, дүниенің жан-жақты дамуына, адамзаттың ақыл-ойының қалыптасуына, шыңдалып өмірде болып жатқан өзгерістерге тамшыдай да болса үлес қосып, ықпал етіп жатқанын да мойындағанымыз жөн
Бұл өңірден ғұн, сақ, оғыз, қыпшақ, селжүк, түркітектес халықтардың өсіп-өркендеуіне, олардың айналаның төрт бұрышына қоныс аударып, орасан зор ауқымды өзгерістерге оң әсерін тигізгенін көреміз.
Тарихтың зырлаған дөңгелегін ешкім кейін айналдыра алмайды.Егер де солай болып жатса, тарихи өзгерістерді көзбен көріп, нақпа-нақ өзіндік өзгеріссіз, болжамсыз баға берген болар едік.
Мен осы Арал аймағындағы болған оқиғалар мен тарихи деректерге ерекше мән беріп, ол жайында жазылған, оқыған, тоқыған жайларды сын таразысынан өткізіп, салыстырып жүрген жанның бірімін
Мұндай тың тарихи деректер кездестірген сайын, бір кездерде Арал теңізі аймағында заманына сай озық идеялар мен оны тудырушы зерек жандардың болғанына шүкіршілік етіп, киелі жеріміздің құдіретіне әрқашан да бас иемін.
Жалпы осы Аралға байланысты деректер қытай, иран, араб, еуропа, моңғол, грек, ағылшын, ресей тарихы мен жылнамашыларының жазбаларында, сондай-ақ саяхатшылар мен ғалымдардың еңбектерінде жиі кездеседі.
Біздің қазіргі жыл санауымызға дейін бұл өңірде талай тарихи оқиғалар өз ізін тастаған
Кешеге дейін тарихшыларымыз Кердері қаласының Арал аймағында болғанын білсе де соның орнын дәл көрсете алмай, теңіз жағалауынан түртінектеп іздеумен болды
Бұл сыр теңіз өз арнасын төмендетіп, суы қайтқаннан кейін ашылып, байырғы орналасқан жері анықталды.Сырдарияның теңізге құяр сағасынан 40-45 шақырымдай алыс, теңіз қойнауына сұғынып ішкері кіріп жатыр екен
Сол адамзатқа белгілі қаланың орны, ондағы архитектуралық сәулетті мазарлардың қалдық сынығы рухани өсуге себепші жәдігерлер екенін дәлелдеп, сол заманнан сыр шертіп, нақты мәліметтер берді
Кердері мәдениетінің жұмбақ сырларын ашты.Мұнда бір кезде тарихи шежірелер мен жырларда айтылатын Рүстем батыр патшаның болғанын, оның бойының екі метрден ұзын екені, басының үлкендігі шәугімнің аумағынан кем емес екені баяндалатын
Мазар жанындағы жерленген қабірден бойы мен басының көлемі осыған ұқсас адамның қаңқасы табылды
Қабіріне түрлі тұрмыстық бұйымдар салынып, сән-салтанатты жағдайда бірге қосып жерленгені айғақталды
Кез келген жанды бұлай жер қойнына тапсырып, жерлемейтіні белгілі.Сонда мұны қалайша Рүстем бабамыздың сүйегі емес деп айта аламыз
Бұл жағын ғалымдар әлде де зерттеп, айқындай жатар.Бірақ тарихи шындыққа жүгінсек, осы ма деген болжам бар.
Ал парсының ескіден келе жатқан тарихына ден қойсақ, Қиыр Шығыс Азия мен Еуропаның бір бөлігін, Кавказ бен араб әлемін жаулап, Орта Азияға қарай жойқын жорық жасаған парсы империясының қайсар, ақылды, батыр патшасы Кирдің пәті Сырдарияның Арал теңізіне құяр сағасындағы кең жазықтағы шешуші соғыста қайтып, тағдырының талқаны шығып,басы кесіліп, дария түбінде қалғанынан хабардармыз.
Ескендір Зұлқарнайын да біздің заманымызға дейінгі 328-329 жылдары Арал теңізі жағалауына жете алмай, Сырдарияның орта шенінде ауыр соққы алып, өзі қатты жараланып, жеңілмес әскері кейін шегінгені белгілі.
Сонда Ескендір бұл соғыстан былайша ой түйіпті
«Мұндай текті халықты ешкім жеңіп, басын идіре алмас
Солай болғанда да абырой да таба алмас
Сүйегін сүйретіп туған еліне де жете алмас» деп іштей қатты мұңайыпты.
Әлемге белгілі ғалымдар, жазушылар, мемлекет қайраткерлерінің өмір-тарихын зерттеп отырсаң, біріншіден, осындай биіктен даңқты болып көрінуіне, өзінің ізденімпаздығы, еңбекқорлығы, таланты себепші болса, екіншіден, туып-өскен ортасы да үлкен әсер етеді
Бір кезде Арал теңізінің ұшан төріндегі су астында қалған тарихқа белгілі Кердері қаласы мен Баратакин кентінен араб әлеміне кеңінен танымал Мұхаммед бин Мұхаммед бин Абд әл-Саттар әл-Кердери, Мұхаммед бин Махмуд әл-Кердери Каһерзаде, Абду әл-Кадир бин Лұқпан Кердери, Әбу Зайд ибд әр-Рахман бин Әли әл-Кердери, Сүлейман әл-Кердери және Насрадин Мұхаммед ибн Шиһат ибн Нурсур ибн Умар ибн Ахмад әл-Хорезми әл-Баратакин, Мұхаммед ибн Мұхаммед ибн Шиһагибн Иусуф ибн Умар ибн Ахмед әл-Кердери әл-Баратакин сияқты ғұламалар шыққанына таңғалып, көзіміз жетіп отыр.
Бұл ғұлама ғалымдарымыз жайлы араб тілінің маманы, белгілі ғалым, профессор, филология ғылымдарының докторы, шейх Әбсаттар қажы Дербісәлі де өзінің ғылыми еңбектерінде атап өткен.Бұлар негізінде Мысыр мен Бағдаттың жоғары оқу орындарынан терең білім алған.
Мұхаммед бин Мұхаммед бин Абд әл-Саттар әл-Кердеридің «Имам Ағзам өмірбаяны», «Қарсыластарға жауап және Әбу Ханифа мәзһабына жақтасу», «Имам әл-Ғазалиге жауап жайлы трактат» кітаптары болса, ал имамдар шамшырағына айналған Ханафит ғалымы Әбу-д-Фазд Абд ар-Рахман Мұхаммед Сирия мемлекетінің Халаб қаласының қазысы болып қызмет атқарып, «Хайарату-л фукана», «Таңғаларлық факиптер», «Шарафу-л Құдат» кітаптарын жазды
Жалпы Кердеріден ХІV-ХV ғасырларда замандастарын таңғалдырған керемет ойшыл ғалымдар шыққаны осының дәлелі.
Кердері шаһарын су басқанда оның тұрғындары теңіз бойынан ығысып Қобданың жоғарғы жағына, Електің сол жағы мен Орал қаласы маңына үдере көшіп, қоныс аударып, сол жерлердің халқымен мидай араласып кетті деген мәліметтер де бар.
Жанкентті де Арал теңізі аймағындағы Ұлы Жібек жолы бойындағы көне қала дейді тарихи деректерде
Қала кезінде Оғыз мемлекеті мен Селжүк мемлекетінің астанасы болған
Бұл қалада әртүрлі кезеңдегі үш билеушісінің бас уәзірлік қызметін атқарған Қорқыт Ата ғұламаның өмір сүргені белгілі
Қазіргі Балқан түбегіндегі экономикасы дамыған Түрік мемлекетінің арғы атасы осы аймақтан үдере көшіп, сонда барып қоныстанған оғыздар әулетінің ұрпақтарынан тараған халықтар
Мұны ешкім жоққа шығара алмайды
Түріктердің өздері де мойындап отыр.
Шыңғыс ханның ұрпағына жататын, төре Көшім ханның да соңғы ордасы осы Арал теңізі аймағында болды деген тарихи тұжырым дәлелденген
Қазақ хандығының ақырғы тұяғы Кенесары хан да орыс патшалығына қыр көрсетіп жүріп, осы маңды паналап, әулие Жанқожа батыр мен Бұқарбай батырдан қолдау тапқан.
Енді Тұран елінің бас әскери қолбасшысы, Самарқан мен Нұрата қалаларының әмірі, атақты Жалаңтөс баһадүр Сейітқұлұлы да Арал аймағы қамтитын аумақта дүниеге келіп, ұлт тарихын әспеттеп, артында әлемнің жеті кереметіндей қос медресе-мешіт «Ширдор» мен «Тіллә-Қари» ғимараттарын салдырып қалдырды.Түркі тектес ұлтымызды аман сақтап, қорғап қалуда ақыл-ойы мен әскери тактикасын орынды іске асырған, көреген абзалдық пірі – Айбар Ата деп мәңгілікке есімін қашап жаздырған керемет тұлға болды
Оған орнатылған ескерткіштер Қызылорда мен Арал қалаларының орталығында керемет сәулетімен көз тартады.Ұлтымыздың намыс, арындай шуақ шашып, оған деген қастерлі де қасиетті ұғымды тұғырына берік қондырып, әспеттеп ұлықтай түседі.
Жаңа заманда тәуелсіз мемлекетіміз қалыптасып жатқан кезеңде ұлттық бірлік,ұлтаралық ынтымақ түбегейлі мақсатымызға жетуде өте маңызды мәселеге айналды
Ақиқат шындық осыған келіп тірелмек
Бұл өркениетке құлаш ұрған елдің мәңгілік арманының жүзеге асқаны.
Еліміздің ұлттық тарихын жаңа әдіс-тәсілдермен зерттеу, зерделеу, осы бағытта бағдарламалар жасау – бүгінгі күннің кезек күттірмес басты міндеттерінің бірі
Осы кезге дейін бұрын жазылған тарихымызда жұмбақ нәрселер көп-ақ
Бірақ ата-бабаларымыздың жүріп өткен жолдары бізге сабақ та, тағылым да болуы тиіс.
Бегімбай ҰЗАҚБАЕВ,
Қазақстан Жазушылар одағының мүшесі, Қазақстан Республикасының Мәдениет қайраткері, 
Арал ауданының Құрметті азаматы
Қызылорда облысы
