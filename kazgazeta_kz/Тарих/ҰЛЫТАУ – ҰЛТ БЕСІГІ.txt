«Ұлытау – өте қасиетті жер
Ұлытау деп аталуының өзінің тарихи мәні бар

…Біздің елдігіміз, қазақ жұртының арғы түбі ғұндардан басталады
Ғұндардан кейін көк түріктерге жалғасады
Одан кейін Алтын Орда орнығады
Сөйтіп, хандық дәуірге ұласып, кейін біртіндеп Тәуелсіздікке келіп тіреледі
Осындай үлкен тарихымыз бар
Жастарымыз мұны білуі керек
Біз кеше ғана пайда бола қалған халық емеспіз
Ұлытау жаңағы айтқан ғұндардың да, көк түріктердің де, Алтын Орданың да орталығы болған жер
Өзінің тұрған жері – Қазақстанның кіндік ортасы»

Бұл Елбасы Нұрсұлтан Назарбаевтың былтыр Ұлытау төрінде берген сұхбатында айтқан сөзі
Елбасы өзіндік тарихи бағасын берген қасиетті өлкеге біз де ат басын бұрдық
Сарыарқа төсіне табан тірегендегі мақсатымыз – Ұлытауда Қарағанды облысы әкімдігінің ұйымдастыруымен Қазақ хандығының құрылғанына 550 жыл толуына орай өтетін салтанатты жиынға қатысу болатын

Ұлытау – қазақ тарихының асыл қазынасы, ерлік пен елдіктің, береке мен бірліктің айшықты белгісі
Алты Алаштың басын қосқан Алашадан бастап, азаттық үшін күрескен Кенесарыға дейін қазақ хандары ордасын осында құрған
Ел басына күн туғанда ата-бабаларымыз осынау қасиетті жерде бастарын қосып, бірлікке, келісімге келген
Сол себепті Қазақ хандығының 550 жылдық мерейтойы осы қасиетті Ұлытаудан бастау алуы заңдылық.

Қазақ хандығының 550 жылдығына орай Қарағанды облысының Ұлытау ауданында өткен мерекелік шаралар Байқоңыр ауылынан бастау алды
Байқоңырдың маңында жұрт «Қалмаққырылған» деп атайтын жер бар
Халық айтса, қалт айтпайды
Осы маңда жоңғар әскері күл-талқан болып жеңіліске ұшыраған
Бұл жер тарихта атақты «Бұланты шайқасы» деген атпен белгілі
Өткенге көз жүгіртер болсақ, Бұланты шайқасы қазақ халқының өз тәуелсіздігін және елдігін сақтау жолында жүргізілген күресінің ең бір айтулы белесі.
«Бетегелі Сарыарқаның бойында соғысып өлген өкінбес!» дейді Доспамбет жырау
Иә, қазақ үшін Арқаның құба жонында болған тарихи соғыстың бірі – Бұланты шайқасы
1723-1725 жылдары қазақ жерінің біраз өңірін басып алған жоңғарлар Ұлытауға қарай бет бұрды
Азаттықты аңсаған, қазақ халқы елдің басын қосып, Ордабасыда жиын өткізді
Сол жиында біріккен қазақ қолының бас қолбасшылығына Әбілқайыр хан сайланса, әскердің бас сардарбегі болып Бөгенбай бекітілді.
Әбілхайыр хан, Бөгенбай, Қабанбай, Саурық, Жәнібек, Есет, Тайлақ, Малайсары, Тілеулі, Төлек, Сағындық, Түйте, Жау­лыбай, Шоштан және тағы басқа сұлтан, батырлар бастаған қалың қол 1726 жылы жоңғарларға қарсы соғыс ашты
Бұланты мен Білеуті өзендері арасындағы шешуші ұрыста қазақ қолы жоңғарларды күл-талқан етіп жеңеді
Осылайша жау қолы киелі Ұлытауға жетпей кері қайтады
Осы жеңістен кейін майдан кіндігі болған төбе «Қалмаққырылған» аталып кетті
Бүгінде сол төбені «Үйтас» шоқысы дейді.
Тарихи деректерде Қанжығалы қарт Бөгенбайдың ұсынысымен соғыста қаза болған қазақ жауынгерлерінің денесі төбенің басына шығарылып жерленді деп айтылады
Бұланты бойындағы «Үйтас» діңінің жан-жағындағы қазақ руларының таңбалары тасқа басылған қалың қорым сол шейіт болған сарбаздардың қорымы
Ал Үйтастың өзі Бұланты шайқасындағы жеңіске арналған ескерткіш белгі ретінде айтылып жүр
Сондай-ақ атақты «Жаужүрек мың бала» фильміне арқау болған Сартай батыр бастаған «Мың бала» қозғалысы да осы маңда өрбігенін тілге тиек етелік.
Міне, осы Үйтас жанындағы қорымдар­дың қасынан қазақ сарбаздарының ұлы жеңісін, ерлік даңқын айғақтаған «Бұланты шайқасы» стелласы бой көтерді
Қарағанды облысының әкімі Нұрмұхамбет Әдібеков пен қазақтың тұңғыш ғарышкері, Халық Қаһарманы Тоқтар Әубәкіров ескерткіш-стелланы салтанатты түрде ашып, бабалар рухына тағзым етіп гүл шоқтарын қойды
Облыс әкімі Нұрмұхамбет Қанапияұлы сөз сөйлеп, Бұланты шайқасының тарихи маңыздылығы туралы кең көлемде атап өтті.
«Ұлт бесігі атанған Ұлытау топырағында Бұланты шайқасына арналған ескерткіш тас орнаталып отыр
Бұл ескерткіштің Қазақ хандығының 550 жылдығы қарсаңында ашылуы – ата-баба өсиетіне адалдығымыздың белгісі

Өздеріңіз жақсы білесіздер, халқымыз үшін ауыр сын болған, қазақ тарихында мәңгілікке қалуға тиіс айтулы оқиғалардың бірі – осы Бұланты шайқасы
Бұл азаттық жолындағы жадымызда жатталар ең ірі жеңіс».
Ескерткіш-стелланың символдық мәні туралы көпшілік қауымға өлкетанушы Кенжалы Балкенов былай деп әңгімелеп берді
«Бұл жердегі қорымдар бірнеше шақырым жерге дейін созылып жатыр
Қорымдарда қалмақпен шайқаста қаза тапқан қазақ сарбаздары жерленген
Алты жерге белгітас қойылды
Содан соң Үйтас аталатын жерге ескерткіш-белгі орнатылды
Оның биіктігі жеті метр
Қазақ үшін жеті санының қасиетті екендігі ескеріліп, стелланың биіктігін жеті метр қылдық
Ескерткіш-белгі найзаға ұқсайды, ішкі жағында үш қалқан сомдалған, сондай-ақ ру таңбалары жазылды».
Ел тарихында осындай елеулі орны бар жерге кешенді ескерткіштің орнатылуы құптарлық жайт
Өткенді білмей, болашақ жоқ
Бабалар ерлігін дәріптеу арқылы өскелең ұрпақты ұлттық тарихтың тағылымына тәрбиелей аламыз
Қазақ-жоңғар соғысында бетбұрыстық кезең һәм бостандық рухы болған Бұланты шайқасы Ұлы Отан соғысындағы Сталинград шайқасынан артық болмаса, кем емес
Сол себепті Бұланты шайқасы болған тарихи жер болашақта барша қазақ тәу етер қасиетті орын болуы ләзім.
Байқоңыр ауылы Жезқазғаннан-Бейнеу теміржолының бойында
Байқоңырдан Бұлантыға дейін 20 шақырым
Аудандық мәслихат өкілдері Жезқазғаннан-Бейнеу теміржолының стансаларына тарихи атау­лар беруді қарастырып отырғандарын айтады
Болашақта кейбір стансалардың атауы Бұланты шайқасына қатысқан батырлар есімімен аталып қалуы мүмкін
Бұл да құптарлық жайт
Осы ретте, мына мәселені айтпай кетуге болмас, Жезқазған мен Байқоңырға барар тасжол күрделі жөндеуден өтуі қажет-ақ
Ел Үкіметі осыған назар аударса дейміз
Себебі Ұлытау өңірінің халқы, әсіресе, Байқоңыр, Қарсақбай, Жезді ауылдарының тұрғындары шоқалақты жолмен жүру қыстың көзі қырауда қиын екендігін айтуда
Алдағы уақытта Байқоңырдан Үйтасқа барар тасжолдың да болуы шарт
Мерейтой аясында жергі­лікті жердің де инфрақұрылымы, жолы жөн­деуден өтіп жатса нұр үстіне нұр болар еді.
«Бұланты шайқасы» тас белгісінің ашылуы осылайша тамыры терең тарихымызды тағы бір мәрте түгендеуге мүмкіндік берді
Бұрынғы қазақ ауылдарын көз алдымызға әкелген киіз үйлерде ас беріліп, шейіт болған сарбаздарға арналып құран бағышталды
Шара соңы «Ұлыларға тағзым» атты театрландырылған қойылым мен «Ғасырлар үні» атты концерттік бағдарламаға ұласты.
Келесі күні аудан орталығы Ұлытауда «Ұлытау – ұлт бесігі» атты ғылыми-тәжірибелік конференция өтті.
Жиынды Ұлытау ауданының әкімі Хамит Омаров құттықтау сөзбен ашты
Конференцияны қоғам қайраткері Мәді Артығалиев жүргізіп отырды
Жазушы Әнес Сарай өз баяндамасында Сарыарқаның есте жоқ ескі заманнан басталатын көне тарихы туралы ғылыми деректерді атап өтті
Ал Халық Қаһарманы Тоқтар Әубәкіров Ұлытаудың халқымыз ел болып қалыптасуына, бірлігіне діңгек болған, исі қазақтың айналып соғар түп қазығындай қасиетті мекен екендігін айтты
Жиында сөз алған жазушы Тұрсын Жұртбай қазақтың намысы қорғалып, қаны төгілген жерге ғана ескерткіш орнатпау керектігін, сонымен қатар қазақ елінің мәңгілік екенін, оның Алтын Орданың мұрагері екенін айғақтайтын алып ескерткіш-ұстынды Ұлытаудың басына орнатуымыз қажеттігін тілге тиек етті
Сонымен қатар жиында қоғам қайраткері Серік Тілеубаев, тарихшы-этнолог Темірғали Аршабеков және археолог Сағындық Жауымбаев өз пікірлерін ортаға салды.
Салтанатты мерейтой Ұлытаудың іргесіндегі Қазақ хандығының 550 жылдығына арналған қазақы ауылда жалғасты
Далада тігілген жүзге жуық ақшаңқай киіз үйлер бабалар өмірін көз алдымызға әкелді
«Тарих тағылымы» атты театрландырылған қойылым баршамызды тарихтың тереңіне тарта берді
Одан кейін ме­рейтойға келген қалың жұртшылық ау­дарыспақ, теңге алу және т.б
ұлттық ойындарды тамашалады.
***
Той – халықтың қазынасы
Ұлытауда өткен Қазақ хандығының 550 жылдық мерейтойына аудан жұртшылығы белсене ат­салысқанын атап өтуіміз ләзім
Бұл тойға расында халықтың ықыласы ерекше болды
Ұлытау жұртының атақонысты тастамай, тарихи-рухани ескерткіштердің шырақшысы болып отырғанына бас ию керек-ақ
Олар елдігіміздің, ерлігіміздің тарихы болған жерді тәбәрік қылып, барша Қазақ еліне ұсынып отырған намысты халық.
Аудан әкімі Хамит Омаров бастаған азамат­тардың «күндіз күлмей, түнде ұйықта­май» еңбек еткенін көз көрді
Бұланты шайқасында жоңғардың шебін бұзған «Мың бала» қозғалысындағы Сартайлардың бүгінгі сарқыты, облыстық және аудандық ішкі саясат бөлімінің қызметкерлері Алмат, Нұрлан, Нұржан, Мереке, Сағадат, Айшагүл сияқты жастар мерейтойды ұйымдастыру кезінде аянып қалмады
Бірлігі күшті ел озады
Мерекелік шараға іргелес Жезқазған,Сәтбаев, Қаражал қалаларының әкімдіктері, Жаңарқа ауданының әкімдігі қолдау көрсетті
Осылайша халыққа құтты қоныс болған, қойнауы қазынаға толы Ұлытау ауданында Қазақ хандығының 550 жылдығы жоғары деңгейде мерекеленіп аталып өтті.
Сұлтан ТАЙҒАРИН
Қарағанды облысы
