Жамбылдың қазіргі қазақ әдебиеті шығармаларындағы бейнеленуінде бірқатар көрнекті туындылар оқырмандарының ықыласын иеленуде
Белгілі жазушы, Нағашыбек Қапалбекұлының «Дана Жамбыл» (әңгіме), «Бала Жамбыл» (повесть) туындылары қазіргі қазақ прозасындағы Жамбылдың әдеби бейнесін сомдаудағы өзіндік өрнектерімен ерекшеленеді
Жамбыл бейнесін сомдау арқылы қазақтың дәстүрлі сөз өнері мәдениетін, ата-бабалық, ұлттық діл табиғатын реалистік болмысымен ұрпақтар санасында жаңғырту мұраты жатқанын аңғарамыз
Қазіргі қазақ әдебиетінде көрнекті прозалық («Ең­лікгүл», «Дос жүрегі», «Тау­дан түскен тұман», «Қызыл елік», «Махаббатсыз өмір жоқ», «Құт пен жұт», «Ақ шымылдық», «Мақыш балуан», «Жерошақтың түтіні», т.б.), тарихи-танымдық («Қызыл жолбарысты Сарыбай би», «Атадан – қасиет, бабадан – өсиет», «Ұлағатты үш ардақты», т.б.) кітаптарымен халық жұртшылыққа танымал жазушы Нағашыбек Қапалбекұлы өзінің шығармашылық және қоғамдық-әлеуметтік қызметімен жамбылтануға мол үлес қосып келе жатыр.
Жамбылтану саласында «Ұлылыққа тағзым», «Әлем келіп бас иген», «Менің пірім» атты ғылыми-зерттеу, тарихи-танымдық еңбектерімен және Жамбыл дәстүріндегі ақын-жыраулар мұраларын жинау, жария­лау, ғылыми-тәжірибелік конференциялар, сұхбаттар, көрмелер, т.б
сан алуан жұмыстар ұйымдастырып жүрген қайраткер азаматтың қызметін халық зор ілтипатпен бағалап жүр
Жазушының «Бала Жамбыл» повесі – көркем әдебиеттегі жамбылтанудың көрнекті көрсеткіші
«Бала Жамбыл» повесі «Алатауға беттеген көш», «Қым-қуытта», «Қарлығаш ұя салған шаңырақ», «Ыстық жел», «Дода», «Қызыл шұбар жолбарыс» атты тараулардан тұрады
Алғашқы тарауда Жамбылдың атасы Ыстыбай, әкесі Жапа (Жабай), шешесі Ұлдан бейнеленген
Ыстыбайдың қобызшылығы, атасы Түктібайдың «Ақырзаман» күйін тартып, қоныстас болып отырған Ашықбай бидің зорлығынан және Қоқан шапқыншылығынан ығысып атамекенге («… түп атамыз – Екей
Атамекеніміз шалғыны етегіңе оралар, бұрқырап аққан мұздай өзендері бар, жерұйық Жетісудың қақ ортасы – Алатау, ұранымыз – Қарасай, тамғамыз – Айтұмар»)
(Қапалбекұлы Н
Жамбыл ата
Повесть, әңгіме, естелік, зерттеулер
– Алматы: Мерей, 2006
– 200 б
70-бет) аттануы суреттелген
Бірінші тараудың соңы атамекенге көшіп келе жатқанда Хан Жамбыл тауында дүниеге келген балаға сол тау атауы есім боп берілуімен аяқталады.
Екінші тараудан бала Жамбылдың ауылындағы тұрмыстың ортасында тіршілік қазанмен бірге қайнап, сан алуан қызықты да, қайшылықтарды да көріп, өзіндік дүниетаным негіздерін қалыптастыра бастағанын оқимыз
Ауылдың жылқыларын қарауылдап тұрғанда Шу бойындағы алыстағы Ашықбай бидің жіберген барымташы жортуылшылары айдап алып кеткен жылқылармен бірге Жамбылды да әкетеді
Кейін Нұраддин саудагер арқылы ауылына қайта оралады
Үшінші тарауда он екі ата жалай­­­ыр елінен нағашы атасы Қанадан ке­ліп жан дүниесін кеңейтіп, қобыз бен домбыраны кезек-кезек тартып, жиені Жамбылдың табиғи дарынын-қабілетін ұштай түседі
Жанында төрт ай жатқан Қанадан нағашы атасы кетердегі бала Жамбылдың қиналысы да қазақтың ұлттық-этнографиялық, педагогикалық-психологиялық болмыс шындығы: «Егер ол кісі кетіп қалса, әкесі тағыда ақ тананың беліне жарбита мінгізіп, қой-қозы бақтырып қоятын шығар
Бұған енді кім күй үйретеді? Қобыз бен домбыраны кезек-кезек жалықпай кім тартады бұған? Түнде кімнің қойнына кіріп ұйықтайды? Атасы болса ертегі айтып, арқасын шор-шор алақанымен сипап жатып, әлдилеп ұйықтатар еді
Қонаққа барса, атының алдына мінгізіп, жанынан екі елі тастамай ертіп алар еді
Қариялар жиналған жер қандай, шіркін! Әңгіме дүкені дүркіреп жүре береді
Шапанының шалғайын жамылып, басын атасының тізесіне қойып тыңдай беретін
Қарттар әңгімесі кілең атақты абыз-билер мен елін жауға бермеген батырлар жөнінде ғой
Ұзын-сонар үзілмес шежіре, тәтті ертегі, аңыз… Атақты Қарасай баба, Төле би, Қабан жырау… Атасын жұрт жан-жақтан қолқалап күй тартқызар еді»
(Қапалбекұлы Н.Жамбыл ата…, 109-бет)
Тарауда әуез, сөз өнері қасиеттері жаратылысына туа біткен бала Жамбылдың халықтың аса көрнекті қайраткер тұлғалары Төле би Әлібекұлының, Бөлтірік шешен Әлменұлының ұстаздық ұлағат істерін адамгершілік-имандылық дәстүрлерін бойына сіңіріп өсіп қалыптаса бастайды
Төртінші тарау­да қатыгез, шала сауатты молданың орынсыз жазалауларына шыдамаған Жамбылдың оқудан бас тартқаны, Сүйінбай ақыннан бата алғаны, туа біткен табиғи дарыны, таланты арқылы ақындық, өнер жолындағы бағытын түзегені айқындалады
Бесінші тарауда халықтың қорғаны болған Сұраншы батырмен, ел абызы Сарыбай бимен дидарласа жүріп, азаматтық-отаншылдық, батырлық-жауынгерлік ұлағаты өнегелерімен қуаттанған Жамбыл ақындығының халыққа танымал бола бастаған оқиғалары, Жамбыл мекендеген өңірдегі халықтың екіұдай көңіл бағдарындағы (біріншісі – Қоқан хандығымен, екіншісі – Ресей патшалығымен қосылу) пікірталастар қамтылған
Алтыншы тарауда Жам­был­дың Сүйінбайдың жанында болып, ел тарихындағы Өтеген, Райымбек, Қабан, Қараш батырлар, өзіне ғана көрінетін киелі қызыл жолбарыс туралы тебіреністері, толғаныстары берілген
Тарауда Тезек төренің Сүйінбайға жасаған құрмет – пейілі де шынайы.
Жазушы тарихи тұлға, поэзия алыбы Жамбылдың балалық шағындағы әдеби бейнесін сомдауда кейіпкердің ішкі жан ділі құбылыстарын, сыртқы қоғамдық-әлеуметтік ортамен байланыстарын, ата-анасының, ауылдағы адамдардың мінез-құлық психологиясын, Жетісу өлкесінің пейзаждық әсем көріністерін, т.б
– бәрін де кестелі тілмен өрнектеген
Кейіпкерлердің диалогтары да, ішкі ойтолғақ монологтары да, табиғи өнернамалық-психологиялық сипатымен көрінеді
Жамбылдың ақындық өнер құдіретімен қалыптасып танылуына негіз болған ататек-әулеті мен нағашы жұрты жақтарынан дарыған қазақтың ұлттық діл болмыс сипаты дәлелденген
Повестің идеялық-композициялық желісінде қазақтың көшпелі тұрмысы, руаралық, қақтығыстар (барымта, қарымта, т.б.), бақсылар өнерінің даралығы, ұлттық спорт түрі көкпар додасы, күй, өлең-жыр, дастан орындайтын, жыршылық өнер, би-шешендердің, батырлардың, ақын-жыраулардың шығармашылық және қоғамдық-әлеуметтік қызметтері және т.б
сан алуан мәселелер қамтылған
Жазушы «Бала Жамбыл» повесінде тарихи тұлға мен уақыт оқиғалары сабақтастығын көркем шындықпен бейнелеген.
Темірхан ТЕБЕГЕНОВ,
филология ғылымдарының 
докторы, профессор, 
Жамбыл атындағы халықаралық сыйлықтың лауреаты, 
Абай атындағы Қазақ ұлттық педагогикалық университеті 
 қазақ әдебиеті және журналистика кафедрасының меңгерушісі
