Қажет АНДАС,
І.Жансүгіров атындағы Жетісу мемлекеттік университеті «Ілиястану» ғылыми-практикалық орталығының ғылыми қызметкері,
ғылым магистрі  
Тәуелсіздік ұғымы – жер бетіндегі барша халық үшін қасиетті
Әлемде 2 мыңға тарта ұлт болса, соның 200-ден астамы ғана өздерінің тәуелсіз мемлекетінде өмір сүруде
Қазақ халқы да тәуелсіздікке жету үшін жүгі нарда, қазаны теңде, аяғы үзеңгіде болды
Ата-бабамыз тозақтың өзін, тағдырдың тезін де көрді
Ұлы бабалар ұрпақ үшін, «ұлым – құл, қызым – күң» болмасын деп дарқан даламыз үшін шайқасты
Арғы замандарды айтпағанның өзінде, тек кейінгі екі ғасырдың ішінде жерімізде бостандық жолында екі жүзден астам ұлт-азаттық көтерілісі болған екен
Бүгінгі бейбіт күніміз, сөз жоқ, өткен күрестер жеңісінің арқасы. 
Осындай қым-қуыт қиыншылықтың нәтижесінде қол жеткізген тәуелсіздіктің қадірі құнды
Бұл күнде қолымызға тиген тізгінімізді мықтап ұстап, тең тартып келе жатқанымызға 20 неше жыл болды
Ең әуелі, тәуелсіз ел болып, халқымыз өз еркімен демократиялық тұрғыда тұңғыш Президентін сайлады
Аяулы ана тілімізге мемлекеттік мәртебе берілді
«Егемен болмай ел болмас, етектен кесіп жең болмас» деп еңіреген ата-бабамыз алдында «еңсесі биік ақорда» құрғанымызды мақтанышпен айтуға болар, сірә.
Әрине, өзің өмір сүріп жатқан кезеңге тарихи тұрғыда баға беру оңай емес
Дегенмен, осы жылдар аясында елімізде ғасырға бергісіз жаңалықтар болды деп айта аламыз
Қазақ халқы Алланың назарына, оң қабағына іліккен періште пейіл халық қой
Көші тығырыққа тірелгенде халықтың арасынан ақыл-парасаты мол, қайсар емендей тұлғалы ұлдары суырылып шығып, ауған жүгін түзеп, тың өріске бастады
Сондай қасиеттер біткен Нұрсұлтан Назарбаев кәдімгі халықтың арасынан шыққан саясаткер
1991 жылдың 1 желтоқсанында еліміздің тұңғыш Президентін сайладық
Сонда Президент туған халқының алдында: «Дана бабалар дәстүрімен осы салтанатты сәттегі сөзімді алдымен атажұртыма, қасиетті халқыма арнаймын! Елдің қамын ойлайды, намысын жібермейді деп бірауыздан сенім артқандарыңыз үшін шын жүректен алғысымды айтамын
Елім үшін, халқым үшін, Қазақстаным үшін тарихтың қай сынағына да тәуекел деп бас тігуге дайынмын
Қазақстанның көп ұлтты халқының жұлдызы жоғары болатынына, туған елімізде дәулетті де сәулетті өмір орнайтынына кәміл сенемін! – деп тебірене сөйлеп еді
Мемлекет, қоғам қайраткері санатында жаңашылдығы, күрескерлігі, реформаторлығымен ерекшеленетін Президент әлемді қыспаққа алған экономикалық дағдарыстардан шығу жолында басқаларға үлгі бола білді
Айдарынан жел ескен, қуатты мемлекеттердің өзі экономиканы тұралататын дағдарысты ауыздықтаған әдісін, қуатты тәжірибесін игеруге ықылас қоя бастағаны қуанарлық жайт
Нұрсұлтан Әбішұлы, еліміздің басқа мемлекеттердің көлеңкесінде қалып қоймауы үшін жұмыр жердің әр түкпіріндегі алпауыт мемлекеттердің қоғам қайраткерлерінің өмір тәжірибесіне зер салып, олардың жан дүниесін, адамдық болмысын, халықпен қарым-қатынасын, білім-білігін, парасатын пайымдауға көңіл аударды
Президенттің осындай жанқияр еңбегін айта берсең таусылмайды
Ол жас Қазақстанның аз уақыттың ішінде әлемнің маңдай алды елдерінің біріне айналуына жол ашты
Қысқасы, Қазақстан тәуелсіздігінің ең басты жетістігі – көшінің жолын жалғаған, елдің елдігін ерлеткен, ақын Маралтайша айтқанда: «Халқына оқтың дауысын естіртпеген Елбасыны» жаңылмай таңдап алғандығы дер едім.
Мемлекеттің қуаты оның эконо­микалық резерві, қоры, мүмкіндігімен өлшенеді
Осы тұрғыдан келгенде әлем­дегі әр елдің өзінің ел болу жолы, даму ерекшелігі, ұстанатын тәсілі бар
Байқасаңыз, Кеңес Одағы ыдырағаннан кейін сол шекпеннен шыққан мемлекеттер өздерінің даму жолын саралады
Әрине, әрбірі ұқсамаған бағыт ұстанды
Оның бірі дұрыс болса, енді бірі заман дамуына үйлеспей жатты
Ал Қазақстан Республикасы осындай сын сағатта бюджеттік, салықтық, қаржы-несиелік жүйенің ұтымды тәсілдерін қолданды
Анықтап айтқанда, Германиядағы нарықтық реформалардың «патриархы», белгілі неміс экономисі Людвич Эрхардтың «Жақсы тұрмыс – баршамыз үшін» принципін жүзеге асыратын идеясын басшылыққа алды
1994 жылы оңтайландыруды жүргізудің есебінен бұрынғы 19 облыс 14-ке, 230 аудан іріленіп 169-ға қысқарды
Одан үнемделген ақша халықтың әлеуметтік жағдайын көтеруге бөлінді
Бұл өзге ТМД елдері Мәскеуден именіп, көп өзгеріске қолдары бармай тұрғанда Қазақстанда болған ең алғашқы реформа еді
Осыдан кейін еліміз бірден нарықтық экономикаға көшпей ерекше экономикалық және әлеуметтік маңызы бар ірі кәсіпорындарды шетелдік инвесторларға басқаруға берді
Оларға талап қоя отырып, өнеркәсіп орындарының тұралап қалмауын және жергілікті халықтың әлеуметтік жағ­дайының жақсаруын қамтамасыз етті
Дәл сол уақытта алып өнеркәсіпті дүниежүзілік нарыққа шығара алатын біздің елде бизнесмендер де, қаржы да болмаған еді
Осылайша экономикамызды бір арнаға келтіріп, тәжірибе жинақтап жекешелендіру арқылы жаңа экономикалық және қоғам­дық қаты­настарға кеңістік ашылды
Сол тұста бірден нарықтық экономикаға белсенген Қырғызстан мен Балтық жағалауындағы елдер экономикасын тұралатып барып, қазақстандық тәжірибенің дұрыстығына көз жеткізіп, бізден үйрене бастады
Сол тұста еліміздің әлемдік деңгейде беделін асырып, әл-қуатын, әлеуметтік-тұрмыстық жағдайын көтеру, денсаулық, білім, халықаралық, қорғаныс саласындағы дамыған мемлекеттер деңгейіне сай өркендету мақсатымен 1995 жылы қабылданған «2030 жылға дейінгі Қазақстанның даму стратегиясының» маңызы өте зор болды
Ал өткен жылы қолға алынған «Қазақстан – 2050» Стратегиясының өзі жас мемлекеттің қуаттылығының тағы бір дәлелі бола білді
Расында, қазіргі таңда мемлекетінің ұзақ уақыттық даму бағдарын белгілеген мемлекеттер санау­лы
Сол қатарда Азиялық мемлекеттер қатарынан тек Қытай мен Қазақстан ғана аталады
Тіпті қазірдің өзінде Елбасының «Мәңгілік Ел» идеясы аясында Ұлы Дала елі болатынымызды әлемге паш еттік
Көптеген елдер ертеңгі болашағының қалай болатынына сенімсіздікпен қарап жатқанда біздің болашақта кім болатынымызды айқындау үлкен батылдықтың белгісі
Шындығында, біздің қолымызда елдің егемендігі тұрғандықтан осындай болашақтық теңдессіз жобаларды армандауға батылдық ете алдық
Ендеше, осындай батылдыққа бару тәуелсіздіктің тағы да бір мүмкіндігі
Ол батылдық алдағы уақыттағы жетістіктерімізге жол салмақ.
Тәуелсіздіктің тағы бір тартуы Сарыарқа төрінен әлемді сәулетімен таңғалдырған сұлу Астананы салғанымыз
Бірақ сол кездегі қиыншылықтарды ойласақ, жаңа астана төңірегінде ой қозғау ыңғайсыз көрінгені мәлім
Біз бұрын отарлы ел болдық
Өз елімізде өз билігіміз жүрмеді
Қандай мәселе болсын тек орталыққа жаутаңдаумен өткеніміз баршаға мәлім
Тәуелсіз мемлекеттің Туы, мемлекеттік Әнұраны, Елтаңбасы, төл теңгесі, мемлекеттік тілі, астанасы туралы сөз қозғау ұлтшылдыққа апарып соғатынынан сескеніп, қарадай қуыстанғанымыздың еш жалғандығы жоқ
Республика тағдыры өз қолымызға тиген соң, ғасырлар бойы ұлы арманға айналған, күрмеуі қиын мәселелерге батыл кірісе бастадық
Ұлттық рәміздерді біржақты шешіп алған соң енді астана жайлы ойларға ойыстық
Ақыры қуатты мемлекеттің төл астанасы қасиетті қазақ жерінің кіндігіне, Еуропа мен Азияның құшағы қауышқан Ақмола қаласында орын тебуі қажет деген шешімге тоқтады
Міне, бүгін, Орталық Азияның көлемінде, Ауғанстаннан Батыс Сібірдің ең қиын солтүстік шегіне дейін, Каспийден Моңғолияға дейін кең аумақта құлаш жая орналасқан жаңа астана осы аймақтағы орасан зор инвес­тиция легі ағылған орталыққа айналды
Тынық мұхит жағалауынан Еуропаға дейін созылған коммуникациялық сонарлардың қиылысында орналасқандықтан, ол болашақта ірі транзиттік тораптың өткізгіш түйініне үмітті болады және келе­шек жүзжылдықтың көлік-ком­му­ни­кациясына да айқын үндестік біл­діретіні анық
Рас, астанамыздың тоғыз жолдың торабында орналасуы оның экономикалық, әлеуметтік мәселелерді шешуге икемділігін жоққа шығармайды
Бастысы, оның экологиялық жағынан икемділігі ескерілгенінде
Астана бүгінде сәулет өнерінің жауһар туындыларына, үздік үлгідегі ескерткіштеріне, алуан гүлдермен өрнектелген баубақшаға оранған, Шығыс пен Батыстың ең озық, рухани құндылықтарын талғаммен бойы­на жинаған жоғары мәдениетті қалаға айналды
Астананы көрген кез келген эстетикалық талғам иесі қазақ деген халық астана да сала алатынын, «Орда» да тұрғыза алатынын жалпақ әлемге әйгіледі
Мүлдем жаңа астана салу оңайшылықпен жүзеге асатын шаруа емес, маман құрылысшы, шаш етектен қаржы қажеттігін әркім-ақ түсінеді
Оны салуға тартылған инвес­тиция көлемі 2 миллиард доллар болды, соның 70 пайызы өз инвестициямыз
Дәтке қуат етеріміз, бас қаламызды салуға қазір жағдайымыз көтеретін әлем таныған беделді мемлекетке айналдық
Астана төрінде әлемдік тұрақтылық пен дамуға жол салған қаншама келелі кеңестер өтіп келеді
Ал «ЕХРО – 2017» көрмесінің Астана қаласында өтуінің тарихи маңыздылығы өз алдына
Осындай ХХІ ғасырдың ұлы қаласын салу тәуелсіз ел ұрпақтарының қолынан келді
Оның да бір ұшы тәуелсіздіктің бізге берген күш-құдіретінде жатқан жоқ па?
Бүгінгі Қазақстан – әлеуметтік-экономи­ка­лық дамуы қарқынды, қоғамдық-саяси құрылымы берік, кешегі барлық кедергіден өтіп, тұрақтылық пен ынтымақтың, бірліктің туын тіккен, әлем таныған ел
Шынында, ел болу оңай, сол елдігіңді айналаңа мойындату қиынның қиыны
Біз ел болғанымызды мойындаттық
Дамыған елдермен, Еуропамен нағыз терезесі тең елдің дәрежесіне көтерілгенімізді басқа да мойындады, өзіміз де ұқтық
Бұл халықтың салтанатын да арттыра түседі
Әлбетте, тәуелсіздіктің арқасында Қазақстан халқының әл-ауқаты жақсарып, экономикалық дамуы еселене түсті
Қазақ елінің әлем қауымдастығы алдындағы бағыт-бағдары айқындалып, экономикалық саясаты нақтыланды, шекара белгіленді
Ұлттар мен ұлыстардың бірлігін бекемдей түсетін Қазақстан халқы Ассамблеясы құрылды
Біріккен Ұлттар Ұйымына мүшелікке өтіп, көптеген халықаралық конвенциялар бекітілді
Қорғаныс саласы нығайды
Дүниежүзілік сауда ұйымына мүшелікке ендік
Біз сәулеті дәулетіне сай іргесі берік, әлемде мерейі үстем болған мемлекеттің дамуындағы биік белестер мен жетістіктер тәуелсіздік табысымен тікелей байланысты
Қысқасы, осы сара жолдағы көшіміздің ілгері жылжуының бірден-бір кепілі ел тәуелсіздігінің арқасында тізгін-шылбырымыздың өз қолымызда болғандығы
Осы бағытпен дамитын болсақ, әлі де талай жетістікке жетеріміз сөзсіз.
Алматы облысы
