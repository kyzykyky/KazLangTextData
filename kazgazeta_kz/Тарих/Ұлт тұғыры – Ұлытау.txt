Ұлы ғалым Қ.И.Сәтбаевтың: «Орыстарға Кремль қандай қадырменді болса, бүкіл қазақ үшін Ұлытау да соншалықты қастерлі» дегені көпшілігімізге жақсы белгілі болар .
Ұлылықты ұғам Ұлытауды көргенде,
Тұрады әркез еңсесі биік өр кеуде.
Ұлытау ұран болыпты бабаларыма,
Екіұдай дауда даласын жауға бермеу­ге, – деп Кәкімбек Салықов ағамыз жырлағанындай қазақ халқының қадірлеп қасиет тұтқан, аңыз-жырға арқау етіп қосқан, елдіктің айнымас айғағындай көрген қасиетті жерлерінің бастауы Ұлытау аймағы екені қай қазаққа болса да аян ғой деп ойлаймын
Тәуелсіздікті, азаттықты ауадай аңсаған, ұлттық мемлекетінің шаңырағын көтеріп, іргесін қалау үшін талай хандар мен билер, батырлар қазақтың ұлы даласындағы киелі Ұлытауда дүркін-дүркін бас қосып, найзаларына үкілерін желбіретіп, талай қанды жорықтарға аттанғаны тарихтан белгілі
Ал осы киелі Ұлытау туралы тарих не дейді? 
Ұлытаудың ұшар биігінде ғалымдардың зерттеуі бойынша энергия ағыны мен ерекше ахуал байқалатыны дәлелденген
Желдің соғуы да өзгеше бөлек, жоғарыдан төмен ұрып, ауаны құйынша үйіріп, биіктен төмен қарай бағытталатын көрінеді
Тап сондай сәттерде тау бетіндегі мәңгі жасыл аршалар жыбырлай жылжып бара жатқандай болса, ақ қайыңдар мың бұралып, еркелей иіліп билеген аруларға ұқсап кетеді, көктемдегі және күздегі құс жолы да осы Ұлытаумен, Қоскөл, Барақкөл, Ашыкөлдердің үстімен өтетіндері де ақиқат
Ғылыми және көпшілік қоғамның арасында «Ұлытау әлемдік рухани күштер орталықтарының бірі» деген ұстаным бар.
Алтын орданың алғашқы астанасын орналастырып, қазақ хандығының қара шаңырағын көтерген, көпшелі қазақтың көшесіз елордасы атанып, халқымыздың табысқан төбесі, ұйысқан іргесі, ұлтымыздың береке-бірлігінің ұйытқысы болған Ұлытаудың тарихы адамзат жаратылғаннан басталғаны анық.
Академик, археолог Ә.Марғұлан 1960 жылдары Ұлытаудағы Айбас батыр моласын қазып ашқанда батырдың түбінде от жаққанын, айналасына оның қызметкерлері мен әйеліне дейін бірге жерленгенін және табыттың ішінде алтын бұйымдары мен заттар болғанын айтқан және мүрде біздің дәуірімізге дейінгі заманда жерленгенін дәлелдеген

Бізге жеткен аңыз дүниені топан су басқанда жер бетінде үш таудың басында су шықпағанын, соның бірі Ұлытау екенін, басқа екі тау өте биік, ұшар басында қар-мұз жатуына байланысты адам баласы шыға алмайтындықтан, Ұлытаудың басында ғана адам қалғандығын айтады.
Шыңғыс хан Домбауыл ақылшысының (біздің арғы аталарымыз Кетбұқа мен Келбұқаның әкесі – шежіре бойынша) айтуымен 1225 жылы Ұлы құрылтай өткізіп, Ұлытаудың Орда Базар қаласында Алтын Орданың ханы етіп Жошыны сайлауы тарихта жазулы
Жошы ұлысы орныққаннан кейін Орда Базар қаласы саяси, мәдени, экономикалық орталыққа айналды.
Қазақ елінің, қазақтың тарихын зерттегісі келген кім-кім де Ұлытауға соқпай кете алмасы анық
Қазақтың ежелгі ру-тайпалары әу баста осы жерді мекен еткен
Бұл өңірден әр дәуірге тән құнды ескерткіштерді кездестіруге болады
Біздің заманымызға дейінгі 700 мыңжылдық пен 150-200 мыңжылдықтар арасындағы, Обалысай қонысы, б.з.д
ХХХV-Х мыңжыл­дықтардағы Жаманайбат, Мұзбел, Борсеңгір тұрақтары, жаңа тас дәуіріндегі таңбалар, қола дәуіріндегі Милықұдық, Сорқұдық, Талдысай қоныстары, темір дәуіріндегі мұртты обалар, орта ғасырдағы Жылысай, Домбауыл дыңдары, Алашахан, Жошыхан кесенелері, Хан ордасы, Едіге, Тоқтамыс бейіттері, кейінгі уақыттағы Ерден, Дүзен кесенелері… Қазақты сақтап қалу үшін үш би (Төле би, Қазыбек би, Әйтеке би) бас қосқан Арғанаты тауындағы Балбұлақ, Сырғанақ тас тауы бүгінде сол қалпында тұр

Ұлытау талай дүрмекті бастан өткерді
Амангелді, Кейкі батырлар 1916 жылы ұлт-азаттық қозғалысын осы далада ұйымдастырды
Зергерлігімен аты шыққан Байман ұста Амангелді сарбаздарына қару-жарақ соққан.
Қара шаңырақ – Қарсақбай қазақ жұмысшыларының қалыптасуына зор үлес қосты
Ұлы Отан соғысы жылдарында 38 күнде өмірге келген Жезді марганец кенішінің майданға көмегі ерен еді.
Ұлытаудың даңқы болар егемендікке ие болған алғашқы жылы дүниежүзі қа­зақ­тарының тұңғыш құрылтайы Ұлытаудан бастау алды
Елбасымыз да осыдан жиыр­ма жыл бұрын Ұлытауда болып, бұл топырақтың қадір-қасиеті жөнінде қалың жұртшылық алдында тебірене сөз сөйледі

Ұлытау бүгінгі күні де қасиетті
Осы жерден өндірілген алтын, мыс, басқа да металдар ел экономикасының дамуына тиісті үлестерін қосуда.
Қазіргі таңда «Жезқазған-Бейнеу», «Шұбаркөл-Арқалық» темір жолдарының құрылысы Елбасының тапсыруымен жүріп жатыр
Бұл деген өңірдің әлеуметтік саласында жаңа өмір басталды деген сөз
Сондықтан да Ұлытаудың келешекте гүлдене түсеріне сенім мол.
 Сөз жоқ, тарихы әріде жатқан ұлт ұясы – Ұлытауды ұлықтау әр қандасымыздың асыл парызы.

Серік Тілеубаев,
Ұлытау ауданының Құрметті азаматы,
ҚР Мәдениет қайраткері, 
«Құрмет» орденінің иегері

Серік Тілеубаев,
Ұлытау ауданының Құрметті азаматы,
ҚР Мәдениет қайраткері, 
«Құрмет» орденінің иегері
