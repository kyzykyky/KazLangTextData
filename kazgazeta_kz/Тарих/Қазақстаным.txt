Қазақстаным,
Тәуелсіз Қазақстаным!
Ақ қанат таңның көрдім мен
ғажап ұшқанын.
Көрдім мен сенің мөп-мөлдір
айдындарыңды,
Алатау, Алтай, Қаратау –
айбындарыңды.
Ұлытауыңды көрдім мен,
Шыңғыстауыңды,
Абайдың жыры оқылған
мың қыстауыңды.
Гүлденді қазір кең далам
иесі болмаған,
Жамбылдың қызыл жолбарыс
киесі қолдаған.
Махамбет сөзі лаулаған
Қараойды көрдім,
Мағжан боп өзі қаулаған
дара ойды көрдім.
Мұстафа, Халел, Жақып пен
Әлімхандарың,
Міржақып, Ахмет, Жүсіпбек,
Әлихандарың…
Бауырыңа қайта оралды
өз арыстарың,
Қазақстаным,
Тәуелсіз Қазақстаным!
Көне ғасырлар сыр ашты,
гүлге де орандың,
Пырағы жетті Күлтегін,
Білге қағанның.
Рухсыз жүдеп тұр еді
жұтап даласы,
Қайта жаңғырды Отырар
кітапханасы.
Түркістаныма тайқазан –
құтым оралды,
Көне Таразым жинады
бүкіл адамды.
Тарихтың дариялары
терең өрілді,
Арыстан баб пен Ясауи
жебеді елімді.
Естілді қайта жаңғырып
көне сарындар,
Бабыр, Фараби, Қашқари,
Баласағұндар.
Ұрпаққа жетті өзгермей
бәз алыстағы үн,
Қазақстаным,
Тәуелсіз Қазақстаным!
Құлпырды жерім қызғалдақ
нұрға кенеліп,
Ақындар өлең оқыды
жырға бөленіп.
Күйшілер шертті Тәттімбет,
Құрманғазыдан,
Домбыра – дала шанағына
тұнған қазынам.
Ынтымақ, ырыс күйлерін
шертіп аймағым,
Қырандай қанат қағады
еркін ойларым.
Тәуелсіздіктің әншілері
шырқады әуенін,
Қазақстаным, не деген
тұлпар ел едің?!
Алтын күн алтын далама
құйыпты нұрын,
Желбіреп тұрған Көк Туым,
биік тұғырым.
Оралып батыр, билерім,
хандарым ойға,
Іргеміз бүтін ел болдық,
тәуба, Құдайға!
Қазақстан, Астана, өзен-көл,
тау-тасым енді
Әлемнің барлық жаңарған
картасына енді.
Бостандығымның күн санап
асқақтап әні,
Нұрлы болашаққа рухымыз
бастап барады.
Ғаламға жайдың аспанға
қазақ ұшқанын,
Қазақстаным,
Тәуелсіз Қазақстаным!
Бауыржан ЖАҚЫП
