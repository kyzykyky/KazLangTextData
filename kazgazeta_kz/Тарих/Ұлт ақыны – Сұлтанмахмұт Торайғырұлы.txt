ТОРАЙҒЫРОВ Сұлтанмахмұт (28.10.1893, қазіргі Солтүстік Қазақстан облысы Уәлиханов ауданы – 21.5.1920, Павлодар облысы Баянауыл ауданы) – ағартушы, қазақ әдебиетінің классик ақыны, «Алаш ұранының» авторы.
Ескіше хат танып, ауыл молдаларынан дәріс алады
1911 жылдан бастап жаңаша оқуға ден қойып, Троицк қаласындағы Ахун Рахманқұли медресесіне кіреді
Алайда жасы жиырмаға жетер-жетпестен құрт ауруына (туберкулезге) шалдығып, оқудан қол үзеді
Жаз жайлауға шығып, қымыз ішеді, бала оқытады, өз бетімен білім-білігін ұштай түсуге ұмтылады
Алғашқы ағартушылық бағыттағы өлеңдерін («Тәліптерге», «Оқып жүрген жастарға», «Оқудағы мақсат не?», «Шығамын тірі болсам адам болып», т.б.), «Зарландым» атаулы көлемді очеркін жазады
«Қамар сұлу» романын жобалап, ойластырып, қағазға түсіре бастайды.
1913 жылы күзде Троицк қаласына қайтып келіп, М.Сералин шығарып тұрған «Айқап» журналына (1911-15) ­жауапты хатшы болып жұмысқа орналасады
Өлең, әңгімелерімен қатар бірнеше ағартушылық бағыттағы танымдық мақала жазып, журналға жариялайды.
1914 жылы жазда туған елі Баянауылға оралып, мәдени-ағарту істермен айналысады
Бар арманы жүйелі жоғары білім алу болған ол оқу іздеп Семейге барады, Шығыс Қазақстанның Катонқарағай, Зайсан ауылдарында бала оқытып, қаражат жинастырады
«Кім жазықты?» поэтикалық романын аяқтайды
1916-17 жылдарын Томск қаласында өткізіп, өзі армандаған орыс оқуына кіреді, әлемдік әдебиеттің классикалық нұсқаларымен құныға танысып, қоғамдық-саяси үдерістердің, адамзат дамуының, ұлттық құндылықтардың табиғатын танып, мән-мағынасын ұғуға талпынады («Анау қырда татар тұр,/Басқалармен қатар тұр./Мынау ойда қазақ тұр,/Қастарында азап тұр»)
Тарыдай шашылған көшпелі қазақ қауымын Абай сынды ой алыбының зарлы үніне құлақ қоюға шақырады («Асыл сөзді іздесең,/ Абайды оқы, ерінбе»; «Ер Тарғын», «Қобыланды» оқып байқа,/ Абайды оқы, таңырқан, басың шайқа»)
Дәп осы тұста саяси сілкіністер бұлқынтқан жалпақ Ресейде патшалық құлап, Уақытша үкімет құрылып, дүбірлі, аласапыран заман басталды (Алаш
Алашорда
Энциклопедия
Алматы: «Арыс» баспасы, 2009, 308-310-бб.).
Жеделдетіп Семейге оралып, жаңадан құрылып жатқан «Алаш» партиясының жұмысына араласады, атақты «Алаш ұраны» өлеңін дүниеге әкеледі
Әйтсе де, бірі кем дүние, тағдыр-талайы трагедияға толы жас таланттың маңдайына Алашқа жан-тәнімен беріле қызмет қылу бақыты бұйырмады: жастайынан жан жолдасына айналған құрт ауруы әбден меңдеді, Баянауылға біржола ат басын тіреді
Қаны да, жаны да «Алаш» деп лүпілдеген аяулы ақынның қаламға жүгінуден басқа амалы қалмады, білтесі біткен майшамдай жас ғұмыры сарқылып, санаулы сәт-сағаттары көз алдында сырғып, сусып бара жатты
Жан дертімен арпалысып жүріп халық мүлкіне айналған мәңгілік мұраларын дүниеге әкелді
«Жас жүрек», «Сарыарқаның жаңбыры», «Кедей», «Айтыс», «Адасқан өмір» … мәуелі бәйтеректен уақыты жетпей үзіліп түскен асыл ой ұшқындары, жыр жемістері-тұғын
Жетпіс жыл жұрт көзінен жырақта ұсталған «Таныстыру» поэмасында Алаш көсемдерін «Бірі – Күн, бірі – Шолпан, бірі – Ай» деп жалпақ жұртқа жар салған ақынның жалғыз жүрегі жарық жұлдыздай ұлт аспанынан ағып өтті… Жер-Анаға жиырма бес жыл ғана табан тіреп, жиырма алты-ақ жаңа жылмен ғана көріскен ұлы Жүрек тоқтады, ұлтының «көгіне Күн болмақ» болған, «алуға Күнді барып бел бумақ» болған ұлы Ақынның демі үзілді… Осылайша ол Жаратушының жарлығымен қанқасап қуғын-сүргіннен, алапат аштықтан, зорлық пен зомбылықтан «аман қалды»…
*Алаш туы астында
Күн сөнгенше сөнбейміз.
*Мен – қазақ,
қазақпын деп мақтанамын,
Ұранға Алаш деген атты аламын.
Сүйгенім – қазақ өмірі, өзім – қазақ,
Мен неге қазақтықтан сақтанамын.
*Жан қайда әділетті іздейтұғын,
Адамшылық атақты көздейтұғын.
*Бүгіндегі жастарға оқу міндет,
Тек қана оқуменен өнер білмек.
Бар қиынды тек қана ғылым жеңбек,
Оқыған басқа елдердей қатарға енбек.
*Ер өлсе де, еңбегін ел өшірмес,
Неше мың жыл өтсе де тарих білмек!
*Адамды бағындырудың асылы еңбек,
Түбінде еңбексізді еңбек жеңбек.
*Өнер, білім, әділет кім қолдаса,
Қай ұлт болсын – бәрібір, бауыр маған.
*Мен – балаң, жарық күннен
сәуле қуған,
Алуға Күнді барып белді буған.
*Сөндір Ай мен Күніңді,
Тек денімді сау қылшы!
*Жақсылық көрсем өзімнен,
Жамандық көрсем өзімнен.
*Елімнің мен шын ұлы екеніме
Тағдырдың өзі берер куәлікті.
*Қараңғы қазақ көгіне
Өрмелеп шығып Күн болам!
*Сүйемін туған тілді – анам тілін.
*Белгілі бай болмақтың негізі үш:
Еңбек, ғылым, жеріңді сақтайтын күш.
*Несі қызық байлықтың, несі бақыт?!
Байлықпенен алмаған соң
бақыт сатып.
*Біреу күй, біреу пішін, біреу сөзбен,
Көрсетпейтін жүректің іші бар ма?
*Мен ғашықпын көруге әділетті,
Тегіс қылып көркейткен өмір түсін.
*Дүние – өзен, ағысын кім тоқтатар?
*Дүние – жеу, жегізу майданы екен.
*Мен – өлік, мен – суық тән,
менде жан жоқ,
Жүрегімде өмір жоқ, ыстық қан жоқ,
Үміт жоқ, жек көру жоқ, махаббат жоқ,
Сезім жоқ, кірпігімді қозғар хал жоқ.
Ғарифолла ӘНЕС,
профессор
