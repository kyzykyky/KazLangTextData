Тұрдақын ЖЕКСЕНБАЙ, жазушы, халықаралық «Алаш» әдеби сыйлығының лауреаты.
Жақында көрнекті балалар ақыны Сұлтан Қалиұлының «Жыл құстары келгенде» атты жаңа кітабы қолыма түсті
«Атамұра» мектеп кітапханасы» деген сериямен «Атамұра» баспасынан осы жылы шығыпты
Ішкі-сыртқы безендірілуі мен полиграфиялық сапасы өте жақсы екен
Алғысөзінде «Көрнекті балалар ақыны Сұлтан Қалиұлының есімі мерзімді баспасөзде жарияланған шығармалары, шыққан кітаптары, мектеп оқулықтарына енген еңбектері арқылы қалың көпшілікке кеңінен таныс
Оның қаламынан шыққан жиырмадан астам жыр жинақтары балдырғандар үшін жазылған
Кітап мектеп оқушыларына арналған» деп жазылыпты.
Мұқабаның ең соңғы сыртқы бетіне автордың суреті және өмірі мен шығармашылық қызметінен қысқаша мәлімет беріліпті
Онда «Сұлтан Қалиұлы – ақын, жазушы, аудармашы
1943 жылы дүниеге келген
ҚазМУ-ды бітірген
Алғашқы кітабы «Сыныққа сылтау» деген атпен 1967 жылы жарық көрген
Ұзақ жылдар Қазақ радиосында, «Балдырған» журналы мен «Ұлан» газетінде басшылық қызметтерде бол­ған
Отыздан астам кітаптың авторы
Әлем әдебиетінің классиктері Р.Ғамзатов, С.Маршак, С.Михалков, Р
Киплинг, т.б
кітаптарын қазақ тіліне аударған
С.Қалиұлы – Қазақстанның еңбек сіңірген мәдениет қайраткері, халықаралық «Алаш» әдеби сыйлығы мен Б.Бұлқышев атындағы әдеби сыйлықтың иегері» делінген.
Сұлтекеңнің кітабын асықпай оқып шықтым
Кітап, алғысөзде айтыл­ғандай-ақ, бастан-аяқ балаларға, мектеп оқушыларына арналыпты
Со­лардың өмірі, яғни оқуы, еңбегі, ойыны, мерекесі, спорты, өнері, демалысы, арман-мақсаты, ой-қиялы, тапқырлығы, аңқаулығы, тіпті кейбірінің жалқаулығы мен бұзақылығына дейін – бәрі-бәрі бар
Және бұлар баланың өз ойы, өз түсінігі, өз сезімі, өз тілімен, көбінше өз тарапынан айтылып, баяндалып жатады
Бәрі табиғи
Артық бояу, жалған жасандылық жоқ
Кітап балалар өмірінің, балалар жандүниесінің айнасындай боп көрінді маған.
Мақсатымыз қолымыздағы жаңа кітапты таныстыру және автордың да ақындық ерекшелігі мен шеберлігін тиісінше айта отыру болғанымен мұндағы 170-ке жуық шығармаға түгел тоқталып жатпай, олардың айтпақ ойы­мызды айшықтай түсетін бір бөлімін ғана тілге тиек етіп отырдық.
Кітаптың алғашқы беттері:
Сәулетті қаласы –
Шырағы өмірдің.
Кең-байтақ даласы –
Құшағы елімнің.
Тұп-тұнық аспаны –
Байлықтың бастауы,
Замана дастаны –
Қазақстаным менің, –
деп Отанымызды, Елімізді, одан кейін Ата заңымыз бен Астанамызды, Жалауымыз бен Елтаңбамызды асқақтата жырлаған бір шоғыр патриоттық өлеңдерден басталады екен
Бұл арқылы ақын ел болашағы балаларымызға «Отанымызды сүй, оның Ата заңы мен Астанасын, қасиетті рәміздерін қастерлей біл» деп аталық ақыл айтып тұрғандай.
Бұдан кейін бір топ ән өлеңдері алдымыздан шықты
Олардың бірі ғарышкер қырандарымызды жырласа, Әсет Бейсеуовтің әніне жазылған «Біз шадыман баламыз» деген өлең балалардың өз өміріне арналыпты:
Аппақ, аппақ, қар аппақ.
Қар жамылған дала аппақ.
Қырау-қырау тал аппақ,
Айналаның бәрі аппақ.
Аппақ біздің шанамыз,
Аппақ қырдан ағамыз.
Шырқатып ән саламыз,
Біз шадыман баламыз.
Қысқы табиғат пен көңілді бала­лардың қысқы ойынын бейнелеген бұл өлең баланың ұғымына, қабылдауына жеңіл, ойнақы
Өзінің ұйқастары да ұнасымды шыққан.
Балалардың ата-ана, аға-жеңге, басқа да жақындарынан, ақ сақалды Аяз атадан сыйлық алып, мәре-сәре болатын, тақпақ айтып, ән салып, би билеп өнерлерін көрсететін сүйікті бір мерекесі жаңа жыл ғой
Бұл кітаптағы «Жаңа жыл қарсаңында», «Жаңа жыл кешінде», «Кім күшті, кім мықты» деген өлеңдер балалардың сол жаңа жыл мерекесіне арналыпты
Оларда балалардың мерекеге қарбалас дайындығы, жаңа жыл кешінде алуан түрлі бетперде киіп, неше түрлі аң-құсқа ұқсап мәре-сәре боп ойнағаны,
– Қызыға қараймыз ёлкаға,
Қызды ойын, Қарша қыз ән салды.
Ал Аяз атамыз – ортада
Биледік, білмедік шаршауды, –
деп жаңа жылды қалай тойлағаны жырланады.
Сұлтекең балалардың тапқырлығын, балалық қулығын да қалт жібермей, өлең-жырына арқау етуге шебер екен
Сондықтан да бұл кітапта ондай қуақы өлеңдер аз емес
Соның бір мысалы – «Інім» деген сюжетті өлең
Мұнда балабақшаға барып жүрген бүлдіршіннің үйдегі қызықты қылықтары баяндалады
Ол түнгі сағат оннан кейін де әжесінің «Жат, таңертең тұрмай әлек қыласың» дегеніне көнбей, теледидардан үлкендермен бірге кино көргісі келіп, ұйықтамай отырып алады
Сөйтіп, таңертең тұрмай әлек етеді, тіпті жылайды да
Бірақ бір күндері ол «жат» дегенде дереу барып, көрпесін бүркеніп, теріс қарап жата кететін болады
«Міне, ақылды жігіт болды» деп әжесі де, әке-шешесі де мақтайды
Алайда таңертең тұрмайды, жылайтын әдеті де қалмайды
Үлкендер: «Бұл қалай, уақтысында жатса да уақтысында тұрмағаны несі!?» деп аң-таң болады
Сөйтсе ол былай екен:
Мұның сырын біз ұқпай,
Жүрсек бір күн бақылап,
Батады екен қызыққа-ай,
Теріс қарап жатып-ақ.
Көреді екен киноны,
Ыңғайлап ап айнасын.
Байқамаппыз біз оны,
Асырыпты айласын!
Сөйтіп, кішкентай інісі төсегінің түпкір жағына айнаны туралап қойып алып, теледидарда жүріп жатқан киноны сол арқылы-ақ көріп жүріпті
Нағыз балаға тән қылық, бала қулығы.
Кітаптың 54-беті «Әже» деген өлеңнен басталыпты:
Ұл-қызыңа ерген
Немереңбіз, әже.
Немереңнен өрген
Шөбереңбіз, әже
–
деп оқи бастағанда-ақ бұл өлең маған бұрыннан таныс боп көрінді
Қайдан көрдім екен десем, жалпы білім беретін мектептің 1-сыныбына арналған «Ана тілі» оқулығынан оқыппын
Бұл нағыз немере, шөберелердің жаттап алып, әжесінің 8-наурыз мерекесінде, туған күндерінде:
Үйреткен сөз мәнін
Тілімізсің, әже.
Жарқыраған дәйім
Күнімізсің, әже, –
деп айтып беріп, бетінен сүйдіретін тәтті өлеңі
Бүлдіршіндерге әже, немере, шөбере деген туыстық атаулардың мәнісін білдіретін танымдық жағы да жақсы өлең
Бұл – Сұлтекеңнің оқу­лықтар мен оқу-әдістемелік құралдарына еніп, балаларға рухани нәр беріп, сөз мәнісін үйретіп жүрген көп өлеңдерінің біреуі ғана.
Кітаптың «Құстар – достар» деген бір үлкен бөлімі бар
Мұнда құстарға арналған 19 өлең беріліпті
Жалпылай айтқанда, оларда құстардың пайдасы, әнші құстардың адамға ән сыйлайтыны; әдемі құстардың сұлулық сыйлайтыны; қараторғай, тағы басқа көптеген құстардың зиянды жәндіктерді жеп, егін, орман шаруашылықтарына көп пайда келтіретіні, осылайша құстардың адамға дос екендігі жырланады
Сондықтан құстарға жамандық жасамаңдар, қайта жақсылық жасап, қамқор болыңдар дейді балаларға
Ақынның:
Жыл құстары көктемде
Шаршап бізге жеткенде,
Құшақ жая қарсы алсақ,
Ұя жасап, ән салсақ,
Бір ғанибет емес пе? –
дейтіні сондықтан.
Ақын құс туралы өлеңдерінде балаларға білім беретін танымдық жақтарға да мән беріп отырған
Әнші құстар көктемде жайдан-жай сайрамайды, әншілік өнерін көрсетіп жұп табу үшін «қырындап» сайрайды (кейбірі билейді) дейді
Сол сияқты жан-жануарлардың бір-біріне селбесу, көмектесулері де болады деп, сиырдың арқасындағы оқыра құртын ұзақтар жеп сиырға көмектесетінін; бірқазан мен суқұзғынның бірлесіп балық аулайтынын; қолтырауынның да тісін тазалап беретін құс бар екенін өлеңмен айтып береді.
Құс туралы кейбір өлеңде баланың балалық қызық қылықтары, аңғалдығы да айтылады
Баяғыда бір жеңгеміз ұжымшарда сауыншы болып, сиыр сауып отырғанда, 4-5 жасар немересі қасына келіп: «Апа, ана сиырды саудың ба? Апа мына сиырды саудың ба?» деп сұрай беретін
Бірде ол: «Апа, мына дәу сиырды саудың ба?» деп бұқаны көрсетіп, күлдіргені бар еді
Осы сияқты жағдай Сұлтекеңнің тауық туралы «Ренжиді» деген өлеңінде де бар екен
Шекербен деген бала төрт жұмыртқа туады деп қораға төрт тауығын қамайды да, артынан жұмыртқа бесеу болсыншы деп қоразды да қосып қамайды
Баланың бұл қылығын ақын өлеңге былай қосады:
Қораз оған араз ба,
Тыпырлайды «кетем» деп.
«Туасың» деп қоразға,
Босатпай тұр Шекербек.
Кітаптың және бір үлкен бөлімі «Армысың, ауыл» деп аталады
Оған 13 өлең, 2 поэма топтастырылыпты
«Айта берсем, қызығы таусылмайды ауылдың» деп ақынның өзі жазғандай, бұл бөлім расында алуан-алуан қызыққа толы екен.
Қаладан барған Асқар деген балаға ауыл тірлігінің бәрі таң
Тайраңдаған ботасы да, жантақ жеген түйесі де, қозы көгендеп, қой сауғаны да, жалпылдақ жағып, сүт пісіргені де, тіпті кейбір сөздері де
Асқар Нұралы деген баланың есегін көріп, оны өзі кинодан, хайуанаттар паркінен көріп жүрген құлан деп түсінеді
Тіпті Нұралыға: «Шабатұғын алысқа жүйрік шығар құланың?» дейді
Ақыр аяғында Асқар:
Көпке дейін білмедім,
Білмеппін әу баста да.
Құланы деп жүргенім –
Есек екен, масқара! –
деп қатты ұялады.
Сөйтіп жүріп, Асқар ауыл өмірін, оның ботасы мен түйесін, қозы-лақ, қой-ешкісін, ауыл адамдарының, ауыл балаларының мінезін, тіршілігін танып біледі
Бұл да Сұлтекең шығармаларының танымдық мәнін көрсетіп тұр.
Осы бөлімдегі «Алдар мен Шайтан» поэмасына қысқаша тоқтала кетелік
Мұнда ауыл балаларының өмірі; оларға қара күш, жуан жұдырық, содыр мінезімен күн көрсетпей «Қабан» атанып кеткен Төлен деген баланың іс-әрекеті; оны қаладан келген ақылды да айлалы, білімді әрі спортшы Асқар деген баланың қалай тізе бүктіріп, Алдардың Шайтанды бағындырғандай бағындырғаны баяндалады
Шығарма:
Оқиғасы Төленнің
Болды осылай қызықты.
Арқасында өнердің
Тізгіндедім бұзықты, –
деп Асқардың сөзімен аяқталады.
Ақын халық ертегісін өлеңмен әдемі баяндап, оны ақылды Асқардың бұзақы баланы бағындыруымен шебер жымдастыра білген
Мазмұны, сюжеті, тілі, өлең түріне дейін балаларға жеңіл әрі шабытпен жазылған деуге болады
«Білімді мыңды жығады» деген ойды меңзеп тұрғандай.
Ғұлама ғалым Ахмет Байтұрсынұлы 1928 жылы шыққан «Әліб-бій» оқулығында «Ойнаңдар! Ойлаңдар!» деген айдармен 9 жерде логикалық есеп береді
Соның біреуін келтірейік: «Тайға мінген балалар жарысып келеді
Бір бала екі баланың алдында келе жатыр
Бір бала екі баланың ортасында келе жатыр
Бір бала екі баланың артында келе жатыр
Сонда неше бала жарысып келеді?» Ақаңның «Әліб-бійде» мұндай логикалық есеп берудегі мақсаты балалардың сауатын ашумен қатар ойлау қабілетін де дамыту еді
Бұл үрдіс қазіргі әліппелерде де жалғасып келеді.
Балалардың осындай дұрыс ой­лауын, тез ойлауын дамытатын дүние­лер Сұлтекеңнің бұл кітабында да аз емес екен
Олар «Жұмбақтар» және «Санамақтар» мен «Кім шапшаң?» деген бөлімдегі есеп-өлеңдер деуге болады
Балалар «Қатар-қатар ақ күріш, тұрған жері – қақтығыс» деген әдемі жұмбақты қалай ойланып, анау деп, мынау деп барып, «ауыздағы тізілген тіс» деп шешсе,
Мынау алты ақ алма –
Нұрбүбі мен Жанарға.
Үш сары алма – Манарға,
Қызыл алма – Анарға.
Қанша сонда бар алма? –
деген есеп-өлеңді де саусағымен санап, біраз ойланып барып, «он алма» деп шешеді
Ал енді:
Жайылып жүр сегіз лақ,
Үшеуі оның егіз лақ.
Есептеуге сен шебер
Бала болғың келсе егер,
Сегіз лақтың енесін
Тез есептеп бересің, –
деген есеп-өлеңге көбірек ойлануға тура келеді
Мұны дұрыс шешу үшін «егіз» сөзін жақсы білу керек
Бұдан да күрделі, бірнеше жолмен шешілетін есеп-өлеңдер де баршылық
Мұның бәрі – баланың ойлау қабілетін дамытатын дүниелер.
Енді бұл кітаптың бала тілін тәрбиелеу мен дамытудағы қызметіне қысқа ғана тоқталайық
Бүгінде шұрайлы да шырайлы тіліміздің жұтаң тартып бара жатқаны жасырын емес
Ол жөнінде тіл жанашырлары шырылдап айтып та, жазып та жүр
Біз де соған бірер сөздің қолапайсыз қолданысы туралы айтып, аз да болса үн қоса кетелік.
Ана тілімізде «Білекті бірді жығады, білімді мыңды жығады», «Жығылсаң нардан жығыл» дегенде қолданылған «жығу» сөзін бәріміз жақсы білеміз
Қазір осы сөздің орнына «құлау» сөзін орынсыз қолдану үрдіске айналып бара жатқандай
Ойнап жүрген балаға: «Байқа, құлап қалма» деп жатады
Дұрысы «жығылып қалма» ғой («Өзі жығылған бала жыламайды» деген мақал да бар)
«Аттан құлады» деп айта беретін болдық
Атты бізден артық білетін атам қазақ «аттан жығылды» деуші еді ғой
Тіпті әуелі ежелден келе жатқан күрес өнеріндегі «жығу» сөзінің орнына да «құлау» сөзін қолданғанды құлағымызбен естідік
Жақында бір тілші телеарналардың бірінен күрес туралы хабар беріп, «қарсыласын тобықтан қағып құлатты», «іштен шалып құлатты» деп сайрап жатты
Күресте бұларды «жықты» демеуші ме еді
«Жығылған күреске тоймайды» дейміз ғой, «құлаған күреске тоймайды» демейміз.
Міне, осындай тіл дүмшелері ана тілімізді бүлдіріп жатқан жағдайда оған қарсы көркем әдебиеттің, оның ішінде, әсіресе, баланы бастан тәрбиелейтін балалар әдебиетінің атқарар қызметі айтарлықтай зор екені даусыз
Ендеше, осы әдебиеттің көрнекті бір өкілі Сұлтекеңнің шығармалары тіл ұстартып, бала тілін байыту мен дамытуға өзіндік үлес қосып келеді деп сеніммен айтамыз
Оған бір-екі мысал келтірейік:
Ұл-қызыңа ерген
Немереңбіз, әже.
Немереңнен өрген
Шөбереңбіз, әже, –
деген төрт жол өлеңде туыстық атау­лардың әже, ұл, қыз, немере, шөбере деген бес түрі аталады
Олар жай ғана атала салмай, мағыналары қоса айтылады
Яғни өлең балаға сөз мәнісін де түсіндіріп тұр.
Сұлтекеңнің ауылға арнаған өлеңде­рінде Асқар деген қала баласы бар
Ол ауылға барғанда Нұралы деген баланың тұсаулы тұрған есегін көріп, «тұсау» сөзін білмегендіктен, «Оның екі аяғын неге байлап қойдың» дейді
Сол Асқар ауыл өмірінің қайнаған ортасында жүріп, аз уақыт ішінде қалада жоқ көп нәрсені көреді
Тұма, тұсау, жантақ, жалпылдақ, көген, жантақ, қозы-лақ, қозы көгендеу, қой сауу, жалпылдақ жағу, тағы басқа сөздер мен сөз тіркестерін үйренеді
Ақын ауыл туралы өлеңдерімен «өмір танысын, тіл білсін, тілін дамытсын десек, баланы ауылмен көбірек араластырайық» деген орынды ой айтып тұрғандай.
Міне, осы бір-екі мысалдан-ақ Сұлтан Қалиұлы шығармаларының бала тілін байыту мен ұстартуға қандай үлес қосып келе жатқанын байқауға болады.
Сонымен, Сұлтекеңнің – Сұлтан Қалиұлының «Жыл құстары келгенде» атты жаңа кітабын бастан-аяқ балалар өмірін бейнелеп, дүние танытатын, оларды отансүйгіштікке, ізгілікке тәрбиелейтін, балалардың ой-өрісін кеңейтіп, тілін ұстартатын жарығы мол жақсы кітап деп білеміз.
