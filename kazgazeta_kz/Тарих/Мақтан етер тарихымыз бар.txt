Гүлзия ПІРӘЛІ,
М.Әуезов атындағы Әдебиет және өнер институты «Әуезов үйі» 
ҒМО-ның бас ғылыми қызметкері, филология ғылымының докторы
Қазақстан Республикасының Президенті Нұрсұлтан Назарбаевтың «Ұлы даланың жеті қыры» атты мақаласы қоғамда үлкен қозғау салып отыр
Ұлт санасы мен тарихи жадты жаңаша жаңғыртудың жаңа жолдарын меңзеген мақалада еліміз егемендік алғалы бері жүйелі түрде жүргізіліп жатқан төл тарихымызды түгендеу мен ұлттық ­рухымызды көтеру мақсатындағы «Мәдени мұра», «Халық – тарих толқынында», «Болашаққа бағдар: рухани жаңғыру» атты мемлекеттік бағдарламалардың заңды жалғасы ретіндегі «Ұлы даланың жеті қыры» атты мақалада 7 өзекті мәселе қозғалған
Әсіресе ұлт тарихы мен әдебиетіне, мәдениетіне қатысты рухани құндылықтарымызды бүгінгі уақыт қажеттілігіне сай жаңаша сараптау, заманауи ғылым тұрғысынан талдау, жаңғырту және оларды ғылыми айналымға ендіру мәселелері жөніндегі ұсыныстары көп көңілінен шықты деп ойлаймыз
Елбасының мақаласындағы ұлт руханиятына қатысты бағалы бастамаларды қолдай отырып, осы төңіректегі ойларымызды ортаға салғымыз келеді.
Біріншіден, мақаланың «Ұлы Даланың ұлы есімдері» атты тарауындағы «…біріншіден, атақты тарихи тұлғаларымыз бен олардың жетістіктерінің құрметіне ашық аспан астында ескерткіш-мүсіндер қойылатын «Ұлы даланың ұлы есімдері» атты оқу-ағарту энциклопедиялық саябағын ашуымыз керек.
Екіншіден, мақсатты мемлекеттік тапсырыс ұйымдастыру арқылы қазіргі әдебиеттегі, музыка мен театр саласындағы және бейнелеу өнеріндегі ұлы ойшылдар, ақындар және ел билеген тұлғалар бейнесінің маңызды галереясын жасауды қолға алу қажет…» деген ұсыныстар өте құптарлық.Шынында да, біз тарихымызбен, әсіресе сол тарихты жасап отырған ұлы тұлғаларымызбен мақтана аламыз
Алайда мақалада айтылып отырғандай оларды насихаттау, дәріптеу жағы бізде жетіспейді
Мәселен, қазір руханияттағы кеңістігіміз кеңейді, әлем бізді таниды.Сондықтан да елімізде туризм дамып отыр, шет елден қазақты, оның тарихын, этнографиясын, археологиясын, салт-дәстүрін, әдебиеті мен мәдениетін, өнерін тану үшін шет елдіктер ағылып келіп жатыр
Олардың қызығушылықтары мен сұраныстарында шек жоқ
Сондықтан мақалада көтеріліп отырған өзекті мәселелерді қызу қолдап, қуаттап, сол тарихи тұлғаларымыздың (Абай, Жамбыл, Бауыржан, т.б.) өмірі мен шығармашылықтарымен кеңінен таныс­тыратын музейлерді туристер көп келетін Астана, Алматы, Түркістан, Көкшетау, Семей секілді рухани орталықтарда көбейту тап осы мақалада көтеріліп отырған орынды ұсыныстар
Олардың туған жерлеріндегі мұражайларына көпшілік бара бермесі анық
Және біртуар ұлт тұлғаларының ес­керткіштері де күн санап өзгеріп отырған дү­бірлі дәуірдің рухани жаңғыруына сай жаңғыртуды талап етері сөзсіз.
Сондай-ақ көптеген тарихи тұлғалары­мыздың қоғамдық қызметіне, ұлт руханиятына қажетті құнды деректер Мәскеу, Қазан, Ташкент, т.б
секілді, тіпті әлемнің өзге де мұ­ражайларында жатқаны мәлім
Міне, осынау мемлекеттік, тарихи маңызы бар архив­тік құжаттарды: «…ежелгі дәуірден қазіргі заманға дейінгі кезеңді қамтитын барлық отандық және шетелдік мұрағаттар дүниесіне елеулі іргелі зерттеулер жүргізу үшін «Архив – 2025» жеті жылдық бағдарлама­сын жасауымыз қажет деп санаймын… Архив деректерін тек жинақтап қана қоймай, барлық мүдделі зерттеушілер мен қалың жұрт­шылыққа қолжетімді болуы үшін оларды белсенді түрде цифрлық форматқа көшіру қажет» деген ұсыныстар негізінде жүйелеп, жинастырып, жарияласа ұлттық құндылыққа қаншама рухани байлық, қазына қосылар еді
Сондықтан ұлт зиялылары бұл жобадағы әрбір ұсыныстың құндылығын терең түсіне отырып, жүзеге асыруға белсене атсалысады деген ойдамыз.
