Қазақ айтыс өнерінің классигі, көптеген көркем толғаулар мен дастандардың авторы Сүйінбай Аронұлы 1815 жылы өмірге келіп, 1898 жылы 83 жасында дүниемен қоштасқан
Оның өлең-жырлары ауыздан-ауызға тара­лып, ХХ ғасырдың басына дейін жеткен
Зерттеушілердің жазуына қарағанда, алғаш рет хатқа түсе бастаған кезі 1920 жылдан басталады
Осы жылы белгілі фольклортанушы, қазақ сөз өнерінің жанашыры Ә.Диваев білем дейтін адамдардың аузынан Сүйінбайдың бірсыпыра шығармасын жазып алады
Ол кісіден кейін бұл көрнекті тұлғаның мұрасын С.Сейфуллин, І.Жансүгіров, С.Мұқанов, С.Бегалин, Қ.Бекхожин және басқалары жинастырып, жүйелеп отырған.
Осы аттары аталған қаламгер­лерден басқа Сүйінбай шығар­машы­лығын қазақтың танымал әдебиеттанушыларының көпшілігі зерттеген
Олардың қатарында М.Әуезов, Қ.Жұмалиев, Ә.Тәжібаев, Б.Кенжебаев, З.Ахметов, Х.Сүйіншәлиев, С.Садырбаев, Е.Естаев, С.Қасқабасов, К.Сейдеханов, У.Қалижанов, М.Үмбетаев және басқалары бар.
Сүйінбай Аронұлының өлең-жырлары көркемдік-эстетикалық деңгейінің жоғарылығымен ғана емес, патриоттық рухының күштілігімен, ойының айқындылығымен, уақыт шындығын дәл бере білуімен де ерекшеленіп, қазақ әдебиетінің тарихында өзіндік орынға ие болды
Ол ащы шындықтарды билік иелерінің бетіне айтып қана қоймай, қоғамдық жіктер арасындағы алауыздықтың, реніштің тігісін жатқызып, өз мойнына дипломатиялық жұмыстарды да жүктеп алған.
Әдебиеттанушы ғалым М.Үмбе­­­­т­аев­­тың: «Сүйінбай Аронұлының өлеңдері ХІХ ғасырдағы қазақ халқының тарихын, салт-санасын, тұрмыс-тір­ші­лігін, таптық-әлеу­мет­тік күресін, болашаққа деген үмітін бейнелейді
Өткен ғасыр­дағы қазақ қоғамының ішкі даму процесі мен әлеуметтік ортаның саяси және психологиялық бітімінен көрініс береді
Осыдан жүз жыл бұрынғы феодалдық құрылыстың бағыт-бағдары, қоғам мүшелерінің түсінік дәрежесі, мінез-құлқы зор суреткерлік шеберлікпен ашылады» деген тұжырымды пікірі ақын шы­ғар­машылығының қандай екен­дігін дәл бейнелеп тұр.
Атақты тұлғалардың төңірегіндегі әңгімелер нақты хатқа түспегендіктен, кей жағдайларда тіпті аңыз сипатында болып келеді.

Сүйінбай ақын мен Тезек төре онша жиі болмаса да, кездесіп тұрған
Өзінің ел билеген төрелігімен бірге Тезек адуынды да арқалы ақын болған
Оның алдында сөз сөйлеу кімге болса да оңайшылыққа түспеген
Сүйінбай бабамыздың бір қасиеті Тезек төреден де қаймығып көрмепті.
Соның алдында отырып, өз бабасы Қарасай батырдың бір ерлігін былай деп жырлаған екен:
Есқожа деген ел еді,
Есқожаның баласын –
Алтынай елі дер еді.
Алтынайұлы Қарасай
Дуанға шыққан бел еді.
Жаяуларға ат берген,
Қарыны ашқанға ас берген.
Біздің қазақ елінде
Мырзалық одан өтпеген,
Қасынан қоңсы кетпеген.
Жетілгенді жетілткен,
Егескенді кетілткен,
Ерегіскен дұшпанды
Қол қусыртып өтілткен…
…Қуып еді Қарасай
Жоңғардың қақпа тасынан.
Атамекен ел үшін.
Сүйтіп жауын қашырған,
Қарасай тартып жебесін.
Жай оғындай жайнатып,
Қалмақтың ойған төбесін,
Пенде болған көп қалмақ,
Қарасайды көргенде,
Құлдық ұрып бас ұрған.
«Уай, пәле-ай!» деп дегбірлеткен көпшіліктің алдында Сүйінбай Аронұлы жырдағы Қарасай батырдың монологын екпіндетіп төгілтіп келіп, ары қарай былай деп жалғастырады:
Бөрілі байрақ астында,
Бөгеліп көрген жан емен!
Егеулі найза ұстасам,
Түйремей кеткен жан емен!
Бөрілі байрақ құласа,
Күйремей кеткен жан емен.
Жау тисе жапан далада,
Бөрілі найза аламыз,
«Қарасайлап!» шабамыз,
Қызыл қанға батамыз.
Ту түсіріп, жау алған
Қазыбек, Қастек атамыз.
Бөрілі байрақ көтерсе,
Жоқты жонып табамыз.
Бөрілі байрақ астында.
Ту түсіріп, жау алған
Шапырашты бабамыз.
Егер оқырман қауымның есінде болса, ақынның осы сөзіне оның бүгінгі ұрпақтарының бірі, жергілікті өнерпаз Жолдасхан Құрамысов ән шығарып, ол талантты әнші Бақытжан Ысқақовтың орындауында халық арасында кең тарап кеткен еді
Жалпы алғанда, Сүйекеңнің осы жыры арқылы Қарасай батырдың да образы қызғылықты ашылып, кейінгі ұр­пақ­тың жадында тайға таңба басқан­дай айқын сақталып қалды деу­ге болады.
Жетісу жерінің осындай қаһарман перзенті жайлы Сүйекеңнен кейін жырлаған сөз иесі, сөз жоқ, ол Жамбыл бабамыз болды
Арқалы ақынның Қа­расай жайындағы жырлары бірнешеу.
Мысалы оның:
Жауын қуып қашырған.
Айдарымен жел есіп,
Алатаудан асырған.
Айбалта, қылыш асынған,
Жанындағы жабдығы
Наркескен, қанжар асылды.
Қарасай деп батырлар
Қиқу салып аттанса,
Еліме тиген жаулардың
Алмадай басы шашылған, – деген шумақтары көркемдігімен тың­дау­шының көңілінен шығып қана қоймай, патриоттық рухымен де қанаттандырып жібереді.
Сүйінбайдың тарихи жырларының тақырыбы тек Қарасай батырмен ғана шектеліп қалмаған
Жетісу өңірінде шапқыншылық замандардан халық жадында қалған небір ерлердің бол­ғаны белгілі
Ақын өзі ескі кезден бері ауыздан-ауызға көшіп келе жатқан эпостық батырлар жырынан гөрі, әңгімелерін өз құлағымен естіген, өмір шындығынан, болған оқиғалардан туған тарихи батырлар турасында көбірек толғанған.
Ақынның көлемді жыр-дастанда­рының қатарына жоғарыда айтылып кеткен «Қарасай батыр» жырымен бірге «Жабай батыр», «Өтеген батыр» атты дастандары да өз кезінде халық арасында кеңінен тараған болатын.
Солардың ішінде Сүйекеңнің төгілте отырып, жырлайтыны көбінесе Сұраншы, Саурық батырлар туралы батырлық жырлары.
Ақынның жекелеген өлеңдері ғибратты ойларға, тәрбиелік мәні бар тағылымдарға толы болып келеді
Атап айтқанда, «Жақсы менен жаманның айырмасы», «Халық сүйіп көтерген төбесіне», «Әділеттік орнаса», «Надандық», «Дүние ойлап тұрсам, бая­ны жоқ», «Жақсы болса ағайын» және тағы басқа өлеңдерінен осы сарын айқын аңғарылады
Адамның күрделі болмысына қатысты нақыл сөздерді де тізе келіп, философиялық ойларға тізгін беретін тұстарында ақынның өркеші тіпті шоқтықты.
«Еңкейіп басың жерге бір тиеді,
Қаншама талассаң да аспанменен» деген тәрізді тұжырымды ойлары ақынның өмірлік концепциясымен үндес.
Сүйінбайдың жиірек қарым-қатынас жасаған өз замандастарының ішінде Сарыбай бидің орны ерекше болғанға ұқсайды
Ел ағаларының беделді де алғыр Сарыбай биге арқа сүйегендігі де белгілі
Сүйекеңнің тапқыр да өткір сөздерін тек қазақ еліндегілер ғана емес, қырғыз ақындары да бағалап, араларында оны өздеріне ұстаз санағандары да болған.
Сарыбай қайтыс болып, оның бейітінің басына келгенде Сүйекең былай деп толғаныпты:
«Апыр-ау, мына жатқан Сарыбай ма?
Жан досы Сүйінбайды танымай ма?
Абақты, Тарақпенен айдап жеп ең,
Басыңда шулап тұрған малың қайда?
…Алпыстың алтауында Андас өлді,
Шуласып Сарыбайды жерге көмді.
Қатарлас тең-құрбымның бәрі кетті,
Байқасам, енді нәубет маған келді».
Зерттеушілердің айтуларына қарағанда, Сүйінбайдың осы ақын­дық дәстүрін Жамбыл бастаған кейінгі Жетісу ақындарының бәрі қалыптасқан жыршылдық дәстүрге айналдырып, жыраулық мектептің бір үлгісін қалыптастырған.
Жоғарыда аталған батыр бабалары жөнінде Жамбыл да жырлаған
Ол Сүйінбайдың айтқандарынан басқаша көркемдік арнамен, өзіне тән эстетикалық леппен төгілтіп айтады екен
Сондықтан өнер жалғастығын паш еткен екі ақынның жырларын өзара шатыстыруға еш болмайды.
Халық арасында мәтел болып кеткен:
«Менің пірім – Сүйінбай,
Сөз сөйлемен сыйынбай.
Сұлу, сырлы сөздері,
Маған тартқан сыйындай» деген сөзін алғаш рет Жамбыл жас шағында Жаныс ақынмен кездескенінде айтыпты
Өзі де кейін Сүйінбайдай ақындық биік дәрежеге ие болған кездің өзінде Жәкең алдыңғы айтқан сөзін одан арман жетілдіре түсіп:
«Ақындардың ақыны,
Айдын көлдей ақылы,
Жыр тұлпары Сүйінбай» деп шаршы топтың алдында аузынан тастамай, айтып жүріпті.
Өмірінің соңына дейін өлең сөздің жалына жармасып өткен жалынды ақын өмірден өтер алдында, ажалының жақындағанын сезіп, айналасындағы ең жақын адамдарымен, тіршілікпен қоштасқан екен
Сүйінбай ақынды зерттеуші әрі ол кісінің ұрпағы С.Садырбаев келтіретін қоштасу сөзінде мынандай жолдар бар:
«Алғаныма сәлем де,
Асылым менің өлді деп,
Қор қылмасын бір басын!
Малыбайға сәлем де,
Әділетті ақ жолда
Кәріптің көңілін бұзбасын!
Жетібайға сәлем де,
Қызықпасын жиғанға.
Мың бір әлем мал бітсе,
Жарамас екен иманға».
Осында аттары аталатын Малыбай, Жетібай – Сүйінбайдың өз белінен туған балалары.
Осы арада айта кететін бір жайт, Сарыбай мен Сүйін­бай­дың бас көтерер деген ұлдарының әке жолын ұстана алмай, кейбір жағдайларда қиыс кетуі
Мысал үшін алғанда, Сарыбайдың баласы Қиыспай мен Сүйінбайдың баласы Малыбай елді бастар азаматтар дәрежесіне көтеріле алмай, ауылдың атқамінер пысықтары деңгейінде ғана қалып қойған
Тіпті қолдарына билік тигесін, қарапайым бұқараға тізе батырған деген де әңгімелер бар.
Өмірден озғаннан кейін Сүйін­бай­дың өзіне арналып жоқтау айтылған екен
Әлбетте, жоқтаудың іші қазақ дәстүрі бойынша мақтап-мадақтауға толы болып келеді:
Ақындығыңның белгісі –
Жалайырда Құлшықтай.
Өлең айтып жүргенде
Алашқа даңқың мың шықты-ай!
Қазақ, қырғыз бас қосса,
Дөңгеленіп сөйлеуші ең,
Алтыннан соққан ұршықтай!
Үстіміздегі жылдың маусым айы­ның 17-23 күндері Түркия жерін­де қазақтың ірі ақыны Сүйінбай Арон­ұлы­ның туғанына 200 жыл толуына орай Халықаралық ТҮРКСОЙ ұйымының ұйымдастыруымен түрлі іс-шаралар болып өтті.
Сол шараларға қатысу үшін Алма­ты облысынан арнайы делегация жа­сақталып, соның құрамында мен де болдым
Қаламдастардан жиналғандар – «Қазақ әдебиеті» газетінің бас редакторы, жазушы Жұмабай Шаштайұлы, Абай атындағы Қазақ ұлттық педагоги­калық университетінің професоры, ғылым докторы Бақтияр Сманов және әрі ақын, әрі әнші Ақан Әбдуәлиев
Топтың негізгі бөлігін құрайтындар – Жамбыл аудандық «Сүйінбай сазы» ансамблінің мүшелері, солардың қызметшілері.
Түркі халықтарының өнері мен мәде­ниетінің үйлестіруші орталы­ғы болып табылатын «ТҮРКСОЙ» ұйы­мының бас кеңсесі де, Қазақ­станның Түркиядағы елшілігінің ғима­раты да Анкараның батыс жақ бөлігінде шетке қарай өзара тақау орналасқан екен
Сол күні сағат 16.30-дарда «ТҮРКСОЙ» мекемесіндегі қабылдауда болдық
Бізді есік алдында құшақ жая қарсы алған – Қазақстанның ТҮРКСОЙ-дағы өкілі Мәлік Отарбаев бауырымыз.
ТҮРКСОЙ Бас хатшы Дүйсен Қасейінов бастаған барлық қызмет­керлері аяқтарынан тік тұрып қызмет жасады десек, артық айтқандық емес
Бас хатшының бірінші орынбасары, ұлты түрік Фырат Пүрташ, Қырғыз Республикасының өкілі, ақын Қожагелді Қулуев, Татарстанның өкілі Лилия Саттарова, Хакасияның өкілі Тимур Давлетов, Әзербайжанның өкілі Элчин Гафарлы сынды осындағы тұрақты өкілдері де жүр.
Отанымыздан үлкен бір делегация келіп жатқанда қайдан қарап қалсын, Қазақ­станның осы елдегі Төтенше және өкілетті елшісі Жансейіт Түйме­баев та тізгін ұшымен асығып жетіпті.
Алматы облыстық делегациясының негізгі тобымен де осы арада жүздестік
Облыс әкімі Амандық Баталов бастаған бұл кісілердің арасында Жамбыл ауданының әкімі Жандарбек ­Далабаев, Алакөл ауданының әкімі Әлібек Жаңбырбаев, Қарасай ауданының әкімі Амангелді Дәуренбеков сияқты ел тізгінін ұстаған азаматтар бар екен
Облыс әкімі тек мәдени шараларды тамашалаумен ғана шектеліп қалмай, іскерлік кездесулерді өткізуді де алдын ала жоспарлап келіпті
Бір-екі күннің ішінде Амандық Баталов жекелеген кәсіпорындардың басшыларымен жолығып, қасындағы аудан әкімдері олармен өзара іс-қимыл жайында шарттар жасасып үлгірген екен
Мақсат белгілі – қалай болған күнде де қазақ жеріне инвестициялар тарту болған ғой.
Сол бір күндері Түркия Респуб­ли­­касының бұрынғы Президенті Сүлеймен Демирель өмірден өтіп, астана басшылығы абыр-сабыр болып жатқанына қарамастан, Алма­ты облысының делегациясы осындай тиянақты да пайдалы жұмыс­тар тындыруды бір сәт те қапер­ден шығармаған
Осы шаруалардың барлығы Қазақ­стан­ның Түркиядағы елшілігінің үйлес­тіруімен жүзеге асып жатқанына, ел сенім артқан азаматтардың өзара түсіністікпен жұмыс істей білетін­дігіне, жауапкершілігіне сүйсінесің.
Сүйінбай аты берілуге тиісті шағын саябақтың ішінде ресми жиын басталғанша біраз отырдық
Саябақ аумағы шағын ғана, оның басым бөлігі арт жақтағы беткейді алып жатыр
«Сүйінбай сазы» ансамблінің бұл сапардағы алғашқы концерті де осы жерде өтті
Қазақ әуенін қарапайым жұртшылық жатырқамай, жақсы қарсы алғанына қуандық

Бүгінгі таңда түркі әлемінде игі істер атқарып отырған ТҮРКСОЙ ұйымының Бас хатшысы Дүйсен Қасейінов алқалы отырысты аша отырып: «Былтыр Қазан қаласында өткен Мәдениет министрлері Тұрақты кеңесінің шеңберінде қазақтың ақыны Сүйінбай Аронұлының 200 жылдық мерейтойын жер-жерде өткізу туралы шешім қабылданған болатын
Соның аясында бүгін Сүйінбай бабамыздың атында Түр­кияның төрінде саябақ ашылды, Түр­кияның бірнеше қа­лаларында кон­церттік бағдарламалар өтеді
ТҮРКСОЙ-дың штаб-пәтерінде ха­лықаралық жиынның куәсі болып отырмыз
Өйткені ақын Сүйінбай тек қазақтың ғана ақыны емес, түгел түркі жұртының белді-беделді ойшылы, ақыны әрі жыршысы» деді.
Түркиядағы Еуразия Жазушы­лар одағының төрағасы Якуб Өмероғлы «Кардеш Калемлер» журна­лының келесі санын Сүйінбайға арнайтындығын айтты
Алматы облысының әкімі Амандық Баталов Сүйінбай мұражайынын күрделі жөндеуден өтіп, жаңадан ескерткіш тұрғызылатындығы жөнінде уәдесін жеткізді
Елші Жансейіт Түймебаев екі ел арасындағы қарым-қатынас жөнінде баяндама жасап, Сүйінбай Аронұлы сынды ақындардан қалған рухани мұраның қаншалықты құнды екендігін атап өтті
Маған әсіресе ұнағаны – Анкара және Памуккале қалаларының университеттерінен келген профессор Нергис Бирай мен Жәмиля Кынажы сынды ғалымдардың баян­дамалары
Олар Сүйінбай Аронұлы­ның шығармашылығын өз ақындарымен салыстыра сөйлеп, бірнеше тұжырымды пікірлер келтірді
Басқа баяндамашылар – Б.Сманов, Ж.Шаштайұлы, Н.Ақыш, қырғыз ақыны Қожагелді Қулуев және бас­қалары.
Алқалы жиынды белгілі қаламгер Мәлік Отарбаев жүргізді
Конферен­цияның соңында Алматы облысының әкімі ТҮРКСОЙ-дың 20 жылдық медалімен, жазушы Ж.Шаштайұлы Халдун Танер медалімен, ғалым Б.Сманов пен Н.Ақыш Семен ­Кадышев медальдарымен ­марапаттал­ды.
«Сүйінбай сазының» концерті жер­гі­лікті уақытпен сағат ­21.30-да бас­талды
Сол кешегі ретпен сөз сөйлегендер – Д.Қасейінов, ­Ж.Түй­мебаев, А.Баталов
Рамазан айы­­­ның жыл сайынғы дәстүрі бойынша елге арналған әртүрлі концерттік бағдар­­ламалар кеш басталады екен.
Алдын ала белгіленген жос­пар бойынша енді Анкараға таяу орналасқан жекелеген қалаларды аралап шығатын көрінеміз
Осы сапар кезіндегі басшылық Мәлік Отар­баев­тың қолында екен
Маған сонау 2006 жыл­дан бері таныс, қазақ пен түрік зия­­лыларының арасында жақсы танымал Мәлік осы сапар барысында бізге көп жәрдемін тигізді.
Ертеңінде 2-3 сағаттай жүріп, автобус басын бұрғанымыз – Кыршеһир (қазақша – Қыршаһар) қаласы
Кеш­кісін делегацияның ресми мүше­лерін Қыршеһир қаласының мэрі Яшар Бахчежи бір мейрамхананың жазғы алаңында қабылдау жасады
Бұл жолы қасымызға Жамбыл ауданы ардагерлер кеңесінің төрағасы Әскербек Абаев қосылған болатын.
Қасымыздан қалмай еріп жүрген – сол баяғы Мәлік Отарбаев бауырымыз бен Санжар Мүләзымоғлы (келіншегі қазақ болғандықтан, біздің адамдар өзіне «күйеубала», «жезде» деп ат қойып алған)
Қала мэрі жас жігіт
Магистрлік диссертациясын Қа­зақстанның сыртқы саясаты жө­нін­де қорғаған білімді азамат
Ол біз­ге Қыршеһирде Нұрсұлтан ­Назарбаев атында бульвардың бар екенін айтты
Кешкісін қаланың Жажабей алаңында Сүйінбай сазы ансамблінің өнерпаздары қазақтың ұлттық әуендерімен көрермен жұртты тәнті етті
ТҮРКСОЙ ұйымының аты­нан Қыршеһир қаласының мэріне алғысын білдірген Мәлік Отарбаев естелік сыйлығын тапсырды
Алматы облысы Мәдениет басқармасының басшысы Рахмет Есдәулетов шапан жапты.
Жалпы Түркия тарихи ескерткіштер мен түрлі мұражайларға бай ел ғой
Ал Кападокия аталатын бұл уәлаят табиғи ескерткіштерімен де ерекшеленеді екен
Сонымен бірге бұл өңірде ауа шарларымен серуен жасау да дағдылы көрініске айналған.
Түстік ішкен орнымыз – үлкен кәсіпкер Халил Улуер мырзаның мей­рам­ханасы
Асқа келген елші Жансейіт Түймебаев өз тілегін айтты
Сөйтсек, Халил Улуер мырза бір жағы Қазақ­станның Құрметті консулы болып тағайындалған екен
Одан шығысымен биік тау жоталарының үстіне салынған жолмен жүріп отырдық
Кейбір тұстарға кідіріп, айналаны тамсана тамашалаймыз
Қай жағыңа қарасаң да, басқа жерлерде кездесе бермейтін ғажап көріністер.
Кешке қарай сол автобусымызбен Ақсарай дейтін қаласына жетіп, ертеңінде ескі ғимараттарды тамашаладық
Ішіне кіріп, аралаған­дарымыз – 14-ғасырдың бас кезінде тұрғызылған Ақсарайдағы алғашқы мешіт, 1926 жылы салынып, бірден-ақ электр тогымен жұмыс істеп кеткен диірмен және кітапханасы бар осындағы алғашқы әрі ең үлкен мед­ресе ғимараттары
Әрқайсысының өзіндік тарихы, тағылымдық-танымдық сипаттары еріксіз ойландырады, қиялымызды шарықтатып, өткен замандарға жетелеп әкетеді.
Кешкі концертке қатысқан Ақсарай қаласының мэрі Хаяти Язгы ТҮРКСОЙ ұйымына ризашылдығын білдіріп, ТҮРКСОЙ-дың өкілі Мәлік Отарбаев пен Алматы облысы Мәдениет басқармасының басшысы Рахмет Есдәулетовке сый-сияпат жасады
Концерт аяқта­лы­сымен қазақ делегациясын шайға шақырып, екі ел арасындағы қарым-қатынас жөнінде сөз етті
Негізінен Түркиядағы қай басшымен әңгіме құрып отырсаңыз, барлығы Елбасы Нұрсұлтан ­Назарбаев­ты мақтайды әрі мақтан етеді.
Бір сөзбен айтқанда, Сүйінбай бабамыздың 200 жылдығына арналған Түркиядағы іс-шаралар сәтімен өтіп, Қазақстаннан арнайы ат терлетіп келген делегация өз міндетін толығымен атқарып шықты.
Сүйінбай Аронұлы
Бөрілі менің 
байрағым
Бөрілі байрақ астында
Бөгеліп көрген жан емен.
Бөрідей жортып кеткенде,
Бөлініп калған жан емен.
Бөрілі найза ұстаса,
Түйремей кеткен жан емен.
Бөрілі байрақ құласа,
Күйремей кеткен жан емен.
Жау тисе жапан далада,
Бөрілі найза атамыз
Қарасайлап шабамыз,
Кызыл қанға батамыз.
Бөрілі байрақ астында
Ту түсіріп, жау алған
Қазыбек, Қастек атамыз.
Бөрілі байрақ көтерсе,
Жоқты жонып табамыз,
Бөрілі байрақ астында
Ту түсіріп, жау алған
Шапырашты батыр бабамыз.
Бөрі басы – ұраным,
Бөрілі менің байрағым.
Бөрілі байрақ көтерсе,
Қозып кетер қайдағым.
Әділеттік орнаса…
Жау басынар халықты,
Басқарушы оңбаса,
Малша айдап адамды,
Орынсыз күштеп зорласа.
Ауға түскен балықтай,
Шыға алмассың бұлқынып,
Әділетшің болмаса.
Күннің көзін жасырар,
Аспанды бұлт торласа.
Елдің бағы ашылар,
Әділеттік орнаса.
Самғай жүйрік жүгірер,
Аяқтан біреу шалмаса.
Жау десе, батыр киінер,
Тоқталмас кегін алмаса.
Ел елдігі бола ма,
Ермен жауға бармаса.
Елшілігі бұзылмас,
Өз жерін жаудан қорғаса.
Ағаш қалар қуарып,
Жапырақ тамыры болмаса.
Теңіз де қалар суалып,
Құятын өзен болмаса.
Өзен де ағар күшейіп,
Бастау мен бұлақ самғаса.
Сүйінбай кетер ағындап,
Халқым бір мені қолдаса.
Халықты тілмен қорғадым,
Сөз шындыққа келгенде,
Бас кессе де болмадым.
Құтылып жарлы кеткенше,
Зорларды сөзбен торладым.
Құсмұрын 
тастың үстінде
Құсмұрын тастың үстінде
Ақсұңқар құс шаңқылдар.
Оны есітіп, астында
Қарға, құзғын барқылдар.
Саудагер болған ер жігіт
Шаһар мен шаһар қатынар.
«Әтшу» десе, қара нар
Жүк астында тартынар.
Ақымақ жігіт белгісі –
Аз күнгі баққа алқынар.
Анық туған нәсілдің
Үлгілік жұртқа салты бар.
Жақсы менен жаманның
Шекарасын байқасаң,
Аспан мен жердей парқы бар.
Жақсылар, құлақ салсаңыз,
Әңгімеміз айтылар.
Дүние – ескі сарай-ды,
Жолаушы жүрген азамат
Көркіне оның қарайды.
Сонда-дағы тауарих
Көшіп өткен керуендей
Аттандырған талайды.
Өміріңнің орағы –
Қуанба көріп жаңа айды.
Жаман жігіт белгісі –
Алғаны мен бергенін
Сырттан жүріп санайды.
Жақсы болса жолдасың,
Қабағыңа қарайды.
Дүниені сарп етсең де,
Жаман сөзі болмайды.
Жаман жолдас белгісі –
Көкқұтандай көкиіп,
Шекесінен қарайды.
Жаман шіркін сөз ұқпас,
Жөн білетін азамат
Өнімді іске жарайды.
Білімділер үйретсе,
Нашардың көңілі семірген.
Шабан ат аяқ баспаса,
Шаршамай ма тебінген.
Бабындағы жүйріктің
Аузынан көбік төгілген.
Ар болады, білгенге,
Қатарынан кеміге
Нұрдәулет Ақыш
Алматы облысы
