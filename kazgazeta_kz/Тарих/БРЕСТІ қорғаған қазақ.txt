Иә, жұмыр жерді дүр сілкіндіріп қанды­балақ гитлершілердің Кеңес Одағына баса-көктеп кірген сұрапыл соғыс ақыры біздің жойқын жеңісімізбен аяқталды
Жеңіс күніне көп уақыт қалған жоқ
Жетпіс жыл! Аз ба, көп пе? Қалай дегенмен де, бір адамның ғұмырындай мезгіл.
Осынау бір алапат алпарыс миллиондаған адамдардың өмірін жалмап, тарихқа қайғылы таңба қалдырғаны кімнің есінен кетер дейсің
Біздің бүгінгі әңгіме қозғағалы отырған ардагер жауынгер ағамыз Ғаббас Жұматов хақында
Бір ғажабы, соғыстың алғашқы күніндегі дүрбелеңін өз көзімен көріп, шекарада Брест қамалын тұңғыш қорғаушылар сапында болған қаһарман ағамыз да өзі.
…Арада қанша мезгіл өтсе де, Ғаббастың майдандас достары оған жиі хат жазып, хал-жағдайын білісіп тұратыны дәстүрлі әдетке айналып кеткен еді.
Міне, таяуда ғана келген хаттарды ашып оқып отыр:
– Мынау кімнен екен? Ә, Мәскеуден, Павел Петрович Маресьевтен көрінеді.
…«Қадірлі Ғаббас досым, хал-ахуалың қалай, сені қатты сағындым, оның үстіне сырқаттаумын
Адам жасы ұлғайған сайын қанды көйлек достарын іздейді екен
Соңғы үш-төрт жылдан бері келмей қойдың ғой
Егер тірі жүрсек 2005 жылы Жеңістің 60 жылдығында жүздесерміз, бәлкім
Маған сіздердің Президенттеріңіз ұнайды
Тыным таппайды-ау! Ел мүддесін көздегеннен шығар, Президент мәртебесіндегілер солай болғаны абзал.
Ғаббас досым, үй-ішіңе сәлем айтамын, құшақтап тұрып бетіңнен сүйдім, өзіңнің Маресьевің…».
Уақыт қандай тез десеңізші
Ажал қандай рақымсыз! Қимас досының осы хатын Ғаббас мамыр айының бас жағында алған еді
Енді, міне, қас жаудан қаймықпаған қайсар тұлға қартаңдықтың қармағынан құтыла алмады
Мамырдың 20-жұлдызында дүние салды
Иә… Ғаббас екеуі кезінде Соғыс ардагерлері комитетінің құрметті мүшесі болатын.
Кеңес Одағының керегесі сетінеген соң комитет те көз ұшынан ғайып болды
Әр ел өз жоғын жоқтап, өз мұңын мұңдауға тура келді.
– Ал мына хат кімнен екен? Брестен… Қамалды бірге қорғаған Валерий Бурковскийден көрінеді
«Қатарымыз азайып барады ғой, сенің аман-есендігіңе қуанамын.
Жан жарыңнан айырылыпсың! Шын ниет­тен көңіл айтамын! Мен орыншамын
Брест соғыс ардагерлері комитетінің төрағасымын
Өзің біз жаққа қашан келмекшісің? Брест қамалын қорғағанымызға 60 жыл толуына байланысты сені де шақырып отырмыз, денсаулығың болса келуге асық! Сені сағына күтуші Володя
Мамыр айының 15-жұлдызы, 2001 жыл».
Мына хат Брест мұражайынан – Брест кешенінің директоры Борис Губаренкодан екен, Ғаббас қаһарман қаланы қорғаудың 55 жылдығында 1996 жылы арнайы шақырылған болатын
Алпарысты бірге өткерген сарбаздармен төс соғыстырып, көзіне жас үйіріп, бір сергіп қалған еді
Содан бері де біраз уақыт өтіпті-ау
Ол да Ғаббасты «Қаһарман қаланы қорғаудың 60 жылдығына келсең жақсы болар еді» деп жылы сөздерін жазыпты.
…Толық, орта бойлы
Көзі қияннан шалатын сұңқардың көзіндей, жүзі жылы
Бір көріп сәлемдескен адамның іші-бауырына өзі еніп кеткендей тым қарапайым
Аты – Ғаббас, әкесінің аты – Жұмат.
«Бұл қай Жұматов?» деп сауал қоюларыңыз мүмкін
Халық арасына көп тарап кеткен есімдер болады емес пе
Жұматовтар әулеті де солай
Бәрі де Жұмат Досқараевтан тараған ұрпақтар
Әубәкір Жұматов – профессор, кезінде қазақтың ауылшаруашылық институтының ректоры болған
Ол біз әңгіме етіп отырған қаһарманымыздың ағасы
Ертерек дүние салды
Ал Ғаббас Жұматов әл-Фараби атындағы Қазақ ұлттық университетінің тарих кафедрасының доценті болып ұзақ жылдар бойы ұстаздық қызмет атқарып, дербес зейнеткер атанған
Республиканың жоғары мектептеріне еңбек сіңірген қызметкер
Бірінші, екінші дәрежелі Ұлы Отан соғысы ордендерінің иегері
Венгрия, Брест қорғанысы үшін алған медальдары бар.
Ғаббастың әкесі Жұмат Досқараұлы белгілі тілші, ғалым болатын, Ұлттық ғылым академиясында істеген
Сөйлеу ерекшеліктері, жергілікті диалектология мәселелерін алғаш­қы­лардың бірі болып түбегейлі зерттеген ғұлама кісі еді
Жұмекеңді жақсы білетінім, 1951 жылы академияда кіші ғылыми қызметкер болып істегенімде тікелей сол кісінің қол астында еңбек еткенім бар-ды
Қазақстанның жер-жерлерін аралап, қатарынан бірнеше ай бойы ғы­лыми іссапарда жүретінбіз, кейін мен «Лениншіл жас», бүгінгі «Жас Алаш» газетінің редак­циясына ауысып кеттім
Қаламгерлікпен айна­лысып, әдебиет және өнер бөлімін басқардым.
Жә, айтпақшы біздің сыр шерткелі отырған әңгімеміз соғыс тақырыбы еді ғой, сол соғысқа бастан-аяқ қатысып ерлік көрсеткен Ғаббас Жұматұлының майдан өміріне қысқаша болса да тоқталып өтейік
Ғаббас Ұлы Отан соғысы басталғанда оқыстан ышқынған оқ ызыңын алғашқылардың бірі болып естіді
Ол Брест қаласында үшінші дивизия 204-санды артиллерия полкында болатын
Бұл арнайы жасақталған Батыс округінің төртінші армиясының 28-корпусы құрамына енетін
Соғыс басталғанға дейін радио техникасына маманданған ол, радио байланысы бөлімшесіне жіберілді
Ғаббастың полкі Буг, Мухавец өзендері жағалауларының батыс жағына орналасқан Брест әскери горнизонының құрамына кіретін
Ғаббас сол бір кездерді еске алды:
– 1941 жылы қаннен-қаперсіз әскери міндетімді атқарып жүрген едім, елге оралуға дайындалғанбыз
Мені үздік курсант ретінде партия мүшелігіне кандидаттыққа да алды.
– Қалаға барып суретке түсіп қайт! – деп бұйырды маған полктің саяси басшысының орынбасары
Бұл 1941 жылдың 22-маусымы болатын
Түн ортасы ауғанда Брестке келіп таңертеңге дейін тынығып алмақшы болып көзім іліне бергенде ұйқымнан шошып ояндым, аяқ астынан аспан төңкеріле
жерге түскендей алапат тарсыл-гүрсіл бірдеңе…
– Бұл не?
– Жер сілкінді! – деді біреулер.
– Жоқ! Соғыс!..
– Бәсе, кейінгі кезде Брестің іргесіне нағашы­ларын іздеген «жиендердей» немістер­дің шекарашылары жиілеп, тарақандай қаптап кеткен еді.
– Ау, әнеукүні ғана бір-бірімізге соқтық­паймыз деп уәде бергендері қалай әумесер Роббентроптың Молотовқа!
– Осы күні уәдеге сеніп бола ма, тәйірі… Әр саққа жүгірген ойлар маза бермейді.
Алғашқы сәтте казармалардан далаға шығуға болмай қалды.
Себебі ысқыра түскен бомбалар мен суыл қаққан снарядтар сел қаптатқандай жауып тұрды
Әне-міне дегенше, кіші лейтенант Павел Варламов:
– Қалашықтан үш-төрт шақырым жердегі деревняға қарай жылжыңдар, – деп жарлық берді
Трактордың сүйретпесіне тіркелген зеңбіректерді ала-мала жылжып келеміз.
Орманның қоюлау тұсына келген солдаттар қорғаныс шебін жасады.
– Менің «6-ПК» рациямен байланысуым қиын болып тұр, – дедім кіші лейтенантқа.
Ашық сөйлесу қауіпті, жатпай-тұрмай хабарласудың амал-айласын іздестірген ол іргелес бақылау пунктіне барып 1,2-дивизиондардың батареяларын аралап шықты
Қазақ, орыс, армян, грузин, өзге де ұлттың өкілдері бар солдаттар сондай сәтте «бір жағадан бас, бір жеңнен қол шығарған» кезі осы күн еді
Соғыс оқыс басталғандықтан қару-жарақ та тапшы болатын
Менің он ғана патроным қалыпты.
– Менде бірде-бір патрон жоқ, – деді алматылық Қажымұрат Сыздықов деген жолдасым.
– Мә, бесеуін ала ғой!..
Оның қуанғаны соншалық:
– Үлкен рақмет, Ғаббас, мұныңды өле-өлгенше ұмытпаспын, әр оқты оқыс жібер­меспін, – деп жатыр.
Кейін соғыс аяқталғанда жасыл қаламыз Алматыда кездескенімізде:
– Шіркін, сол бір патрондардың бесеуімен бес фашисті сеспей қатырдым, – деп күледі Қанекең.
…Күн сайын соғыс аумағы ұлғайып ауыр соға бастады
Ғаббастардың қатары сиреп 50-ге тарта ғана солдат қалды
Кешікпей олардың тобына 125-атқыштар полкынан солдаттар келіп қосылып жатты
Олар бірде қорғанып, бірде атысып, Брест – Кобри жолымен жылжи берді
Полктің негізгі күштері бөлініп-бөлініп кеткеннен кейін өздерінше қимыл жасауға кірісті.
Әне-міне дегенше, тасбақадай тырбаңдап жау танкілері келе жатты.
– Ал найсап сыбағаңды, – деп Ғаббас бір танкті бұрқ еткізді
Қарақошқыл жалын атқан люгінен қолын көтере шыға келген фашист от жалаңдаған үстін өшіре алмай жүгіре жөнелді де, жерге шыңғырып жата кетті
Бұның окобынан 30 метр жерге және бір танк келе жатты
Өңмеңдеген аузынан оқ боратып келеді.
– Сен де ал сыбағаңды…
Бұл танк те жалынын аспанға будақтатып табаны үзіліп қалды да қалғандары бұрылып, кері қарай қайтуға мәжбүр болды.
Әлден соң Ғаббас дүрбісін алып төңірегіне көз тастап еді, қатарлары сиреңкіреп қалған екен.
…Шілденің орта тұсында Ғаббастар тобы қоршауды бұзып шықты
Брянск орманындағы шайқас толастаған жоқ
Енді Бас командованияның резервіндегі 537-артиллерия полкі жасақталды.
– Жұматов! Сен взводқа ие бол! – деп бұйырды полк командирі
Артил­леристердің жаңа жасағы сәл дайындықтан кейін Москва – Можайск бағытындағы майданға бет алды
Кешікпей Ғаббас Жұматұлы 5-інші Дон казактары кор­пусының құрамына енді.
– Корсунь – Шевченко маңында бөлім бекінісі ерекше болды, – дейді Ғаббас
– Барлық жерді бақылап отырамыз, жаудың әрбір қадамы назарымыздан тыс қалған жоқ
Артиллерия, атты әскерлер корпусы сайма-сай сапта тұрды.
* * *
Ақпанның 16-жұлдызында көзге түртсе көргісіз боран соқты, жол атаулыны қар басып қалды, мұны байқаған жау жағы күштерін жинастырып қоршаудан құтылуға әрекеттенді
Олар Лысянка маңынан колонна-колонна болып өткісі келді
Бірақ ұзаққа бара алмады, артиллеристер оқ жаудырып жауды жермен-жексен етті
Кешікпей жау тізе бүкті
Сөйтіп, Оңтүстік Буг, Днестр өзендеріне қарай жол ашылды.
Енді бесінші Дон корпусымен 150-истре­бительді танкіге қарсы полк 2-інші ­Украин майданымен бірлесе отырып, сұрапыл шабуылға шықты
Әсіресе, Ғаббастың есінде қалғаны Будапешт үшін болған шайқас
Жау кеңес жауынгерлерін қалаға кіргізбеу үшін жанталасты
Ғаббастар бәрібір жан аямай күресіп, Дунайдың сол жақ жағалауына өтті
Бұл алпарыстың қияметтілігі соншалық, Будапешт үшін шайқаста 140 мыңнан астам кеңес жауынгерлері қаза тапты.
* * *
– Кремльдің күлпаршасын шығарып, жермен жексен етемін! – деп желіккен Гитлер сұрапыл соғыс басталысымен Брест қамалына қарай әскерлерін тоғытты
Қандыбалақ қарақшының қаптаған жасағын артиллерия полкінің 6-атқыштар дивизиясының сарбазы Ғаббас Жұматұлы қайтпас қайсар достарымен бірге қаһарлана қарсы тұрып, қарсы келген жауды жер жастандырды
Жерді солқылдата гүрс-гүрс атылған гаубица оқтары неміс танктерін табанда бұрқ еткізіп жандырып, қарақошқыл түтінге айналдырды.
– Жарайсың сержант! – деген әс­кери басшыларының мадақтау сөздері Ғаббасты онан сайын жігерлендіргендей еді
Немістер тауы шағылып, қанша жағаласса да, Брест қамалын ала алмады… Келесі 1942 жылы команда басшысы Ғаббасты Дон корпусының 5-артиллерия полкына аттандырды
Карпат маңында қияң-кескі шай­қаста ересен ерлік көрсеткен Ғаббас Украина жерлерін жаудан тазартып Австриядан бірақ шықты.
***
…Бұрынағы жылы отставкадағы полковник Ғаббас Жұматұлына дүлей соғыстағы орасан ерлігі үшін Дон казактары оған «Казак әскерлерінің генералы» атағын берді.
…Әл-Фараби атындағы Қазақ ұлттық университетінің профессоры, даңқты майдангер, Қазақстан Республикасының қайраткері әлі сергек, жасы тоқсаннан асса да ширақ қалпында немере-шөберелерінің қызығын көріп, өмір сүріп жатыр.
– Жеңістің 70 жылдығын көремін деген ойымда жоқ еді
Оған да жетермін
Тағдырыма ризамын! – деген сөздерді мақтана айтады.
Бәрекелді, Ғаба, ғасыр жасауыңызға тілектеспіз!
Мыңбай РӘШ
