1794 жылы Нұралы ханның інісі Ералы хан қайтыс болған соң, оның орнына таққа Нұралының үлкен ұлы Есім сұлтан отырды
Бұл екеуі де Әбілқайырдан басталған және Нұралы жалғастырған, орысқа сүйеніп, Қазақ хандығын күшейту саясатын ұстанғандықтан отаршылдардан қолдау тапты
Алайда орыстарды Әбілқайыр тұқымдарының бұрынғыша хандық билікті аңсауынан гөрі өздерімен тіл табысуға ұмтылған саясаты қызықтырды. 
Сырымның соңынан ілескен қазақтар хандық билікке де, орыс отарлауына да қарсы болып, Ресейдің қуыршақ хандар арқылы қазақ даласын отарламақ болған саясатының ірге тасын шайқалта бастады
Осыдан қатты қауіптенген орыс басшылығы өздері қолдаған Есім ханның барлық күш-жігерін Сырымның көтерілісін тоқтатуға бағыттады
Іс-әрекеттері қазаққа емес, орысқа пайдалы болған, және мұнысы халыққа әшкере болған Есімді 1797 жылы 27-наурызда ашу буып, ашынған көтерілісшілер өлтіріп кетті
Осындайда отаршылдар хандық билікті жойып, ханға және орыс билігіне қарсы көтерілген жергілікті халықтың қарсылығын тоқтату шараларын нақты қолға ала бастады
Орынбордың генерал-губернаторы Игельстром осыған алғашқы қадам жасап, хан сайлауды тоқтатып, қазақты басқаруды ханға емес, хан кеңесі қолына беруді ұсынды
Құрамына төрт адам ғана кіретін хан кеңесінің төрағалығына Әбілқайырдың үшінші ұлы Айшуақ сұлтан тағайындалды
Өзі 74 жасқа келіп, жүріп-тұруы қиындап, қажыр-қайраты қайтқан ол, қазақтардың емес, орыстардың ортасында, Орынбор қаласында отырып ел билеуі тиіс болды
Мұндай саясат қазақтарға мүлде түсініксіз болып, ел арасы шиеленісе түсті
Осындайда қыр қазақтарының назары Нұралының қалмақ әйелінен туған екінші ұлы Қаратайға ауды
Өзін хан тағының заңды мұрагері ретінде тануды талап еткен оның өктем даусына ілескен сұлтандардың бір бөлігі оны қолдауға көшті
Қаратайдың беделін көтерген оның Сырым батырға қарсы белсенді күресі болды
Дәл осы тұста Сырымның қас жауларына айналған сұлтандар Қаратайдың төңірегіне топтасып, оны 1797 жылы Айшуаққа балама түрде хан етіп көтерді
Дәстүр бойын­ша, атақты Әбілқайырдың үшінші ұлы, әрі Нұралы ханның інісі болып табылатын Айшуақ хан болып отырғанда Қаратайды тағы да хан көтеру далалықтардың және төрелердің өздерінің де ұстанымына қайшы еді
Сондықтан да Айшуаққа сенім артқан орыс билігі әрине, Қаратайды хан ретінде мойындамады
О баста, жоғарыда атап кеткеніміздей, Қаратайды хандық билікті сақтап қалуды және Сырымға қарсы күресті ұйымдастырушы сұлтандар қолдаған еді
Кезінде Қаратай, әкесі тірі кезде Сырымға қарсы ымырасыз күресушілер қатарында болып, Сырымның Нұралы әулетін Кіші жүздегі биліктен айыру саясатына ашық қарсы болған еді
Ресейдің Айшуақты қолдаған шешіміне қатты наразы болған Қаратай, дегенмен де қартайған Айшуақтың билігі ұзаққа бармасын сезіп, ол қайтыс болғанша Орынбор әкімшілігіне хаттар жазып, өзін орыстарға мойындатуға әрекеттенді
Сонымен қатар ол, ішкі саясатта да қазақ руларының қолдауларына сүйену үшін оларды біртіндеп өзінің жағына тарта бастады
Осылайша, Қаратай 1805 жылға дейін Кіші жүздің көптеген рулары мен тайпаларына өзінің ықпалын тарата алды
Бұл кезеңде ол, өзін орыстарға мойындату үшін, оларға қарсы ашық қақтығыстарға бармауға барынша тырысып бақты
Алайда мұндай саясатты қартайған Айшуақтың күтпеген әрекеті бүлдірді
Ол өз еркімен хандықтан бас тартып, орнына баласы Жантөрені хан етіп сайлауды орыс билігінен өтінді
Осыдан соң, аталған жылы қыркүйек айында ел арасындағы билікке байланысты жанжалдан қорыққан Ресей шенеуніктері Орынбордың түбінде Айшуақты жақтайтын сұлтандарды жинап, оның ұлы Жантөрені хан көтерді
Қаратай жаңа ханды мойындаудан бас тартты
Өйткені Кіші жүз қазақтарының басым көпшілігі хан тағының заңды мұрагерлері Айшуақ ханның емес, Нұралы ханның балалары болып табылады деген пікірді ұстанды
Ал мұның өзі Қаратайдың таққа барар жолын аша түсті
Ақырында осындай қағиданы басшылыққа алған Кіші жүздің рубасыларының үлкен бөлігі 1806 жылы Хобда өзені бойында өткен жиналыста Қаратайды хан көтерді
Бұл Кіші жүз сұлтандарының оны екінші рет хан көтеруі еді
Сұлтандардың бір бөлігінің оны хан сайлауы бұл істегі қалыптасқан ата дәстүрді көпе-көрнеу бұрмалау еді
Өйткені оның әкесі Нұралының туған інісі және Әбілқайырдың ұлы Айшуақ әлі тірі еді
Хан сайлауына қатысушылар оның келісімінсіз таққа жаңа ханды отырғыза алмайтын еді
Осындайда, екіұшты ақуалға тап болған және Кіші жүзді онсыз да тыныштандыра алмай отырған Ресей билігі хан тұқымдары арасында билікке таластың басталғанын байқап, Қаратайды хан ретінде мойындаудан тағы да бас тартты
Жағдайды осы тұста елде орын алған алапат жұт ауырлата түсті
Қиыншылықтан шығу үшін ел ағалары 1806 жылы Жантөренің өзіне хат жолдап, Хобда өзенінің бойында кеңес өткізуді ұсынды
Алайда 5-тамызға белгіленген бұл кеңеске Қаратайдан қаймыққан ханның өзі келмей қалды
Ал мұның өзі халық алдында Жантөренің беделін түсірді
Оның үстіне ханды қолдаған орыстардың Қаратайды қолдаушыларға қарсы ашық жаулық ұстанымы да халықты Жантөреден алыстата түсті
Дегенмен, өз тарапынан хан да әрекеттер жасай бастады
Мысалы, Жантөре жағдайды жөндеу үшін 1808 жылы жаз айында Кіші жүз рубасыларын жинап, құрылтай шақырды
Бұл тұста Қаратайдың інісі Орман сұлтан өзінің хандық кеңестің төрағасы ретіндегі лауазымын пайдаланып, сұлтандардың бір бөлігін Жантөреге қарсы айдап салды
Құрылтайдың табысқа жете алмауына батыста Бөкей ордасында хандық құрған Бөкейдің елді өзінің аймағына көшіп келуге үгіттеуі де кері әсерін тигізді
Халық арасында Жантөренің беделінің түсе бастағанын аңғарған Қаратай да ханды қолдайтын ауылдарға оқтын-оқтын жорықтар жасауды көбейтті
Осыған байланысты ел арасы бүлініп, Жантөрені қолдайтын ауылдардың бір бөлігі Бөкейдің қол астына Нарын құмына көшіп кетті
Қорғансыз да оқшау қалған Жантөре амалсыздан орыс шенеуніктерінен қолдау табу ниетімен Жайық шебіне жақын қоныстанып, Қаратайға қарсы соққы беру үшін қол жинай бастады
Қаратай да қамсыз қала қойған жоқ
Ол Жантөреге бағынатын ауылдарға қысым жасап, оларды күштеп өзінің жағына шығарумен табанды түрде айналысты
Мұның бәрі орыстардың қазақтарды билеу саясатына мүлде қайшы келіп, оларды Қаратайдың ашық жауына айналдырды
Осылайша орыс бекіністерінен 1807 жылы Қаратайды ұстау және оған қолдау көрсеткен ауылдарды жазалау мақсатымен Герценберг пен Бородин басқарған екі жазалаушы экспедиция қазақ даласына аттанды
Алайда қазақ ауылдарын аяусыз тонаған орыс жасақтары Қаратайды қолға түсіре алмай, құр қол оралды
Қаратайды күшейте түскен көпсанды шекті руын билеген Көтібар батырдың қолдауы болды
Ақырында, 1809 жылы екінші қарашада Қаратайдың жігіттері орыстардың Мерген форпосты маңында орналасқан Жантөре ханның ауылына басып кіріп, ханды өлтірді.
Қаратайға келер болсақ, орыстар хан тағын жойып жіберген соң, ол да тұйыққа тірелді
Ол да енді амалсыздан өзінің ата жауына айналған орыстармен келіссөзді қайта бастады
Отарлау саясатына қарсыларды жою үшін орыстар оның келісімге келу ниетіне қолдау танытып, оны құрметтеп, 1824 жылы Кіші жүздің батыс бөлігіне билеуші етіп тағайындады
Енді, бір кездері шашақты найзасынан және жалаңаш қылышынан отаршылдардың жасақтары қатты қаймыққан қаһарлы Қаратай хан тағы үшін күресіп жүріп, орыс қызметшісіне қалай айналғанын өзі де білмей қалды
Ұзақ жылдар бойы билікке жетуді басты мақсатқа айналдырған ол, енді халыққа қарсы тұлғаға айналды
Осының нақты көрінісі Қаратайдың 1825 жылы Жоламан Тіленшіұлы бастаған халық көтерілісін басуға қатысып, орыс патшасының алтын медалін өңіріне тағуы еді
Қаратайдың тағдыры бір кездері қазақты ел ету жолында жандарын да тәндерін де аямай, құрбан болған төре тұқымдарының ХІХ ғасырда отарлау саясатының жетегіне ілесіп, қалай азғындағандарын айқын көрсететін тарихтың ащы тағылымы
Одан қажетті сабақ алу дербес ел боламын деп үміттеніп отырған қазақтардың бүгінгі ұрпақтарына аса қажет.
Талас Омарбеков, 
әл-Фараби атындағы ҚазҰУ жанындағы
 Орталық Азиядағы дәстүрлі 
өркениеттерді зерттеу 
орталығының директоры, 
профессор, ҰҒА Құрметті академигі
