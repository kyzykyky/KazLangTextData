Ең алдымен, Едіге кім еді? Ол туралы «Большая Советская энциклопедия» сериясының 9-томында (Мәскеу, 1972 жыл, 63 бет), «Қазақ совет энциклопедиясы» сериясының 4-томында (Алматы, 1974 жыл, 105 бет), «Ұлттық энциклопедия «Қазақстан» сериясының 3-томында (Алматы, 2001 жыл, 345 бет) қысқаша деректер жарияланды
Осы материалдарда кей тұрғыда нақты шындықтан ауытқуға жол берілді
Ержүрек қолбасшы, Алтын Орданы 17 жыл билеген Едіге түрік тектес халықтарды екі рет құрып кетуден: біріншісінде Литваның ұлы князы Витовттің жойқын шабуылынан, екіншісінде Ақсақ Темірдің қанқұйлы саясатынан сақтап қалды
Ұлы тұлғаның өмір тарихын зерттеуге аса танымал ғалымдар Н.М.Карамзин, Шоқан Уәлиханов, В.М.Жирмунский, тағы басқалары зор үлес қосып, оң бағаларын берген.
Кеңес Одағының өктем саясаты тұсында Едіге туралы кеңінен жазып, жариялауға көп мүмкіндік болған жоқ
Сөйтсе де Әлихан Бөкейханов, Әлкей Марғұлан, Мұхтар Әуезов, Қаныш Сәтбаев және басқа Алаш қайраткерлері бұл тақырыпта қалам тербеп, ұлы бабамызды ел жадына оралтуға күш салды
Бала кезімізде Ұлықұм бөктерінде өмір сүрген Құдабай жыраудың орындауында Ноғайлы жырларынан «Орақ, Мамай» және «Қарасай, Қази» дастандарын тамсана тыңдаушы едік.
Еліміздің егемендігі жарияланғаннан кейін ғана ел қамын жеген ер Едігенің бағы ашылды
2005 жылы Алматы қаласындағы «Арыс» баспасынан «Ноғайлы жырлары» сериясымен басып шығарылған «Қырымның қырық батыры» кітабы – соның айғағы
Кітаптың 67-85 беттері «Едіге» дастанына арналған
Мойындауға тиістіміз, ақылдылық пен қайырымдылықтың үлгісі есебінде жырлар арқауына айналған батыр бабамызды ұлықтауда әлі де шабандық танытып келеміз
Бұл ретте өзге мемлекеттер құрамындағы татар, қарақалпақ, ноғай бауыр­­ларымыздан үлгі алар тұстар көп
Қараңыз, Татарстанда Едіге туралы жыр-дастандардың 12 нұсқасы жарияланып, орыс тіліне аударған адамға «Татарстанның еңбек сіңірген мәдениет қайраткері» атағы берілді
Қарақалпақтар 2001 жылы арнайы халықаралық конференция өткізіп, Нөкіс қаласында Едігенің ескерткішін орнатқан
Орта мектеп пен жоғары оқу орындары бағдарламасына енгізді
Ноғайлар баһадүр қолбасшы туралы зерттеулерін Мәскеудің ­«Наука» баспасынан шығарған
«Идегей» ­пьесасы Қазан қаласындағы театр репертуарында мықтап орын алды.
Қазіргі қазақ жерінде туып, осында ерлікпен қаза тапқан баба туралы зерттеуге білек сыбана кіріскен ақтөбелік ғалым Жұбаназар Асановтың (суретте) тынымсыз еңбегін айрықша айтқан жөн
Ол – филология ғылымының докторы, профессор, Қазақстан Республикасы педагогика ғылымдары Академиясының академигі, Қазақстан Республикасы білім беру ісінің құрметті қызметкері, С.Бәйішев атындағы Ақтөбе университетінде «Ұлы Жібек жолының рухани мұралары» деп аталатын ғылыми-зерттеу орталығының директоры, Шалқар ауданының құрметті азаматы
«Едіге» жыры – тарихи-қаһармандық эпос» тақырыбына докторлық диссертациясын қорғады
«Едіге» эпосы – тарихи шындық пен эпикалық шындық» атты монография жазып, жариялады.
Ғылым жолы қай кезеңде де оңай болмаған, ол қажыр-қайратты, ұдайы ізде­ністі қажет етеді
Ақтөбе өңірінде туып-өскен талай ұлы тұлғаларды ұрпағымен қауыштырған Асанов Едіге бабамызды тірілтуді парыз деп ұғынып, оны абыроймен өтеп келеді
Олай болатын жөні де бар: облысымыздағы Байғанин ауданының аймағында «Едігенің жалы» деп аталатын жер бар
Қадырғали Жалайырдың «Шежірелер жинағы» кітабында, Ресейдің 1869 және 1904 жылдардағы, кейін 1983 жылғы әскери карталарында даңқты қолбасшының өлген жері сипатталады.
Кейіпкеріміз өзіне тән табандылығымен «Егемен Қазақстан» газетінің 2016 жылғы 19 қазандағы санында «Ел қамын жеген Едіге» деген тақырыппен мақала жариялады
Кейін «Қазақ әдебиеті» газетінің 2017 жылғы 15 қыркүйектегі санында философия ғылымының докторы, профессор Бекежан Аханмен бірлесіп жазған «Ер Едіге қайда жерленген?» атты мақаласындағы топшылаулары оқырмандар арасында бөтен пікір тудырған жоқ.
Сан ғасырлар бойына дәуір дүрбелеңдеріне қарамастан халық жадынан өшпеген тұлғаға билік назарын аудару үшін де қажеті – батылдық, нақты деректерді жеріне жеткізе айту
Ғалым Асановтың бұл реттегі тәуекелі де сүйсінерлік
Оның Ақтөбе облысының әкімі, ұлтжанды азамат Бердібек Сапарбаевтың атына жазған Ашық хаты облыстық «Ақтөбе» газетінің 2016 жылғы 5 шілдедегі санында жарияланды
Онымен шектелмей Елбасы Нұрсұлтан Әбішұлы Назарбаевтың атына хат жазып, Ер Едігенің туғанына 660 жыл толуын атап өтуге байланысты жүзеге асырылар іс-шаралар жөнінде ұсыныстарын ортаға салды.
Ерекше айтар жай – Жұбаназар Асановтың игілігінде арнайы бөлінген қаржы, көлік немесе басқа мүмкіндіктер жоқ
Бұл ретте оған облыс және Ақтөбе қаласы мен аудандар әкімдіктері, өзі қызмет ететін С.Бәйішев атындағы Ақтөбе университетінің басшылығы (президенті ­Бекежан Ахан), облыстағы бұқаралық ақпарат құралдары көмек қолын созды
Сондай-ақ ұлтжандылығымен танылып жүрген Ислам Иманов, Мұздыбай Сәңкібаев, Амантай Үмбетай, басқа да азаматтардың ауыр жүкті бірге көтеріскенін айтқан жөн
Нәтижесінде Мәртөк, Қарғалы, Шалқар, Мұғалжар, Байғанин аудандарында, Ақтөбе қаласында жұртшылықпен кездесулер ұйымдастырылып, Ер Едігенің өмірі мен ерлігі туралы нақты деректер, ғылыми тұжырымдар таныстырылды, «Едіге туралы жырдан» үзінділер оқылды
АҚШ-тың Нью-Хэмпшир штатында тұратын баба ұрпағы Николай Урусовпен сұхбат мерзімдік басылымда жарияланды
2017 жылы «Литера-А» баспасынан шығарылған 177 беттік «Ер Едіге және Ақтөбе өңірі» атты кітап қалың жұртшылыққа бағалы мағлұматтар ұсынған дүние болды.
Биліктің қолдауы, азаматтардың бірлесе қимылдауы нәтижесінде пікір-ұсыныстар сәтімен жүзеге асуда
«Батыс Еуропа – Батыс Қытай» халықаралық автожолының бойында, Мәртөк ауданының Құрмансай ауылына қарай қиылыстағы Қызғалдақ қырында Едігенің қаза тапқан жері ретінде қазақ, орыс, ағылшын тілдерінде жазылған арнайы белгітас қойылды
Ақтөбе қаласында үлкен көшелердің бірінің атауы батыр баба есіміне өзгертілді
Әлия Молдағұлова даңғылы бойындағы көрнекті алаңда Едіге батыр ескерткішін орнату жөнінде шешім қабылданды.
Сондай маңызды шараның бірі – сәуірдің төртінші бейсенбісінде Ақтөбе қаласында Елбасының «Болашаққа бағдар: рухани жаңғыру» мақаласының бір жылдығына орай өткізілген «Ер Едіге және XXI ғасырдағы ұлттық жаңғыру» атты халықаралық ғылыми конференция
Шараны ұйымдастырған – «VNESCO» гло­бальдыгеопарктер бойынша Ұлттық комитет, облыстық ішкі саясат басқармасы және С.Бәйішев атындағы Ақтөбе университеті
Облыс әкімі Бердібек Сапарбаевтың құттықтау хатын басқарма басшысы Бұлбұл Елеусінова оқып берді
Университет президенті Бекежан Ахан шараға дайындық шаралары бір жыл бойына жүргізілгенін баяндады
Жоғары оқу орнының өкілдерінен құрылған топ Ресейдің Черкесск қаласына арнайы сапар шегіп, ондағы едігетану жұмыстарының барысымен танысып қайтты.

Конференцияда филология ғылымының докторы, профессор Тұрсын Жұртбай «Ел қамын жеген Едіге» тақырыбында, Қарашай-Черкесск гуманитарлық зерттеу­лер институтының ноғайтану бөлімінің меңгерушісі, филология ғылымының докторы Нәсіпхан Суюнова «Едіге» эпосы – ноғай рухани мәдениетінің этнотарихи және көркем әдебиет ескерткіші» тақырыбында, Қарақалпақстан Республикасы мемлекеттік сыйлығының лауреаты, ғалым, жазушы Кеңесбай Алламбергенов «Едіге» эпосының қарақалпақ тіліндегі нұсқалары» тақырыбында баяндама жасады
Ғалымдар Зәки Алыбаевтың, Мұрат Сабырдың қызықты мағлұматтарына тыңдарман қауым риза болды.
Конференцияда қысқаметражды деректі фильм көрсетілді.
Байғанин аудандық ардагерлер кеңесінің төрағасы, негізгі мамандығы тарихшы ­Ибрагим Ермекбаев өңірдегі «Едігенің жалы» деп аталатын аймақта батыр баба жерленгенін қуаттайтынын мәлімдеді
Фильмде Қопа ауылының 94 жастағы тұрғыны Ығылман Көшімов осындай пікірін айтқан болатын
Қарттың ойына аудандағы өзге ардагерлердің алып-қосары жоқ
Бұл дерек Ресейдің бұрынғы үш картасында тұжырымдалған
Өзге ескі карталарға үңілгенде бұдан ауытқушылық болмапты.
Көсемсөзші, ақын Мейірхан Ақдәулетұлы Ер Едігені ұлықтау шараларын мемлекеттік деңгейге көтеру жөнінде ой қозғады.
Өлкетанушы Ислам Иманов Едігенің халқына, еліне шексіз сүйіспеншілігін «ер», «бек» деген тіркестермен айту жеткіліксіз екенін түйіндеп, оның есімінің алдына «Бектербегі» деп жазғанды, тарихта осы атаумен қалдырғанды ұсынды.
Конференция қонақтарының баяндамалары мен сөйлеушілер сөздері негізінде таяу уақытта жүзеге асырылуға тиісті шаралар тізбесі мақұлданды.
Келесі күні конференция қонақтары­ның Байғанин ауданына сапары ұйымдас­тырылды
Мәртебелі меймандарды аудан әкімі, ой-өрісі кең азамат Асқар Шериязданов бастаған зиялы қауым өкілдері күтіп алып, қонақжайлық пейіл көрсетті
Тұрғындармен кездесіп пікірлескен соң жаужүрек қолбасшы «Едігенің жолында» жерленген деген тұжырым жасалды.
Жанғабыл ҚАБАҚБАЕВ
АҚТӨБЕ
