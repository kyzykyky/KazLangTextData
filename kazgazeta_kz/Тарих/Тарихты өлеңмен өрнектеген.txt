Астанадағы «Алтын кітап» баспасынан ақын, драматург Тойшыбек Иіпұлының «Осы жұрт, Му құрлығын біле ме екен?!» деген жаңа кітабы жарық көрді
Бұған дейін «Бал бөбектер, балалар болашағым, бақытым» деп аталатын балаларға, ұстаздар мен ата-аналарға арналған жинағы Қазақстан Респуб­ликасы байланыс және ақпарат министрлігінің «Әдебиеттің әлеуметтік маңызды түрлерін басып шығару» бағдарламасы бойынша жарық көрсе, ал отаншылдық адамгершілік, жақсылық сияқты ізгі қасиеттерді насихаттайтын «Асыл сөз» кітабын Астана қаласындағы Тілдерді дамыту басқармасының «Руханият» орталығы басып шығарған болатын.
Автордың жаңа кітабы түрік халықтарының тарихын өз болмысында танып-білу жолында аянбай тер төгіп жүрген, осы тұрғыда «Алтын тамыр», «Ұлы қағанат», «Ежелгі түріктер», «Шығыстағы түріктер», «Орта ғасырдағы түріктер» және басқа да еңбектер жазған белгілі ғалым, жазушы, Мемлекеттік сыйлықтың иегері Қойшығара Салғараұлының шығармасын негізге ала отырып жазылған
Кітап екі бөлімнен тұрады
Бірінші бөлімінде «Осы жұрт, Му құрлығын біле ме екен?!» деген публицистикалық поэмасы берілсе, екінші бөлімі «Ерлігін ұлылардың жалғастырған» деген атпен ақынның кейінгі жылдары жазылған либреттолары енген
Кітап түрлі-түсті суреттермен әсем безендірілген.
Ең алдымен Му құрлығы туралы айтар болсақ, XІX ғасырдың аяғында Маяның көне жазбаларының бір нұсқасын оқу арқылы Му деген континеттің болғанын біліп, оның атауын ғылыми айналымға енгізген Брассер де Бурбур деген ғалым екен
Өзінің саналы ғұмырын Му құрлығын зерттеуге арнаған Британ армиясының полковнигі Джеймс Черчвард жоғарыда аталған ғалымның пікірін қуаттаған тұжырымға ке­леді
«Троан Манускрипттідегі», «Кортес­тің кодексіндегі», «Лхаса жылнамасындағы» жазуларды, Үндістанның көне храмдарынан табылған «Тас кітаптардағы» белгілерді оқып, оны басқа да табылған символикалық белгілермен салыстыра отырып, христиан эрасынан бұрынғы 40-50 мың жылдар шамасында Му құрлығының болғанын, оның тұрғындарының өз дәуіріне сай гүлденген ғажайып өркениетке қол жеткізгенін, жер шарының басқа өңірінде мекендеген елдерді отарына айналдырып, соларға әмірін жүргізіп, кейін тұрған кезінде сұрапыл жер сілкінісінің салдарынан Тынық мұхит суының астына кеткенін жария етеді
Қазіргі генетик ғалымдардың ДНК зерттеулерінің нәтижесіне сүйеніп, Америка үндістерінің кезінде Алтайдан Беринг бұғазы арқылы өтіп, мұхиттың арғы жағына қоныс аударған түрік халықтары деген жаңалығы, христиан эрасынан бұрынғы, сонау есте жоқ ерте заманнан бізге жеткен шумер, египет, этруск, сақ жазбалары мен Орхон-Енисей жазулары, осының бәрі түрік халқы беріде пайда болған «жас халық» емес, сан мыңдаған жылдарды құрайтын өте бай тарихы бар ежелден келе жатқан көне халықтардың бірі деп, бұрын-соңды зерттеушілер қаламына ілікпеген өзіндік жаңа, тосын, әрі дұрыс дәлелдеулер жасайды
Тойшыбек Иіпұлы публицистикалык поэмасында есте жоқ ерте замандағы осы оқиғаларды өзек ете отырып,зерттеушілер Джеймс Черчвардың және Му құрлығы тұрғындарын түркі тектес деп тұжырым жасаған Қойшығара Салғараұлының еңбектерін алғыс сезіммен жырға қосады
Шығарма желісін саралағанда автордың адамзат баласының жаралғаннан бергі бастан кешкен оқиғаларын поэзия тілімен шебер жеткізе білгенін ерекше атаған жөн
Сонымен қатар автор өзінің болжам, ой-тұжырымдарын, көңілге қонымды пікірлерін батыл айтып отырады
Шығармасына Му құрлығын арқау ете отырып, оны Түркі жұртымен, оның бір бұтағы Мәңгілік ел – Қазақ жұрты­мен сабақтастыруы, поэманың мазмұны мен маңыздылығын арттыра түс­кен­дей.
Жанынан асқақ тұтып,
ар-намысын,
Ынтымақ, ізгілікке арнап ісін.
Алтын ат, алтын адам, әбзелімен,
Қалдырған ескерткіш қып
ұрпағы үшін,
Ошағы өркениет – түркі жұрты,
Ұмытпа, сақ, ғұн,
қыпшақ ұрпағысың!
Ұлымын, ұлы дала дарқанымын,
Көңіл шат, жүрегімнен
тарқады мұң.
Еркінмін, Тәуелсізбін! Арда өскен,
Алаштың, ер қазақтың ұрпағымын!
Қол созған ұлы істерге ұрпағы үшін,
Ұмытпа, «Мәңгілік Ел» ұрпағысың! дейді.
Ақынның публицистикалық поэ­­ма­­сының тілі жатық, ұйқастары орын­ды, теңеулері әдемі, айтар ойы терең
Санаға ой саларлық танымды шығарма.
Кітаптың екінші бөліміне «Қобы­лан­ды батыр – Құртқа сұлу», «Сегіз сері – Мақпал сұлу», «Қарға мен Гүлсін және Жәуке батыр» либреттолары берілген
«Қара Қыпшақ Қобыланды қазақ эпостарының Либреттоның сюжетіне, жалпы мазмұны мен шиеленістеріне айтатын дауымыз жоқ
Бәрі орын-орнында
Ең бастысы, сюжет жырдың желісінен ауытқымаған
Тілі шешендік сөздерге, пәлсапалық байламдарға, теңеуге толы
Автордың қара сөзбен жазыл­ғаннан гөрі өлең өрнегімен өріл­ген либреттоның артықшылығын ескеріп, көп ізденгендігін айрықша атап айтқан жөн
Тарихты жасайтын халық
Тарих біздің ата-бабаларымыздың өткен өмірі, бастан кешкен оқиғалары мен іс-әрекеттерінің шежіресі.
Му құрлығы, сондай-ақ Қобы­ланды батыр, Сегіз серіге байланысты оқи­ғалардың бәрі біздің тарихымыз.
Сол тарихымызды өлеңмен өрнек­теген қаламгерге шығарма­шылық табыс тілейміз.
Дайыр ДОСАЕВ,
 ардагер журналист
Астана
