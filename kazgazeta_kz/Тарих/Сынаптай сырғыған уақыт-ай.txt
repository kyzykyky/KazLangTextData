«Ана тілі» газетінің «Сандықта сақталған сурет» айдары қаншама тарих пен сырды ақтарып, бүгінгі ұрпаққа жеткізіп келеді
Бұл айдар оқырмандардың қызығушылығын тудырып, көптің көңілінен шығып жүргені де рас
Сондықтан мен де ыстық ықыласпен оқитын сүйікті басылымда көзімнің қарашығындай сақтаған әке-шешемнің суретінің тарихын сөз етуді жөн көрдім.
Бұл сурет 1955 жылы түсірілген алғашқы отбасылық суреттердің бірі
Ортада ата-анам Ахметай Тілеукенов пен Майра Әбдешова
Әкем 1922 жылы 5-мамырда Шығыс Қазақстан облысындағы бұрынғы Марқакөл ауданы, Жаңаауыл селосында дүниеге келген
1941 жылы небәрі 19 жасында Кеңес армиясы қатарына шақырылып, соғысқа аттанды
Сұрапыл соғыс жылдары әкемді шыңдады
Қиыр Шығыста жапон әскерлерімен де шайқасады
Қаһарлы жылдар әкемнің жадында ұмытылмастай сақталған
Тіпті бізге, балаларына Отанды, елді құрметтеп, Отан үшін жаныңды да қиюға даяр болуы керектігімізді үнемі айтып отыратын
Бала болсақ та әкемнің әңгімелерінен соғыс көріністері көз алдымызға келетін
Қиыр Шығыстағы жапондармен күрестегі ерлігі біз үшін әсерлі еді
Құрбы-құрдастарымызға да айтып, әкемізді мақтан тұтатынбыз
Соғыс аяқталып, елге аман-есен жеңіспен оралған әкем Марқакөл ауданы, Сарымөңке ауылдық кеңесінің төрағасы болып қызмет етті
1947 жылы анам екеуі отау құрып, 9 бала тәрбиелеп өсірді
Үлгілі де өнегелі отбасы болдық
Әрине, бұл жерде әжем Гүлмария Ұранқайқызының да сіңірген еңбегі зор болды
Мына суретте әжем бауырларымның бірін алдына алып отыр
90 жасқа келгенше анама көмектесіп, бізді бағысып, әрдайым өз білген-көргенін айтып отыратын
Әжем жастайынан жесір қалып, жалғыз өзі төрт баласын өсіріп, оларға тәлім-тәрбие берген
Әкемнің ағасы Қалиолда Тілеукенов 1956 жылы Мәскеудегі Бүкілодақтық халық шаруашылығы жетістіктері көрмесіне қатысқан еңбек ардагері, ал інісі Әуден Тілеукенов Харьков жоғары авиация мек­тебінің инженер мамандығын тә­мамдаған
Ақ кимешегін ­басынан тас­тамаған әжем бізді еңбекке бау­лып, ұлттық салт-дәстүрлер мен қа­зақы өнегелерді үйретіп отырды
Әжемнің ұршық иіргенін көріп, ел біле бер­мейтін аңыз-әңгімелерін тыңдап өстік.
1952 жылы әкем Алматы Жоғары партия мектебінің жанындағы 2 жылдық курсқа түсіп, оны ойдағыдай бітірді
Ауданға келген соң аудандық партия комитетінің ұйымдастыру бөлімінің меңгерушісі қызметін атқарды
Ал 1961-1966 жылдары Алматы Жоғары партия мектебін сырттай оқып бітірді
1962 жылы Марқакөл ауданы Боран совхозының партия комитетінің хатшысы болды
Сол жылы аудандарды біріктіру жұмыстары жүргізілді
Содан әкем 1963 жылдан 1965 жылға дейін Күршім ауданы, Қалғұты совхозы партия комитетінің хатшысы қызметін атқарды
Ал 1965 жылы Күршім ауданы Марқакөл ауданынан бөлініп шығып, әкемді Горная совхозы партия комитетінің хатшысы етіп тағайындайды
Бұл қызметті 1972 жылға дейін атқарды
Сол жылдан бас­тап Марқакөл ауданы, Қарой ауылдық кеңесінің төрағасы болып сайланып, өмірінің соңына дейін осы қызметте жұмыс істеді
Әкем өте еңбекқор, қызметін адал атқарған, елге құрметті жан болды
«Ерен еңбегі үшін», «Еңбек ардагері» медальдарымен, Жеңістің мерейтойлық медальдарымен марапатталды
Оның марапаттары өз алдына бөлек әңгіме
Ел ішінде әкемді байсалды да жомарт жан ретінде танитын
Сөзге сараң еді
Біздің өнерлі де тәрбиелі болып өсуімізге көп көңіл бөлді
Халқымызда «Әкесі қой баға білмегеннің, баласы қозы баға білмейді», «Баласы жаман болса, әкесін түйе үстінен ит қабар» деген өмір көшімен ілесіп бізге жеткен, өз мәнін жоймаған ұлағатты сөздер бар
Сондықтан біз әкенің қатал қабағынан қаймыққан, әке тағылымына бас иген, әкеміздің айтқанын тыңдап, көңілге түйіп, әке үйреткен өнегені, ақыл-өсиетті көңіл құтысына құя білдік десек жаңсақтық болмас
Әкемнің бір жақсы қасиеті, іштегі уайымы мен қуанышын көп сыртқа шығарып, ақтарыла бермейтін
Осы мінезінің өзі бізді тәрбиелеп шығарды
Сынаптай сырғыған уақыт-ай десеңші… Міне, сөйтіп әкеміз 1980 жылы 58 жасында бақилыққа аттанды
Әкеміздің қадірін уақыт өткенде ғана ұғынады екенсің
Бар ауыртпалық анамның мойнына түсті
Ол кездері біз өз шаңырақтарымызды көтерген едік
Әкеміз балаларының көп қызығын көре алмады-ау деген өкініш сезімі де кей кездері кеудеңді билейді.
Анам Майра Әбдіғалиқызының да балалық шағы соғыс жылдарымен тұспа-тұс келіп, еңбекке ерте араласты
Соғыс жылдары бірер сағат қана көз шырымын алып, тылдағы әр адам «Жеңіс үшін!» деп жеңін түріп, жұмысына кете береді екен
Анам еңбекқор, салмақты жан
Бар ғұмырын ұстаздыққа арнап, бүгіндері сексеннің алтауынан асты
Дүниеге 9 бала әкеліп, солардан 20 немере, 15 шөбере сүйіп отыр
Анам тартқан азап күндерін көз жасымен еске алса, бүгінгі жеткен белесіне, көріп отырған қызықтарына мың да бір шүкіршілік етіп, көңілі бір марқаяды
«Алтын алқа» анамның кеудесінде жарқырайды
Жеңістің мерейтойлық медальдары, «Тыл ардагері» медалі және бар.
Міне, осылайша бір сурет арқылы отбасымның тарихын сөйлетіп, әкем жайлы баласының бір үзік сырын жеткізе білдім деп ойлаймын.
Фарида ЖАНАЕВА
