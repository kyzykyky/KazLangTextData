Сарбас АҚТАЕВ,
Қазақстанның еңбек 
сіңірген мәдениет қайраткері
«Жетісу» газетіне бас редактордың идеология жөніндегі орынбасары болып келгенде мен от-жалынды отызға енді ғана иек артқан едім
Астаналық облыстың басты басылымының ұжымы жас жағынан ала-ғұла болғанымен, керемет ұйымшыл екен: үлкенге – ізет, кішіге қамқорлық деген бірден көзге түседі
Менің жетекшілігімдегі насихат, партия тұрмысы, кеңес құрылысы, әдебиет мен мәдениет бөлімдерінің қызметкерлері Бекен Әбдіразақов, Әділбек Абайділданов, Дүкенбай Досжанов, Рашит Рақымбеков, Арыстан Рүстемов, Марат Тұрапов кілең өзім құралыптас жас жігіттер
Ал аға буын басшымыз Әбдуали Қарағұловтан бастап жасы алпысты алқымдап қалған Жұмабай Орманбаев, Забер Баянов, Тасемен Жүсіпов, Бейсенғали Сланов баспасөз қызметінің ыстығына күйіп, суығына тоңып шарболаттай шындалып шыққан ылғи тәжірибелі тарландар
Қырықтың қырқасына қол артуға тақау Кәкімжан Қазыбаев, Әукен Жайлаубеков, Мұғалімбай Жылқайдаров, Тілеген Қайдаров, Байболсын Жұматаев сол тұстағы қазақ баспасөзіне жыл құсындай жылы леп әкелген орта буынның өкілдері
Әдеби қызметкерлер сапын толықтырып жүрген Күлиман Жүнісова мен Бикен Шанабаева және бар
Бәрі біреуі үшін, біреуі бәрі үшін деп, ың-шыңсыз тату-тәтті еңбек етіп жатқан ұйымшыл ортаға басыммен сүңгіп, әп-сәтте балдай батып, судай сіңіп кете бардым.
Әдебиет пен мәдениет бөлімі үшін алаң жоқ
Ондағы жігіттердің алды кітап шығарып, әдебиет әлеміне танылып қалған
Жазушылар мен өнерпаздар көктемдегі көл бетінде қиқулайтын қаз-үйректей жыртылып айырылатын астанадағы авторлар да ылғи ығай мен сығай
Тақырыбы жаттанды, тілі қасаңдау насихат пен партия тұрмысына қан жүгіртіп, жан кіргізу кезек күттірмейтін міндеттердің бірі болды
Сондықтан олардың аға әдеби қызметкерлері Арыстан мен Рашитті қанат астына алып қоян-қолтық жұмыс істеуге тура келді
Екеуі де елгезек, еңбекқор, ізденгіш жігіттер
Жазғанда тілдің майын тамызып, мөлдіретіп жазады
Сол өнерін қорытқан мақалаларына да салады
Сөйтіп, таптаурын соқпақтан шығып, соны із салуға тырысады
Сондықтан көбіне тақырыптарды бірге отырып ақылдасып жоспарлаймыз да, мақалаларды бірлесе талдап, бірігіп талқылаймыз
Әсіресе аударма мақалаларды осылай қарау оларға да, өзіме де пайдалы
Біріміз білмегенді біріміз білеміз
Соның арқасында олар орыс тілінде түскен материалды машинкаға бірден айтып отырып аударуға тез жаттықты
Осылай бүкпесіз сырласатын, алғаусыз мұңдасатын әріптестерім бірге туған бауырымдай болып кетті
Оңашада айтқан әңгімелері арқылы бес жыл бірге оқыған ­достарымен де сырттай танысып үлгердім.
Ұмытпасам, мың тоғыз жүз алпыс сегізінші жылдың шілдесі болуы керек, бір күні Арыстан мен Рашит кабинетіме екі езуі екі құлағында жарқылдай күліп кірді
Қасында орта бойлы, қою қасты, өткір көзді, қияпатты қара торы жігіт бар.
– Сәке, сырттай аузымыздан тастамай, өзіңізге айтып жүретін досымыз Нұрмахан осы азамат
Түркістанда, Жезқазғанда аудандық газеттерде басшы қызмет атқарған
Алматыға оралатын уақытың жетті деп отырмыз өзіне, – дейді Арыстан.
– Арыстанның аузына сөз тұрмайды енді
Бұйымтайыма дейін ақтарып, менен гөрі өз ойындағысын айтып жатыр ма, қалай? – деп жымиды жаңа таныс нұсқаған орындыққа жайғасып жатып.
Әңгіме-дүкеніміз ал дегеннен-ақ жарасып, жалғасып жүре берді
Өмір көріп өткерілген азамат екені бірден байқалады
Оқуын тамамдамай жатып орналасқан әдебиет газетіндегі жылы орнын тастап, диплом алысымен өмір көрем, өндіріс тілін үйренем деп ауылға аттанған ол тың игеруге де, көң қопаруға да атсалысқан сыңайлы
Журналистің бес қаруын түгел меңгерген, аудандық газетті жалғыз шығарған күндері де аз болмаған
Оқығаны да, тоқығаны да бір басына жетерлік
Жалпы бес аспап, қайда салсаң да, жарып шығар қалам еңбеккері екені білініп тұр.
– Кезекті еңбек демалысы болған соң ұшқан ұямыз – астанадағы достарды көріп, аунап-қунап кайтайын деген сапарым еді
Достарымыздың бәрі өзіңізді қатты қадірлеп арқа тұтады екен
Сосын жүз көрісіп, танысайын деп келгенім ғой
Әлгі Арыстан айтқандай, ыңғайлы орын болса Алматыға оралмақ ойым жоқ емес
Оның өзінде де жұмыс істеп жүрген орным жіберсе… – деп, сөзін ой сала аяқтап, қош айтысты.
Бізде бір жауапты бос орын бар еді
Оған өзімізде лайықты азаматтар жетерлік болғанмен, көбі партияда жоқ
Алматыда партияға өту деген қияметтің қыл көпірі тәрізді: жиырма жұмысшыға – бір зиялы деп, интеллигенттерді кері ысырады да отырады
Нұрмаханның бір жақсы жері аудандарда қызмет атқарып партияға ерте өтіп алған екен
Осы жағдайларды басшымызға баяндап, сол қызметке шақырайық деп ризашылығын алған едім, бірақ оның кілті обкомда болып шығып, кеңседегі ойды комитеттегі парық бұзды
Сонда да сол жылы Нұрмахан Оразбеков Жезқазғанмен есеп айырысып, республика жастарының бас басылымы – «Лениншіл жасқа» келіп бөлім бастығы болып орналасты
Келесі жылы Қазақстан Орталық Комсомол комитетінің бөлім меңгерушісі болып жоғарылады
Жиі кездесіп, жылы жүздесіп, жақын араласа бастадық
Бірде ол біздің редакцияға келіп амандық-саулықтан кейін:
– Жастықтың ауылынан қол үзген жоқсыз ғой
Жастармен саяхат жасап қайтуға қалай қарайсыз? Комсомол жолдамасымен Венгрияны он күн аралап қайтудың сәті түсіп тұр
Он бес адамдық туристік топ, жетекшісі өзім, – деді.
Кезекті еңбек демалысын алмаған кезім еді, оның үстіне В.Лениннің жүз жылдығына орай Журналистер одағы ұйымдастырған «Көсем жүрген жерлерге саяхат» жорығына жазылып тұрып, іліге алмай қамкөңіл болып жүрген басым келісе кеттім
Сөйтіп, он бес қыз-жігіттердің ортасында он күннен астам мадияр бауырлардың жерін армансыз аралағаным бар.
Өз басым сол сапарда Нұрмаханды бар қырынан танып білгендеймін
Кез келгенмен тез тіл табысып, еркін сөйлесіп, шапшаң шүйіркелесіп кетеді
Саясатқа жетік, республика жетістіктерін жақсы біледі
Кездесулерде еліміздің асқан асулары мен алған биіктерін айтқанда тыңдаушылардың аузын аштырып, таңдайын қақтырады
Хунгария тарихын да тәп-тәуір зерттеген тәрізді
Қыпшақтардың Хунгар жеріне қалай келгенін айтқанда мадиярлардың өзін таңғалдырады
Жоқ жерден бірдеңе ұйымдастыра коюға да шебер
Үш қазақ жігіті бармыз, бірі «Қазақстан пионері» газетінің жауапты хатшысы Әміржан Қалиев
Туристер лагеріне қонғанда үшеуміз бір қосқа жайғасып, арғы-бергіні козғап, әңгіме-дүкенін қыздырамыз
Қала берді, карта ойнаймыз
Әміржан преферанстың білгірі екен
Осы жолы ол Нұрмахан екеумізді күрделі ойынның қыр-сырына қанықтырып, былайынша қара танытып шығарды
Құмар ойындарға құштарлығым жоқ менің үйренгенім кейін өрісін таппады да, Нұрмахан тәп-тәуір ойнайтындар қатарына қосылды
Саяхаттан оралған соң мен «Жетісудің» жеті нөміріне әр тарауын ұлы венгр ақыны Шандор Петефидің өлеңдерінен аударған эпиграфтарымен өрнектеп, жол очерктерін жарияладым
«Лениншіл» жастың екі-үш нөміріне жол әсерлерін Нұрмахан басты
Менің жазбаларымда әдеби әсерлер басым болса, Нұрмаханның жазғанында саяси сарын үстемдеу еді.
Содан бастап Нұрмахан халықаралық тақырыптарға жиірек қалам тартатын болды
Келесі жылы өз автокөлігімен қасына он жасар қызы Гүлназды ертіп, Венгрияға жеке саяхат жасап, мадияр ғана емес, чех, словак жерлерін аралап бұрынғы жазғандарын жаңа деректермен байытып, толықтыра түсті
Араға бірер жыл салып Америкаға саяхат жасап, жазмыштың бұйрығымен сонау соғыс жыл­дары мұхит асып кеткен қазақтарды тауып, олар жайында ойлантарлық та толған­тар­лық дүниелер жазып, кейін кітап етіп шығарды.
Сусыз тұра алмайтын балық сияқты шын журналист те газет-журналсыз тұра алмайды ғой
Нұрмахан да лауазым баспал­дағын маңсұқ етіп, газет жұмысын аңсап «СҚ»-ға («Егемен Қазақстан») аға әдеби қызметкер болып ауысты
Сол тұстағы оның бір сұхбаты күні бүгінге дейін есімде
Батылы барып әңгімелесу былай тұрсын, бетіне тура қарауға былайғы жұрттың батылы бармайтын Бауыржан Момышұлымен сұхбат болатын ол
«Осымен әңгіме тамам
Точка!» деп түйінделетін небәрі екі жүз жолдық сол материалда халық қаһарманы, хас батыр Баукеңнің бар мінезі, сөз саптасы, болмыс-бітімі менмұндалап айқын ашылатын-ды
Журналистің шеберлігі деген осы
Нұрмаханның қанша кітап шығарса да Жазушылар одағының мүшелігіне өтпеуінің өзіндік сыры бар сияқты
«Жақсы журналист болу қолынан келмейтіндер не жазушы болып кетеді, не ғылым қуып кетеді» деп күлер еді ол
Әзіл болса да осы сөздің астарында шындық бар секілді көрінеді де тұрады маған
Осындай ағынан жарылатын адамдығы үшін оны қазақ әдебиетінің классиктері, абыздары Әбіш Кекілбаев пен Мұхтар Мағауин тең тұтып төбеге көтеретін еді.
«СҚ»-дан оны Партия институ­тының марксизм-ленинизм классик­терінің шығармаларын аударатын Бас редакция­сына қызметке шақырады
Осында ол саяси аудармамен бірыңғай шұғылданып, тәржіма тәсілдерін терең меңгеріп, білімін байытып, білігін ұштай түседі
Бірер жылдан кейін ол ҚазТАГ-тың бас редакторы болып жоғарылап, агенттіктің аударма саласына басы бүтін жауап беретін басшы болып, аудармашылардың талай буынын тәрбиеледі
Әдетте бір орында екі-үш жылдан артық отырмайтын ол КазТАГ-та табан аудармай он жылдан астам өнімді еңбек етті
Кейін бас директордың орынбасарлығына дейін өсті.
Табиғатынан бірбет, турасын айтып, туғанына жақпайтын шалт мінезді Нұрмаханның тілін мекеме басшылары, қадірлі ағалары, қарымды қаламгерлер, көшелі қайраткерлер Кәкімжан Қазыбаев пен Жұмағали Ысмағұлов тапты
Кісі деген сыйлағанның құлы емес пе, еңбегін бағалап бетінен қақпай, еркін көсіліп жұмыс істеуіне мүмкіндік беріп, жағдай жасаған ағалардың үмітін ақтауға ол барын салды
Еңбегі лайықты бағаланып осында ол Қазақстанның еңбек сіңірген мәдениет қайраткері деген құрметті атаққа ие болды.
Көзге түсіп жүрген көрнекті қаламгерге зор сенім артып, сексенінші жылдардың орта шенінен аса жоғары жақ оны басшы құтайт­пай жүрген «Орталық Қазақстан» газетіне бас редактор етіп жіберді
Дәл осы тұста екеуміздің еңбек демалысымыз бір мезгілге түйісіп, «Сарыағаш» шипажайында тыны­ғып жатыр едік
Сәт-сапар тілеп оны Ташкент әуежайынан Қарағандыға шығарып салдық.
Қарағандыдағы жылдары Нұрмаханның қаламгерлік карымы, кайраткерлік қабілеті кемелденіп, ұйымдастырушылық іскерлігі бар қырынан бүр жарып, барынша ашылған кезең болды
Мен білем менмендігі, өзімшіл өркөкіректігі жоқ, бұра тартып, бұрыс бас­пайтын, баршаға бірдей қарайтын әділ де, адал басшы келісімен ұжымда бұрын етек алып кеткен арыз-шағым, домалақ хат дегендер сап тыйылды
Жаңа редактор, ең алдымен, маңдай терін сыпырып, тынымсыз еңбек ететіндерге, тың мәселелер көтеріп, төгілтіп жаза білетіндерге кең жол ашып, бұрынғы басшылары жақын жуытпай жүрген ақын-жазушыларды төңірегіне тартты.
Газет жұмысына да ол бірпара жаңалықтар енгізіп, жаттанды­лық­тан, бірсарындылықтан арылтуға ден қойды
Ой айтып, пікір тудыратын публицистикалық толғамдарға жол ашып таптаурын директиваға айналып кеткен бас мақаланы бермейтін болды
Елдегі газет атаулының міндетті девизі болған «Барлық елдің пролетарлары, бірігіңдер!» деген ұранды жоғары жақтың келісімінсіз-ақ алып тастап, «Бас кеспек болса да, тіл кеспек жоқ» дейтін қазақ дана­лығымен ауыстырды
Сын мақалалардың уытын арттырып, үлес салмағын молайтты
Газет сынын облыстық деңгейдегі мәжілістерде, тіпті обком бюросының өзінде қорғап шығып отырды.
Арыстан жүрек арынды ақын, ойындағы­сын бүкпей, тайсалмай айтатын тасқайрат талант Серік Ақсұңқарұлының адуын, асау жырларына жасыл көше ашты
«Отыз жетінің» зобалаң зұлматына ұшырап, елуінші жылдардың ортасына дейін қуғын-сүргіннің неше атасын бастан кешкен қажырлы қаламгер, әйдік әдебиетші, арғы-бергі ел тарихын терең білетін, көзі тірі шежіре Жайық Бектұровтың қазақ қоғамының қилы кезеңдерін қамтитын естеліктерін үзбей жариялап, оқырмандарға олжа салды, ойын да оятты
Екеуінің арасындағы риясыз қарым-қатынас аға мен інінің ғана емес, әке мен баланың арасындағы алғаусыз жанашырлыққа ұласқандай болды
Бертін Нұрмахан Жәкеңнің жарық көрмей жүрген үш-төрт кітабын бастырып, еңбегін қалың елге паш етті
Жанкешті жампоз ағаның 100 жылдық мерейтойын өзі қолға алып, облыс басшыларына қолқа салып, кеңінен атап өтілуіне мұрындық болды.
Газет жұмысына да ол бірпара жаңалықтар енгізіп, жаттандылықтан, бірсарындылықтан арылтуға ден қойды
Ой айтып, пікір тудыратын публицистикалық толғамдарға жол ашып таптаурын директиваға айналып кеткен бас мақаланы бермейтін болды
Елдегі газет атаулының міндетті девизі болған «Барлық елдің пролетарлары, бірігіңдер!» деген ұранды жоғары жақтың келісімінсіз-ақ алып тастап, «Бас кеспек болса да, тіл кеспек жоқ» дейтін қазақ даналығымен ­ауыстырды
Сын мақалалардың уытын арттырып, үлес салмағын молайтты
Газет сынын облыстық деңгейдегі мәжілістерде, тіпті обком бюросының өзінде қорғап шығып отырды.
Күллі кеңес кеңістігінде Мемле­кеттік төтенше жағдай жөніндегі комитет деген құрылғанда оған бүкіл елде бірінші қарсы шығып өз қолын қойып «Иә, бұл – төңкеріс!» деп мақала берді
Бұдан артық батылдық, бұдан артық батырлық болар ма?! Кім білсін, Төтенше жағдайдың басында президент Горбачевтің өзі тұрғанын білгенде, мақала бұдан да уытты, бұдан да қуатты болар ма еді, қайтер еді
Осы оқиғадан кейін көп ұзамай ол Алматыға оралып, Ақпарат министрлігінің ағылшын және қазақ тілдерінде шығатын «Қазақстан» газетіне басшылық етті
Құрдас­тарының «Оразбеков өзі білмейтін тілде де газет шығара береді» деп әзілдейтіні осы кез.
Одан араға жыл салып қазақ елі баспаларының төлбасы – «Қазақстанға» директор болып тағайындалды
Тоқсаныншы жылдардың дағдарыс діңкелеткен алмағайып ауыр шағында кітап шығару оңайға түскен жоқ
Қызметкерлері айлап-жылдап жалақы ала алмай, жан-жаққа кетіп жатты
Қаламақы деген жоқтың қасы
Таралым деген тіптен төмен
Мың, мың жарым дана таралымнан қанша қаржы түседі? Кітап дүкендері жабылып қалған
Басылып шыққан кітап кітапханалардың өзіне жетпейді
Кей жылы штатты қызметкер дегеннен директор мен есепші ғана қалғаны бар
Бірақ «үлкен пышақ ұялғаннан өтеді» демекші, мемлекеттік жоспарға кірген кітаптарды шығару шарт
Не керек, зайыбы Әдия екеуі әрі редактор, әрі корректор болып міндет үдесінен шығып, байырғы баспаны сақтай білді
Сақтап қана қоймай, елеулі еңбектер басып шығарды
Солардың бірі ағылшынның «Әлеуметтану энциклопедиясы»
Төл тілінен орысша жолма-жол аударма арқылы қазақ тілінде шығарып, сан мың студенттің алғысын алды
Оны қазақшалауға қолқа салған соң мен де біраз қолғабыс тигіздім
Сұрағанға қол ұшын беру қашанғы дәстүр емес пе.
Қазақ «ағайын бір өліде, бір тіріде» дейді
Адамның адамдығы да, азаматтың азаматтығы да осындай қысылтаяңда айқындалады
Өз басым Нұрмаханның биік адамгершілігіне қаламдас, қадамдас достары Мақсұт Әубәкіров, Тоқтасын Беркімбаев, Рашит Рақымбеков өмірден өткенде тәнті болдым
Марқұмдардың жөнелту жабдықтарының бәріне бастан-аяқ басшылық жасап, қолдан атқарды ол
Рашиттің мүрдесін сонау Талдықорған түбіндегі Мұқыры ауылына апарып, аудан-аймақ басшыларын ұйымдастырып, дарынды жерлестерін калай есте қалдырудың жайын да пысықтап кайтты
Ал оның алты Алаштың ардақтылары – Нәзір Төреқұлов пен Нұртас Оңдасынов ағаларын еске алу шараларын ұйымдастырудағы еңбегі өз алдына бір төбе.
Асылы, Нұрмахан өзім дегенге өкпесін суырып, қоң етін кесіп беруге әзір азамат еді
Жақын тартып жекжаттасуды, туыстасуды іздеп жүретін секілді
Бір кездескенімізде ол:
– Сәке, қанша қашқақтасаныз да құда болып шықтық, – деді жымия күліп.
– Қалай?
– Тұңғышым Гүлназ Көкшетаудың жігітіне тұрмысқа шықты.
– Ізі-жолы құтты болып, аттаған босағасына бақыт ала барсын
«Құда мың жылдық деп отырсыз ғой
Мың жылда біздің үйден де бір дәм бұйырар» деп Қадыр кұрдасым әзілдегендей, сан жылға созбай, құйрық-бауыр жесіп арқа-жарқа болатын уақыт көп күттірмес, – деп күлдім
Аузыма Құдай салғандай, көп ұзамай менің үлкен ұлым Думан Нұрмаханның тай-құлындай тебісіп бірге өскен досы әрі жиені, Қазақ темір жолының тарланы, құрметті теміржолшы Өтелді Жұмановтың қызына үйленіп, құдандалығымыз бұрынғыдан да беки түсті
Содан бастап ол отбасылық отырыстарда, той-томалақтарда маған құдам деп сөз беретін болды.
Тағы бір қызығы, мен зейнет жасынан асып «Ақиқат» журналының бас редакторлығын тапсырып, құрметті демалысқа шығарда, орныма басшылық осы Нұрмаханды лайық деп тауып, ұсыныс жасаса, ол: «Сәкең менің сыйлас, сырлас досым, әрі құдандалығымыз да бар, орнына әдейі күткендей отыра қалу ыңғайсыз болады» деп бас тартады
Оның бұл қылығын қалай бағалап, қалай түсінуге болады? Сыйластық па, қимастық па, тектілік пе, беттілік пе? Біздіңше, осы әрекетте барлығы да бар: Нұрмаханның бүкіл болмыс-бітімі, бір бет мінезі, дос-жаранға, ағайын-туғанға адал­дық… Зайыры, беттілік тектіліктен туса керек.
