Нәзипа Құлжанова – Алаш қозғалысы кезінде қайраткерлігімен көзге түскен қазақ қыздарының бірі
1887 жылы А.Байтұрсынов, М.Дулатов сынды ұлы тұлғаларды дүниеге әкелген киелі Торғай өңірінде туған
Қазақ қыздарынан шыққан тұңғыш ұстаз, этнограф, аудармашы, журналист Нәзипа Сегізбайқызы (Сағызбайқызы) 1902 жылы Қостанайдағы орыс-қазақ гимназиясын, 1903-1904 жылдары Торғайдағы қыздар училищесін бітіреді
Ұлтжанды, қайсар қыз өзінің алған білімін өзгеге үйретпек ниетпен 1905 жылы Семей қаласындағы оқытушылар семинариясында ұстаздық қызметін бастаған
Осы кезеңде қазақ әдебиеті тарихына өшпес із қалдырған ізденімпаздығы арқасында этнография тақырыбын зерттеп, мақалалар жазады
Ұзақ жыл оқытушы болып жұмыс істеген Нәзипа қазақ мектептері үшін оқулықтар жазған
1923 жылы Орынборда « Мектептен бұрынғы тәрбие», 1927 жылы Қызылордада « Ана мен бала тәрбиесі» атты әдістемелік кітаптары басылып шығады
Сонымен қатар қазақ қыздарынан шыққан тұңғыш журналистердің бірі
1922 жылы «Еңбекші қазақ» газетінің редакция алқасының мүшесі, 1923-1925 жылдары «Қызыл Қазақстан» (бүгінгі «Ақиқат» журналы) журналында жауапты хатшы, 1925-1929 жылы «Әйел теңдігі» журналында жауапты қызмет атқарады
«Айқап», «Қазақ», «Бірлік туы», «Алаш» басылымдарында оқу-ағарту мәселелері туралы мақалалар жариялаған
Оның есімі педагог, қазақ қыздарынан шыққан тұңғыш журналист, этнограф, аудармашы ретінде қазақ тарихында мәңгілік қалды.
Осы мерейтойға байланысты республикалық «Абай» қорының президенті, Абайдың жиені, Абай ауданының және Семей қаласының құрметті азаматы, Республикаға еңбегі сіңген қайраткер, Қазақстанның құрметті журналисі, тіл жанашыры Балтабек Ерсәлімовпен сұхбаттасудың сәті түскен еді.
– Балтабек Бәзілұлы, сіздің Абай әле­міне ат шалдырғаныңызға да біраз уақыт болыпты
Ұлы тұлғаны, аса көрнекті абайтанушы ғалым Қайым Мұхамедханов ағамыз айтып кеткендей, Абай нағашыңызды қаншалық дәрежеде танып-білдіңіз?
– Сәті түскен сұхбат тақырыбы сәл бөлектеу болғанымен, мына сұрағыңыздың жөн-жобасы өте орынды секілді
Иә, Абай – алып дария ғой
Алып дарияның мінезін білмей, болжаммен тәуекел деп айдынына қайық салсаң, қапы кетуің мүмкін
Мен Абайдың екінің біріне ырық бере қоймайтын ой тұйығына емес, өскен ортасы мен ұрпақтары туралы ғана тырбанып жүрген жайым бар
Өзің айтып отырғандай, қазір бір әдет етек алып бара жатыр
Кез келген адам Абайдан дәйексөз алады
Бірақ оның сол сөздің мән-мағынасын, астары қалың, қатпары мол түпкі ойын терең түсінетініне күмәнім бар
Абай айтқан мінді өз бойымыздан іздемей, өзгеге теліп, «оған жүгінсем шатыспай­мын ғой, басқаның мысын басамын ғой» деген жымысқы ой да жоқ емес-ау
Абайды толық білген адам, ұлы ақынның өзі айтқандай, ол – толық адам
Иманды да ибалы адам
Кісі ақы­сын жемейтін, кембағалға кең, жесір мен жетімді өзіне теңгеріп, тең ұстап, қамқорлық жасай алатын адам
Ісі мен сөзі алшақ кетпейтін адал адам
Ал сөзін айтып, оны орындамаған адам… олар туралы айтпай-ақ қойсам деймін.
Осы күні кейбір ағайындар, жекелеген қаламгерлер өзге елдің, әсіресе патша заманындағы орыс ауқаттыларының рухани салаға тигізген көмегін жиі айтады
Ондай адамдар қазақта да аз болмаған
Абай да осал ортадан шықпаған
Кеңес дәуірінде көп айтатын жеті атасынан байлық үзілмеген, қолынан құрық түспеген нағыз мықтының, тектінің ұрпағы
Бірақ Абай сол ортаның тәрк етіп, «Жарлы емеспін зарлымын, Оны да ойла толғанып, Жұртым деуге арлымын, Өзге жұрттан ұялып, Сәулең болса кеудеңде, Мына сөзге көңіл бөл» деп қара халықтың қатарына шыққан
Ақылымен жұртына қалқан болған
Ұлтымды қайтіп оятамын деп ащы да айтқан, ашынып та айтқан
«Ел бұзылса, құрады шайтан өрмек», «Мен ішпеген у бар ма?», «Ішім толған у мен өрт, сыртым дүлей», «Нанымы жоқ, анты бар, Ел нұсқасы кетті ғой» деген.
«Бір күшті көп тентекті
жыға алмай жүр,
Іште жалын дерт болып,
шыға алмай жүр.
Арақ ішкен, мас болған жұрттың бәрі,
Не пайда, не залалды біле алмай жүр,
– деп күйзелген
Бұл өлең жолдары сабақ алып, санаңа түюге боларлық десек, қара сөздеріндегі ой өлшемдері тіпті бөлек
Мен одан бұл арада мысал алып жатпай-ақ қояйын
Әттең, кейде соның бәрін ойлы көзбен емес, атүсті оқитынымыз, айта салу үшін ауызға алатынымыз өкінішті-ақ
Әрине, бұл – Абайды толық танымағандықтың кесірі.
– Сонда Сіз Абайды толық таны­ғандар, мейлінше мойындап, бас игендер деп кімдерді атай алар едіңіз?
– Бұл ретте қасиетті тарихи тұлға – Мәшһүр Жүсіп бабамыздың, ұлты­мыздың мақтанышы, Алаш көсемі Әлихан Нұрмұхаммедұлы ­Бөкей­ханов­­тың есімдерін алдымен атаға­нымыз дұрыс шығар
Атаулы сауал желісін Алла жазса берекелі, мерекелі жылымыздың 7 желтоқсаны Нәзипа, Нұрғали Құлжановтарды еске алу кеші қарсаңында оқырмандармен ой бөліссем деймін.
Семей-Ертіс өңіріне, оның тарихы мен мәдени-рухани өміріне өзін­дік үлестерін қосқан, ұлтымыздың қос мақтанышы Нәзипа, Нұрғали Құлжановтар жайындағы алғашқы мағлұматтарды алпысыншы жыл­дар­дың басында естідім
Сол бір елесті, елеулі әңгіменің алғашқы қарлыға­шы – марқұм анам, Құнанбай қажы шөбересі, Қапиза Ахметбекқызы Ысқақ тегі: бірде «Сапаш жездем» деп, енді бірде «Сапаш ағам» деп сыйлайтын, балдызы болып қатты еркелейтін Сапарғали Әниярұлы Молдабаев жездемнің өз аузынан, өз шаңырағында естідім.
Сөйтсем, ерлі-зайыпты Нәзипа, Нұрғали Құлжановтар Семей өңіріне шамамен 1904 жылдың аяғында ұлы Абай ақын дүниеден көшкен қаралы жылы қоныс теуіпті
Қос маман өздерінің ұстаздық жолдарын Семей қаласындағы мұғалімдер семинариясында қазақ тілінен сабақ беруден бастайды
1905 жылы «Семипала­тинский листок» газетінде Әлихан Бөкейхановтың Абай (Ибраһим) Құнанбаевтың қайтыс болуына байла-нысты өмірбаяндық деректері жарияланады
Қорытындылап айтсам, Құлжановтардың ұлы Абаймен, ақын туыстарымен таныстығы да, араласуы да осы жылдардан бастау алған.
Абай замандасы Мұстақым Малды­баев, Кәкітай баласы Данияр, ерлі-зайыпты Сапарғали Анияр-Қабыш Кәкітайқызы, Абай әнші-скрипкашысы Әлмағамбет Әбсалямов пен Мұқа Әділхановтар жиі дас­тарқандас, пікірлес, ортақ мүддеде бол­ған айтулы тұлғалар.
Мұғалімдер семинариясының қос ұстазы Құлжановтардың үйлерінде ат күтуші (кучер) болып тұрған және солардың арқасында оқуға түсіп білім алған қаламгер, жазушы Сапарғали Бегалин өзінің «Замана белестері» (Проявление эпохи) романында: «Біразда күйеуін ертіп Тұрар келді
Нәзипа жеңгей Тұрарды (Қозбағарова) аса жылы дидармен қарсы алып, өзінің бөлмесіне алып кетті
Енді біразда Есенбай Атамбаев, оның келіншегі күл­кіші Рақия келді
Кәкітайдың қызы Қабышты ертіп және Абайдың әншісі Әлмағамбетті ертіп Әниярдың Сапа­шы кел­­ді
Заречная Слободкадан Ақым­­­ның баласы Ғабиді ертіп Мұстақым кел­ді
Осы адамдар келіп, басқосып, ал­да­ғы ұлт ойыны кешінің тәртібі сөз болды
Ойын тәртібі жөнінде алдымен Нәзипа жеңгей өзінің көптен қорытып жүрген ойын ортаға салды» деп жазады.
Жоғарыда алпысыншы жылдарды ауызға алып отырғаным, мен 1954 жылдың қыркүйегінде сол кездегі облыстық «Прииртышская правда» газетіне түнгі курьер болып жұмысқа орналастым
Келер жыл­дың қаңтарында №16 облыстық баспаханаға жұмысқа ауыстым
Бұл өзіндік тарихы, өзіндік шежіресі бар баспа мекемесі екен
Оның негізін қалаған Семей өнеркәсібін дамытуға лайықты үлесін қосқан, айтулы купец-меценат Прокофий Федорович Плещеев екен
Осы баспаханаға әріп теруші мамандығын үйренуші болып жұмыс істеген, кейін кеңес дәуірінде технолог, цех бастығы, бас инженер қызметтерін атқарған Татьяна Филипповна Вострикова (қыз кезінде­гі фамилиясы Пупырева) Құлжановтар 1914 және 1915 жылдары өткізген тарихи екі кештің де қатынасушы көрермен болыпты.
– Баспахана мен театр ғимарат­тары қатар, бір-бірімен іргелес болатын
Полиграфистер негізінен жас­тар болды
Іргедегі өнер ордасының ең жиі көрермендері біздер болдық және Семей шаһарындағы мәдени-көпшілік шараларының жиілеуі, қанат қағып, мазмұн алуы осы ерлі-зайып­ты Құлжановтар ұйымдастырған әдемі кештерден басталды деп толық сеніммен айта аламын
Ресей императорлық географиялық қо­ғамы Батыс-Сібір бөлімі Семей бөлімшесі белсенділерінің ғылыми-ағартушылық, мәдени қоғамдық жұмыстарының мазмұн тақырып­тары өте бай болатын
Баспахананың бет құрастырушы маманы Насыр Ишимовтың ұйымдастыруымен татар жұртшылығының да сан әсерлі кештерінде болғаным әлі есімде, – деп Татьяна Филипповнаның өткенді үлкен ықыласпен ой елегінен өткізген сәттерін сан мәрте естіген болатынмын.
Шынымды айтсам, өз заман­дары­ның қос дүлдүлі Сапарғали Молдабаев пен Татьяна Востри­ков­аның бір жа­ғынан ой салған және сезім серпі­нін оятқан естелік әңгіме түйіндері менің тарихқа, мұрағат құжаттарына деген жаңа, тың сүйіспеншілігімді оятып, ынта-жігерімді ұштай түсті
Ынтам, бар аңсарым Құлжановтар отбасын зерттей түсуге, олар жөнінде көбірек, тереңірек білуге ауды
Өмір, тағдыр маған сол мүмкіндікті өзі тудырды
1980 жылы Семей облыстық тарихи-өлкетану мұражайына директорлыққа шақырылдым
Біраз қипақтауыма тура келді
Себебі кезінде губернатордың үйі болған ауқымды шаңырақтың тозығы әбден жеткендігі соншалық, едені, жекелеген есік, терезелері әбден мүжілген
Ауланың әр жерінде ескі еден тақтайлары, те­резе жақтаулары, есіктер жатыр, мұра­жайдың штат кестесі мейлінше қысқартылған
Менің ойлануыма екі тәулік уақыт берген облыстық партия комитетінің жауап­ты қызметкері: «Балтабек Бәзілұлы, бұл мұражайдың іргетасын қалауға сіздің нағашыңыз ұлы Абай тікелей қатынасқан, ешқандай ойланудың қажеті жоқ» деді.
Сөйтсем, Семейдің тарихи-өл­кетану мұражайы Қазақстандағы Орал қаласынан кейінгі ең байырғы екінші мұражай екен
Шағын ғана құрамы бар мұражай ұжымы өзінің үгіт-насихат, мәдени көпшілік шара­ларын қаланың өндіріс, мекеме, мектеп, арнаулы оқу орындарында жөндеу, экспозиция құру жұмыстарымен ұштастыра жүргізе білді
Бар мүм­кіндікті тиімді пайдаланудың нә­тижесінде мұражай өзінің 100 жылдығына, яғни 1983 жылдың қыркүйегінде қалың жұртшылыққа өз есігін айқара ашты
Тарих ордасын көп кешікпей, сол кездегі Қазақстан Компартиясының хатшысы, бүгінгі тәуелсіз еліміздің тұңғыш Президенті Н.Ә.Назарбаевтың тамашалағанын өз басым зор мақтаныш етемін.
Осы қасиетті орданың басы-қа­сында Михаэлис, Абай, орыс мә­дениетінің аса көрнекті өкілдері Долгополов, Коншин, ағайынды Виктор және Николай Белослюдов­тар болған шаңырақта еңбек еткен кезеңімді өз өмірімнің ең жұлдызды жылдары деп есептеймін
Өйткені бұл жылдар мен үшін өлкетану мен Абайдың республикалық қорық мұражайларының бай қорымен танысудың, Абай елінің, Семей-Ертіс өңірі көнекөз қарттарының әңгіме, естеліктерін естудің, абайтанудың, Құлжановтар өмірі мен мұраларын зерттеудің аса көрнекті білгірлері Қайым Мұхамедханов, Мұздыбай Бейсембаев, Мерғали Ибраев, Мұхамедхан Имашевтың, кейінгі жылдары Гүлжан Арапқызы Кәрібжанованың әдеби-ғылыми зерттеулерін оқу, танысу маған қазақтың ардақты, ұлтжанды қызы Нәзипа Сегізбайқызы жайлы көптеген мағлұматтардың бетін ашты.
Ұлы Абай өмірден өткен он жылдан кейінгі тұңғыш этнографиялық, әдеби, музыкалы-вокалдық кештің бағдарламасы үш бөлімнен тұрады
Осы құнды құжатты Қазақстан­ның Орталық мұрағатынан тапқан да, Нәзипа ұрпағы Гүлжихан ­Нұр­ғалиқызы­мен сан мәрте кездесіп, сан әңгіме желісін жасаған да аса көрнекті абайтанушы, ғалым аға­мыз Қайым Мұхамедханов болса, белгілі өлкетанушы, мұражай ісінің ардагері, өзінің бар ғұмырын абайтануға арнаған марқұм ағамыз Мұздыбай Бейсенбаев та Нәзипа Сегізбайқызы Құлжанованың өмірі мен шығармашылығын зерттеуге көп күш-жігер жұмсады
Мұздекең Ленинград Мемлекеттік мұрағаты­нан тауып, Абай мұражайының қо­рына тапсырған аса құнды құжатта: «Единственное в Тургайской области женское среднее учебное заведение – Кустанайская русско-киргизская женская гимназия в течение своей незначительной по времени, восьмилетней деятельности, уже вполне заслужила себе право на дальнейшее существование по одному количеству (14 человек), выпущенных из нее народных учительниц
Всего в этой прогимназии обучалось пять киргизок, а именно: Каржасова Кафиза и Нагима, Шантимирова Казиля, Иманбаева Сахиб и Сагизбаева Назифа…» деп атап көрсетілген.
– Абайтану жайын айта отырып, Нәзипа, Нұрғали Құлжановтар­дың өмір белестеріне қалам тартқан семейлік қаламгерлердің біразы­ның есімдерін атадыңыз
Ал жалпы Нәзипа Құлжанованың қазақ мәдениеті, ұлт руханияты үшін орны қандай?
– Нәзипа Құлжанова негізі – Ақаң мен Жақаң ауылы Торғайдың қы­зы
Және ол – орыс тілінде білім ал­ған тұңғыш қазақ қызы
Оның үздік­тігі, зеректігі ескеріліп, Жуковский­дің бағалы сыйлығын иемденген
Ол 1902 жылы мектеп бітірген соң ғана өзінің кішкене күнінде атастыры­лып қойылғанын естиді
Өзі танымайтын, білмейтін адамға тұрмысқа шыққысы келмейді
Сөйтіп жүргенде, әріптесі, ұстазы Нұрғали Құлжановпен танысады
Екеуі отбасын құрады
«Қазақтың салтын бұзды, айттырылған қызды ал­ды» деген сияқты өсектер көбейіп кет­кен соң және Ресейдегі 1905 жыл­ғы көтерілістің ықпалы, одан кейін патша үкіметінің көзі ашық Құлжановтар­дан сақтана бастауы салдарынан ол кісілер Семейдің гимназиясына жұмысқа ауысады
Осы жерде ұзақ жылдар еңбек етеді, сауатты ұрпақ тәрбиелей­ді
Нәзипаның талаптылығы, алғыр­лығы, білімділігі сол заманда мойын­дал­ған
Өзі «Айқап», «Сарыарқа», «Қазақ» сынды газеттеріне, «Қызыл Қазақстан» (бүгінгі «Ақиқат»), «Жаңа мектеп» журналдарына мақалалар жазған журналист, педагог, Горький, Толстой шығармаларын аударған шебер ау­дармашы, көрнекті этногаф
Семейдің мәдениетіне, оның рухани өміріне көп араласып, зор үлес қосқан ұлтжанды адам
Ұлт мақтанышы.
– Этнограф демекші, осы та­қырыпқа ерекше қалам тербеген Нәзипа Сегізбайқызы Абайдың қайтыс болуына он жыл толуына орай ұйымдастырған кеш жайында тоқтала кетсеңіз.
– Тағы да тарихқа жүгінеміз
Жұдырықтай жүрегі Абай деп соққан асыл ағамыз, Алаш арысы Әлихан Бөкейхановтың (1905 жылы) ақыл-кеңесімен Кәкітай, Тұрағұл және Мүрсейіт болып ақын өлеңдерін жинақтау басталады
Араға біраз жыл салып Кәкітай Омбы қаласына аттанады
Ол мұнда Әлихан Нұрмұхаммедұлымен кез­десіп, қонақжайлап, сапар барысын екшелеп, бір аптадай болып, жолға шығады
Баспа мүмкіндігі – тек Санкт-Петербург қаласынан, Илья Бароганский типографиясынан табылады
Дәлірек айту қиын
Бірақ жинақтың шығуы біраз уақыт алған секілді
Өйткені оның коррек­турасы Семейге Анияр Молдабаевтың үйіне жөнелтіледі, Әнекең оны Шың­ғыстауға, Кәкітай Ысқақұлына жет­кізуді ұйымдастырады
Кей ретте Кәкітай арнайы Семейге келетін сияқты
Қысқасы, Абайдың тұңғыш жинағы 1909 жылы шамалы тапсырыс­пен шығады және қысқа мерзімде тарап кетеді.
1914 жылы Абайдың қайтыс болуына он жыл толуына байланысты Семейде үлкен еске алу кеші өтеді
Бұл ақын бабамыз қайтыс болғаннан бергі мерзім ішінде тұңғыш атаулы шара болатын
Сол кезде «Айқап» журналы «Абайды қазақтардың көбі әлі толық білмейді екен
Ол кісіні бір қазаққа емес, барша Семей жұртшылығына кеңінен таныстырған Нәзипа Құлжанова» деп жазды
Нәзипа еске алу кешіне көп дайындалды
Рұқсат сұрап, губернаторға хат жазды
Оны үш ай тосады
Өз деңгейінде өткен кеш нәтижесімен қанағаттанған Құлжановтар отбасы 1915 жылдың 15 ақпанында екінші кеш өткізеді
Кештен түскен қаржы тең бөлініп, Петроградтағы мұсыл­ман соғыс ауруханасы (лазарет) және Петроград, Мәскеу, Томск, Омск қалаларында оқып жүрген, қаржыға мұқтаж Әлімхан Ермековке, Халел Ғаббасовқа, Мағфура Найманқожақы­зына, Мағжан Тұрғанбаевқа, Мұхтар Саматовқа, Жүсіпбек Аймауытовқа жіберіледі.
– Бәке, Алашордашылар сапында қайраткерлігімен көзге түскен Нәзипа Құлжанованың мерейтойы Семей өңірінде басталып кеткен секілді
Республикалық «Абай» қоры басқармасы тарапынан қандай шаралар белгіленіп отыр?
– Рас айтасыз, облыстың мәде­ниет және өнер мекемелерінде қаржы көзін талап етпейтін, атап айтқанда, небір танымдық кештер, дәрістер, танымдық сабақтар, мұражайларда тақырыптық экскурсиялар өтуде
Осы бір сәтті пайдаланып, атаулы мерейтойға орай «Мектепке дейінгі және бастауыш мектептегі білім беру мен тәрбиені ұйымдастырудың қазіргі бағыттары» атты ғылыми конференция өткізген М.Әуезов атындағы педагогикалық колледждің Жанаева Шағангүл Алдамжарқызы басқарып отырған ұжымына зор алғысымды біл­діре кетсем деймін
Басқадай елеу­лі ештеңе өтіп жатыр дей алмаймын.
Осы келеңсіздік ойға түсіп, сол жылы Қазақстан Республикасының Мәдениет және ақпарат министр­лігіне арнайы хат жолдадым
Бірақ күткендегідей жауап ала алмадым.
Осылайша Кәрім Мәсімовтің атына хат жолдадым
Өйткені Нәзипа – қазақ қыздарының арасынан суырылып шығып, білімге, ғылымға, саясатқа ден қойған жан, патша заманында алғашқылардың бірі болып Абайды іздеген, ақын бабасын ұлықтаған адам
Міне, сондықтан тәуелсіздігіміз­­дің таңы атқан бүгінгі күні кешегі тү­нек заманда, Ресей патшалығы дәуірін­де ұлы Абайын іздеген, қасиетті ұлы­лар елінде елдіктің, ұлттық рухтың ұранын көтерген Семей-Ертіс, Шығыс өңірі жұртшылығының Н.Құлжанованың туғанына 125 жыл толу мерейтойын атамауға ешбір моральдық құқықтары болмауы тиіс пе деп ойлаймын.
Осы жайларды ескерген «Абай» қоры бүгінде өз шамасында әзірлік жұмыстарын жасап жатыр
Айта ке­тейін, қорымыздың құрылғанына 22 жыл болды
Атаулы мерзім аралығын­да үкімет бюджетінен ақша алып көрген жоқпыз
Зиялы қауым мен кәсіпкер азаматтардың демеушілік көмектерімен өмір сүріп келеміз
Бұл жолы да қол ұшын берер деген сол азаматтардың бірқатарына жолығып, мән-жайды түсіндірдім
Құдайға тәубе, әзірге бірлі-жарымы болмаса, бетімізден қаққан ешқайсысы болған жоқ.
Бір сөзбен айтқанда, бәрі де Нәзипа Құлжанованың мерейтойын өз дең­гейінде өткізуге атсалысуға да­­йын
Осы игі іске қол ұшын беруге, Се­мей­дің беделін түсірмеуге қаламыздың әкімі Айбек Мүталапханұлы Кәрімов те игі ниет білдіруде
Тағы бір айта кететін жайт, қыркүйек айында Абай ауданына жол түсіп, республикалық дәстүрлі Абай оқуларына, М.Әуезовтің ту­ғанына 115 жыл толуына арнал­­ған шараларға қатысып қайттым
Сол сапар сәтінде аудан әкімі Тұрсын­ғазы Жантұяқұлы Мүсәпірбековке Н.Құлжанованың мерейтойының, Астана, Алматы, Торғай өңірінен келетін қонақтар жайын айтып едім, халқына, ұлт рухына жақын жүрген азамат қой: «Ұлы Абай үшін тер өгіп, Абай үшін еңбек еткен Нәзипа апа­­мыз үшін біз де аянбаймыз
Шыңғыстау елі қонақтарыңызды құшақ жая қар­сы алады» деді.
Таяуда ғана қаламызға келіп, концерт беріп кеткен жерлесіміз, халықтың сүйіспеншілігіне бөленген әнші Тоқтар Серіков те әннен шашу шашып, той көрігін қыздыруға ­дайын екенін білдіріп кетті
Мерейтой шараларына Семей өңірінің мәдени қамқоршысы, әріптес досым Яков Вениаминович Горельников Абай атындағы музыкалы-драма театры­ның сахнасын ұсынса, қаламыздағы зиялы қауымның құрметті өкілі, «Абай» қорының бірден-бір жанашыры, тұрақты демеушісі Қалибек Рахметжанұлы Букенов мырза Нәзипа, Нұрғали Құлжановтар аруақта­ры­­на бағышталатын ас беру рәсімін «Сары-Арқа» мейрамханасында өткізіп бе­ру­ге дайын екендігін шынайы ықыласы­мен білдіріп отыр
Аттары аталған көз­дері ашық, көкіректері ояу азаматтар­ға зор алғыс, Алладан қайтсын, аман-сау болыңыздар дегеннен басқа не айтамыз.
– Әңгімемізді түйіндесек…
– Ия, айта берсек, әңгіме көп
Бірін-бірі толықтыратын ұлыларды Құдай «қазақ өзгеден қалмасын, терезесі теңесіп, иығы тік жүрсін» деп берген болар
Соны бағалай білу – толқын-толқын ұрпақтың қарызы мен парызы деп білемін
Тәубе дейік, еліміз ауқатты, халқымыз сауатты, көзі ашық, көңілі ояу
Осындай күнді армандаған Шәкәрім Құдайбердіұлы: «Ибраһим мырзаның тұрағы қазақ іші болғандықтан, қадірі азырақ білінді
Олай болмағанда данышпан, ғұлама, фи­лософ еді
Қор елде туды да, қор болып өтті» деп өкінсе, болашақтан үмі­­тін үз­беген сөз зергері Міржақып Дулатов: «Зәредей шүбә етпейміз, Абай­­дың өлген күнінен қанша алыстасақ, ­ру­хына сонша жақындармыз
Үнемі бұл күйде тұрмас, халық ағарар, өнер-білімге қанар, сол күндерде Абай құрметі күннен-күнге артылар» дейді.
Шәкәрім сөзі көп ойға қал­дырады
Төрт құбылаңды әркез тү­гендеуді ескертеді
Оқу-білімсіз оңалмайтыныңды меңзейді
Қа­раңғылық – қапас тірлік дейді
Ол заман кетті
Сауаттылықты сапасыздық илеп кетпесе болғаны
Кейде Шәкәрім айтқан өкініш осы күні де кездесіп қалатынын қалай жасыра аларсың?!
Ал Жүсіпбек сөзі шындыққа айналды
Абай қазақтың айбары мен ары болды
Енді сонау 1914-1915 жыл­дарда­ғы кештерді жинақтай келе: «Бұл ойынды ойнауды шығарған да, басқарған да Нәзипа ханымға қанша рақмет айт­­сақ та, артық емес
Біздің қазақта ұлтқа қызмет еткен әйелдің алды Нәзипа ханым болып шежіреде жазылуы тиіс» деп жазған «Айқап» журналының №5 санындағы үкілі үмітті жамағат алдында тағы бір тартқым келеді
Себебі Қазыбек би бабамыздың: «Әділет де­ген бір шың бар, шындыққа ғана жүгі­нер, әділет күткен халқың бар, түйінсіз сөзден түңілер» деген ұлағатты нақыл сөзі мен Сұлтанмахмұт Торайғыровтың поэмасында:
«Ардақты бар Нәзипа деген ханым,
Газет, журнал жүзінде жұртқа мәлім.
Оқыса сондай әйел шығар еді деп,
Оқығандар бағалар сөздің дәмін» деген өлең жолдары есіме түсіп отыр.
Өзіңізге белгілі, Тәуелсіздіктің бас кезінде Аман Тілеубаев, Бәтташ Сыдықов, Қинаят Шаяхметовтың бас­тауымен, «Қазақ тілі» қоғамының қостап-қолдауымен Семей қаласында Құлжановтар атына көше бергізген едік
«Биыл Нәзипа Құлжановаға 125 жыл толмақ, не істейміз?» деген «Қазақ тілі» қоғамының идеясын, толық іспен дәлелдеуге тікелей атсалысып, ауыртпалықты өзіңіз көтеріп, үлгі болуыңыз елдіктің белгісі емес пе?! Абай аруағының қолдауы ма деп ойлаймын.
Содан бері өзі де, сөзі де, көз­қарасы да өзгермеген тіл жанашырымыз Балташ ағамыз 75 жасқа келсе де осы шараны қолға алып жатыр
Былтыр ғана Көкшетауда өткен Халықаралық «Қазақ тілі» қоғамы­ның құрылтайында өзінің ой-пікірін жеткізген ақсақалымыз көрсетіп жатқан қамқорлыққа алғыстан басқа айтарымыз жоқ
Ел мен тіл тағдырына тікелей араласып жүретін осындай жанашырымыз көп болса екен деп армандаймыз
Осындай іс-шаралар республиканың түкпір-түкпірінде, халықаралық «Қазақ тілі» қоғамының шетелдегі филиалдарында да өтіп жатса Тәуелсіз еліміздің рухы биік, шаңырағы биік болар ма еді.
Таяуда «Ана тілі» газетінің тіл­шілерімен Шығыс Қазақстан об­лысының аудандарын аралағанда, Жарма ауданының әкімі Темірбек Жұмақұлұлы Қасымжанов пен Бес­қарағай ауданының әкімінің орынбасары Ерболат Еренұлы Рахметуллин «Ана тілі» газетінде әлі де халық көп бі­ле бермейтін тарихи тұлғалар жөнінде материалдар көп басылса, біз өз ауданымыз үшін, өзіміздің арамыздан арнайы тілші ұстап қаржыландырар едік деген жанашырлығы көпке ой салмақ.
Ендеше, тарихи тұлғаларымыздың есімдерін есте қалдыру үшін бәріміз біріге жұмыс істейік, ағайын!
Сұхбаттасқан
Орал Шәріпбаев,
Халықаралық «Қазақ тілі»
қоғамының вице-президенті
Шығыс Қазақстан облысы
