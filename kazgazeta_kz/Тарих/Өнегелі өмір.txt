Ұлы Отан соғысына қатысқан Өмірбай Жақыпов 1924 жылы Алматы облысындағы Саратовка ауылында дүниеге келген
1942 жылдың басында 18 жасқа толған шағында, басқалармен қатар Кеңес Армиясы қатарына шақырылып, артынша соғысқа кіріскен
3-ші украин майданының құрамында Курск, Орел, Харьков, Чернигов қалаларын жау қолынан азат ету үшін кескілескен ұрысқа қатысты.
Днепр маңындағы шайқастардың бірінде жауынгерлер қарша бораған оқтың астында қалады
Өмірбай Жақыпұлы болса қасындағы жаралы жолдасын арқасына салып алып, еңбектеп жүріп, қауіпсіз жерге шығарып, сосын оны санитарлық бөлімге жеткізеді
Сөйткенше болмай бірнеше санаулы минуттардан кейін өздері келіп паналаған окоп жау оқтарының салдарынан қопарылып түсіп жермен жексен болады
Осының нәтижесінде өзі де 2 рет ауыр жарақаттанып, әйтеуір таңғажайып жағдайда аман қалған еді.
20 жасында соғыста көрсеткен қаһармандығы үшін «Ерлігі үшін» медалымен марапатталды
Ал 1944 жылы ауыр жарақатының салдарынан 2-ші топтағы мүгедек болып елге оралды
Сол жылдары өзінің сүйіктісі — Алтынжамалмен бас қосып, отау құрды
Сосын сол кездегі Целиноград қаласындағы темір жол техникумына оқуға түседі
Өйткені, жігерлі жас қол қусырып, жанын бағып қарап жатуды өзіне намыс көріп, өзіне ұнаған темір жол саласында еңбек етуге бел буды
Сөйтіп, Матай бекетінде-кондуктор болып жұмысқа орналасып, кейін Бескөл, Достық станцияларында диспетчер, поезд құраушы сияқты жауапты қызметтерді атқарды
Темір жол саласын жақсы меңгерген маман болып қалыптасып, өзінің жұмысына үлкен жауапкершілікпен қарап, бар білімін, білігін, күш-қуатын салып, беріле еңбек етті
Осындай адал еңбегі жақсы бағаланып 1969 жылы Түрксіб темір жолындағы аты әйгілі тарихи мекен «Айна-Бұлақ» бекетіне станцияның бастығы болып тағайындалды
Осы қызметте 20 жылдай уақыт табан аудармай қызмет атқарып, зейнеткерлікке шықты.
Қызметте көптеген жетістіктерге қол жеткізді, Түрксибтің 50 жылдығына орай «Құрмет Белгісі» орденімен марапатталды
Омырауында 1 – дәрежелі Даңқ ордені, «Ерлігі үшін» медалі және әр жылдардағы Ұлы Жеңістің 45, 50, 60 жылдықтарына орай берілген мерейтойлық төсбелгілер жарқырайды.
Бүгінде соғыс ардагері — Өмірбай ата 91 жаста, Алматыда, Сәулет есімді ұлының қолында тұрады
Жақында ол өзінің 71 жыл бірге отасқан ең жақыны-жұбайы Алтынжамал апаны соңғы сапарға шығарып салды.
Отан қорғау жолындағы сұрапыл жылдар да отты жылдар мен қиындыққа толы өмір жолы туралы айтуға онша ықылас танытпаған атамыз дүниеден өтіп кеткен қосағы туралы әңгіме қозғалғанда қалбалақтай қозғалып,қайта қайта күрсінумен болды.
-Жұбайым Алтынжамал көп жылдар бойы балабақшаларда,мектеп интернаттарда күтуші,тәрбиеші болып еңбек етті
Ағайын-туыстары ол кісіні еркелетіп «агроном апа» деп атаушы еді
Өйткені, үйдің маңайын бау- бақшаға, гүлге толтырып тастап, барлығына қуаныш сыйлаудан танбаушы еді.
Иә, атаның жұбайы А.Мәшпиқызы «Алтын алқа» иегері, тылда сіңірген еңбегі үшін арнаулы медальмен де марапатталған
Өмірбай ата мен Алтынжамал апа 8 баланы өсіріп тәрбиеледі
Олардан 22 немере және 19 шөбере сүйді
Қыздары Маржан, Рысжан,Ұлжан, Жанар, Айжан,Шолпандар күн сайын атаның халін сұрап,жағдайын білу үшін қалада тұратындары келіп кетіп, ал алыс облыс орталықтарындағылары телефон арқылы хабарласып жатады
Ал ұлдары Сәулет пен әулеттен өрбіген немерелері атаның көңілін аулауға жарап тұр.
Осындай өнегелі адамдардың өткен өмір жолдары, өмірлері жас ұрпақты тәрбиелеу үшін маңызды екені анық.
Нұрлан ҚҰМАР
Алматы облысы
