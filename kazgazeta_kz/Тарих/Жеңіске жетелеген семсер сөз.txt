Әдеби тіл – тарихи құбылыс, сондықтан соғыс жылдарындағы газеттер туралы айтқанда, сол тұстағы ел өмірінде болған әлеуметтік-тарихи жағдайлар туралы сөз қозғамау мүмкін емес
Өйткені әдеби тіл тарихындағы кез келген кезең қоғамның жағдайымен, ұлттың тарихымен байланысты
Бұл орайда әдеби тілді тарихтан бөліп алып, одан тыс зерттеу дұрыс болмас еді
Тіпті солай еткен күннің өзінде, жалпы алғанда тілдегі, жекелей алғанда газеттердегі көптеген тілдік (емлелік) өзгерістер, кемшіліктер, ауытқулармен қатар тілді дамытатын үлгілердің пайда болуының себептері ашылмас еді
Сол себепті тіл мен қоғамдық өзгерістерді өзара байланыста, сабақтастықта қарастыру қажет.
Газет тілінің әлеуеті ел тарихында қатты бағаланғанын М.Әуезовтің мына бір сөзінен аңғарамыз: «Әдебиеттің сүйенетін діңгегі – газет-журналдар екенін бұл күнде жұрттың бәрі де ұққан
Даусыз ақиқат екенін бәріміз де мойындаймыз
Газет, журнал жалпы әдебиетпен қосылған жерде елдің қисығын түзеп, тез-терісін көрсететін айна, ойы мен көңілін білім жарығына қарай айдайтын  айдаушы екенін де тегіс ұғынамыз» (М.Әуезов
Шолпан,1922,№2)
Ұлы жазушы осы сөзінде газеттің ағартушылық қызметін, насихаттық қызметін ерекше атап отыр
Шынында да, қоғамдық ой-пікірді қалыптастыру, пікір тудыру, азаматтардың патриоттық рухын көтеру, белгілі бір идеяны насихаттау – бәрі де қазақ тарихында, газеттер арқылы қалыптасқанын, қазір де көп ретте газет арқылы жүзеге асып жататынын жоққа шығару қиын.

Газет – визуалды байланыс арнасы
Бұл ретте газет пен оқушы байланысы жанама ғана
Соған қарамастан, бұқаралық ақпарат құралдары жүйесінде публицистиканың жазба түріне жататын газеттің алатын орны аса маңызды
Газет мазмұндық-ақпараттық функциямен қатар, жоғарыда айтып өткендей, үгіт-насихаттық немесе волюнтативтік функция да атқарады
БАҚ-тың қазіргі кезде айтылып жүрген төртінші билік ретіндегі құдіретті күші ел тарихындағы Ұлы Отан соғысы жылдарында патриотизмді насихаттаудан көрінеді, сонымен бірге ол тоталитарлық сана қалыптастыру құралы болған
Бұл кездерде жарық көрген газеттерді екі топқа бөлуге болады: а) соғыс кезінде жарыққа шығып тұрған орталық басылымдар; ә) майдан шебінде шыққан газеттер
Майдан газеттерін сол кезеңдегі әдеби тілдің деректерін, кезеңдік нормасын өзгертпей жеткізген құнды мұралар, тарихи ескерткіштер деп бағалай отырып, мақала жазуға түрткі болған бірнеше себептерді атап өту керек:
1
Баспасөз тілін талдау арқылы әдеби тілге, тілдік норма мен емлеге әлеуметтік-қоғамдық өзгерістердің қаншалықты әсері болғанын Ұлы Отан соғысының отты жылдарымен байланыстыра отырып көрсету;
2
Сол кезеңде әдеби тіл үшін аса маңызды саналатын тіл тазалығы қанша­лық­ты сақталғанын анықтау;
3
1926 жылы басталған әліпби ай­тысының баспасөз бетінде соғыс алдын­дағы жылдарда қалай жалғасын тапқанын, әліпби ауыстыру мен емлені реттеудің қадамдары қазақ тілінде қалай жүргенін көрсету.
Ал ең бастысы, Ұлы Жеңіске 70 жыл толып отырған кезде жеңіске жетуге халықты жігерлендірген газеттердің рөлін көрсету керек деп білеміз.
* * *
Қай жанрда жазылмасын, қандай көлемде болмасын, ақпарат құралы­ның қай түрі болмасын, кез келген ақ­парат құралының тілі оқырман қауымға түсінікті болу керектігі әдеби тіл қалып­тастырған канондарының бірі.
«Отан қорғауда» газетінің 1942 жылғы 25-ноябрьдегі №5-ке тоқтала­йық
Газеттің ұраны «Неміс оккупанттарына өлім!» газет атауының жоғарғы жағында, оң шекесінде орналасқан
Одан кейін газет атауы, ал атаудың астында: «Ленинград фронтының қызыләскер газеті, «На страже Родины» қазақ тілінде, жетісіне 2 рет шығады.
Красноармейская газета Ленинградского фронта «На страже Родины» на казахском языке
Выходит 2 раза в неделю» деп екі тілде жазылған
Келесі жолда газеттің шыққан уақыты «№5 25 ноябрь 1942 ж
Сәрсембі» екені көрсетілген.
Ал сол жақ шекесінде: «…Қызыл Армия жана оның жауынгерлік кадрлары неміс-фашист әскерлерінің шабуылын тоқтатқаннан былай, оларды ашық ўрыста жеңіп, қайта қуатын шын кушке айналды»  деген И.Сталин сөзі жазылған (Емлелік ерекшеліктері сақталды – Б.М.).
Аталған газетте «Соңғы сағатта» айдарымен «Сталинград қаласының ауданындағы біздің әскерлердің екпінді шабулы», «Біздің әскерлердің шабулы жургізілуде», «Біздің әскерлердің шабулы жургізілуде» (2-рет) деген Совинформ хабарлары басылған
Бұл хабарлардағы шабулы сөзінің (шабуыл-дың орнына) жазылуын ерекшелік ретінде атауға болады.
Сол жылдарда газеттердегі бас мақаланың рөлі өте күшті болған
Бас мақала саяси-қоғамдық бағдаршам сынды қабылданған
Талданып отырған газет нөміріндегі бас мақала «Дисциплина – армияның күші» деп аталады
«Біздің еліміз ўлы бостандық соғысын жүргізуде
Соғыс даласында біздің отанымыздың тағдыры шешіледі
Қызыл Армияның жауынгерлерінің, саяси қызметкерлерінің алдында ўлы жана қымбатты міндет тўр: Совет жерін гитлер жексўрындарынан тазарту, біздің туғандарымызды жана апа қарындастарымызды немістің бўғауынан босату, ўяттан жана қорлықтан, қарақшы жаудың езушілігінен босату» деп басталатын мақаладағы көзге бірден түсетін тілдік ерекшелік және шылауының жаңа түрінде жазылуы  бұл газеттің 1942 жылғы барлық нөміріне тән
Ал кейіннен, қазіргі кезде де бас әріптен жазылатын Отан сөзінің аталған газетте кіші әріптен жазылуын (әсіресе, сөйлем ішінде, мысалы, отан соғысы, ўлы отан соғысы), апа қарындас сияқты қос сөз болып танылатын,  т.б
сөздердің дефиссіз келуін келесі бір емлелік ерекшеліктер ретінде атап өтуге болады
«Дисциплинаны армияда еш нәрсе мен алмастыруға болмайды
Кей бір бөлімдерде қатал дисциплина  орнына, бўйрықты болмаса жауынгерлік міндетті орндауға  социалистік жарыстарды, түрлі міндеттемелерді жүргізген
Бўл дўрыс емес
…Бўйрықтың аты бўйрық, ол еш бір жарыссыз, міндеттемесіз айтқан уақытында, еш бір сөзсіз, тиянақты орндалуы керек» деген сөйлемдердегі есімдіктердің жазылуында (еш нәрсе, кей бір, бір талай), көмектес септігінің жалғауы мен мен шылауының жазылуындағы қазіргі ұрпаққа ерсі көрінетін кемшілік (еш нәрсе мен т.б.), бұлар қазіргі кезде жазылуына яки емлесіне  байланысты, сондай-ақ интонацияға байланысты бір-бірінен айырылатын дәрежеге жеткенін айтпасқа болмайды
Қазірде бірге жазылатын, бірақ сол жылдарда бөлек жазылған шикі зат, қан ішерлер сияқты  күрделі сөздердің жазылуы, керісінше қазір бөлек, ол кезде бірге жазылып кеткен сондада сияқты сөздердегі (бірге жазылған) «да» шылауының жазылуына байланысты емле ережесінің қалыс тұстары көзге бірден ілігеді, бұлар қалыптанбағандықтың, нормасыздықтың белгісі.
Қазіргі емле заңдылығы тұрғысынан қарағанда ы-ның жазылуына байланыс­ты жүйесіздіктер орын алған: қауып сөзінің жуан ы-мен жазылуы (мысалы, жас совет үкметінің өмір сүруіне қауып туғызғанда), ы, і жазылатын жерлерде бұл әріптердің түсірілуі (жауынгерлік міндетті орндауға, орндалмағандықты, тәжрибе, аур болды, аур мезгілде), ал кейде артық қосылуы даңық (Москва үшін болған ўрыста Қазақстанның 2 орденді генерал Панфилов атындағы дивизиясы өзінің жауынгерлік туын өшпес даңыққа бөледі) т.б
–Ия қосарланып келетін жерлерде ыя-ның жазылуы (жарыя, жан қыярлық) тек ерекшелік ретінде атап өтуге тұрарлық фактілер.
Ал орыс сөздерінде я жазылатын жерлерде я-ның өзі жазылса да, қазіргі кезде я жазылып жүрген қазақ сөздері йа қосындысымен жазылған, мысалы: пулемет ўйалары, ал бірақ баяндама сияқты сөздердің жазылуы дәл бүгінгі күндегі жазу емлесімен бірдей, мұны тағы да қалыпсыздық, емле жарыспалылығының көрінісі ретінде қабылдауға тура келеді.
Қазіргі кезде х-мен жазылатын сөздер бұл жылдардағы газеттерде қ-мен жазылған: бөлім командирінің қаты, т.б
Бірақ рахмет, хабар сөзі бірде х-мен, енді бірде қабар түрінде (жаңа қабарлар), қазіргі кезде қ-мен жазылатын қасиетті сөзі хасиетті (хасиетті борышы, революцияның хасиетті туы) деп жазылып отырған.  Бүгінгі таңда қ мен х-ның сөз мағынасын айыратын дефинициялық қызметтер атқарып отыруы жазу үшін  қолайлы екенін мойындамасқа болмайды.
Артық қойылған үтір, басқа да өз орына қойылмаған тыныс белгілер (сызықша мен дефистің орнының нақтыланбауы) кездеседі, яғни тыныс белгілердің де жүйеге түспегені байқалады
Мысалы: «Жолдас Сталин өзінің бўйрығында, жауынгерлерге, командирлерге жана саяси қызметкерлерге былай деді» сөйлеміндегі артық үтірдің тұруы т.б.
Бұл бас мақалада дисциплина және осы сөздің тіркесімімен жасалған темірдей дисциплина, қатаң дисциплина, қатал дисциплина, рақымсыз дисциплина тіркесімдері, сондай-ақ темір тәртіп, жоғарғы соғыс ісі, қатты соғыс тәртібі сияқты тіркестердің синтагмалық, мағыналық үйлесімі, кейде үйлесімсіздігі назар аударуға тұрады
Орыс сөздерінің қолданысы еркін
Жоғарыда келтірілген дисциплина сөзінен бөлек, әскери іс, әскери іс-қимылдарға байланысты устав, наставлениялар, командир, разведка (разведка ісі, разведка жўмысы, разведка ўрысы), начальник (госпиталь начальнигі), тезіс, продукция, фронт, пуд, советтер союзы, пулеметчиктер, снайперлер, минометчиктер, фриц, инициатива (өз инициативалары мен соғысқа шықты) сияқты орыс сөздері көп
Орыс сөздері нөмір сайын көбейіп отырған.
Осы нөмірдің 2-бетінде «Қаз.ССР Халық комиссарлар советінің председателі Н.Оңдасыновтың» «Қазақстан жауынгерлік қатарда» деген мақаласы жарияланған
Мақалада құрмалас сөйлемдер көп, қызықты сандық мәліметтер келтірілген: «1941 жылы республикадағы барлық өндірістердің жалпы продуктциясы соғыстың алдындағы жылға қарағанда 4,8%-ке өсті
1942 жылдың 9 айы ішінде қазақстан өндірістерінің жалпы продукциясы 16%-ке өсті.
Фронт пен елге Қазақстан аул шаруашылық продукциясын молайта беруде» деген нақты фактілер кездеседі
Қазақстан республика атауы ретінде болса да бірде бас әріппен, енді бірде кіші әріппен жазылған, бұл жерде де емленің реттелмегені сезіледі.
Н.Оңдасыов мақаласының астында «Редакцияға қат» деген шағын хабар тіркелген: «Қазақ тілінде шығатын «Отанды қорғауда» газетін оқып өте қуанып қалдық
Біздің ана тілімізде шығып тўратын газет өте керек
Сталин жолдастың баяндамасы мен бўйрығының қазақшаға аударылғанына біз өте қуандық.
Қазір көсемнің баяндамасы мен бўйрығын оқып терең тусіндік
Ленин қаласы ушін табанды, жігерлі турде куресіп, қазақтың жауынгер-жігіті деген атты былғамаймыз
Қазақ жауынгерлері: Абенов И.Рыспеков Ш.Тинтаев Амирбеков» деп қол қойылған
Майдан шебінде қазақтілді газеттің қажет болғаны осы шағын хабардан анық байқалады.
Т.Ашим деп қол қойған автордың «Ленинград ушін» деген жарты беттік мақаласы да осы 2-беттен орын алған
Бұл мақалада: «Қазақстан өзінің Ленинград алдындағы борышын ўмытпады
Ол жауынгер қалаға силық, сәлемдемелер жіберіп тўрды
Қазақтың ўлдары ­Ленин қаласын қорғауға аттанды
Жуз жастағы Жамбўл Ленинградттың батыр қорғаушыларына арнап өлең айтып, оларды жеңіс ушін қаһармандық істерге жігерлендірді.
…қазақтар бурынғыдан мейманшыл халық
Келген қонақтан еш нәрсесін аямайды – ақырғы қойын сойып береді
Олар жаудыда «жақсы» сыйлайды, қорғасынды аямайды, оларды жою ушін қасық қаны қалғанша куреседі»  деген жолдар бар.
Бұл газетте, сондай-ақ (28­-ноябрь­дегі 6-нөмірде) «Немістерді ста­лин­градша соғамыз», «Отан қорғау халық комиссариатында», «Сталинград ауданындағы соғыстар туралы неміс командованиясыныңң өтірік қабар­ламасы» сияқты материалдар жарияланған
Немістерді кун батысқа қуу, ер журек отан қорғаушылар, «Осы халықтың алғысын жолдас Сталин өзінің ССРС жоғарғы Советі президиумнан  «Ленинградты қорғағаны үшін», «Одессаны қорғағаны үшін», «Севастопольді қорғағаны үшін», «Сталинградты қорғағаны үшін» деген медалдар шығару жөніндегі тілектемесінде белгіленді» деген жолдар бар
Алдыңғы нөмірде ү-нің орнына у жазылған болса, осы нөмірде ү көп сөздерде өзінің орнында тұр
Ү-мен келетін сөздер дұрыс жазыла бастағаны байқалғанмен, емле реттеле түсті деп ойлау ертерек, өйткені осы нөмірдегі басқа мақалалар мен хабарларда, сөздерде ү жазылатын жерде у, кейде ү өз орнында келіп, аралас түсіп отырған.  «Отан қорғау Халық комиссариатында» деген хабарламада тілектеме деген сөз қолданылған: «Тілектемеде Сталинградты қорғаған армиялар, әсіресе немістердің сталинградқа негізгі соққыларын тойтарған 62-армияның, командующий генерал-лейтенант В.И.Чуйков  жана басшы жәрдемшілері полковник Горохов, генерал-майор Родимцев, генерал-майор Гурьев, … жана басқа жолдастар мен артиллеристердің, Летчиктердің айрықша рөлдері көрсетілген» деген тілектеме жолдары берілген
Бұл мысалдан көптеген әскери атақ-лауазымдардың әлі де толық аударылып болмағаны, реттелмегені сезіледі
Кірме сөз ретінде фактіні деп жазудың орнына жаңа әліпби ережесіне сәйкес орыс сөзін сол күйінде фактаны деп жазу орын алған: «Бўл фактаны жасыруға мумкіндік болмаған соң гитлер бўзақылары өздерінің қорғау шебінің бўзылғанын ақырын, ширек дауыспен мойынға алды
Бірақта өздерінің шығындарын осы кунге дейін жасыруда
Оның орнына неміс командованиясы советтер шығындары туралы арап ертектерін усті-устіне айтуға кірісіп, жана қисыны жоқ өтіріктерді таратуда» делінген
Бұл мақалада минутына уш мың оқ ататын електрленген пулемет, төтенше пайдалы қару-жарақтары, арап ертектері, ширек дауыспен мрйындау (орыстың вполголоса оралымының аудармасы болар деп ойлаймыз – Б.М.) сияқты оралымдар кездеседі.
Осы нөмірдің 2-бетінде «Тілесең жемісті, өлтір немісті!» деген ұран ірі әріптермен терілген
«Связной Досмағамбетов», «Немістерді аяусыз жояйқ», «Қыста винтовканы қалай сақтау керек», «Отанымыздың тапсырмасын орндаймын», «Қазақстан астығы – фронтқа» деген мақалалар бар
Подразделение, старший лейтенант, связной, фашистердің пикирующий бомбардировщиктері, автамат, траншей,  фашисттар, оружие, т.б
сияқты орыс тілінен енген кірме сөздер қатары көбейе түскен
«Қыста винтовканы қалай сақтау керек» деген мақала нағыз шұбарланған тілмен жазылған
Майдан жағдайы солай жазуға мәжбүрлегені көрініп-ақ тұр
Мысалы: «Стволдың каналы мен патронниктерін тазалап болған соң, тағы бір жол винтовканы жарыққа шығарып қарап шығу керек
Егер шомпол сүрткішпен стволдың каналынан шықпай қалса, каналға майды жылыдай жіберіп, бір аз уақыттан кейін шомполды кейін қарай тарт.
…Бўдан соң стволдың каробкасын тазала
Магазинный коробканың сыртында ішінде тазала
Спусковой механизм мен, отсечка-отражательді ақыр айағында қысқы май мен майла»  деген кеңестер уақыт аса тығыз соғыс жағдайында тіл тазалығына көңіл бөлуге газетті шығарушылардың мұрсаты болмағанын көрсетеді
Сол кездің нағыз шынайы өмірі  майдан шебіндегі тілдік жағдайдың қалай болғаны анық сезіледі
Газет шығарушылары тіл тазалығын сақтауды мақсат етпеген, дұрысы оған мүмкіндіктері болмаған, олар бұйрық-жарлықты, үкімет нұсқауларын, соғыс жағдайына байланысты жедел білуге тиісті хабарларды жауынгерлерге барынша өз тілінде жеткізуді, олардың тез танысуын ғана көздегені айқын аңғарылады.
Қай нөмірде болмасын суреттердің астындағы түсініктемеде, көп жағдайда адам аттарының орысша жазылған түрі (құжаттағы түрі) аталады
Мысалы, Телькозин Ауелбек, 10-нөмірдегі сурет астында «Ер жүректі қазақ-гвардия старший сержант Ибат Кубашев» т.б.
10-нөмірде «Үгітші Сэлім» деген шағын хабар, «Қазақтар осылай соғысуы керек» деген мақала басылған
(Ескерту ретінде, майдан газеттерінде ә-нің орнына э жазылып отырғанын айту керек – Б.М.)
Бұл мақала мазмұны, мәні жағынан жауынгерлерді нағыз патриотизм рухында тәрбиелеу мен жауға қарсы өшпенділікті арттырудың үлгісіндей
Мақала бірден «Совет адамдарының бейбітшілік тұрмысын бұзған, Гитлерші басқыншыларға, қазақ халқы қаны қас, зор өшпенді
Бұл қаны қас өшпенділікті, қазақ жауынгерлернің-туған адал ниетті ұлдарының қаһармандық істері, олардың ер жүректілігі, көрсетеді
Олар өздерінің әкелерінің, шешелерінің, аға-қарындастарының тапсырған өсиетті міндеттерін аброй мен орндайды
Ол өсиет: Жігіт деген атты былғама, қазақтың абройын сақта, дұшпан мен ақырғы демің қалғанша соғыс, отанның бостандығын, тәуелсіздігін қорға» деген бұйрық-өтініш түрінде жазылған
Бұл сияқты сөйлемдерде айтушының өзі (фигурасы) көрінбейді (түсіп қалады) және осыдан келіп импликация туындайды
Бұл жердегі импликация дегеніміз – логикалық ойқорытпа
Оқушы өзінің қорытындысын шығарады, ой түйеді
Астарында үгіттеу жататын мұндай логикалық ойқорытпалар газеттің прагматикалық қызметінің нәтижесі.
Сөйлеу (сөз) – ең алдымен адам іс-әрекетінің бір компоненті
Ал тіл – белгілі бір функцияны, міндетті орындауға бағытталған құрал, жабдық
Тілді дәстүрлі түрде зерттеу күнделікті тұрмыстық тілдің өзінің көпқырын, құрал ретіндегі көпқырлылығын, сөйлеу құрамындағы сандаған сөзқолданыстар мен фразақолданыстардың  әр алуан қырын түсіндіріп бере алмайды.
Бұйрық беру, өтіну, сұрау, жауап беру, алғыс айту, қарғап-сілеу, қолпаштау, қолдау, қайталап айту, бос сөйлеу (мылжыңдау),  болжау, жұмбақтау, қалжыңдау, мәселені, міндетті шешу, тіл үйрету, т.б
– тарихи табиғи  фактілер, олар адам үшін ойнау, тамақ ішу, серуендеу, ас ішу, т.б
сияқты табиғи дәрежедегі құбылыстар
Газеттегі талданып отырған мақала жауынгерлерге ерлік істеуді, ерлікпен өлуді де табиғи-тарихи құбылыс дәрежесінде қарастыруға үйрете, үгіттей отыра жауынгер санасына сіңіруді мақсат еткен
Ал осындай сөз бен істі байланыстырушы, белгілі бір конвенционалды заңдылықты қанағаттандыратын қадам ретінде газет, газеттердегі тілдік ойындар пайдаланылған.
Тілдік ойындар тілді  (сөйлеуді) қолданудың барлық түрін қамтиды,  тіл мен әрекетті құрайтын бүтін саналады
Тілдік ойын терминін бұл арада сөйлеудің өзі өмір сүрудің бір формасы екеніне, адам іс-әрекетінің бір бөлігі екеніне назар аударту үшін қолдана отырып, осы ойындардың майдан газеттерінде шеберлікпен жұмсалғанын көрсету үшін келтіріп отырмыз.
Сөйлеу адами іс-әрекет, ал пікір білдіру әрекеттің өзі, бұл Гегельден бері айтылып келе жатқан ақиқат-аксиома
Дж.Остин деген шетелдік ғалым 1962 ж
«Как совершать поступки с помощью слова» деген кітабында көпке дейін сөз іс-әрекеттің өзі ретінде оны кәсіпке айналдырған, өзінің жұмысы санайтын жазушылар, ақындар, сөз шеберлерінің үлесіне тиесілі деп мойындалғанын айта отырып, дұрысында тілді тұтынушы кез келген адамның  сөзбен іс атқара алатынын дәлелдеп, сөз бен істің  арасындағы қайшылықты жойды.  Кез келген пікірдің, ойқорытпаның астарында белгілі бір мақсатқа қол жеткізу жатады, газеттерде, сөйлеу үдерісінде бұл коммуникативтік тірек деп аталады
Бір кездерде бұл құбылыс тілдегі денотативтік тірек деп аталды және табиғаты көмескілеу, түсіндіру жеткіліксіз болды
Ал коммуникативтік тірек сөйлем ғана емес, сөйлемнің құрамына енетін сөздердің мағынасын ашуға барынша мүмкіндік жасайды
Газеттерде бұл құбылыс өте айқын көрінеді, сонымен бірге лингвистикалық прагматиканы құрайтын басты қағидаттарының бірінен саналады әрі лингвистикалық прагматиканың қалыптасуына жол ашқан құбылыс ретінде бағаланады.
Мақалада автор әрі қарай Нұрымбет деген жауынгердің ерлігін былай суреттейді: «Отанның жас патриоты, 18 жастағы Нұрымбет әскерге өз еркімен келіп, батырлық пен соғыса білетіндігін көрсетті
Аз күннің ішінде 13 немісті өлтірді
Немістер мен болған аур соғыста, ол бөлімді атакаға бастап алып барған
Бір талай немістерді жойып, оларды траншейлерінен қуып жіберіп, біздің бөлім жаңа қолайлы позиция алды
Қазақ халқының анық ұлдары осылай соғысады
Тек осылай ғана соғысулары керек.
Біздің арамызда қорқақтар, паникерлер, предателідер болмауы керек
Қорқақтар, предателідер өз жанын сақтауды ғана ойлайтын бейшаралар…».
Лингвистикалық прагматика бойынша тілдік қарым-қатынастың барлық түріне тән тірек ұғым – әрекет, ал тіл коммуниканттардың өзара әрекет құралы және тіл қолданысқа түскен кезінде жағдаяттық контекспен байланысты болып келеді
Бұл мақалада жағдаяттық контекст соғыс жағдайында қазақтар өзін-өзі қалай ұстау керектігіне байланыс­ты қалыптасқан және мақаладағы жағдаят коммуникацияға қатысушы тараптардың ақпарат-хабарламаға қатынасын, көзқарасын білдіріп, ақпараттың прагматикалық мазмұнын түзетін компоненттердің қатарын құраған.
Лингвистикалық прагматика тілдің нақты әлеуметтік-мәдени жағдаяттарда қолданылу модельдерін (Қазақ халқының анық ұлдары осылай соғысады
Тек осылай ғана соғысулары керек
Біздің арамызда қорқақтар, паникерлер, предателідер болмауы керек
Қорқақтар, предателідер өз жанын сақтауды ғана ойлайтын бейшаралар…) құрастыруға қатысады, сөйлеу актілерінің ретін белгілейді, айтылған пікір мен сөйлеуші білдіретін баға-мәннің арасындағы айырманы контекстік мағына, сөзастары (подтекст) арқылы   қарастырадаы.
«Үгітші Сэлім» мақаласында «Жолдас Жунусов әрбір бөлімшеден қазақтардың, өзбектердің, татарлардың арасында алдыңғы қатарлы жауынгерлерден үгітшілер іріктеп алды
…Бұл сияқты үгітшілер орыс тілін білмейтін  ўлттардың арасында  жўмыс жүргізуін  бўданда жақсы жүргізе берулері тиіс» деген жолдар орыс тілін білмейтіндердің соғыста талай қиындыққа тап болғанын көрсетеді
Соңында  Кіші политрук Талибжанов деп қол қойылған.
Газеттің 2-декабрьдегі (№7, сәрсембі) санында шегінуге жержоқ, жәйін-жағдайын, совет халқтары, украйна, арам план, кәзір, әруақытта,  әр уақыттада сияқты бүгінгі ұрпақ үшін тосын сөздер мен тіркестер бар.
«1942 жылғы №10-де (сембі) Москва, БК(б)П ОК айдарында» бірнеше хабар басылған
Соның бірі «Ленинград қаласының еңбекшілерінен Ленинград майданының инженер-техникалық әскерлерінің қызметкерлері қорғану қўрылыстарын қўрғандығы үшін ордендар жана медәлдер мен наградталды» деген хабар басылған
Онда: «Еңбек Қызыл Ту ордені мен 17 адам, Қызыл Жўлдыз Ордені мен 43 адам, «Қўрмет белгісі» ордені мен 103 адам, «Еңбекте ерлігі үшін» медәлі мен 124 адам, «еңбекте үздік шыққаны үшін» медәлі мен 114 адам наградталғаны»  туралы есеп берілген.
ДЗОТ, командования, наград (Наград мені бўданда ерліктерге ўмтылдырады), ССРС жоғарғы советі президиумінің Указы, ССРС жоғарғы советіне сайлау мезігілін кейінге қалдыру деген қолданыстар – нағыз сол кездің ақиқатын көрсетеді.
Келесі хабарға «БК(б)П-ның Тамбов облыстық комитетінің секретары ВОЛКОВ жолдасқа» деп тақырып қойылған
Хабарда: «Тамбов облысының, Қызыл Армия қорына «Тамбовтың колхозшысы» деген танк колоннасын тўрғызуға 40 миллион сом жинаған, колхозшыларына жана колхозшы әйелдеріне менің туысқандық сәлемім мен Қызыл Армияның алғысын жеткізіңіз И.Сталин» деген алғыс жазылған.
Осы нөмірде «Жауынгерлерге кеңес» айдарымен «Мессершмитті» қалай атып түсірдім» деген тақырыппен шағын мақала жарияланған
Бұл мақаладағы қол пулеметі, тактика (әдіс), «аң аулау», ұшқыш отырған жер (кабина), жарық шығаратын оқтар, броня-бұзғыш-өртегіш оқтар, осечка (кідіріс), вечер (кештік), т.б
қолданыстар аударманың аналитикалық тәсілінің қолданысқа дендеп ене бастағанын байқатады.   Сонымен бірге лыжамен жүру, разведка жасау, рейд жасау, бақылау пункттері, қызыл әскерлік митинга, легендарлы батырлық сияқты жартылай аудармалардың, дұрысы тілбұзарлық көріністер кездеседі
Ы-ның түсіріліп жазылуы бұл нөмірлерде тосқаул, жоғарлату, орндау, орнбасар, ақмақ, қыйншылық сияқты сөздерде кездессе, ылайық сияқты сөздердің басына ы қосылып отырған
«Осыдан кейін қазақтардың атақты чай ішуі басталды
Аулдағышта кілем үстінде отырған жауынгерлерге бір неше самаурындар мен чай қойды, алдарына дастарқан жәйілді»  деген сөйлемдегі аулдағыш (аула мағынасында), вечер (кештік) сияқты кейіннен қолданыста кездеспейтін сөздер ұшырасады
Жәйбарақаттық, чай сөздерінің жазылуы да көңіл аудартады.
16-декабрьдегі газет бетінде «Жексұрын дұшпан тапталды» деген Н.Оңдасыновтың мақаласында: «Қазақстанның ақындары, жазушылары, халық ақындары 500 ден аса жауынгерлік шығармалар шығарды
Даңқты халық ақыны Жамбулдың өлеңдері майданға  жана тылға белгілі
Отан соғысы күндерінде майдандағы қазақтардың ерлігін көрсететін «Сын сағатта» деген пьесса қойылды
Қазақтар-гвардеецтер туралы пьесса қойылуға дайындалып жатыр
Отан соғысы туралы «Гвардия алға» атты опера шығарылды» деп тылдың мәдени өмірінен хабар берілген
Мұнда пьесса және Жамбул сөзінің жазылуына назар аударуға тура келеді
Бірнеше мақалада Жамбыл аты Жамбул түрінде кездескенін айту керек
Бұл орысша жазылған мәтіннің қазақшаға аударылуы барысында кеткен селкеулік деп білеміз.
Қорыта айтқанда, майдан газет­терінің тілі қатты шұбарланған, оны орыс тілінен енген кірме сөздердің көптігі, жаргондардың кездесуі бай­қатады
Әсіресе соғыс, әскери әрекеттер, соғыс құралдарының атау­лары орысша түрінде берілген
Бұйрықтар мен жарлықтарда лауазым атауларының орысшасын аудармасыз беру әдетке айналған
Оның бірнеше себебі болуы мүмкін: а) аударуға уақыт тапшы болған; ә) анықтағышпен бекітілген нормативтер (лексикалық, грамматикалық, күрделі сөздердің жазылуы, қысқарған сөздерге қосымшалар жалғау тәртібі, лауазым мен атақтардың жазылу ережесі, т.б.) жүйеленбеген.
Қалай десек те, майдан газеттері сол кездегі тілдік жағдайдың, экстарлингвистикалық факторлардың тілге ықпалын көрсетеді және соғыс кезінде тіл экспансиясының қатты өршитіндігін дәлелдейді
Бұл жылдардағы газеттер – қазақ жазуының латын әліпбиінен кириллицаға көшу кезеңі мен емлелік нормаларды ғылыми негізде қалыптастыруға байланысты туындаған күрделі кезеңнен бізге жеткен жазба мұралар
Әдеби тіл ережелеріне сай келмейтін кемшіліктердің көбейгенін аңдауға тіл иелерінің санасы жеткенмен, жөндеуге шамасы жетпеген қайшылықты кезеңнің көрінісі
Сонысымен маңызды.

 Бағдан Момынова, 
филология ғылымының докторы,
профессор, Ш.Уәлиханов
атындағы сыйлықтың иегері
