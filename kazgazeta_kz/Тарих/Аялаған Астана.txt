Астана – тәуелсіз мемлекетіміздің ұлттық идеясының ең басты тұғырларының бірі
Сондықтан Елорда күнін атап өтудің маңызы зор
Осы орайда қалалық ішкі саясат басқармасының басшысы Болат Тілепов, Астана қалалық мәдениет басқармасының басшысы Болат Мажағұлов, С.Сейфуллин атындағы музейдің директоры Несіпбек Айтұлы және Қ.Қуанышбаев атындағы музыкалық драма театрының режиссері Болат Ұзақов қатысқан брифингте қала күніне арналған мерекелік іс-шаралар бағдарламасының таныстырылымы болды. 
«Бұл жолы жылда көпшілік көңілінен шығып жүрген дәстүрлі шаралардан бөлек, бағыты жаңа, мазмұны тың мерекелік бастамалар да бар, – деді Б.Тілепов
– Ең бастысы, астаналықтар мен қала меймандарына мерекелік көңіл күй сыйлаумен қатар, барша отандастарымызды Астананың дамуымен мақтанып, марқайтатын шаралар болмақ».
Астанада жетпіске жуық мәдени іс-шаралар өткізу жоспарланып отырғанын атап өткен жөн
Оның ішінде басты назар қала көшелері мен алаңдарында, саябақтар мен гүлзарларда өтетін шараларға аударылып отыр
Себебі жүргізілген сауалнама нәтижесі де осындай бұқаралық сипатқа ие жалпыхалықтық шаралар көпшілік көңілінен шығатындығын көрсетеді.
Қалалық ішкі саясат басқармасының басшысы сол іс-шаралардың бірқатарын атап өтті
Мысалы, «Аялаған Астана» атты балалардың республикалық өнер байқауы еліміздің түкпір-түкпіріндегі дарынды балалардың басын қосып, олардың талантын ашуға көмектеседі
Жыл сайын ұйымдастырылатын театр фестивалі де шымылдығын ашады
Фестиваль аясында еліміздегі театр ұжымдарымен қатар, шетелдік театр майталмандары да өздерінің қойылымдарын ұсынбақ
Астаналықтар мен қала меймандары «Мәңгілік Ел» жыр мүшәйрасын тамашалай алатынын айта кету керек
«Оның басты тақырыбы – Мемлекет басшысы саясатының стратегиялық бағыты және «Мәңгілік Ел» ұлттық идеясының орындалуындағы Астананың рөлі мен маңызы болмақ» деді Б.Тілепов.
Астана қалалық мәдениет басқар­масының басшысы Б.Мажағұлов мере­келік іс-шаралар бағдарламасының ауқымдылығын айта келіп, Астана күні мерекесі қанша күнді қамтитындығына тоқталып өтті
20-маусымда басталған мерекелік мәдени шаралар 4-шілдеге дейін жүргізіліп, ал 5-7-шілдеде мәдени-рухани, спорттық және ойын-сауық бағытта жалғасын табады.
Ал «Қазақ елі» монументі алаңында «Шуақты қала» концерттік бағдарламасы да ұйымдастырылады
Мұндай мәдени шаралар қаланың өзге де алаңдарында болады.
Н.Айтұлы мереке аясында «Мәңгілік Ел» – ұлт мұраты» тақырыбымен жарияланған жыр бәйгесі туралы сөз өрбітті
Ақынның айтуынша, жыр мүшәйрасына Қытай мен Моңғолияда тұратын қандастарымызды қосқанда, 60-тан астам шығарма келіп түскен екен
«Биылғы жылғы мүшәйраның бір ерекшелігі, жыр бәйгесіне жастар көп қатысты» дей келе, ақындарымыздың «Мәңгілік Ел» тақырыбына ерекше мән бергенін алға тартқан Н.Айтұлы ақындарымыз өздерінің поэзиясы арқылы Астананың шежіресін жасап жатқанына тоқталды
15 ақынға жүлде тағайындалыпты
Оның сыртында демеушілер тағайындаған қосымша жүлделер де бар
Жеңімпаздар мен жүлдегерлер 1-шілде күні «Конгресс-холл» сарайындағы өнер шеберлерінің қатысуымен өтетін мерекелік кеште жария етіледі.
Ал Б.Ұзақов театр фестивалінің өткізілу барысын таныстырды
Режиссердің атап өтуінше, биылғы театр фестивалінің аясы былтырғыға қарағанда біршама кеңейе түскен
«Фестивальға Түркия мен Ресейден бір-бірден театр ұжымдарын шақырып отырмыз» деді ол
Ондағы мақсат та айқын
Еңселі Елордамызды театр фестивалінің ордасы ету екен
Фестивальға алдын ала таңдалып, іріктеліп 13 театр ұжымы шақырылды
Алғашқы қойылым 1-шілдеде шымылдығын ашпақ.
Ақбота ИСЛӘМБЕК
