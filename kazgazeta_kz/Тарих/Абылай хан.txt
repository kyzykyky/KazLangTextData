Абылай хан дарынды хан, аса ірі қайраткер, қолбасшы болды
Алайда кейбір тарихшылар Абылай ханның өмірбаянын терең білмегендіктен, оны «патша заманында да, Кеңес өкіметі кезінде де дәріптелді, ол орыстарға жағымпаздық жасаған» деген пікір айтады
Осындайда ақ пен қараны ажырату үшін мұрағаттарда сақталған тарихи құжаттардың маңызы зор
Мәселен, Ресей астанасы Мәскеу мен Омбы қалаларының мұрағаттарында жатқан құжаттарға үңілсек, бұл пікірдің жалған екендігіне көзіміз жетеді
Әрине, бір мақаланың көлемінде Абылай ханның қазақ халқына сіңірген еңбегін толық қамту мүмкін емес
Дегенмен де нақты құжаттарға сүйене отырып, Абылай ханның жүріп өткен өмір жолын жаңа қырынан саралауға әбден болады.Өз басым Кеңес өкіметі кезінде Абылай ханның атын 1980 жылдардан кейін ғана ести бастадым
Мектепте де, институтта да, қызмет істеп жүрген жылдары да Абылай ханның атын әр жерден естігенім болмаса, оның қазақ тарихында қандай еңбегі бар екенін білген емеспін.
Кеңес өкіметі Абылай ханның ха­лық сүй­ген хан екендігін мойындамай, оны қатыгез хан ретінде көрсеткілері келгендігі «тайға таңба басқандай» белгілі
Жарайды, «1963-1964 жылдары сондай саясат болды» дейік
Алайда 1980 жылы да Абылай ханды «қанішер болған» деп көрсетуге тырысқандарды қалай түсінеміз? Бәріне уақыт төреші
Бүгінде Абылай ханды даттаушылардан гөрі, оның еңбегін жоғары бағалаушылар баршылық.
2004 жылы Халық Қаһарманы, партизан-батыр, жазушы Қасым Қайсенов ағамыздың үйіне барып, алғашқы кітаптарымды (төрт томды) сыйладым
Үйінде Абылай ханның суретін үлкейтіп, бір қабырғасына іліп қойыпты
Кітаптарымды әрі-бері ақтарып, әр жерін оқытып, өте риза болды
Қасекең маған былай деді: «Балам, қадамың құтты болсын
Өте тамаша кітаптар шығарыпсың
Ризамын
Сен енді Абылай хан туралы Омбы, Мәскеу мұрағаттарындағы хаттарды жарыққа шығарып жарияласаң, қандай жақсы болар еді! Тиіп-қашып, әр жерінен тауықша шоқып жүргендер бар
Бірақ олар Абылай атамыздың өмірін аша алмай келеді
Сен осыны қолға ал
Байқаймын, мүмкіндігің бар» – деді
Біраз уақыт өткен соң
«Мына суретті көріп отырсың ба? – деді
– Бұл – Абылай атаң
Шамаң келсе халыққа тарат
Патша заманында да Абылай ханды онша дәріптеген жоқ
Ол – губернаторға бас имей кеткен хан
Ал Кеңес кезінде ауызға алуға да болмады
Мына суретті маған қазақ халқының ардақты ұлы, атақты жазушы Ғабит Мүсірепов 1946 жылы берді
Ғабең былай деді: «Қарағым, Қасым, сен жассың, батырсың! Саған мен сенемін
Менде Абылай ханның суреті бар
Оны 1775-1780 жылдары Омбыға келген неміс пе, голланд па, суретші Абылай ханның ауылына әдейілеп іздеп келіп, қолдан салған екен
Сол сурет маған жетті
Абылайдың аты аталып, қазақ халқының адал ұлы, теңдесі жоқ хан болғандығы түбінде жарыққа шығады деп сенемін
Халық өз батырына, азаттыққа ие болуға бірден-бір әсер еткен ханына баға береді
Сен бұл суретті сақта
Біраз жылдардан кейін өкімет басына халқының ардақты ұлын жарыққа шығаруға тілектес адамдар келеді
Мен сенемін
Сен сол азаматтар арқылы хан атаңды жарыққа шығар» деді» деп – маған біраз әңгімесін ағынан жарылып айтты
Әңгімесін тағы да былайша жалғады: «Мен бұл суретті 1974 жылдары, әлде 1978 жылдарға дейін бе, ешкімге айтпай, көрсетпей келдім
Содан кейін Нұрсұлтан Әбішұлы Назарбаев Қазақ­стан Ком­мунистік Партиясы Орталық Коми­тетінің хатшысы болған кезде оның қа­был­­дауында болып, осы жағдайды айттым
Нұрекең: «Қасеке, Абылай хан туралы естігенмін
Аздап болса да білемін
Қазақ халқының нағыз ханы болған
Жарық­қа шығару үшін сіз жігіттер­ді ұйым­дастырып, газет-журналдарға мақалалар басыңыздар
Мүмкін болса, мұрағат­тардан алынған деректер жақсы-ақ болар еді», – деді
Мен Нұрсұлтан Әбішұлының ақылымен бірнеше журналист, жазушыларды көндіріп, Абылай хан туралы шын­дықтарды жария­лай бас­тадық
Бірақ көп жағдайларын әлі де білмейміз
Көбірек қазбалап мұрағаттарға бару керек», – деді Қасекең.
Міне, осы айтылған әңгімелер ойдан шығарылған емес
Осындай әңгі­меден кейін менің ойым Абылай хан ата­мызға ауды
Қалайда «Қасекең айтқан мұрағат­тарға барсам» деген ынтам күннен-күнге маза бермеді
«Енді қай қаладан бастасам екен» деген сұрақ алдымда тұрды
Әртүрлі жол­дарын зерттей келе Мәскеуге бірден тісім батпайтын сияқты болды
Оған басты себеп рұқсат алу жолы ауыр екен
Одан кейін қаржы мәселесі де оңай тиген жоқ
Сол себепті бірінші 2004 жылы Омбы қаласындағы мұрағатқа бардым
Оған сол кездегі ҚР Мәдениет министрінің орынбасары Бекболат Тілеуханов, департамент директоры Бауыр­жан Омаровтың көмегімен жолдама қағаз алдым
Омбы мұрағатында Абылай ханға байланысты 19 іс жатыр екен
Шамасы 20 мың беттей болады
Онда Абылай ханның 1751 жылдардан бастап өмірінің соңғы жылдарына дейінгі көптеген хатына кездестім
Қаржының тапшылығынан хаттардың көшірмелерін толық ала алмадым
Қолмен көшіруге тура келді
Соның нәтижесінде «Абылай хан» атты екі том кітабымды Новосібір баспаханасында бастырдым.
Осыдан кейін біраз жыл қаржы жинап, Мәскеудің 6 (алты) мұрағатында, 2006-2007 жылдары бес ай еңбек еттім (ол үшін Бижамал Рамазанова апайға, Қасымжомарт Тоқаевқа рақмет – Б.Н.).
Абылай хан туралы құжаттар тек бір-ақ мұрағатта екен
Нақты айтқанда, Ресей империясының Сыртқы істер министр­лігінің сыртқы істер саясаты мұра­ғатында 399 іс жатыр
Ксерокөшірме бермейді
Тек қолмен көшіру керек
Мен 271 істің негізгі құ­жат­тарын көшіріп алдым
Қалғаны Омбы мұрағатындағы құжаттар­дың көшір­мелері екен
Олар менде бар
Сол себепті осы алған деректерім­нің негізі­н­де Абылай ханның 1739-1740 жыл­дардан 1774 жылға дейінгі хаттары, губернаторлардың Абылай ханның атына, басқа да сұлтан, старшындарға жазған хаттарын бір кітапқа сыйғызып, келесі 13 томды баспаға даярладым
Алла бұйыртса, биыл Новосібір баспаханасынан жарық көреді деген үмітім бар.
Осылайша Абылай хан туралы өте мол құ­жат­тар­ды зерттей келе, ол атамыз­­дың, шын мәнінде, нағыз ақылды, парасат­ты, кіші­пейіл, қатал да әділетті хан болған­ына көзім жетті
Ол халқымызды Ресейге де, Жоңғарға да, Қытайға да басындырмаған тамаша дипломат болған.
Әрине, мұрағатта Абылай ханның алғашқы жылдардағы өмірбаяны, қал­мақтармен шайқасы туралы деректер жоқ
Сон­дықтан Абылай ханның шық­қан тегі туралы әртүрлі әңгімелер газеттерде жарияланып келеді
Көбінесе, Абылай хан туралы «Бұқар жырау айтты», «Үмбетей жырау айтты» деген әңгіме­лер бас­ылып жүр
Осындай еш дәйексіз айтылған әңгімелерге жауап қату үшін мұра­ғат­тың құжаттарына сүйеніп, Абылай ханның бізге белгілі және белгі­сіз қыр­ларын, қазақ халқына және бүгін­гі шекарамыздың сақталуына сіңірген еңбегінің кейбір деректеріне тоқта­лып өтейін.
Мәскеуде Ресей империясының Сыртқы істер министрлігінің сыртқы саясат мұрағатындағы құжаттар арқылы Абылай хан туралы 1740 жылдан басталған деректермен кездестім
Онда арнаулы 122 қорда 399 іс бар
Соның бірі 1740 жылдағы 1-тізбесі 3-істің 48-52 беттеріндегі деректер, Абылай ханның 29 жасында хан дәрежесінде қазақ халқына таныла бастағанын дәлелдейді.
Тарихтан белгілі, Әбілхайыр хан біраз старшындарымен «Ресейдің қоластына кіремін» деп 1731 жылы Ресейге адамдарын жіберіп, 1732 жылы адал екендігіне ант береді
Ол оның сатылғандығы емес
Сол заманда 7 (жеті) жауынан қорғанудың әдісі болды
Оның бұл саясатын Орта Орданың ханы Сәмеке, одан кейін Әбілмәмбет, Абылай хандар да қолдады
Ант беру рәсімін олар «одақтасу» деп түсінді
Ресейліктер шекараны аттап бері өткен жоқ, ішкі жұмысқа араласқан жоқ
Кейбір тарихшылар атап жүргендей, «бодан» болған емес
Оның куәсі ретінде Абылай үш рет – Ресейге, екі рет Қытайға одақтастық ретінде «қоластарыңызда деп есептеңіздер» деп серт берді
Олар кез келген уақытта ол сертінен бас тарта алды
Одақтасу мерзімін сенат қарап, екі-үш жылда ұзартып отырды
Міне, сондай ант беру кезі 1740 жылғы 28 тамызда болды
Орынбордың губернаторы генерал-лейтенант Василий Урусов («Едіге батырдың төртінші ұрпағы» деген де сөз бар – Б.Н.) Әбілмәмбет пен Абылай сұлтанды қалай қабылдағаны туралы Ресей империясының Сыртқы істер министрлігінің сыртқы саясат бөлімі мұрағатының 122-қоры, 1-тізбесі, 1, 3 істерінде толық сипатталған
Құжатпен танысып отырғанда мені бір қуаныш билеп отырды
Сол заманда Ресей мемлекеті Әбілмәмбет хан мен Абылай сұлтанды бүгінгі күннің мемлекет басшыларын қалай қабылдаса, солай өте жоғары дәрежедегі құрметпен қабылдағанына сүйсіндім
Ол мәліметтерде Абылай сұл­танның жеке мінезіндегі ерекшеліктерді де атап кетіпті
Абылайдың ақылды жан екенін, халықтың сол кезден-ақ онымен «хан» ретінде санасқанын көрсете білген
Сөйлеген сөзі, мінез-құлқы «құлдың» баласы емес, текті жерден шыққан сұлтан екендігін аңғартатынын баса көрсеткен
Енді сол істегі жазуларға көңіл бөлейік.
Енді Әбілмәмбет хан мен Абылай сұлтанды сол кездегі Орынбордың генерал-губернаторының қалай қарсы алғанын, Абылайдың көзге түсетін мінездерін сипаттаған хаттарымен танысайық (мұрағаттағыны сол қалпында аударып бердім – Б.Н.):
«…25 тамыз 1740 жылы таңертең Әбілмәмбет ханды, Абылай, Нұралы, Ералы сұлтандарды, сондай-ақ Жәнібек батырды және басқаларды поручик Спиридо келіп құттықтады.
1740 жылы 28 тамызда Орта Орданың ханы Әбілмәмбет ханды және оның інісі Абылай сұлтанды төмендегідей тәртіппен қабылдады:
1)
Оларды қарсы алуға пример-майор Дмитриев және онымен капитан-поручик және адьютант-гранадиръ – 48 адам, бір рота драгун трубамен немесе таңбамен жіберілді
Олармен ойнақшып тұрған өте бай ер-тұрмандарымен аттар жегілген 12 жеңіл арбаны екі гайдук және тез жүретін адамдар жолға дайындалып тұрған күзетшіге дейін апарды.
2)
Күзетшілер тұрған жерге аудармашылар жіберілді
Олар сәлем берді
Хан және сұлтанның әрі қарай жүруін сұрады
Майор да құттықтап, өзін олар­дың құрметіне генерал-лейтенанттың жібер­генін айтып, жеңіл арбаға отыруларына рұқсат сұрады.
3)
Алдында унтер-офицер, 24 гранадиръ жүріп отырды
Олардың артында ат қораның жылдам жүретін адамдары, олардан кейін жеңіл арбада хан және сұлтан келеді
Екі жағында – жаяу гайдуктер, одан кейін рота драгундері келе жатты.
4)
Полктер және казактар барлығы салтанатты сапта тұрды
Хан мен сұлтанды тура казактардың лагеріне әкелді
Бес-он метр жетпей, полктың жанына бұрылды
Астрахан пол­кының қарсысына келгенде оларға барабаннан дабыл қағып, музыка ойнатып құрмет көрсетті.
5)
Артиллерияның жанынан өткенде үш үлкен зеңбіректен атып құрметті жалғады
Хан мен сұлтанды Биляр полкының жанынан өткізді
Одан генерал-лейтенанттың ордасына бұрды.
6)
Сарайға келген соң хан, сұлтан арбадан түсіп сарайға кірді
Арбадан түскенде қылыштарын тастамай, белгіленген жерге қарай жүрді
Басқалары қақпаның сыртында аттарынан түсті
Қаруларын тапсырып, олардың соңынан жүрді.
7)
Аулада күзетте тұрғандар бара­банның дабылымен және музыка ойнатып, құрмет көрсетті
Тиісті ретпен иіліп сәлем беріп, алға қарай белгіленген жерге дейін жүрді
Ол жерде кілемдер төселіп тастал­ған
Одан кейін дәл солай подполковник Останков шатырдың алдында ықылас білдіріп қарсы алды
Шатырдың ішінде де парсы кілемдері төселген
Сондай-ақ Император – Ақ Патшаның суреті ілінген шатырға кіреберісте сәндік үшін айна қойылған
Осы жерде оларды полковник Ингеделев қабылдады
Шатырдың ортасында генерал-лейтенант тұрды
Генерал-лейтенант олардың алдында сөз сөйлемекші
Екеуі де генерал-лейтенантқа өздерінің сөздерінің мәтінін орыс тіліне аударуға хатшы Рычков арқылы берді (49 беті).
…Одан кейін хан Император – Ақ Пат­ша­ның сол жағына шынтақтап отыратын таянышы бар орындыққа, ал генерал-лейтенант – сол жағына, оның жанына Абылай сұлтан отырды.
…Әңгіме кезінде бәрінен де әңгімеге шебері және тезірек жауап беретіні Абылай сұлтан сияқты
Ол: «Енді Ресейдің қарым-қатынасына үйрене бастап, Император – Ақ Патшаның мейірімділігінен үйрене бас­таймыз», – деді
Онымен қоса ол өздерінің бас киіммен отырғандарына кешірім сұрады
Оның дұрыстығын хан растады.
Байқаған боларсыздар, Абылайдың ерекшеленуі ханның көңіліне келген жоқ
Оны тіпті орынды деп есептеген сияқты.
Өйткені өзі сөзге сараң азамат болар
Одан кейін Әбілмәмбет хан және Абылай сұлтан генерал-лейтенантқа: «Әртүрлі жағдайлар, істер туралы сізбен сөйлесуіміз керек
Салтанаттың кезінде әңгімелесу мүмкіндігі болған жоқ», – деді
Генерал-лейтенанттың өзі де көптеген ойлары жөнінде сөйлесетінін айтып, хан мен сұлтанның әзірше осында болып күнделікті келіп тұруын қалады.
Оған Абылай сұлтан былай деді: «Біздің ата-бабаларымыз көптеген хандарды атайтын
Олар адал және белгілі (атақты) адамдар болды
Өздерімен бірге ақылды жандарды ұстады
Біз де сондай болуымыз керек
Генерал-лейтенанттан өздеріне деген сүйіспеншілікті, ағайындастықты сұрады
Абылайдың үлкен ағасы болыңыз», – деді
Оған генерал-лейтенант былай жауап берді: «Император – Ақ Патшаға адал берілгендіктен, әр уақытта сіздермен бірге дос-жарандық қатынаста боламын, оған сенуіңізге болады».
Енді киіз үйге келді
Онда арқалығы, шынтақтап отыратын таянышы бар екі орындық қойылған
Генерал-лейтенант пен хан сабанмен толтырылған ақшыл-сарғыш түсті орындыққа отырды
Сұлтан да соған ұқсаған, бірақ былғары орындыққа отыр­ды
Ол өзі отырған орындықты ауыс­тыруды сұрады
«Аласа және қолайсыз» – деді
Ал анығында ол хан отырғандай орындықты талап етті
Оның тілегі орындалды
Арқалығы, шынтақтап отыратын таянышы бар орындықты қойды.
Осы арада Абылай атамыз тағы да бір мінезін генерал-лейтенантқа, басқа да ресейліктерге көрсетті
«Сендерге көне беретін мен емеспін, менімен санасыңдар» дегендей ой тастаған сияқты.
Одан кейін үстелге тағам әкелді
Ас ішіп отырғанда патшаның, генерал-гу­бернатордың, Әбілмәмбет хан мен Абылай сұлтанның денсаулықтарына арнап зеңбіректен 9-дан 17-ге дейін аспанға оқ жаудырды.
…Император – Ақ Патшаның мей­рімділігі атынан сыйлықтар беру жарияланды.
Әбілмәмбет хан: «Император – Ақ Патшаның мейірімділігіне рақмет айтып, оған берілген сыйлықтарды келесі келгенге дейін қалдыруды сұрады
Сыйлықтарды қабылдамау себебін «басқа халықтар қалай түсінеді»  деп қауіптендігін түсіндірді.
Ал Абылай сұлтан: «Мен ешкімнен сескенбеймін
Императордың мейірімділігі құрметіне сыйлықтарды өзіммен бірге әкетемін
Менен ешкім тартып ала алмайды
Өзіне берілген сыйлықтарды старшындарымның бәріне беремін», – деді.
Міне, тағы да Абылай атамыз мінезінің ерек­шелігін білдірді
Ол дүниеге қызыққан жоқ
Келіп тұрған несібесін теппей, халқына таратып бермекші.
Генерал-лейтенант хан мен сұлтанға Император – Ақ Патшаның мейірімділігіне сәйкес, сыйлықтарды бөліп беруге адамдарын жіберуді сұрады.
Абылай сұлтан оны жеңіл арбамен (кочевка) апару үшін тез дайындап жеткізуін талап етті.
Осы кездесуді қорыта келгенде Абылай сұлтан былай деді: «Табиғатта адам баласын тек, осылайша, кездесу және достық қарым-қатынас қана жақындастырады» (57-бет).
Әбілмәмбет хан дайын атқа отырды, ал Абылай сұлтан жеңіл арбаға отыруды қалады.
Ертеңінде таңертең секунд-майор Мюллер Әбілмәмбет хан мен Абылай сұлтан­­ға жі­бе­рілді
Абылай сұлтан кездесуді пайдаланып тағы да өзінің мінезіндегі ерекше­лігін көрсетті
Әңгімелерінің соңында Абылай сұлтан қол астындағы қырғыз-қайсактар әр жерде орналасқанын айтты
Сібірдегі тұтқындағы қырғыздарды іздеп тауып, оған қайтаруды сұрады.
Генерал-лейтенант жауап берді: «Мүмкін­дігінше іздеп, қайтаруға күш саламын
Бүгінде күзеттің астында тұрған төрт адамды ауыр жазалаулары тиіс еді
Оларды қайтаруға бұйрық беремін».
Ол: «Қайсақтар алдағы уақытта дұшпандық жасамасын, – деп ескертті
 – Келешекте олар қастандық жасаса, онда оларды босатпаймыз», – деді…
Оған хан мен сұлтан орындықтарынан тұрып рақмет айтып, оларды өздері де жазалайтынына сендірді.
Жоғарыда 1740 жылғы Әбілмәмбет хан мен Абылай сұлтанның ең алғаш рет «Ресей патшалығының қол астына кірдік» деп ант берген кезі туралы жазылған хатпен қысқаша ғана таныстырдым.
Осы хаттарда Абылай сұлтанның мінезіндегі кейбір ерекшеліктерге тоқта­дық
Мен екі жағдайды аңғардым.
Біріншісі – Әбілмәмбет хан мен Абылай сұлтан – өзара бірін-бірі өте ғажап сыйлаған, біріне-бірі сенген, менмендіктері болмаған, арамдықтары-қызғаныштары жоқ таза туысқандықтарын өмірлерінің аяғына дейін сақтай білген, басқаларға үлгі болатындай жүректері таза тамаша дипломаттар.
Екіншісі – Абылай сұлтандай өзінің 5 (бес) түрлі орынды талаптарын әркім Ресей губернаторының алдына қойып, орындата алмайды.
Абылай осы ерекшелігімен өзінің тегі осал жан еместігін сездірді
Ол «құлдың», «бидің» ұлы емес әрі сартқа да қатынасы жоқ екендігін дәлелдеді
Онымен қоса, өзінің ешкімге соқыр тәуелді болғысы келмейтінін көрсетті.
Осы кездесуді тек қана ант берумен, ойын-сауықпен, даурықпалықпен өткізген жоқ
Абылай хан тапқырлығының арқасында мыңдаған Ресейде тұтқында отырған қазақтарға бостандық әперді.
Абылай сұлтан өзінің ақылды, сабырлы мінезі мен адамгершілігінің арқа­сында тек бір орда емес, үш орданың сыйлы ханы аталды
Әрине, біраз тарихшылар, жазушылар Абылай сұлтанды «Әбілмәмбеттің тірі кезінде хан болды» дейді
Олай емес
Әбілмәмбет 1765 жылы қайтыс болды
Әбілмәмбет Түркістанның (Қалдан Сереннің қоластында 1743 жылдан) әрі Орта Орданың ханы болып есептелді
Ол өлгеннен кейін оның ұлын сайлады
Шындығында, басқару тізгінін Абылайға берді
Қытай жазбаларында оны «1742 жылдан хан болды» деуі осыдан
Олар ешқандай құжаттарға сүйеніп, «хан болды» деп жүрген жоқ
Халық арасындағы әңгімеге сүйенді.
Ресеймен одақтасудан кейін көп кешікпей Абылай елдің ішкі, сыртқы жұмысынан екі жылдай қол үзді
Ол туралы Мәскеу мұрағатынан табылған (122- қор, 1-тізім, 2-іс) хатқа жүгінейік.
Бұл хатта Абылай сұлтанның Қалдан Сереннің тұтқынында екені жазы­лыпты
Бірақ қалай қолға түскені жазыл­маған
Халықтың айтуы бойынша, жоңғар­лардың қолына түсу себебі екі түрлі түсіндіріледі
Біріншісі – «Қалдан Серен тұтқиылдан Абылайдың ауылына шабуыл жасап, батырларымен қапылыста қолға түсірді», – десе, екіншісінде: «Абылай сұлтан нөкерлерімен аң аулап жүргенде тұтқындалды», – дейді.
Ал оның тұтқыннан шығуы туралы екі түрлі жорамал айтылады
Біріншісі – «Ресейдің елшісі майор Мюллердің Қалдан Серенге апарып берген генерал-губернатор Неплюевтің хатынан кейін босатты», – десе, екіншілері: «Қазақтың би, батырлары талап етіп, босатып алды», – дейді.
Мен, танысқан хаттарға сүйеніп оты­рып, Абылай ханның тұтқыннан босап шығуына үш түрлі себеп болған дер едім
Ең бастысы – Абылайдың өзінің ақыл­дылығы, тапқырлығы, дипло­маттығы
Оны халқының сыйлайтын­дығы Қалдан Серенді ойландырды
Екінші себеп – шын мәнінде, оған арашашы болған беделді би-старшындар
Үшіншісі – Мюллердің де әкелген хаты әсер етті.
1742 жылы 18 мамырдағы Глады­шевтің хабарында (16-беттің сырты) былай депті:
«Қырғыз-қайсақтар әңгімелерінде Ақшораның жоңғарларға келгенін айтып отырды
Қырғыз-қайсақтың иесі Абылай сұлтанды жоңғарлардың қожасы Қал­дан Серен тұтқында ұстап, оның аяқ-қо­лына кісен салыпты
Ақшора келген соң кісендерді алып, Ақшораның адамдарын кісендепті
Ақшора кеткен­нен кейін Абы­лай­дың аяқ-қолындағы кісендер­ді алып тастап, Абылайдың інісін қырғыз-қай­­сақ еліне қайтарды
Ақшораны қал­мақ­­тың үш ада­мы­мен жіберді
Егерде 10 отба­сын және Қара­сақалды әкеліп берсе, сонда ғана жоң­ғарлықтар тұтқындарды қай­та­­рамыз», – дейді
Ақшора және үш қалмақ қырғыз-қайсақтардан әлі қайтып келмеді».
(17-беттің сырты): Абылай сұлтанның Орта Ордасынан қыпшақтар болысына келгендеріне сегіз күн болды
Тобыл өзенінің қыр жағында 150 киіз үй
Басты адамы – Бостанбай
Олардан естулері бойынша, әртүрлі болыстардан 30-дай адам жоңғардың қожасы Қалдан Серенге барып, ондағы тұтқындарды ақы төлеп немесе айырбастап алмақшы
6 (алты) адам қайтып келіпті
Қалғандарын жібермей, алып қалыпты
Олар жоңғар басшысынан өздерінің қожасы Абылай сұлтанды қайтаруды сұрапты
Қалдан Серен (архивте Чирин деген – Б.Н.) оның орнына өзін «Уной батырмын» деп жүрген Қара Сақалды талап етеді
Одан басқа аманатқа 10 адамды отбастарымен, оның ішінде Әбілхайыр хан, Барақ сұлтан, Жәнібек батыр, тағы басқа да беделді адамдардың балаларын беруді қалайды
Осыны айтып, ол «сол жағдайда қырғыз-қайсақтармен соғыспаймын» деп жариялайды
Олармен бірге Қалдан Серенде тұтқында отырған Япақ (Жебек немесе Жапақ – Б.Н.) батырдың ұлын және Дарругованы, өте беделді адамды (атының кім екенін білмейді) жібереді
Қара Сақалды беруді талап ету үшін үш адам бірге кетті
Оның екеуін қырғыз-қайсақтар ұстап қалады, ал үшіншісін Қалдан Серенге қайтадан жіберді
Өзара келісу үшін жиналуға уақыт сұрайды
Талап еткендерін аманатқа беру үшін кеңес құрып, шешім қабылдауға уақыт керек
Содан кейін ұстап отырған екі қалмақты кейін қайтарады.
Осы адамдар келгенге дейін Абылай сұлтанды кісендеп ұстады
Олар келгеннен соң оның аяқ-қолын босатып, өзіне жеке пәтер беріп, күзет қойды.
Ал 1744 жылғы 23 қаңтардағы Кирилловтың хатында (№173):
«…Абылай сұлтан Қалдан Серенде екі жылдай тұтқында болды
Онымен бірге Жолбарыс сұлтан отырды
Ол Қалдан Серенмен тіл табысты
Осы жылғы күзде оларды өз елдеріне жіберді
Тұтқында 35 адам болды
Барлығы да қайтарылды
Өз ұлыстарына аман-есен жетті
Олар тұтқында болған кезде сол жазда Қоң­тайшы елінде көп адамдар шешек ауруымен ауырып, қайтыс болды
Қалдан Се­рен қайсақтармен бейбітшілікте» делінеді.
Жоңғарлардың тұтқынынан келгеннен соң Абылайдың абыройы тіпті жоғары дәрежеге көтерілді
Енді үш орданың хандары да, билері де онымен санасты
Ал Ресейден қол үзген жоқ
Бірақ губернаторларға бас иген емес
Оларды өзінен арақашықтықта ұстады.
Абылай хан Орынборға 1740 жылы барғаннан кейін губернаторлардың оған өздеріне келіп-кетуін сұраған бірнеше шақыруын қабылдамады
Кейбір тарихшылар, «Абылайдың тұтқыннан келуі оны Ресейге байлады, оған міндетті болды» дегендей ой білдіреді
Жоқ
Олай емес
Оның тұтқыннан босап келуіне себептерді жоғарыда түсіндірдік
Абылай Ресейге тәуелді болған жоқ.
Міне, осындай хаттың бірін 1745 жылы 16 сәуірде Орынбордан губернатор құпия кеңесші Иван Иванович Неплюевті Абылай сұлтанға жіберіпті (122-қор, 1-тізім, 3-іс):
…Біз сізден көптен хабар ала алған жоқпыз, көп уақыт өткендігі себепті сізден өткен кездер туралы хабарларды естігеніміз дұрыс болар еді
Сіздің және қоластыңыздағылардың бір белгісі болсын (50-беттің сырты)
Егер мүмкіндігіңіз болса, уақыт тауып сіз маған келсеңіз, маған ұнаған болар еді
Мен осы алдағы күзге де­йін басқа жаққа баруыма байланысты орнымда болмауым мүмкін
Екеуміз кездесіп, бетпе-бет әңгімелесіп, көп жағдайларға кеңескеніміз дұрыс болар еді.
…Сіздің қойған талабыңызға байланыс­ты Сібір жағында ұсталған адамдарыңыз бен малдарыңыздың біразы қайтарылды
Бас­қасына ол генерал «күш салып көмектесемін» деп сенім білдірді»  депті.
1745 жылы 7 мамырда жүзбасы Яков Ерофеев арқылы полковник Павлуцкийге Абылай хан мынадай хат жіберіпті:
«Сіздің маған жіберген хатыңыздан естіп отырмын: «Бізге денсаушылық тілей отырып, «біздің қоластымызда жаулап алды» деген жылқылар және тұтқындар бар депсіз»
Ондай жағдай болған жоқ
Тұтқында ешкім жоқ
Егер ондай болса, онда қандай одақтастық болады? Өткен жылы сіздің адамдар 42 адамды тұтқынға алды
24 адам, 1300 жылқыны, 13 байдың үй-мүліктерінен 382 жылқыны бізге қайтарды
Енді 918-і сіздерде қалды.
Бұл хаттағы «онда қандай одақтастық болады» деген сөзге көңіл бөлулеріңізді қалаймын
Абылай Ресейге берген сертін «одақтастық» деп түсінетінін баса айтпақшымын.
Тағы да мына бір хатқа көңіл бөлейік (122-қор, 1-тіркеме, 76-іс)
Бригадир Фон Фрауендорфтан келген хатта:
«…Орынборға және Омбыға генерал-губер­наторлардың жаңадан келгендерін хабар­лайды
Олар ханның келіп танысуларын сұрапты
Абылай хан бармаған соң, онда ең бір жақын адамын жіберуді қалайды
Оған тағы да Жолбарыс інісін жібереді
Ол алып келген хатта Орынбордың генерал-губернаторы Абылай сұлтанға сұрақ беріпті
«Егер де Ресей мен Қытай екеуі соғыса қалса, кімді жақтар едіңіз?» – дейді
Абылай хан: «Ешкімді де
Бізге бейбіт өмір қажет», – депті».
1760 жылы 16 сәуірде Орынбор губерниясының кеңсесінен құпия экспедиция арқылы Орынбор гарнизонының жаяу әскер полкының поручигі, князь Иван Ораков, тілмаш Яков Гуляевтер Абылайды іздеп бес күн жүріп, старшын Байжігіттің ауылына келеді
Абылай осы жерден 3-4 шақырым жерде қоныстанған екен
Көкшетауға, Әулие Петр қамалына жазда бармақшы.
Орақов пен Гуляевтер әдептілік, сыпайылық көрсетіп, Абылай сұлтанды тағы да Орынборға, тіпті болмаса, Троицкіге келуді қиылып сұрайды
Оған Абылай былай жауап беріпті: «Қашқария қырғыздары Айходжа және Күнходжа Жаркент қаласына шабуыл дайындап жатыр
Бұл жердегі халық Ташкент, Түркістан, Бұқараға көпестер және та­можнялықтармен еріп көшіп жатыр
Ол жерге көмек көрсетуіміз қажет
Сол себепті Орынборға баруға уақытым жоқ», – депті.
Осылайша үш (Ресей, Жоңғар, Қытай) алып мемлекеттің ортасында дипломатиялық шеберлікпен қазақ елінің бостандығын сақтай білді.
Жоңғарлардың ханы Қалдан Серен өлген соң, оның балалары таққа таласып бірін-бірі өлтірді
Ең соңында күңнен туған ұлы Лама Дорчжи қулық-сұмдық жолмен хандық тақты басып алды
Оның Даваци, Амурсана атты інілері Абылай ханның ордасына қашып келді
Осы кезде Әбілмәмбет хан, атақты Малайсары билер Абылайға қысым жасап, ол екеуін Лама Дорчжиге қайтарып беруді талап етті
Бұл Абылай ханның ел басқарып жүргендегі өте ауыр кезеңі еді.
Ауыр сыннан шығу кезіндегі Абылайдың табандылығын, тапқыр­лығын, қайраттылығын, жігерлілігін көр­­се­тетін деректерді Санкт-Петер­бор­­­дың орталық кітапхана­сы­нан алған В.В.Вельяминов-Зернов­­тың (император­дың геогра­фиялық орыс қоғам­ының толық мүшесі) «Қырғыз-қайсақтар туралы тарихи хабарлама және Әбілхайыр хан өлгеннен кейінгі Ресейдің Орта Азия­мен қарым-қатынасы» (1748-1765 ж.) кітабынан алдым
Онда былай делінген: «Лама Дорчжи 1750 жылы мамыр айында өкіметті өз қолына басып алды
Бір інісін соқыр қылып жер аударды
Бадемирдің бес ұлын тұншықтырып өлтірді
Одан басқа да көптеген туыстарын сол әдіспен құртты.
Ұрыс-керіс және келіспеушіліктер тез арада оның сөзсіз құритынының белгісі еді
Мемлекет үшке бөлінді
Бір бөлігі  – Лама Дорчжиге қалды
Екіншісі – Қытай­ға көшті, үшіншісі – Сібірге, Ертіс өзеніне қарай ығысты.
Енді елдің иесі жауыздықтың жаңа тү­рін қолдануға көшті
Даваци – ең жақын таққа таласатын ізбасар болғандықтан, оны толығымен «оған құқығы бар бақталас» деп есептеп, тұншықтырып өлтірмекші болды
Оған мазасызданған Даваци өзінің жиендерімен, Амурсанамен Сібір шекарасына кетуді ойлаған
Орта Орданың қырғыздарына қашып барды (1752 жылы маусым айында)
Даваци екі адамын Абылай сұлтанға жіберді
Одан рұқсат талап етті
«Осы жерде қалайын ба, жоқ, басқа жаққа барайын ба?» – деді.
Ол екі арада айлакер Абылай сақтық шарасын қолданып үлгерген болатын
Жоң­ғарларды жек көре тұра, бұл жағдайға қуан­ды
Давацидің ке­луін пай­да­ла­нып, толқу мен тәртіптің бұзыл­ға­нын ұзар­туды ойлады.
Дегенмен де жоңғарлар­мен ашықтан-ашық со­ғысу ол үшін қауіпті екенін тү­сін­ді
Ол Лама Дорчжидің әлі де құдіретті күші барын, оның қашып келген княздерді қай­тарып берулерін талап ететінін, ал егер қайтармаса, шабуыл жасауы мүмкін екенін білді
Күшінің тең еместігін түсініп, Абылай оларды ескертуді дұрыс деп шешті
Оларға Давацидің жолдастары өздігінен келгенін хабарлады
Даваци үшін жауласуды немесе келіспеушілікті қаламайтынын білдірді.
Лама Дорчжи жағынан өзінің қауіпсіздігін қамтамасыз етіп алған соң Абылай енді бұл іске бар мүмкіншілігінше кірісті
Давацидің елшілерін жылы шыраймен қабылдады
Жоңғардың қожасы табанды түрде қырғыздардан княздерді беруді талап етті
Оның талабы Абылайды мазасыздандырды
Өз пайдасына байланысты ол оларды қолынан шығармауы тиіс еді
Оған ризашылығын білдірді
Ол жоңғарларда тұтқында болғанда оған Даваци аз жақсылық жасаған жоқ-ты
Ал Дорчжидың талабын орындамаудың арты Орда үшін өте ауыр жағдайда апарып соғуы мүмкін
Онда Абылайдың басқа сұлтандардың және қырғыздардың көмегінсіз қорғана алмауы мүмкін-ді
Сол мақсатпен Орта Орданың атақты старшындарын Ұлытау мекеніне шақырып, 1752 жылы күзде съезд өткізуге шешім қабылдады
Кеңеске Нұралы ханды да шақырды
Тевкелев оны жібермеді
Оның орнына інісі Ералы сұлтанды жіберді.
… Әр жақтан 70-тей старшын мына рулардан келді: Найман, Уақ, Керей, Бәсентиін, Әбілмәмбет ханның шақырумен Түркістаннан келді
Ол алдын ала тосқандарындай жоңғардың иесін толығымен өте қызу жақтаушысы ретінде келеді
Ол Түркістанды басқарып отырғандықтан, Лама Дорчжидің вассалы ретінде әлсіз Әбілмәмбет князьдерді қайтарып беруді талап етті
Оның сөздері ешқандай әсер етпеді
Абылай бастаған барлық старшындар бірауыздан: «Қашқындары князьдарының ішіндегі ең беделдісі, құрметтеуге лайықты адам, алдағы уақытта ол бүгінгі басшысынан гөрі қырғыздарға пайда береді
Егер де Давациді қайтарып берсек, ол тірі қалса, бұрынғыша күшейіп, тіпті қожасы болады да, кек қайтарады
Ол Лама Дорчжидің қаһарынан да қатты қорқыныш әкеледі
Мойындамауға болмайды», – деп шешті
Осы шешімді старшындардың қабылдауына Абылай көп күш жұмсады
Тек өзінің Орта Ордаға үлкен абыройы, беделі болғандықтан ғана осы шешімді қабылдады.
Жәнібек тарханның ұлы Дәуіт тархан және Бөгенбай батыр кеңеске шақырылмапты, барған жоқ
Олар Абылайға адам жіберіп (1752 ж
күзде) князьдар туралы, съездің шешімі туралы хабар беруін сұрап, өздері Давациді қайтарып бермеуіне келісетінін айтыпты
Егер қауіп төне қалса, жоңғарларға  барлық ұлыстардың старшындарымен бірге қарсы шығуға дайын екендігін хабарлапты.
Лама Дорчжидің жіберген адам­да­рының ішінде аса беделді Жапақ (Жәпек те болар, Б.Н.) батыр бар еді
Абылай хан ол батырды өз жағына шығарып алды
Абылайға қарсы шыққан аса беделді старшын Малайсары бастаған топ еді
Оны жақтаушылар аз болып шықты.
Сонымен, Лама Дорчжидің елшілері жағынан жасалған қысымға, қорқытқанға қарамай, Абылай олардың талабын қанағат­тандырмай, «Давациді жолдастарымен қайтармаймыз», – деп елшілерді кері қайтарды.
Артынан Абылай старшындардың өзін қолдайтынына сеніп, өзінің ел­шілерін жоңғардың басшысына жіберді.
Елшілері арқылы жоңғарлардың басшысына Абылай хан: «Князьдар ордаға өздері келді
Қырғыздардың салты бо­й­ы­нша жоңғарлар мен қайсақтардың арасында ұрыс туса да, оларды қайтарып беруге болмайды», – депті.
Дегенмен де осындай батыл шешімге келген соң, олар қауіпсіздікті сақтау мақсатымен жоңғарлардан алысқа көше бастады
Төле биден келген хабардан кейін ғана (1752 жылы) тоқтады
Оларды Төле би сабырлылыққа шақырды
Үлкен Орданың старшыны жоңғарлардың вассалы ретінде Ташкентті биледі
Ол Әбілмәмбет ханның құқығымен бірдей дәрежеде саналды
Осы жылдың жазында (1752 жылы) ол кейбір адамдардың өсе­гіне байланысты Лама Дорчжиге барып қайтты
Ол оны жылы жүзбен қабылдаса да, Төле би одан қайтып келген соң тез арада Абылайға шабарман жіберді
Онда ол князьдерді жоңғарларға қайтармауды сұрады
Абылай сұлтанға жазған хатында Төле би былай депті: «Давацидің жақтаушылары көп
Соның кеселінен жоңғарлардың өз ішінде бағынбаушылық және тәртіпсіздік болуда
9 мың отбасы бір беделді князьбен Қытайға көшіп кетті
Оның үстіне жоңғарды аштық қырып барады
Сондықтан қырғыздарға ешнәрседен қорқуға болмайды».
Төле бидің Абылайға жазған хаты онымен санасқаны емес пе?
1757 жылы Абылай 10 мың сарбазбен Қашқария жерінде (1,0 млн
қалмақты қытайлықтар қырғаннан кейін) қалған торғауыттарды қырды
(Басқарған батырлар): Арғын-Атығай – Күлеке батыр – 2000 сарбазбен; Керей – Мерген батыр – 2000 сарбазбен, Көкжал Барақ батыр (найман) – 2000 сарбазбен; Абылай сұлтан – 2000 сарбазбен; Найман-Қаракерей Қабанбай батыр – 2000 сарбазбен), қалған қалмақтардың бірде-бірін қалдырмай тұтқындап, қазақ жеріне құлдыққа таратты
1760-1764 жылдар аралығында Қабанбай батырды Абылай сұлтан Зеңгор жеріне бас қолбасшы етіп тағайындады
Қаракерей Қабанбай батыр бастаған наймандарды, Төлеңгіт Ра­йымбек батыр бастаған (албан Ра­йымбекпен шатастырмайық – Б.Н.) Уақ-керейлерді Зеңгор жеріне көшірді
Бұл тек қана Абылай сұлтанның талабымен іске асты (1-қор, 1-тізбе, 88-іс, 1760 жыл, Омбы мұрағаты).
1760 жылы 20 мамырда князь поручик Иван Орақов генерал-майор және Сібірдің шекаралық әскери бас командирі Иван Иванович Иовемарнға жазған хатында былай депті (1-қор, 1-тізім, 88-іс, Омбы мұрағаты):
«19 ақпан күні Абылай сұлтанның төлеңгіт қырғызы Райымбек былай деді: «Өткен күзде Абылай сұлтан өз атынан мені Орданың Найман Қаракерей руына жіберді
Олар Звенигорск қамалының жанында Қарата атты жайлаудағы көштермен бірге жүр
Кейін қайтар кезде сол рудың Бас старшыны Қабанбай Абылай сұлтан­ның атынан Райымбекке бұйрық берді
Ол Райымбекке өзінің ұлыстарын түгелімен алдағы жазда Зеңгор хандығының жеріне көшуін, ондағы Зеңгор ханы Қалдан Серен Урғаның тұрған жеріне барып тұруын бұйырды (жоңғар мемлекеті 1757 жылы құлады, біржолата жойылды – Б.Н.)
Абылай сұлтан қалжыңдап: «Қайсақ ордасына даңқыңды жаю үшін бар», – деп күліпті.
Абылай ханның батыл әрі ғажап қимылынан кейін Орск бағытының қолбасшысы, полковник Родестен генерал-майор Фонвейнмарнге 1760 жылы 22 қыркүйекте (№315) мынадай баянат келіпті (1-қор, 1-тізім, 89-іс):
…20 шілдедегі хатты Абылайға оқып берген
Онда Зеңгордан Тарбағатайға дейінгі жерлер Барабы татарларының жері Уранхайлардың қонысы деген
Абылай: «Ешқандай Барабы татарларын естіген емеспін, білмеймін
Жер – біздікі», – деп жауап береді
Жер дауын шешу үшін Абылай өзі: «Шілдеде барып қайтамын, содан кейін жауабын генерал-майорға жазамын», – дейді.
Поручик Гуляев Абылаймен кездес­кені туралы жоғарыдағы хатын былай жалғапты:
… «Абылай мені 22 күні жібермекші болды
Мен жердің алыстығына байланысты өтірік ауырған болып бармай қалдым
Қытайдың елшісі келе жатқанын да естідім
Абылай: «Олармен таяу арада кездесе алмаймын
Уақытым жоқ», – депті
Аз уақыт өткен соң 23-і күні Қытай елшісі Абылайдың ордасына 30 адаммен келді
Олар Абылайға кісі жіберіп, бүгін кездесуді талап етеді
Абылайдан сескеніп басқа қырғыздар да (296-бет) кездескілері келмепті
Қытайлықтар қырғыздардың аудармашысына риза болмай, хатты бермей, тек ауызша ғана өз талабын айтады
Абылай мен Жолбарыс сұлтан парсы тілі араласқан қалмақ тілінде жазылған хатты түсінбейді
«Қырғыздар уранхайлықтардың және торғауыттардың жерлерін басып алған
Олардың тұтқындағы адамдары мен малдарын қайтарып беруге уәде беріңдер», – депті қытайлықтар хатында
«Егер қайтармасаңдар, әскер жіберемін», – деп қорқытыпты
Олар: «Абылайды сый­ла­ғандықтан ғана жіберген жоқпыз», – деді.
Абылай «қытайлықтарға тиіспеймін» деді
Ал қытайлықтар Уранхай мен торға­уы­т­тың жерін басып алуға қырғыздарды жіберген Абылайдың өзі екенін біліп отыр.
Ресейге ант беріп, «қоластына кірдім» деген старшындардың бірі (1-қор, 1-тізбе, 88-іс) 1760 жылы 10 наурызда Гуляевке былай депті: «…Өткен жазда ол өзінің ұлысымен Зеңгор жеріне көшіп барып, қалмақ ханы Қалдан Серен Ургенің (жоң­ғар мемлекеті жойылғаннан соң – Б.Н.) қонысына орналаспақшы болды
Абылай сұлтан Атығай руымен бірге тұрады
«Ол менің ақылымсыз еш нәрсе істемейді
Басқа ешкімді тыңдамайды
Өйткені мен мұнда бас старшынмын
Ал алдағы жылда Абылай сұлтанның не ойлайтынын білмеймін
Абылайдың сіздерге «берген сертіме берікпін» дегені – қызыл сөз, ол алдайды
Абылайды алдағы жазда Орынборға барады деп ойлайсыз ба? Бармайды», – депті».
Міне, осындай жүздеген хат мұра­ғат­тарда жатыр
Бұл – сол заман­ның көре­гендігі ерен дипломатиясы
Абылай ханның 1738-1781 жылдар арасында Қызылжар, Көкшетау, Кереку, Зайсан, Семей, Өскемен, тағы басқа да солтүстік, шығыс шекараларын қорғап, еліміздің бүгінгі күнге жетуін қамтамасыз етіп, оңтүстікте Төле би, Шапырашты Наурызбайдың сарбаздарымен қарым-қатынаста болып, оларға да қорған бола білгендігін дәлелдейтін хаттар бар
Қара қырғыздардың озбырлығын үш рет басып, тыныштық орнатты
Кіші ордадағы Әбілхайырдың балаларымен қарым-қатынасы өте тығыз болды
Нұралы хан әрбір қиыншылығында Абылай сұлтанмен ақылдасып отырды
Ералы сұлтан осы Абылайдың қоластында Керей руын басқарды
Түрікмен, Хиуа, бұхарлықтарға қарсы Абылай бастап барған жорықтар туралы да құжаттар жеткілікті
Әбілхайыр тірі тұрған кезінде Абылаймен қарым-қатынас жасаған
Әбілхайырды өлтіргенде, оның балаларын аман алып қалған – Абылай сұлтан
Ол туралы Әбілхайырдың жұбайы Бопай ханымның канцлерге, генерал-губернаторға жазған хаттарында: «Абылай сұлтанға көп рақмет
Балаларымды ажалдан құтқарды», – депті.
Абылай хан айтқандарына көнбеген соң, Сібірдің губернаторы Саймо­новтың Сыртқы істер мемлекеттік кол­легия­сына 1763 жылы 5 ақпанда,  сондай-ақ 1764 жылы генерал-майор Фонфрауендорфтың жазған хаттарында Абылай сұлтанның абыройын төгіп, жамандап, канцлерге хат жазыпты
Онда: «Біріншіден, Абылай сұлтан бірде-бір руды басқармаған, халықтың арасында абыройы жоқ» деп, екіншіден, «қытайларға жалтақтық жасады», – депті
Осы хаттарды оқыған кейбір тарихшы-жазушыларымыз үлкен сенсация ретінде халыққа жариялап, әртүрлі газет-журналдарға мақала бе­ріп, Абылай ханды жамандаушы­лар әлі де бар
Абылайдың аруағын сыйлау – әр қазақтың міндеті
Онымен санасу халқымыздың тарихын мойындау деп білемін
Ресей 1 Петр, Қытай Мао-Цзе-Дунды қалай дәріптесе, біз Абылайымызды сондай қорғайық, дәріптейік
Онымен мақтанайық!
Абылай ханның Ресейге тәуелді болмай, «олармен тең дәрежедегі одақтас мемлекеттің ханымын» дегенін дәлел­дейтін тағы да генерал-поручик Иван Александрович Деколонгке, одан кейін генерал-поручик және губернатор Иван Андреевич Реннедорфке жазған (1772 жылы 19 қыркүйекте) хаттарын мысалға келтірейік:
«…Генерал мырза, сізге айтарым, біздің Орда сіздің Ресейдей емес, өте шашыраңқы жатыр
Ұрыларды, бұзықтарды табу, ұстау тез арада қолдан келмейді
Жеріміз өте үлкен
Сол себепті кімнің, қайда көшіп жүргенін білу мүмкін емес.
Қытайдың Богдыханына мен өз талабымды айтып былай дедім: «Қандай күші бар мемлекет болса да, егер бізге қарсы шықса немесе дөрекілік білдірсе, онда біз оларға қарсы тұра аламыз»
Егер де Қытайдан көмек сұрай қалсақ, ол еш уақытта көмек беруге дайын еместігін білдірді.
Осыған байланысты, егер де бізге біреулер көз алартып, соғыс ашу қаупі бола қалса, онда сіз бізге әскери көмек беруге дайынсыз ба? Осы туралы Императорға жеткізіп, маған жауабын хабарласаңыз.
Генерал мырза, сізден маған 1000 немесе 500, болмаса 300 әскери адамды уақытша беруіңізді сұраймын
Ол біздің ішіміздегі ұрыларды ауыздықтап, тыю үшін керек.
Ұрыларды ұстап жазаласақ, онда олар сіздерге де, бізге де жаманшылық жасай алмауы тиіс
Екі генералитет келісімге келуіміз керек» (Байқадыңыз ба, екі мемлекеттің генералитеті деген мағынада – Б.Н.).
Мен сіздің әскерді алысқа апармаймын
Бес күн ұрылармен бірге болады
Ол жерге мен өзім барамын немесе балаларымның біреуін жіберемін
Содан кейін оларды қару-жарақтарымен, киімдерімен өз елдеріне апарып саламыз
Бұл мәселені Императорға жеткізбей-ақ, өзіміз шеше аламыз ғой, өз күшімізбен орындау мүмкін болмады (қайда барса да қазақ «қарын бөле» болып шығады – Б.Н.)
Әскер берсеңіздер де, бер­месеңіздер де, маған хабар беріңіздер
Соңында сізге көп жыл денсаушылық тілеуші Абылай хан
Сенімді болу үшін өз мөріммен растаймын».
Аударған Михаил Войнов
Түпнұсқасына қол қойған кеңесші Петр Чучалов
Кеңсе бастығы (қолы)
Елде тәртіп орнатпаса, старшын­дардың өзара бейбіт өмір сүрулері мүмкін еместігін Абылай хан жақсы түсінді
Әр старшын өзінің абыройын екіншісінен артық деп санап, «мен ханыңды да білгім келмейді» дейтін болса, онда 1653, 1686, 1723, 1741 жылдардағы қырғынға ұшыраған қазақтардың дәуіріне қайта оралар едік.
Абылай ханға Ресейдің канцлері, Орынбор және Сібір губернаторлары сенімсіз­дік біл­діріп, үнемі оның ордасына жансыздарын жіберіп, бақылап отырған
Оның дәлелі ретінде 1760 жылы қаңтар айының 20 күні Омбыдан бригадир Фонфрауендорф­тан полковник Лестокқа жіберілген құпия хатпен танысайық (11-бет):
(1-қор, 1-тізім, 83-іс, Омбы мұра­ға­ты).
Құпия хат.
Қырғыз-қайсақтың жерінде мына жағдайларды барлап білу қажет:
1
Олардың жасырын әскерлері қай жерлерде орналасқан, қандай мекенде, саны қанша, Ресей жерінен қашықтығы қанша?
2
Оның тұрақты әскері бар ма? Қанша, қай жерде? Оның бас старшындары кім?
3
Абылай сұлтанның негізгі мақсаты не? Негізгі басшылары кім? Менің жіберген хатыма жауап болмады
Ол хат кімнің қолына берілген?
4
Ресейдің тұрғындарына шабуыл жасайтын әскерлері бар ма? Шабуыл жасау ойлары бар ма? Егер болса, не үшін?
5
Қытайды жақтайтын қырғыз-қайсақтар немесе басқа халықтар бар ма? Қанша?
6
Қырғыздардың басқадай бөтен ойлары бар ма? Көрші елдерімен қарым-қатынастары бар ма? Соғыс қаупі туып тұрған жерлері жоқ па?
7
Бұқара, Қашғар, Жаркент, Ташкент, Түркістан тағы басқа да жерлермен ұрыс-керістері бар ма? Олар өзара тату болса, тез арада олармен ымыраласуға ниеттері бар ма?
8
Жазда Абылай сұлтан сырт жаққа Көкшетау жағына көшін апармақшы
Ол қайда барады, ары қарай басқа жерге бармай ма?
9
Батырларды сыртынан бақылау керек.
10
Қабылан сұлтан Орынбордан жіберілген аудармашы Гуляевты қысымға алыпты
Ресей туралы ойын білу керек
Олардың қулықтарын ешкім байқамады ма? Абылай сұлтан, Күлсары батыр, тағы басқаларды бақылауды өте құпия түрде жүргізу керек.
Міне, жоғарыдағы тапсырманы оқыған адам Абылай ханның ресейлік­тердің айдауымен жүрген адам еместігіне көзі жетеді
Абылай ханның билік жүргізу жүгі аса ауыр болғаны ақиқат.
Абылайдай дана патша әр елде бол­ған жоқ
Кішігірім жауларды (башқұрт, казак, қарақалпақ, түрікмен, хорезм шахы, хиуалықтар) есепке алмағанда, үш алыппен (Ресей, Жоңғар, Қытай) ортақ тіл табысу ол заманда ерен сабырлылықты, білімділікті, қайраттылықты, жігерлілік­ті, әдіс­қой­лықты, парасаттылықты, те­рең ойшылдықты тілейді
Бір сөзбен айт­қанда, ақылды дипломат болуы керек.
Абылайдың Ресеймен қарым-қатынасының сыр-қырын бір мақалада толық ашып беру мүмкін емес
Сол елдің мұрағаттарында жатқан баға жетпес қазы­на­лар негізінде құрастырылған менің 2-том «Абылай хан» атты кітабымнан, биыл, Алла бұйыртса, баспадан шығатын 3-том кітабымнан Абылай ханның, оның серіктерінің жүздеген хатымен танысасыздар деген үміттемін.
Кеңес заманында ой-өрісі, ақылы уланған тарихшы, жазушы, журналис­терге Абылай хан атамыздың аруағын мәң­гілік сыйлайық дегім келеді.
Кезінде мектепте, жоғары оқу орындарында марксизм-ленинизмді оқыдық емес пе? Ендеше, неге Абылай хан, Әбілхайыр хан, батырлар-билердің өмірбаяндарын оқытатын оқулықтарды шығармасқа? «Абылай хан», «Хандар», «Батырлар», «Билер» деген жеке-жеке сабақтар болса, жастарымызды патриоттық негізде тәрбиелер едік
Бізде әлі орыстілді балалар, ата-аналар көп
Олардың көпшілігі қазақтың тарихын білмейді
Соларға да көмек болар еді.
Сөз орайы келгенде, оқырмандарды, күллі қазақ халқын, елімізде қоныстанып отырған басқа халықтарды Абылай атамыздың аруағы қолдасын дегім келеді
Атамыздың 300 жылдығын ел болып атап өтсек, тіпті орынды болар еді.
Мақаламды Мағжан Жұмабаевтың «Батыр Баян» атты поэмасындағы (249-бет, 1989 ж.) мына жолдарымен аяқтайын:
Алты алаш Абылайдай арғымағын,
Алаштың аруағына пар қылатын.
Бетіне Абылайдай ардагердің,
Келуді Алты алашқа ар қылатын.
«Бетіне келген жанды соғар кие!» – деп,
Жырау, жауырыншылар жар қылатын.
Болатбек Нәсенов,
тарих ғылымдарының докторы,
экономика ғылымдарының кандидаты,
Семейдің Шәкәрім және Әуезов атындағы университеттерінің
құрметті профессоры
