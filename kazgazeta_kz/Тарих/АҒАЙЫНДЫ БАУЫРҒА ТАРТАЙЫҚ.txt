Қазақстан және Өзбекстан Республикаларының Жазушылар одақтарының мүшесі Базарбай Иманов Қарақалпақстан АССР-інің Хожелі ауданында дүниеге келген
Нөкіс мемлекеттік университетін экономист мамандығы бойынша тәмамдап, әртүрлі қызметтер атқарған ол 2002 жылы отбасымен атамекен – Қазақстанға ат басын бұрады
Облыстық көші-қон басқармасында бейімдеу орталығын, Ақтөбе қалалық тілдерді оқыту орталығын басқарды
Соңғы жылдары «Қазақ и Я» қоғамдық бірлестігіне және Дүние жүзі қазақтары Қауымдастығының Ақтөбе облыстық филиалына төрағалық етуде.
Белсенді қызметімен және шығармашылық қабілетімен танымал болған азаматты әңгімеге тарттық.
– Базарбай Нұрғалиұлы, өз алдына еге­мендігін жариялағаннан бергі ширек ғасырда Қазақстан даңқы Әлемге мәлім болды
Бәрімізді қуантқан жай – алыс-жақын шет елдерден қандастарымыздың атажұртқа оралуы
Мәртебелі шаруаға тікелей араласып жүрген Сіз не айтар едіңіз?
– Әңгімені ең алдымен нақты деректерден бастаған дұрыс болар
1991-2016 жылдар аралығында біздің Ақтөбе облысына 8431 отбасы, яғни 41616 этникалық қазақ оралман мәртебесімен оралды
Олардың көпшілігі негізгі мамандықтары бойынша жұмысқа кірісіп, тұрғылықты халық арасында бедел алып үлгерді
Мысалы, техника ғылымының кандидаты Байзақ Исақұлов «Дүние» университетінде ректор қызметін ықыласпен атқарды, аталған оқу орны жабылғаннан бері Құдайберген Жұбанов атындағы Ақтөбе өңірлік мемлекеттік университетінде кафедра меңгерушісі
Экономика ғылымының кандидаты Жұмабай Атаниязов батыс аймақта ең ірі оқу орны аталған осы университетте, ал Нұрнияз Бисалиев – Марат Оспанов атындағы медицина университетінің доценттері
Бұдан өзге ғалымдар Хамит Абдуллаев, Сәкен Өтәлиев, Сәнім Жолдасова білімімен шәкірт жүрегіне терең бойлап, ортақ шаруаға сүбелі үлес қосуда
Түрікменстан Республикасынан келген Нұрулла Панаев – Благодар орта мектебінде директор
Мұқанбет Қарсақов, Махамбет Сағиев, Еркінай Оразымбетова Мәртөк ауданында, Түгел Жұмағалиев, Нұрлан Қошмағамбетов Алға ауданында «2020 жол картасы» Бағдарламасы бойынша мемлекеттен несие алып, ауыл шаруашылығын дамытуда тынымсыз еңбек үлгісін көрсетіп жүр
«Елім, жұртым» деп, ын­тызар көңілмен жеткен қандас­та­ры­мыз жайлы осындай мысалдарды көптеп айтуға болады.
Сүйсінерлік жағдай, әйтсе де мү­діріп қалатынымызды жасыр­майық.
– Ортақ мүддеде іркілістер бар тәрізді, әңгімені нақты мысалдармен тұжырымдасақ…
– Халқымызда «Ауруын жасырған өледі» деген қанатты сөз бар
Әңгімеміз биліктегі қайсыбір ағайынға жақпауы мүкін, сөйтсе де шындықты бүкпей айтайық
Жоғарыда облысқа алыс-жақын шет елдерден қанша отбасы, қанша адам келгенін айтып өттім
Ал солар қай жерге орналасты, қандай жұмыстар істеп жатыр, негізгі мамандығы бойынша еңбекке орналасты ма – бұл мәселелермен тұрақты бір мемлекеттік мекеме шұғылданып жатпағандықтан еш жерде дәлме-дәл мәлімет болмай тұр
Шын мәнінде қандастарымыздың тарихи Отанға оралуы үшін миллиардтаған қаржы жұмсалды емес пе?! Біз шет елдерден сатып әкелінген асыл тұқымды малдың нақты есебін аламыз, керісінше басты құндылық болып саналатын адамдардың мақсат-мүддесін пысықтауға енжармыз
Неге?
Көші-қон мәселесімен шұғыл­дан­ған мекемелер қызметі тек квота берумен шектеліп қалды
Олардан қатаң жауапкершілік сұралып жатқан жоқ
Облыстық ішкі істер департаментіне қарасты көші-қон басқармасының шаруасы есепке тіркелген, оның ішінде Қазақстан Республикасының азаматтығын алған адамдар санымен шектеліп қалғандай
Оралмандар мәселесіне тікелей қатысты қоғамдық ұйым­дар­дың басы-қасында жүргендіктен аңғарғанымыз – «Көші-қон туралы» Заңның бірқатар баптары Ішкі істер органдары үшін неғұрлым ыңғайлы жағына қарай өзгертіле береді
Қараңыз, 2011 жылға дейінгі кезеңде Отанымызға оралған ағайындар құжаттарын азаматтық алуға тапсырып, квота алатын еді
Сол жылдың шілде айына дейін әлгіде біз «келді» деп көрсеткен 411 отбасыдан 179 отбасы ғана квота алып үлгерді де, шілде айындағы шектеу салдарынан қалған 265 отбасы, яғни 1325 адам квотадан құр қалды
Күні бүгінге дейін күтумен жүргеніне қалай ашынбайсың? Оқырманға түсінікті болсын, Заңға Қазақстанға тұрақты қоныстану үшін шет мемлекеттен келген туысқандар азаматтықты төрт жылдан кейін алатыны туралы өзгеріс енгізілді.
Және бір айтатын мәселе – 2013 жылғы қабылданған Заңда «оралман» мәртебесі жеті жыл ішінде жүретін болса, 2015 жылғы қараша айында Заңның тиісті бабы «аза­маттық мәртебеге қажетті құжат­тарды бір жыл ішінде тапсырады» деп өзгертілді
Көші-қон полиция­сын­дағылар осыны бетке ұстап, «Міне, белгіленген мерзім – бір жыл, оралмандық кітапшаңның мерзімін өзгертіп, ұзартып алып кел» деп, әлекке салуда.
– Енді «Дүние жүзі қазақтары қауымдас­ты­ғының» өзіңіз жетекшілік етіп жүрген облыстық филиалының тыныс-тіршілігінен хабардар етсеңіз…
– Біздің қауымдастық Әлемнің қазақтар тұрып жатқан 40-тан астам мемлекетімен ұдайы байланыс жасап, ынтымақтаса қызмет етеді
Негізгі міндетіміз – шет елдердегі қандастарымыздың мәдени-рухани ой-өрісін дамытуға ықпал ету, білім, мәдениет және іскерлік бизнес саласында байланыс жасау, мемлекеттік тілімізді, тәрбиелік тағлымы зор ұлттық салт-дәстүрлерімізді меңгеруіне ықпал ету
Осы мақсатта кіші құрылтай, дөңгелек үстел, конференция, өнер фестивальдары ұйымдастырылып, өткізіледі.
Қазіргі күнде Қазақстанның тоғыз облысында қауымдастық филиалдары жұмыс істейді
Көріп отырсыз, халықаралық мәртебеге ие бұл ұйымның қызмет ауқымы өте үлкен
Сол себептен басшылық аппаратта отырған санаулы қызметкерге облыстардағы филиалдар тарапынан қолдау-көмек қажет
Әсіресе, елімізбен шекаралас Ресей Федерациясында, Өзбекстанда, Қырғызстанда және Түрікменстан, Тәжікстан, Иран мемлекеттерінде тұратын қазақтармен тікелей байланысқа облыстардағы филиалдар шығып тұрса жөн болар еді
Қынжыларлығы сол – қауымдастықтың орталық аппаратынан бөлінетін болмашы қаржы облыстық филиалдардың қажетін толық өтей алмайды
Осыны ескеріп, Үкімет арнайы қаулы қабылдап, жергілікті бюджеттен қаржы бөлінуіне, филиалдардың штаттық құрылымын ұлғайтуға мүмкіндік жасаса дейміз
Біз мемле­ке­тімізді құрайтын тұрғылықты қазақ ұлтынан қолда барды аямауымыз керек деген ойдамын.
– Сіз – екі бірдей елдің Жазушы­лар одағына мүшесіз
Шығарма­шы­лығыңыз, отбасыңыз жайында не айтасыз?
– Аллаға шүкір, бойға дарыған ақындық өнерім арқылы біраз аймаққа мәлім болдым
Баспалардан әр жылдары «Жүрегімнің шуағы», «Тұмар», «Тау домалап, тас құлап», «Алтын сөз», «Ақ жаңбыр», «Жүрегімнің жарқылы ең» деген жыр кітаптарымды шығардым, оқырман пікірі жаман емес
Әйелім Нағима Сәдуақасқызымен жарасты тірлік кешіп, бір ұл, алты қыз тәрбиелеп өсірдік
Алды еңбекке араласты, немерелердің шуақты күлкісінен нәр алып келеміз.
Әңгімелескен 
Жанғабыл ҚАБАҚБАЕВ,
Қазақстан Республикасы ақпарат
саласының үздігі
Ақтөбе облысы
