Заңғыр тау – Ұлытау ауылынан 19-20 шақырым жерде орналасқан
Солтүстік шығыс жағында
Тау басында үлкен жалпақ тастар сілемі жатыр
Тастарда әртүрлі таңбалар, суреттер бар
Таудың ұшар басына тастар жел соқса ызылдап заңғырлаған дыбысты жаңғыртып жатады
Тастан шыққан дыбыстың үніне орай тау заңғыр тау аталған. 
Зортүлкі – тау атауы
Ұлытау – тау жүйесінің шығысында
Батыстан шығысқа қарай Қаракеңгір және Сарыкеңгір өзендері арасымен 20 км-ге созылып жатыр, ені 3 шақырым
Ең биік жері – 736 м
Бірнеше ұсақ шоқылардан тұрады
Девон жүйесінің орта және жоғарғы бөлімдері жыныстарынан түзілген
Сарт өзенінен бастау алады
Табиғи жаратылысына орай қойылған
Жемтігін аңдыған түлкіге ұқсайды, солтүстікке қарай түлкі құйрығына ұқсап жіңішкереді.
Итауыз – тау, биіктігі 278,9 м; Жылан­шық өзенінің оңтүстігінде; кен орны Жезқазған қаласының солтүстік батысында 35 шақырым жерде
Ит (зат есім) + ауыз (зат есім) сөздерінен жасалған
Атаудың екі түрлі мағынасы болуы мүмкін: а) иттің ауызына ұқсас; б) жаман шатқал
Кей жерде шатқалды ауыз деп те атайды
Мұнда таудың аты шатқал атына қойылуы да ықтимал
Аңғары ашық, үлкен, кең, екі шыңның тұсынан басталып, биікке бойлаған кеткен жақпар
Шыңтастар
Кішітаудан – 25, Ұлытаудан – 35 шақырым жерде.
Иманбай – жер атауы
Бұланты өзенінің оң жақ жағалауына, бір жарым шақырымдай жерге салынған кесене
Кесенені ХІХ ғасырда Қожахмет, Қажыахмет деген ағайынды екі татар жігіті салған
Шеберлер салған тарихи ескерткіш Байқоңырдың сайын даласында бой түзеп әлі қаз-қалпында тұр
Осы жер де Иманбай деп аталады.
Жетіқоңыр – Ұлытау өңіріндегі құмды алқап
Жезқазғаннан 125 шақырым қашықтықта орналасқан
Мойынқұмнан Ұлытауға дейінгі аралықты алып жатыр (шамамен ұзындығы 200 шақырым, ені 15-20 шақырым)
Ел аузында Жетіқоңырды көрген «Асан қайғы айтты» дейтін әңгіме бар: «Әттең, Жетіқоңыр, атымның сауырына сыймайсың-ау, енді Ертістің жағасына апарып қондырар едім»
Құмды өлкенің шөбі құнарлы, малға жайлы
Қысы жылы, мал далаға жайылатын қолайлы аймақ.
Жетіқоңыр аталуының себептерін түсіндіретін пікірлер әрқилы
«Қоңыр сөзі тек этнонимдік мәнде бола алады
Жетіру (көп ру) атауымен салыстырыңыз» деп жазылған Қазақстан жер-су аттары (Е.Қойшыбаев, 1985)
Бұл пікір құмға шекаралас облыстардың мал қыстауымен, бірнеше рудың аралас-құралас тұруымен байланыстыра айтылған.
Ғ.Қоңқашбаев сөздігінде (1963) қоңыр сөзінің түсті білдіретіндігін ғана айтады
Ал К.Каймулдинова «Қазақ топонимдерінің этно-экологиялық негіздері» деген еңбегінде: «Қоңыр» термин ретінде өсімдікпен бекіген құм» дегенді білдіретіндіктен, қолайлы жайылымдық жерлер туралы мәлімет береді
Қоңыр ежелгі түркі моңғолдық «қара» (тау, төбе) дегеннің синонимі болып табылады» дейді
Жер-су атауларына жетік қарттардың айтуынша, осы өңірдегі жеті құмға байланысты қойылған
Олар: Тобылғы, Жеделі, Барша, Талды, Кент, Қатын, Апақай (Ақши)
Жетіқоңыр құмында Құрманбай батыс қыстауы, Жанғабыл, Ханкелді, Малдыбай, Тезекбай, Азат, Сақтаған, Есентай, Шыныбек, Түпкір ши, Астау ши, Төрткөл, Көктабан, Құрақты көл, Қызылқұдық, Басбұлақ, Бесқауға, Қаратүзген, т.с.с
жер бар
Құдыққа бай (Жарыққұдық, Тұрай, Қособа, Қосқұдық, Жаңақабыл, Қоңырау, Ақбәйбіше, Қарағайлы)
Аласа төбешіктерде теріскен, еркекшөп, шағыр, жусан, ебелек, шет жақтарында қамыс, ши, еркекшөп, т.б
өседі.
Мырзамсейіт шоқысы – Сарлық ауы­лының солтүстігіне қарай 2 шақырым жерде
Мырзамсейіт – кісі есімі
Би, болыс болған
Руы – Жылкелді
Мырзамсейіт шоқысын кейде Қосшоқы деп те атайды.
Мырзамсейіттің қызыл үйі – елді мекен атауы
Батысқа қарай ағатын Сарлық өзенінің ық бетінде, Сарлық ауылынан 3 шақырым жерде
Бағаналының Жылкелді руына жататын Мырзамсейіт Бабырұлы – ұзақ жылдар болыс болып, ел басқарған кісі
Ақылды, тауып сөйлейтін шешен адам болған екен
Қатарлары «Мырзеке, мына денеңе осыншама ақыл-парасат қалай сыйып тұрады» деп әзілдейтін көрінеді
Ол кісі бұрынғы байлардың дәстүрімен күйдірген кірпіштен қызыл үй салдырған
Сол үйдің бұл күнде орны қалса да, сол жер Мырзамсейіттің қызыл үйі аталып келеді.
Құрманбаевтар жармасы – Қарсақбай-Жезқазған тар табанды теміржолының станциядан сегіз шақырымдағы Қаратөбені қақ жарып төселген шойын жол алабы
Тік жар: биіктігі – 10 метрдей, ұзындығы – 43 метр
Оны темір жол жұмысшылары ағайынды Мәмбет, Сәмбет, Үмбет, Мұстафа, Жағыпар, Жұмағұл Құрманбаевтар, Әбутәліп Түсіпбеков, Жарасбай Ыстыбаевтар бірігіп, бригада болып, бір жазда қазып шыққан
Кейін Құрманбай балалары машинист, майлауыш, кондуктор, жөндеуші мамандықтарын меңгеріп, ЖМК темір жолында зейнеткерлікке шыққанша жұмыс істеді.
Қыздың жары – елді мекен атауы
Бұланты өзенінің оң жақ жағалауына орналасқан елді мекен
Бұл жер Қыздың жары деп тегіннен тегін айтылмаса керек
Бұл биіктігі 15 метр, ұзындығы 1,5 шақырым Бұланты өзенінің бойында орналасқан жарқабақ
Үлкендердің айтуынша, ертеде осы жерде жайлаған ауылдың 3-4 қыз баласы ойнап жүріп биік жардың басына шығады
Жар опырылып, ойнауға келген балалар соның астында қалады
Содан соң бұл «Қыздың жары» деп аталып кеткен.
Жекен – тау, биіктігі 746,9 м., жер (сай)
Ұлытаудың солтүстігінде, 90 шақырым жерде
Жекен сөзінің тіліміздегі мағынасы «сазды, батпақты жерлерде өсетін көпжылдық өсімдік»
Эпостық жырларда «Суға біткен солқылдақ жекен деймін, Құдай қосқан қосағым екен деймін» («Қозы Көрпеш – Баян сұлу») деп келген жолдар бар
Ал өзге тілдерде, мысалы, алтай тілінде jeeken – құну (сусардың бір түрі) деген аңды білдіреді екен
Ел әңгімесінде: маңайында басқа тау жоқ
Жеке тұрған тау болған соң қойылған (Жекетау) дейді.
«Ұлытау-Жезқазған өңірінің 
жер-су атаулары» кітабы бойынша 
дайындаған өлкетанушы
 Молдияр СЕРІКБАЙҰЛЫ
