Жетісу жері туризмді дамытудың таптырмас орны десек артық айтқандық болмас
Өзіне тән географиялық ерекшеліктерімен көз тартады
Киелі орындар мен тарихи жәдігерлерінің өзі бір төбе
Тылсымға толы табиғаты көптің көңілін баурайды
Сондай тамашалардың бірі – Бұрқан бұлақ сарқырамасы
Қазақ энциклопедиясында: «Бұр­қан – Іле өзені алабында
Ұзындығы 50 км, су жиналатын алқабы 255 шаршы шақырым
Жоңғар Алатауындағы Тышқан жотасының оңтүстік беткейінен басталып, Жаркент қаласының тұсында Үсек өзеніне құяды
Арнасы тау арасында тар, жағасы тік жар болып келеді
Жауын-шашын, жер асты суымен қоректенеді» делінген
Теңіз деңгейінен 2700 метр қашықтықтағы Қора шатқалында жартас бойлап өскен қарағайларды көптеп кезіктіруге болады.
Аң-құс пен жеміс-жидектің түр-түрі өседі
Өзге мәлімет бойынша да Бұрқан Бұлақ Жетісудағы, тіпті Орталық Азиядағы ең үлкен сарқырама саналады
Қора өзенінің сайында, теңіз деңгейінен 2000 метр биіктікте орналасқан
Оның үш сатысының биіктігі – 112 метрге, ең биік тұсы 120 метрге жетеді
Тонналаған мұзды су төменге бұрқырай құлап, айналаны шашыранды сумен жуып өтеді
Жап-жасыл мүкке оранған қызғылт түсті тастар­дың аясында мөп-мөлдір су тамшылары күн көзіне шағылысып, түрлі-түсті кемпірқосақты толықтырып отырады
Су қатты ағынмен баспалдақтар мен кемер­лерді жасырып, төменге құлдилайды
Текелі қаласынан 55 км жердегі Қора өзенінің шатқалындағы Бұрқан бұлақтың бірегей күкіртті-сутегі тұмасы емдік қасиеттерімен де танымал
Сарқырама бірнеше күркіреуікті құламадан тұрады
Оның үшеуі төменгі жағынан көрінсе, төртіншісін тек соқпақ жолмен жоғары шыққанда ғана аңғара аласыз
Мұндағы су қоры, әсіресе шілде айында көбейе түседі
Ғалымдар болжамында ерте заманда Қора шатқалы будда монахтарының мекені болған делінеді
«Бұрқан» сөзінің төркіні соны меңзейді
Бұл жердің бір тұсында осыдан бірнеше ғасыр бұрын жартастарға қашалған Будданың мүсінін мүк басып жатуы да мүмкін
Тіпті Шоқан Уәлиханов зерттеген қызыл қасқырды да осыннан кезіктіруге болады екен
Елбасы Нұрсұлтан Назарбаев осы сынды тарихи орындарды танытып, жандандыру туралы тапсырма жүктегені баршамызға аян
Соған орай «Болашаққа бағдар: рухани жаңғыру» атты мақаласында берілген тапсырмаларды іске асыру мақсатында республикалық және өңірлік журналис­тер мен болгерлер киелі мекенге сапар шекті
Облыстық ішкі саясат басқармасы мен өңірлік коммуникациялар қызметі ұйымдастырған екі күндік сапар естен кетпес естеліктерге толы болды
Жол ауыртпалығы да киелі жерді көруге деген құштарлығымызды кеміте алмады.
Ал енді, халық аузында сақталған бір аңыздың мазмұны былай өріледі: «Бұрқан – анасының жалғыз ұлы екен
Осы баласын тым жақсы көретін шешесі күндердің күнінде Бұрқан жүзінен иманы төгілген инабатты да тіл алғыш келін түсірсе деп арман етіпті
Алайда ұлы тәкаппар әрі бірбеткей Қора сұлуға ғашық болады
Бұл таңдау көңілінен шықпаған ана екі ынтызар жүректің бірігуіне жол бергісі келмей, орасан зор тас қамал соғады да баласын қамап тастайды
Әйтсе де Бұрқанның махаббаты бәрінен басым түсіп, қамалдан асып төгілген суы Қора сұлудың өзеніне қосылады
Міне, содан бері екеуі тел ағысқа айналып, телегей теңіз өзен болыпты
Баласынан айрылып қалған ананың көз жасы да әлі тыйылмапты
Бұрқан бұлақ сарқырамасымен қатарлас жылай ағатын кішкентай жылға осы «Ананың көз жасы» дейді сол аңыз желісін жеткізетіндер.
Барған бойда бірден сарқырамаға жол тарттық
Сарқыраманың өзіндік шығу тарихы да бар
Ертеде Бұрқан атты жігіт өмір сүрсе керек
Кедей отбасынан шыққан оның жағдайы жұпыны
Ержете келе байдың Қора атты қызына ғашық болып, көңіл жарастырады
Екі жастың қосылуына қыздың әке-шешесі үзілді-кесілі қарсы болып, екеуін алшақтатудың небір айласын ойлап табады
Алайда ешбір кедергі нәижесін бермейді
Ақыр-соңында жартас басына қамал салып, Бұрқанды сонда қамайды
Қыз бен жігіттің қайталанбас ғашықтық сезімінің салдарынан болар, сол қамалдың орнынан бұлақ ағып, алып сарқырамаға айналады
Ал су мен шатқалдың ­атауы Қора аталып, халық арасына тарап кетеді
Бүгінде екеуінің аты қатар аталып қана қоймай, әлем назарын аударардай ерекшелікке толы.
Шақырылған қонақтардың қата­рында әлемдік деңгейдегі блогер ­Александр Цой, саясаттанушы, суретші әрі жуналистика саласында өз біліктілігін танытып жүрген Бақытжан Бұқарбай, саяхаттауды жаны сүйетін, сол арқылы оқырмандармен құнды ақпаратымен бөлісетін блогер Яков Фёдоров және журналист, әрі суретші Максим ­Рожин болды
Барлығымыз Бұрқан бұлақ жанындағы «Талдыбұлақ» демалыс кешеніне орналастық
Сол жерде жоға­рыда аталған ғаламтор майталмандары тәжірибесімен бөлісіп, семинар өткізді
Әсіресе Максим Рожиннің баяндамасы тыңдармандарды тәнті етті.
Жалпы Жоңғар Алатауының табиғаты таңғажайып, адам баласының қолы мүлде тимеген, пәк қалпында сақталған жерлер мұнда соншалық көп
Сирек кездесетін шөптердің сан түрін, Тянь-Шань шыршасын, алтын тамыр мен көкемаралды, долананы, санай берсек жетіп артылатын өсімдіктер мен мақлұқат дүниесін тек қана осы жерден кездестіруге болады
Жолдарыңыз түссе, жаз айларында Бұрқан бұлақты бір көріп қайтыңыздар
Еш өкінбейтіндей әсерге бөленеріңізге кәміл сеніңіз
Табиғат пен адам егіз дегеннің шындығына осылай көз жеткізеріңіз сондықтан.
Осындай игі бастамалар туған жеріміздің тарихын танып-білуімізге, өңірлік туризмді дамытуға септігін тигізеді
Сондай-ақ тау-тас пен өзен-көлдердің аталуы, сол туралы аңыз-әңгімелер жайлы ақпарат қалың оқырман қауымға жететін болады
Осындай танымы, тәлімі мол саяхаттар көбейе берсе нұр үстіне нұр.
Мәулен ӘНЕРБАЙ
Алматы облысы
