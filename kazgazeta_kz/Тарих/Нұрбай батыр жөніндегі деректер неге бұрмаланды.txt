Қазақ жұртының іргелі ел, қабырғалы халық болуына және даламызға қызыққан кез келген жауға тойтарыс беріп, ұлан-ғайыр жерімізді бүгінгі ұрпағына мұра етіп қалдыруға ұлтымыздың батырлары өлшеусіз үлес қосқанын тарихтан білеміз
Сондай қазақ халқының бірегей батырларының бірі – Нұрбай батыр
Ол елінің бірлігі мен болашақ тірлігін ойлаған, елдің тұтастығын сақтап қалу мақсатында бүкіл өмірін күреспен өткізіп, халық жадында данышпан саясаткер, қаһарман қолбасшы ретінде жатталып қалған
Ол 77 рет жау­мен шайқасқа түсіп, бәрінде де жеңіске жеткен
Сондықтан да қазақ халқының тағдырында ерліктің айбынын көрсетіп, елдің қорғаны болған дулығалы батырлардың ішінде Нұрбай баһадүрдің алар орны ерекше.
Қалмақтарға қарсы Есім хан бастаған жорыққа он сегіз жасар Нұрбай да қатысқан
Бұл 1627 жыл болатын
Нұрбай Қорғастағы шайқаста Ойрат тайпасы көсемдерінің бірі –Қоту – Қойсынның інісі Барғаймен жекпе-жекке шыққан
Ақбоз ат мінген жас жігітті қорашсынған қалмақ батыры:
Көрінгенше құба таң,
Бәріңді бүгін сұлатам,
«Шегір көзді» дәл қазір,
Тобықтан ұрып құлатам, – деген екен.
Нұрбай батыр бұл сөзге іле жауап беріп, былай депті:
Салсаңдағы барыңды,
Судай шашам қаныңды.
Кәпір қалмақ, кел бермен,
Алам бүгін жаныңды, – депті.
Сол сәтте екі батыр шайқаса кетеді
Тұлпарларымен бір-біріне қарама-қарсы болған алғашқы қақтығыста Барғай Нұрбайды маңдайынан жаралайды
Қайырылып соққан екінші қақтығыста Нұрбай қалмақтың ең мықтысы атанған Барғайды найзасымен шаншып өлтіреді
Бұл Нұрбай батырдың алғашқы ерлігі болатын.
Батыр боп, туған елдің төсінде өскен,
Найзасымен бес елі тасты тескен.
Есім ханның қалмақпен соғысында,
Қара қалмақ Барғайдың басын кескен, – деп Нұрбай батырды мадақтаған жыр шумақтары күні бүгінге дейін ел аузында сақталып қалған
Әсіресе, Қараағаш (Жаңарқа ауданындағы бұрынғы «Рассвет» совхозы) ауылының тумасы, суырыпсалма ақын, 80-нен асып қайтыс болған Бұралқы Сейтхазин той-думандарда Нұрбай батырдың ерлігі жайындағы жырларды жиі айтатындығын талай естігенбіз.
Арғын-Алтай руының рухына ұран болған Нұрбай батыр ХVII ғасырдың басында Қарағанды облысы, Жаңаарқа өңірінде туып-өскен
Нақтырақ айтқанда, Қарағанды өңіріндегі Қаражал қаласымен іргелес жатқан Ақтау аймағындағы Шажағай өзені бойында кіндік қаны тамған
Ол сол жерде Қопай деп аталатын төбешіктің басына жерленген
Жаз жайлауының бірі – Қа­раағаш орманы мен Құмкөл, Жаркөл, Дуа­накөл, Қайыңдышілік, Жосалы аймағы бол­ған
Нұрбай батыр соғысқа қажетті қару-жарақты темір кені бетінде жататын (сол кезде) Қаражалда жасатқан
Қытайдан мамандар шақырып, темір балқытатын шағын зауыт орнаттырған.Ұсталар бірнеше көрікте жұмыс істеп, күні-түні найза, қылыштар мен ер-тұрман, сауыт-саймандар, пілтелі зеңбіректер, ат арбаға қажетті доңғалақтар жасаған
Бұл айтқанымыздың айқын бір дәлелі – қазіргі темір кені шығатын Қаражал қаласынан 5 шақырым жерде шағын зауыт болған теміржол стансасының аты «Қытай стансасы» деп күні бүгінге дейін аталады
Соңғы 150 жылда бұл жерге бірде-бір қытайдың келмегенін ескерсек, біз айтып отырған ақиқат шындыққа саятындығын байқау қиын емес
Бұл аймақта, яғни археолог Әлкей Марғұлан мен Қаражал темір кенішін ашқан академик Қаныш Сәтбаев та өз еңбектерінде XVII ғасырда бұл өңірде қытайлардың темір өңдеумен айналысқандығын жазып кеткен
Міне, сәйкестік қайда жатыр.
Нұрбай батыр шамамен 1609-1675 жылдары өмір сүрген
Тарихқа жүгінер болсақ, бұл Есім, Жәңгір, Тәуке хандардың билік құрған кезеңдеріне сәйкес келеді
Алайда 2006 жылы жарық көрген жазушы Кәмел Жүнісов «Соңғы абыз» деген өзінің романында Нұрбай батырға қатысты үш қайнаса сорпасы қосылмайтын деректер келтірген
Тіпті XV ғасырда өмір сүрген Нұрбай батыр Абылай ханның жасағында біраз уақыт ерлік көрсетті делінген
Осы романда Кәмел Жүнісов, тіпті Нұрбай батырды барымташы қылып көрсетуі де масқаралық
Ақыр аяғында кітапта ХVIII ғасырда өмір сүрген Ес батырды Нұрбаймен жекпе-­жекке шығартып, Нұрбайды өлтірткізеді
Ес сияқты есті батырды жау үшін емес, мал үшін Нұрбаймен шай­қас­тырады
«Малым – жанымның са­да­ғасы, жаным арымның садағасы» дейтін қаймана қазақтың қағидасына сүйенсек, о, заман да, бұ заман «жау жағадан» алып жатқанда ұлы батырлардың малға таласып, найзаласқанын кім көрген? Одан қалды Шет ауданының жанындағы Қайрақты елді мекенінде оның мазары салыныпты-мыс
Бұл барып тұрған жаңсақ пікір
Нұрбай батыр Абылай ханмен де, Ес батырмен де замандас болмаған
Себебі Нұрбай батыр бұлардан 100 жыл, яғни бір ғасыр бұрын өмір сүрген
Арғын Нұрбай батырдың ерлігін паш ететін «Нұрбай батыр» дастаны ел аузында сан ғасырдан бері, бүгінгі күнге дейін жеткенін жазушы Кәмел ағамыз біле ме екен? Керек болса, 1960 жылы батырлар туралы дастандарды құрастырған ғалым Бұқара Тышқанбаевтың «Тосын толғау» кітабының алғашқы нұсқасында «Нұрбай батыр» дастаны жарық көрген
Аталмыш дастанда Есім хан он сегіз жасар Нұрбайдың алғашқы ерлігі үшін ақсауыт, дулыға, алмас қылыш пен алты қанат ақбоз үйді сыйға тартқандығы да айтылады.
Жазушы Кәмел Жүнісовтің «Соңғы абыз» романында жазылған айғақтардың негізсіз екендігін айтып, 2014 жылдың 10-шілде күнгі «Егемен Қазақстан» газетінің кезекті санында академик, профессор Рашид Каренов «Нұрбай батыр» төңірегіндегі шындық деген көлемді мақала жазды
Бұл мақалада ғалым дәйекті деректер арқылы Нұрбай батырдың ерлік істерін айта келіп, қай ғасырда өмір сүргендігі, қай жерде жерленгендігі туралы шырылдаған шындықты айтқан
Республикалық газетте жарық көрген академиктің аталмыш мақаласы өзінің салмақтылығымен баршаның көңілінен шыққанын қуана айтуымыз керек
Бірақ жазушы Кәмел Жүнісовтің бұл мақалаға ешқандай жауап бермеуі бізді қатты ойлантып отыр.
Ал 1995 жылы марқұм жазушы Нөгербек Мағзұмовтың Нұрбай батыр жөніндегі Ресейдің Омбы мұражайынан алып келген орысша жазылған дерегінде былай делінген: «…у подножия невысоких гор жили люди, которые называли себя казахами
Мы узнали, что в эту эпоху казахским народам правил Есим хан
Нам пришлось провести три дня в ауле казахов.Мы ознакомились с бытом кочевого казахского народа, с его традициями и культурой
Член экспедиции Нонор, хорошо владеющий тюркским языком, почерпнул множество сведений из истори казахов
Мы узнали о храбрых батырах Нурбае
Он жил близ реки Шажагай»
Бұл «Қашқар экспедициясының» саяхаты туралы жолжазбаның 188 бөлімінің 216-бетінен жазып алынған
Міне, Нұрбай батыр жөніндегі айна-қатесіз, «тайға таңба басқандай» деректің тағы бірі шындығы осы
Расында да, Нұрбай батыр Абылай емес, Есім ханның тұсында өмір сүрген
Жазушы Кәмел Жүнісовтің Ес батырдан 100 жас үлкен Нұрбай батырды, найзамен бір түрткізіп өлтірткізе салуының қисыны жоқ, қиялдан туған дүние деп білеміз
Сондықтан жазушы өзінің қателігін мойындауы керек
Тарихты бұрмалау дегеніміз, ақиқатты бұрмалау емес пе? Қала берді жіберген қателіктің артында қаптаған қалың елдің наразылығы жатқандығын естен шығармаған жөн.
Атақты Мәшһүр-Жүсіп Көпейұлының зерттеу жазбаларында да Арғынның Нұрбай батыры ХVII ғасырда өмір сүргендігі және XVIII ғасырдағы тарихқа еш қатыстығы жоқ екендігі де айдай анық айтылады
Оның үстіне Нұрбай батыр барымташы болмаған
Ол туған елін найзаның ұшымен, білектің күшімен қорғай білген хас батырлар қатарына жатады
Әрине, дерексіз, дәйексіз өз руының батырларын дәріптеп, ескерткіш ашып жатқандар көп
Әйтсе де, біз біреудің көзіне шөп салудан аулақпыз, бірақ Ресейдің мұражайынан Нұрбай батыр туралы деректің табылуы үлкен олжа емес пе?
Мәшһүр-Жүсіп Көпейұлының шежіресінде («Қазақ шежіресі» , Алматы
«Жалын» баспасы, 1993 ж., 25-26 беттер) мынандай нақтылы деректер келтірілген
«Алтайдың ақ сауыты Нұрбайда қалған
Қалмаққа олжаға түсіп кеткен жерінен Нұрбай өзі барып алып келген
Сауыттың аты «Шежекөз»
Сондықтан Нұрбай ұраны «Шежекөз» болған
Алтайдың балаларының ішінде Нұрбайдан басқасында белгілі ұран жоқ».
Көрдіңіз бе, Нұрбай батыр жөнінде деректер қалай, қалай сөйлейді
Сондықтан бүкіл барша қазақтың, оның ішінде Нұрбай сияқты баһадүр батырды Кәмел Жүнісовтің Абылай заманына әкеп өлтіртуі нағыз тарихқа жасалған қиянат деуіміз керек
Тіпті көзі тірісінде этнограф-ғалым Ақселеу Сейдімбеков пен тарихшы Болат Әбдікәрімов ағаларымыз маған бір жолыққанда көпшіліктің ішінде бір жағы ойнай сөйлейтін мінездерімен «Әй, Мағжан, сенің батыр атаң Нұрбайды анау Кәмел Жүнісовтің өзінен 100 жас кіші Ес батырға өлтіртуі шындыққа сай келмейді ғой, егер шын өлтірсе, олардан құн сұра» деп қалжыңдай сөйлегендері әлі есімде
Міне, бұл екі ғалым да жазушының деректі ешбір дәлелсіз қолданғандығын айтқаны бар.
Сосын Нұрбай батыр Қайрақты бойында жерленген деген пікір де ешбір шындыққа сәйкес келмейді
Ертеде есімдері аттас батырлар елімізде көп болған
Мүмкін солардың біреуі шығар Қайрақтыда жатқан
Енді тағы бір дәлелімізге көшейік
1980 жылы Целиноград облысы атқару комитетінің төрағасы Қайредин Кәрібаевпен бірге Кеңес Одағы кезінде Ресейдің Свердловск облысына қарайтын Қарашілік деген қазақ ауылына барғаным бар
Онда облыстық газетте жұмыс істейтін 23 жастағы жас журналиспін
Мұнда орман арасындағы совхозда 50-60 қазақ үйі тұратын ауыл бар екен
Салт-дәстүрлерін жақсы сақтаған.Сол ауылдан қайтарда 95 жастағы ауыл ақсақалына сәлем беруге бардық
Ол кісі жасының егде тартқанына қарамастан әлі тың екен
«Ассалаумағалейкүм» деп сәлем беріп келген бізге «жоғары шығыңдар бауырларым, елден келдіңдер ме?» деп бәйек болып, асты-үстімізге түсті
«Рақмет, рақмет» деп жатырмыз біз
Сәлден соң, ақсақал дауысын көтере сөйлеп, менің атым – Бостан, Арғынның ішінде Алтай-Қарпықтың баласымын
Оның ішінде Нұрбай батырдың ұрпағымын
Сендер қай ел боласыңдар?» деді
Облатком төрағасы Кайрекең «Сіздің нағыз бауырыңыз мына бала (мені нұсқап) болып шықты» деді
Сол күні оңаша қалып, мен Бостан ақсақалмен бірер сағат әңгімелестім
Ол уақытта сөзді жазып алатын диктофон жоқ
Журналистің қаруы қалам мен блокнот емес пе? Сол кезде ол кісінің былай деп айтқаны бар
«Менің әкем Жасақ 93 жасында өмірден өтті
Мен қазір 95-ке келіп отырмын
Менің есімде қалғаны әкем елін қатты сағынатын
Жаңаарқаға бармақшы болды, бара алмады.Нұрбай батырды жиі-жиі айтатын»
«Ол Жаңаарқаның басында жерленген бе?» дегенімізде, «Жоқ, ол Шажағай өзенінің төменгі ағысынан әріректе Қопай деген биік төбенің басында жерленген» деп айтатын
Жаз жайлауымыз қаз, үйрегі мол Дуанакөл болушы еді» дейтін
Міне, бұл айтылған ақсақалдың сөзі жоғарыда айтқан Омбы мұражайының дерегімен сәйкес келіп тұрған жоқ па?
Нұрбай батыр – бір топтың не бір рудың батыры емес
Ол – бүкіл қазаққа ортақ халық батыры
Тарихта «Шеже көз Нұрбай» атымен даңқы шыққан ол азаттық байрағын биік ұстап, елдің бостандығы, жердің азаттығы үшін жоңғар мен қалмақтардың шабуылына тойтарыс жасап, басқыншыларды жерімізден түре қуып шыққан азулы ер, айтулы қолбасшы болған
Тұтас халықтың абырой, беделін көтерген, дарабоз батырлардың есімдерін бүркемелеп, оны санадан сызуға, ұмыттыруға күш салған заман енді келмеске кетті
Әсіресе, ұлтарақтай жер үшін жанын пида еткен батырларымызға деген халқымыздың ішкі рухын ешкім өлтіре алған жоқ
Ол бүгінгі күнге дейін жетті.
Тарихтың бұрмаланбауы не үшін қажет? Ол бұрынғы ата-бабаларымыз қандай болғанын, қазір қандай екенімізді біліп, жан-жақты саралау үшін керек.Біз тарихымыз арқылы өте маңызды оқиғаларды есте сақтаймыз.Туған жер, ата-бабаларымыздың батырлық, ерлік дәстүрі, тыныс-тіршіліктерін тарихтан оқып білеміз
Өнеге алып, болашағымызды болжаймыз, қателіктерін қайталамауға тырысамыз
Өткен замандардағы дара тұлғалардың ерлік дәстүрін оқып-білген жас ұрпақтан ғана елім-жерім деген ерлер шығады.Тарих пен шежіре – ұлтжанды азаматтарды тәрбиелеп өсіреді
Сонымен бірге адамзат баласының бүкіл болмысына кең жол ашады
Демек, халқымыздың тарихында алтын әріппен жазылатын батырлармыз туралы деректерге өте абай болған жөн.
Елбасы Нұрсұлтан Назарбаев «Ұлы батырларымыздың тарихын асқан жауапкершілікпен дұрыстап зерттеу, зерделеу арқылы, олардың ерлік істерін кейінгі келер ұрпаққа жеткізу біздің парасатты парызымыз» деген болатын
Мемлекет басшысының бұл сөзінің астарында біле білсек, көп мән, мағына жатыр
Яғни тарихты жазуда қателікке жол беруге болмайды
Өйткені өткен заманның тәбәрігі болып, бүгінге жеткен жәдігеріміз жөнсіз бұрмаланып жатса тарихтың киесі атады емес пе? «Айтпаса сөздің атасы өледі» дегендей, біз Нұрбай батыр жөнінде тек тарихтан алынған ақиқатты айтуға тырыстық
Былтыр Жаңаарқа ауданының орталығында «Батырлар аллеясы» салынды
Сонда мәрмәр тасқа қашалып жазылған батырлар тізімінің Нұрбай батырдан басталуы тегін емес
Бұл туған халқының батыр бабасына деген тағзым-құрметі.
Мағжан Садыханұлы, 
философия ғылымының кандидаты
