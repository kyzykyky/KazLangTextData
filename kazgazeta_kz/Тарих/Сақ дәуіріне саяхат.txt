Тарихи-ғылыми дерек ретіндегі ескерткіштерді, өнер туындыларын, мәдени құндылықтарды, т.б
мұраларды сақтап, жинақтап, ғылыми-танымдық қызмет атқаратын мұражайлардың ел руханиятында алар орны ерекше
Олар заттық және рухани құндылықтарды танытуда, ғылыми тұрғыда зерттеп, оның нәтижелерін насихаттауда, осы негізде тәлім-тәрбие беруде маңызды рөл атқарады.
«Ана тілі» бүгінгі нөмірінде « Мұражай: жадының жаңғыруы» деген жаңа айдардың тұсауын кесіп отыр
Мақсат – алдағы уақытта еліміздегі мұражайлардың тыныс-тіршілігін таныстыру
Оқырман назарына ұсынылып отырған бұл мақала «Есік» қорық-мұражайы жөнінде сыр шертеді.
Тарих – өткеннен қалған мұра
Хатқа түскен тарих адам ақылын толықтай иландыра алмайды
Ақ қағазға ғана жазылған тарихи деректі оқумен, өткен дәуір құпиясын тану қиынырақ
Көненің көзі, ескінің жұрнағы болып табыл­ған заттай деректер хатқа түскен тауарихты нақтылай түспек
Осы тұрғыда мұражай жасақтау ісінің алар орны ерекше, атқарар қызметі де мол.
Қойнауына көп жұмбақ бүккен «Есік қорғаны» немесе «Есік обалары» жайлы бүгінгі айтылар әңгіменің де қызығы мол.
«Есік» мемлекеттік тарихи-мәдени қорық-мұражайы туралы сөз болғанда, алдымен ойымызға бірден «Алтын адам» бейнесі келеді
Осы «Алтын адам» немесе сақ ханзадасы мүрдесінің табылуымен, «Есік обалары» бүгіп жатқан сыр толықтай ашылған жоқ
Тәуелсіз Қазақстанның терең тарихын, еліміздің ірі өркениет мұрагері екендігін айғақтап тұрған «Алтын адам» – Есіктен табылған маңызды тарих айғақтарының бірі ғана
Мұнда әлі зерттеуді қажет ететін, аса маңызды тарихи дерек көзі саналатын жәдігерлер өте көп-ақ
Солардың бірі толық құпия сыры ашылмай жатқан – «Есік жазуы».
«Есік жазуы» – Памир мен Тянь-Шань тауларынан табылған, әлі де сыры ашылмай жатқан жазулардың ортақ атауы
26 таңбадан тұратын «Есік жазуы» – Қазақстан жерінен табылған ең көне жазу
Осы күнге дейінгі ғылыми-зерттеу нәтижесінде жазудың бірнеше тұспалдап оқылған нұсқалары ұсынылды.
Б.з.б.V-ІV ғғ
жататын бұл жазу­лардың бірі – Есік қорғанынан та­былған күміс тостағандағы жазу
Аталмыш жазба пішіні жағынан Орхон-Енисей жазбаларына ұқсайды
Шығыстанушы ғалымдар И.М.Дьяконов, В.А.Лившин, С.Г.Кляшторный жазу тостағаннан бұрын пайда болған дегенді айтады
Ғалымдар сақ жазуы ­харошоти жазуына ұқсас әрі оңнан солға қарай оқылады дейді
Ал ғалым Алтай Аманжолов тостағандағы жазуды: «Аға, саған (бұл) ошақ! Жат адам тізеңді бүк! Ұрпағымызда ас-су мол болғай!» деп оқыған
Бұл нұсқаның мағынасына үңілер болсақ, қазақ шаңырағына бөтен адам келгенде есіктен еңкейіп кіріп, сәлем беріп, асығыс болған жағдайдың өзінде тізе бүккен
Ол – шаңыраққа деген құрмет болып табылады
Ой талқысына салып қарасақ, осы үрдіс сақ кезеңінен бастап қалыптасқан сияқты.
Ғылыми-зерттеу өз кезеңінде жалғасын тапса да, күміс тостаған­дағы жазу әлі толық зерттеліп бол­ған жоқ
Ғалымдардың айтуынша, жазуы бар жәдігердің табылуы осы жерде ірі өркениеттің болғанын дәлелдейді.
Ғалым Кемал Ақышевтің айтуын­ша, әліпбилік жазудың болуы – мемлекеттің болғанына негізгі дәлел әрі сол мемлекеттің мәдени деңгейін, әлеуметтік-экономикалық даму сатысын көрсетіп, табылған жәдігерлердің біркелкілігі олардың этникалық туыстығын дәлелдейді
Тостағандағы жазуға ұқсас кескіндемелер 1963 жылы Алматы облысына қарасты Райымбек ауданындағы Ақтастыдан, ал 1968 жылы Шелек маңындағы Каратұмадан да табылған.
Бүгінде Есік қорық-мұражайын­дағы басты нысан саналатын «Есік» – І, ІІ қорымдары, «Рахат», «Киікбай», «Өрікті» сынды ежелгі қала жұрттары ұзақ мерзімді зерт­теуді талап етеді
Өйткені дәл осы қорымдар мен қала орындары тарих­қа әлемдік деңгейде жаңалық әкелуі мүмкін.
Солардың бірі – мұражай ғылыми қызметкері Б.Нұрмұханбетов бас­шылық еткен археологиялық экс­пе­диция нәтижесінде анық­талған «Өрікті» қала жұрты
Бұл мекен Еңбекшіқазақ ауданының Өрікті (бұрынғы «Красный Восток») ауы­лының оңтүстік-батысында орналасқан
Ол шығыс, солтүстік және батыс жағынан топырақ дуалдармен қоршалып, оңтүстік қабырғасы жағынан қазылған үш ордан тұрады
Жалпы аумағы– 1,5 гектарды құрайды.
Осы күні қала-жұрттың шығыс бөлігі толықтай, солтүстік бөлігі ішінара зират орнына айналған
Ал шығыс жағында жерлеу орындары кездеспейді
Бұл қала жұрты әлі зерттелген жоқ
Жергілікті тұрғындар­дың зират қазғанда тапқан қыш сы­нықтары мен сүйектен және тастан жасалған бұйымдарға қарағанда, бұл ес­керткіштің іргетасы б.д.д
ІІІ-ІІ ғ.ғ
тиесілі деген болжам ғана айтуға болады.
Тарихи археологиялық зерт­теудің келесі нысандарының бірі – «Рахат» қала жұрты
Ол Есік қо­рымдарының оңтүстіктігіне қарай 3 шақырым қашықтықта, Есік-Талғар тас жолының бойын­да орналасқан
Қала жұрты тау бөк­терінде шығыстан батысқа бойлай созылып жатқан үш бірдей қамал кешенінен тұрады
Қамалдардың өлшемдері әртүрлі болғанымен, жасалу құрылымдары бірдей
Цитаделі ақ орда ортасында орналасып, оны айнала қамал қабырғалары тұрғызылған
Аумағы– 88,7 гектар.
2004 жылы Ә.Марғұлан атын­дағы археология институтының қызметкерлері «Рахат» қала жұртына алғашқы қазба жұмыстарын жүргізіп, Есік қорғанының жасалу уақытымен сәйкес келетін мәдени қабатты тапты
Табылған қабатқа қарай отырып, бұл сақ көсемдерінің қаласы болған деген болжам айтуға болады
Бұл дегеніміз, Алатаудың баурайында бір ғана қалашық емес, үлкен қаланың болғандығын дәлелдей түсетіндей
Әйгілі «Алтын адамның» өзі осы қала тұрғыны деп болжауға негіз бар
Бірақ болашақтағы кешенді зерттеулер бұл болжамды нақтылай түсер деген үміт те жоқ емес.
Көпшілік түсінігінде, «Есік» қорық-мұражайында тек осы қорымынан табылған жәдігерлер ғана сақталған деген пікір бар
Әрине, бұл – жаңсақ пікір
Шындығында, мұражайды Қазақстан мен Орталық Азия тарихының Сақ кезеңіне қатысты тарихи маңызы бар археологиялық орталық деуге болады
Мұнда біздің дәуірімізге дейінгі VІІ-ІV ғасырларға тән Шұбарат, Молалы, Қаратұма қорымдары мен Берел, Шілікті, Бесшатыр қорғандарынан және басқа жерлерден табылған тұрмыстық заттар мен әшекейлердің түпнұсқалары, көшірмелері сақтаулы
«Археологиялық сараптама» ғылыми-зерттеу мекемесінің Алматы облысы аумағындағы жойылып кетудің алдында тұрған сақ қорғандарынан және Қаратұмадағы үйсіндер дәуіріне тән қорымынан табылған жәдігерлері де осында
Мұражайға сыйға тартылған жәдігерліктердің ішіндегі ана­ғұр­лым бағалысы– «Алатау» қоры­мынан табылған «аң стилінде» өрнектелген алтын бұйымдар.
Сан ғасыр тезінен өтсе де, бүгінге жұрнағы жеткен бұл жәдігерлердің халқымыздың мәдени қазынасын айшықтаудағы орны ерекше
Негізі, мұндай тарихи қазынаны аялап ұстап, елге танытып, әлемге насихаттаудың Елбасымыз бастаған бұл үлгісін қазірде әлемнің әр шалғайынан кезіктіруге болады
Алысқа бармай-ақ қарасақ, Татарстанда ежелгі Бұлғар қаласын зерттеп, аспан астындағы мұражайға айналдырудың аса ірі жобасы жүзеге асырылуда
922 жылы Еділ бұлғарлары ислам дінін қабылдағандықтан, Бұлғар қаласы татар халқы үшін қасиетті мекен саналады
Қазір Татарстанда осы Бұлғар шаһарын зерттеудің «янарру» яғни «Жаңғыру» атты арнайы бағдарламасы қабылданып, оның басы-қасында республиканың бұрынғы президенті Мінтемір Шәймиев жүр
Бұлғар қаласын ЮНЕСКО-ның «Адамзат қазынасы» бағдарламасы тізіміне кіргізу үшін атқарылып жатқан шараларға бүкіл татар жұрты жұмылып отыр десе болады.
«Есік қорғаны» тарихи хронологиясы жағынан Бұлғардан да арғы кезеңнің жәдігері
Уақыт жағынан біздің Есік қорғанымен «құрдас» мекен деп Ресейдің Краснодар өлкесіне қарасты Таман түбегіндегі Гермонасса-Тмутаракань қала­шы­ғын айтуға болады
2009 жылы осы Керч бұғазындағы Фанагория мекенінде б.д.д
V ғасырға жататын гректік қала қонысының маңызды ескерткіштері табылғаны мәлім болды
Американдық археология институты Фанагория экспедициясының жаңалығын осы жылдағы әлемдік археология жаңалықтарының ондығына кіргізді
Антикалық грек өркениетінің Қара теңіз жағалауын отарлауы барысында пайда болған бұл қоныстарды орыс ғалымдары аса ыждаһаттылықпен зерттеуде
2004 жылдан бастап, Фанагорияны зерттеу жұмыстарына ірі бизнес өкілдері де атсалыса бастады
Осы мақсатта арнайы «Вольное дело» қоры құрылған екен
Бұл қордың жәрдемімен Фанагория экспедициясы осы заманға сай құрал-жабдықтармен қамтамасыз етіліп, жер қойнауында ғана емес, су астындағы қазба жұмыстарын да аса сәтті жүргізуде
Экспедиция құрамы тек археолог, тарихшылармен шектелмей, оған антропологтар, топырақтанушылар, микробиологтар, химиктер, реставраторлар да тартылған.
Кісі қызығатын осы мәліметтерді жіпке тізу себебіміз, өз жеріндегі тарих қазынасына лайықты құрмет қылуды, халқының игілігіне жаратуды дамыған Еуропа түгіл, сол бүйірдегі көршіміз Ресейдің де меңгергенін байқаймыз
Экономикалық әлеуеті мен даму екпіні көршісінен қалыспайтын Қазақстанда да Есік қорғаны мен басқа да сақ дәуіріне жататын теңдесі жоқ тарихи ескерткіштерді тыңғылықты зерттеу ерекше маңызға ие
Осы мақсатты іске асыру үшін мемлекет қана емес, ірі бизнес өкілдері де атсалысатын жалпыұлттық арнайы бағдарлама керек
Бұл арман – ертеңгі күніміздің еншісінде
Елбасымыздың «Қазақстан жолы – 2050: бір мақсат, бір мүдде, бір болашақ атты Стратегиялық бағдарламасын іске асыру арқылы жалғаса береді.
Ал бүгін Есікте – ержүрек сақтың ежелгі ордасында қызметін бастаған қорық-мұражай өз елінің, өз жерінің туған тарихына тереңнен көз жіберуді көксейтін келушілерін күтеді.
Жазира ҚҰРБАНӘЛІ, 
«Есік» мемлекеттік тарихи-мәдени қорық-мұражайының қызметкері
