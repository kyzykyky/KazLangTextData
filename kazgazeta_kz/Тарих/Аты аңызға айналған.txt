Ақан Нұрмановтың есімі ұмытылмауы тиіс
Ақан Нұрманов 1933 жылы 30-сәуірде Талдықорған облысында туған
Ақанның ол жерде тууы әкесі Шайдахметтің інісі Әбдіхамиттың әкесі үшін, байдың ұрпағы ретінде сотталуына байланысты
Көзі ашық, «Алаш» қозғалысына атсалысқан Шайдахметті Әліби Жанкелдиннің көмегімен ұрпақты сақтап қалу мақсатында Жаркент жеріне астыртын көшіріп жібереді
Ақан сол елде туылады. 
Шайдахмет әкеміз соғысқа кетуіне байланысты Қалима әжемізбен балаларды апалары Жамал Нұрманқызы мен нағашысы Серікбай Есмағанбетұлы Жаркенттен елге көшіріп әкеледі
Осылай бай, дәулетті тұқымның ұрпағы тарыдай шашылады, алайда ағайынды Шайдахмет, Әбдіхамит, Шәймерден үшеуі ақталып, жаудан Отанды қорғауға аттанады
Шайдахмет соғыстан оралмай хабарсыз кетеді, тек 1990 жылдары Белоруссия жерінде ерлікпен қаза болғаны және сол елде жерленгені анықталды.
А.Нұрманов қысқа ғұмыры ішінде «Құланның ажалы» романын, «Солай болған екен», «Ор», «Аққу шоғыры» повестерін, «Күн ертеңге ауып барады», «Ымырт» әңгімелер жинақтарын шығарып, шебер жазушы екенін дәлелдеп кетті.
Жазушының 60 жылдығы респуб­ликалық деңгейде ағайында­рының демеуімен, сол кездегі Торғай облысы басшылары, Қазақстан Жазушылар одағының қолдауларымен өскен ортасы, туған жері Байғабыл топырағында аламан бәйге, күрес, жыр, ақындар сайысы болып аталып өтті
Оған қазақтың белгілі ақын-жазушылары қатысты
70 жасы да осы жолдар авторының Ақан ағаның досы Қалихан Ысқақовқа арналған базына хатынан кейін қолға алынып, Алматы қаласында Жазушылар одағында аталып өтілді
Енді міне, уақыт зымырап өтіп, жазушының 80 жылдық мерейтойы да иек астынан көрініп тұр.
Ақанның замандасы Рамазан Тоқтаров «Құланның ажалы» романының алғы сөзінде былай деген-ді: «Ақан – халықтың Ақаны, назардан аумайтын мәңгілік ескеркіштердің бірі.Осы өмірі дәйім ұзақ болсын!».
Ақанның өмірінің ұзақтығын бауырлары Аманкелді ауданы орталығында және туған жері Байғабылда қос бірдей ескерткіш (мүсінші Ақанның досы Ә.Ұзақов) орнатып, мәңгілікке жалғастырды.
Құлан Кейкі батырын Торғайына табыс­тыра білген Ақанның шығармашылығы бүгіндері ақын-жазушылардың, естелік жазушы ағайынның дүниелеріне арқау болып, небір шығармалар дүниеге келуде, алайда Кейкі батырдың есімімен қатар аталуға тиіс жазушының аты мен атағы көлеңкеде қалып тұр.
Әр шығармасында қазағының мұңын жоқтап, абыройын асқақтата білген біртуар азаматтың еңбегі еленбей, ұмыт қалып жатқаны біздің де, оқырмандардың да жүрегіне мұң ұялатады.
Биыл Кейкі батыр Көкембайұлының да 140жылдығы
Егер де осы елге танымал қос тұлғаның мерейтойын атап өтсек, бұл бүгінгі жастарымыз бен келер ұрпағымызға өнеге, «өліге – иман, тіріге – ғибрат» болары анық.
Сүгірбай НҰРМАНОВ, Арқалық
