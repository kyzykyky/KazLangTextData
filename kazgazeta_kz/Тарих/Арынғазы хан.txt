Қазақтың бір бөлігі құрметтеп хан көтерсе де, Ресей билігі ата-бабасынан бері хан ретінде мойындамаған және өзі де отаршылдық пиғылдың құрбаны болған жарқын тұлғалар бар
Солардың бірегейі Арынғазы (Суретті салған автор – Т.О.)
Арынғазының үлкен атасы Батыр сұлтан кезінде Әбілқайыр ханмен текетіресіп, оның Ресейге бодан болуға апаратын саясатына барынша кедергі келтіріп, ақыры Кіші жүздің бір бөлігіне хан болды
Батырдың Әбілқайырға өшігуі, оның әкесі, Әз Тәукеден соң қазақ тағына отырған Қайып ханның сая­сатына Әбілқайырдың қарсы болуынан және Қайыптың төре тұқымдары ұйымдастырған қастандық құрбандығы болуынан басталады.
Батыр өзінің үлкен ұлын әкесінің құрметіне Қайып деп атады
Осы екінші Қайып біз әңгімелеп отырған Арынғазының туған атасы, Әбілғазы сұлтанның әкесі болып табылады
Арынғазының ата-бабаларының Хиуа ханы тағына отыруларына және Ресейшіл болған Әбілқайыр тұқымына жаулық саясат ұстануларына байланысты орыс билігі оларды ешқашан да хан ретінде мойындаған емес
Мұндай жаулық ұстаным Арынғазыға да таралды
Алайда ортаазиялық хандардың қазақ болмысына жат күншіл де, жендеттік ел басқару әдісіне жастайынан қанық болып өскен Арынғазы өзі білім алып тәрбиеленген хиуалық ахуалға және ұстанымға барынша қарсы болып өсті
Ол ортаазиялық билеушілерді қашанда қазақ билігіне және тәуелсіздігіне қауіп төндіруші саяси күш ретінде бағалап, олардан іргесін ау­лақ ұстауға тырысты
Бұл хиуалық хан Мұхаммед Рахимның Арынғазының әкесі Әбілғазының қол астына қарайтын Сырдарияның төменгі ағысындағы қазақ руларын өзінің қоластына қаратуға тырысқан әрекетінен айқын көрініс тапты
1812 және 1815 жылдары хиуалықтардың бұл өңірге бағытталған жорықтары аса қатыгездігімен ерекшеленді
Көптеген малды, қыз-келіншектерді тартып алып кеткен басқыншылар қазақ ауылында жаппай қырғын ұйымдастырды
Қайтсек жанымыз қалады деп аласұрған қазақ рулары хиуалықтардан қаймығып, атақонысты тас­тап, Сырдарияның арғы бетіндегі елді паналады
Осындай зобалаңда Арынғазының әкесі Әбілғазы хан қайтыс болды
Іргеде жаудың қаупі төніп тұрғандықтан кезінде Әбілғазыға қараған ел, негізінен Шекті рубасылары 1815 жылы Сыр бойындағы Жанкент қаласында Арынғазыны ақ киізге отырғызып, хан көтерді
Бұл Кіші жүзде аса ықпалды болып, елді Ресей жаулауына қарсы күреске жұмылдырған Қаратайдың отаршылдармен келісімге келіп, орыстар жағына өтуімен сәйкес келді
Қаратайдың мұндай әрекетіне қанағаттана қоймаған Кіші жүз рубасыларының біразының назары енді Арынғазыға ауып, оны елді біріктіруші тұлға ретінде тани бастады
Бұлай болуына о бастан-ақ Арынғазының Айшуақ хан мен Нұралы балалары арасындағы жаулық қарым-қатынастарда екі жақтың да көңілін тауып, олармен бейбіт қатынастар сақтаған тұрақты да, ұстамды саясаты шешуші ықпал жасады
Дегенмен де, іргеден ұрымтал жорықтарды ұйымдастыруға әрқашан да бейім тұрған, тұрақты әскері бар Мұхаммед Рахимнің жортуылдарынан өз күшімен елді қорғау қиынға түскендіктен Арынғазы Бұқар әмірінен көмек сұрады
Арынғазы Қазақ хандығы тарихында реформатор тұлға ретінде көрінді
Ол ең алдымен елді қойша бөлшектеген рубасыларды тежеу ісін қолға алды
Енді рулар билігі хан тағайындайтын елге қадірлі де ықпалды батырлар қолына көшті
Олар хан жасауылдары аталды
Сот ісі де қайта реформаланды
Бұрынғы рулық билер ығыстырылып, енді шариғат қағидаларын берік ұстанатын қазылар соты орнықты
Өзі мұсылмандықты қатты ұстанған діндар, және бұл істе айтарлықтай білімді Арынғазы қазылық лауазымға шариғатты жақсы білетін білікті қожа-молдаларды тағайындады
Мемлекет қызметіндегілерді материалдық тұрғыдан қолдау ел арасынан ұшыр және зекет жинау жолымен жүзеге асырылды
Хан басқарған билік ауыр қылмыскерлерге барынша қатал болып, олармен күресу үшін өлім жазасын да қолданды
Мұның өзі ел ішіндегі тәртіпті біршама нығайтып, ханға деген халық сенімі арта түсті
Арынғазының қазақ арасында айшықты тұлғаға айналуы Хиуа ханын шошындырды
Ол 1820 жылдың басында Арынғазының көшін шауып, ханның анасын, әйелін және көптеген туыстарын ұстап әкетті
Арынғазының осы жүгенсіздікке қарсы күресу үшін орыстардан көмек сұрауы қолдау таппады
Дегенмен де, Арынғазының елді жауға қарсы белсенді жұмылдыру саясаты оның ел алдындағы беделін өсіре түсті
Мұның нақты көрінісі Кіші жүз билеушілерінің көпшілігінің, Орта жүздің арғын мен қыпшақ руларының және Ұлы жүзден кейбір үйсін руларының өкілдерінің Орынбордағы орыс билігіне Арынғазыны Кіші жүзге хан сайлауды сұрап хат жазулары болды
Бұл 1819 жылдың шілде айында орын алған еді
Мұның өзі Кіші жүзде хан болып отырған Шерғазы Айшуақұлының беделін жоққа шығаратын қадам болғандықтан, ол өзінің астындағы шайқала бастаған тағын қорғап қалу үшін Санкт-Петербургке аттанды
Жолай-жолшыбай орыс әкімдерін Арынғазыға қарсы үгіт­теген оны, Ресейдің сыртқы істер ми­нис­трі К.В.Нессельроде қолдап, Александр І патшаны Арынғазының бітіспес жауына айналдырды
Мәселені Арынғазыны ел ара­сынан аластау арқылы шешуге тырысқан орыс билігі ханды жедел түрде орыс астанасына кездесуге келуге шақырды
Арынғазы өзін Ресей билігінің алды ала жазықсыз кінәлауынан жақсы хабардар болмаса да бұл шақырудан қашқақтамай, оны қабыл алды
Орыс билігінің Шерғазы ханды қолдап отырған өзіне қарсы ұстанымын біле тұра ол, ел мүддесін ойлай келе осындай қауіпті шешімді қабылдады
Ел арасындағы лаң, Хиуа хандығының жаугершілікке негізделген арандату саясаты орыспен ашық сөйлесіп, нақты бір тоқтамға келмей шешілмейтінін ол жақсы түсінді
Бұл өзінің жеке басының мүддесінен ел мүддесін жоғары қойған, елім деп еңіреген асыл азаматтың тәуекелі еді
Бірқатар, халыққа танымал, беделді тұлғаларды қасына ерткен ол, 1821 жылы 9-шілдеде орыс астанасына аттанды
Соңында қимастықпен қол бұлғап, отбасы, туған-туыс, тілектес те ниеттес бұқара, азаматын аялап өсірген қазақтың кең даласы қала берді
Бұл отан­шыл азаматтың өзі жанын да, тәнін де аямай қорғаған туған жер төсінде үзеңгіге аяғын соңғы рет ілуі еді
Петербордағы орыс билігі оны жаулықпен қарсы алды
Арынғазыға қойылған басты кінә – ол орыс-хиуа қатынастарын шиленістіруші және бүлдіруші тұлға болып шықты
Орыстар өздерінің ортаазия хандықтарымен сауда-саттықтарының дұрыс жолға қойылмауына да Арынғазыны орынсыз кінәлап, халқы аса құрметтейтін ханды қылмыскерге айналдырды
Ханды алғаш Петерборда қамап ұстаған орыстар, оның серіктерін елге қайтарып, ал өзін 1823 жылы мамырда ел аяғы баса бермейтін шалғай Калугаға жер аударып, мұны аса құпия ұстады
Қазақ жерінде ханды тұтқыннан босатып алу үшін ауқымды әрекеттер жасалды
Оны қазақ даласына қайтаруды Жоламан Тіленшіұлы тәрізді ұлт-азаттық қозғалыс басшылары да, белгілі билер мен сұлтандар орыс билігінен үздіксіз талап етумен болды
Ашынған қазақтар Хиуа мен Бұқараға баратын орыс сауда керуендерінің де жолын жапты, Шерғазы ханның осы іске қатысын кінәлап, оның ұлын да өлтірді
Алайда мұның бәрі орыс билігін керісінше, шошындыра түсті
Олар Арынғазыны қазақтың басын қосатын бірден-бір ірі тұлға ретінде қабылдап, оны елден оқшаулай ұстады
Осылайша дұшпанға бас имес, ізгі қасиеттерімен халыққа қадірі артқан ер кеуделі асыл азамат, жазықсыз қорлаудың, түйсіксіз надандықтың құрбандығына айналып, он жыл бойы айдау азабынан қасірет шегіп, жат жерде қайтыс болды.
Талас Омарбеков, 
әл-Фараби атындағы ҚазҰУ жанындағы Орталық Азиядағы дәстүрлі 
өркениеттерді зерттеу орталығының
 директоры, профессор 
ҰҒА Құрметті академигі
