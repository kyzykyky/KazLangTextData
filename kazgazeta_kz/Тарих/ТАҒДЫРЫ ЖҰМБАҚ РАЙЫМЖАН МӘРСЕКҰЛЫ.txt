2001 жылы «Арыс» қорының баспасы Райымжан Мәрсекұлы есімді автордың «Қазақ қайда бара жатыр?» атты жұп-жұқа кітапшасын басып шығарды
Бұл шағын жинақтың аты ғана емес, заты да ерекше салмақты-тұғын
Екі ғасыр өліарасында араб қарпімен тасқа басылған бір шоғыр мақалада патша өкіметінің озбыр отаршыл саясаты әшкереленіп қана қоймай, «Ұлтанды ұлтымызды не күтіп тұр, Алаш қоғамы қай бағытта дамымақ, дүбірлі дүниенің алдағы бет-бейнесі қандай болмақ?» дегендей кескекті кесім, болашақ бағдар жасалған-ды
Әдеттегідей мұқаба бетке автордың сурет-бейнесін бедерлемек болған талабымыз да сәтсіз болды
«Арнайы органдар оның фотосуреттерінің артына шам алып түсіп, бірде-бірін қалдырмаған» деген жауап алдық
Амалсыздан Алаш азаматының бірінің фотобейнесін мұқабаға орналас­тырып, бірақ бет-жүзін көмескілеп, буалдырландырып, ешкім айыра алмастай етіп амалдауға тура келді…
МӘРСЕКОВ Райымжан Мәрсекұлы (7.08.1877, бұрынғы Семей облысы Өскемен уезі Айыртау болысы – қайтыс болған жылы белгісіз) – Алаш қозғалысының қайраткері, заңгер-адвокат, ­публицист.
Өскеменде уездік орыс-қазақ мектебін, 1897 жылы Омбыда классикалық гимназияны бітірді
1897-1999 жылдары Санкт-Петербург университетінің заң факультетінде оқыған, бірақ студенттер толқуына қатысқаны үшін қуылған
Қайтадан Қазан императорлық университетіне оқуға қабылданып, бірақ одан бас тартып, оқуын астаналық университетте жалғастырып, оны 1902 жылы тәмамдады
Сот, адвокатура саласында жұмыс істеді: 1902-1908 жылдары Семей округтік сотында, 1908-1912 жылдары Омбы қаласының сот палатасында, 1912-1917 жылдары Семейде заңгер-адвокат
1908-1911 жылдары Орыс географиялық қоғамы Батыс Сібір бөлімінің Семей қалалық бөлімшесінің белсенді мүшесі болды
«Айқап» журналы мен «Қазақ» газетіне, Алаштың үні болған «Сарыарқа» басылымына мақалаларын жариялады.
1917 жылдың дүбірлі, дүрбелең жылдарында бірден ұлтшылдар қатарынан табылды
Семей облыстық қазақ комитетінің төрағасы, Уақытша үкіметтің облыстық атқару комитетінің мүшесі және облыстық уақытша қазақ сотының төрағасы болып сайланды
1917 жылдың 27 сәуір – 7 мамыр аралығында өткен Семей облыстық қазақ сиезін ұйымдастырды
«Сарыарқа» газетінің іргесін қаласып, И.Әлімбеков, Ш.Керейбаев, Х.Ғаббасовтармен кезектесе отырып шығарушы редакторы болды
Күзде «Алаш» партиясы атынан Бүкілресейлік Құрылтай жиылысына және Том қаласында өткен Жалпысібірлік сиезге Семей қалалық думасынан депутат болып сайланды
1918 жылдың 17 қаңтары – 1919 жылдың 23 маусым аралығында Семей облыстық Земство басқармасының төрағасы қызметін атқарды.
Алаш милициясын (әскерін) жасақтауға бар күш-жігерін жұмсады
Алашорда үкіметінің атынан Шәуешек қаласына іссапарға барып, ауа көшкен қандастарға араша түсу және Қытай үкіметінен большевиктерге қарсы қару-жарақ алу мақсатындағы келіссөзге қатысты
Қазақ сотын ұйымдастыруды қолға алып, жер дауын шешуге араласты
Елді ішіп-жеммен қамтамасыз етіп, оқу-ағарту ісін қолға алды
1920 жылы Кеңес өкіметі қазақ даласындағы билікті толықтай қолға алған соң қуғын-сүргінге ұшырады (Алаш
Алашорда
Энциклопедия
Алматы: «Арыс» баспасы, 2009, 239-б.).
Алаштың басынан бақ ұшқан жылдарда, шамамен 1922 жылы Р.Мәрсекұлы отбасын тастап Қытай асты деген дерек бар
Ауызекі жеткен деректерде ол қайта елге оралып, қолға түседі, Сібірге айдалады
Одан қашып шығып, тағы да Қытай ауады
Оның тағдыр-талайы туралы аңызға бергісіз түрлі әңгімелер айтылады
Қайткенде де оның сүйегі Қытай топырағында қалғаны ақиқатқа жақындайды
Өйткені 1938 және 1940 жылдары Қытай жерінде жүздеген Алаш арыстары, ұлтшыл қазақтар советтік құпия қызметтің көрсетіп, арандатуымен дарға асылып, тіптен тірідей көмілген болатын
Қайда қашса да Қорқыттың көрі алдан тосқан асыл азамат басқа да үзеңгілес, серіктес әрі қандас туыстарымен бірге туған жердің бір уыс топырағы бұйырмай, бір томпақ молаға да айнала алмай, жер бетінен ізім-қайым жоқ болды.
Енді ардақты азаматтың ой-толғамдарына көңіл бөлейік.
*Қай халық болса да қазақтан артық туған жоқ
Артылса, озса – ғылым-білім арқасында асып отыр
Егер оқу жолына – партиялық қызығуына кіргендей ұмтылсақ, талпынсақ, жігерленсек біреуінен кем болмауымыз анық.
*Қай мәселе болса да, қазақтың мұңын жеткізе білерлік бізден кісі табылар еді, бірақ бізді қинайтын жағы пұл бола ма деп қауіп етеміз
Қазақ ынтымақпен іс қылатын болса, пұл да қиын болмас еді
Мұндай іске кісілік көрсете алмаса, қазақтың жұрт болып жер үстінде жүруіне қажет аз.
*Ендігінің жастары, қазақты ілгері басқызу, адам қылу сендерден болмаса, қырдағы жақсы деген «жақсылардан» үміт аз
Оларға қараған күн қараң.
*Осы күнде екі жақсының бірі ынтымақта болуы кемде-кем болды
Жақсыларымыз жұртына қорған болып, елінің қамын ойлайын дегеннен қалып, мақсұттары бірін-бірі мұқату болды, біреу біреуден адал ақысын алып, қолы теңдікке жету деген қалды.
*Жерімізді қарасақ ұшан-теңіз, неше мемлекеттің жерінен көп, бірақ сол жер бізге жетпей тарлық қылып отыр
40 миллион француздың жері біздің арғын, найман жайлаған жерден көп аз
Соған да сыйып отыр
Мұның себебі не? Олар шөл даладан су шығарған, шөпсіз жерге шөп екккен, мұның бәрі ғылымның арқасы.
*Оқу, оқыту, өнер үйреніп адал кәсіп істеуге қазақ көңіл қойып талаптанса, көзі ашылар еді, сонда қазақ ел болар еді.
*Ұмтылатын заман келді
Ерлердің қайраты, жақсылардың білімі, елдің елдігі, ынтымағы сыналатын жорық болды
Қазағым, ойлан, толған! Ғылымсыз күн – қараңғы түн.
*Адамға қару-жарақ қандай керек болса, ғылым-білім сондай керек
Жаудан басын, талаудан малын қорғау – құралсыз болмайтын болса, ғылымсыз адамның да қадірі болмай, сөзі тыңдаусыз болмақ
Ғылымсыз халық та осы сияқты саны көп, сапасы жоқ болып, көп болса да, шөп болмақ.
*Енді ел боламыз, қатарға қосыламыз десек, мектеп, медресені көбейтуге тырысу керек
Партия қуып, қулық, сұмдық сауғанша, баламызды оқытып, жұрт болу жағын көксеу керек, бұл біздің атқаратын зор міндетіміз.
*Әскерлік қызметін атқару қазақ халқының мойнына міндет болып, низам шығарлық болса, біз атты әскер болуды лайық көреміз һәм қазақ-орыс ретінде қызмет ететін болсақ, мұндағы кейбір ауыртпалықтарды жеңілдету жағын ескертуді тиіс деп табамыз
Соғыс болған уақытта бір үйлі жанда шаруасын басқарарлық бір адамы қалатын болу керек.
*Қазақтың әдебиеті бүгін кеш жарыққа шығып, жұрттың сынына түсіп тұр
Әдебиет те жас баламен бірдей, сүйеу күтеді
Халық жақсы көзбен қараса, әдебиетке демеу болып, әдебиет өрге басады.
*Біздің бар қазаққа тараған бір газета, бір журналымыз бар
Бұл екеуі де дүниеге жаңадан ғана келген жастар
Бұлардағы жазған сөздерді оқып өзге халықтың газеталарымен салыстырып қарасақ, біздің қазақшылығымыздың білінер тұсы бар көрінеді.
*Адалдық бітіп, кісілік таусылып, нашарлар теңдікке жетпей, малы түгіл қатын-балаға ие болмас заманға біздің қазақ ұшырап тұр.
*Көшпеліліктен отырықшылыққа айналу өте қиын мәселе һәм тіршілік мәселесі
Бұл мәселе әсіресе қазақ даласына ішкі Русиядан мұжықтар ағыла бастағаннан бері қиындады.
Ғарифолла ӘНЕС
