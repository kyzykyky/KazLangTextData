Бүркітбай Аяған, тарих ғылымдарының докторы, 
профессор, Мемлекет тарихы институтының директоры: Жаңғыру жолы
– Қазақстан тәуелсіздік алған ширек ғасыр ішінде әлемдік өркениеттен өз орнын тапқан, жедел дамып келе жатқан елге айналды
Мұның негізі неде?
– Қазақ тарихында демократиялық жағынан, рухани жағынан ең ауыр кезең КСРО кезеңі болды
Әрине, оның жақсы  жақтарын жоққа шығаруға болмайды
Алаш көсемдері бар, компартия көсемдері бар, келісіп жүріп, шекарамызды белгілеп алдық
Астанамыз Орынбор  болды
Бір  таңғалатыным, қоғамдық пікірде  әлі де болса КСРО-ны аңсайтын адамдар  бар
Бірақ халықтың көпшілігі  тәуелсіз ел болғанымызды, болашағымыз бар мемлекет екенімізді қуана құптайды.
Тарихта балама деген болады
Жиырмасыншы-отызыншы жылдары КСРО құрамындағы талай халықтың тәуелсіздік алуға мүмкіндігі болған еді
Алайда мұны олардың барлығы бірдей пайдалана алмады
Менің ойымша, сол кезеңде қазақтың интеллектуалдық пәрмені күшті болды
Себебі осыншама жерді алып қалу деген үлкен ерлік
Біз бүгін сол кездегі C.Пестковскийге, Ә.Жангелдинге, А.Байтұрсыновқа, Ә.Ермековқа, ақылшы болып, көмектесіп жүрген Ә.Бөкейхановқа және басқа да Алаш қайраткерлеріне  рахмет айтуымыз керек
Халықтың оқыған, көзі ашық ұлдары сол кездерде ел үшін қатты күресті
Олардың  қызыл империя жағына шығуына немесе шетелге  кетуге мүмкіндіктері болды
Бірақ өйтпеді, осы жерде, өз елінде жүріп күресті
Бастарын бәйгеге тігіп, қазақтың болашағы үшін арпалысты
Мысалы, Әлихан Бөкейханов тағдыры қыл үстінде тұрса да осы күрес жолынан таймады
Ахмет Байтұрсынов та солай болды.
Екінші бір қызық жағдай, большевиктер адамдарды  әділетті қоғам туралы, халықтар достығы туралы ұрандармен жақындатты да, соның арқасында Ресей империясын бөлшектеп берді
Ленинге қазір тек қара бояу жаға беруге болмайды
Ол көп декреттерге қол қойды
Егер тарихқа қарасаңыз, бұрынғы Ресей империясы большевизм кезінде ұлттық республикалар болып шыға келгенін байқайсыз.
Үшінші бір мәселе, қазақ даласы минералдық ресурстарға бай
Түрлі-түсті металдар, мұнай, газ және басқа да табиғи байлық көп
Кейбір елдер бар, дербес, жеке мемлекет болып тұрғанымен жерінде ештеңе жоқ
Мәселен, сондай елдердің бірі – Израиль
Бірақ ол өз экономикасын ғылымға бейімділігімен, АҚШ-тан алған несиелерімен күшейтіп, ұстап тұр.
Біз ресурстарға бай ел болғандықтан, төрткүл дүниеге тез танылдық.
Келесі бір маңызды фактор ол – Елбасының еңбегі
Тоқсаныншы жылдармен салыстырып көрсек, сол кездерде  кейбір басшылар, айталық, Грузияда Гамсахурдия, Әзербайжанда Елшібей халықтың ыңғайын тауып тұра алмады
Қантөгіс болып кетті
Тәжікстанда да сондай жағдай болды
Қазақстанда да тәуелсіздіктің алғашқы кезеңдерінде осындай шиеленісті, тұтанып кететіндей жағдайлар болды
Солтүстік аймақтарда, шығыста сондай бір отқа май құятын қозғалыстар орын алды
Елбасының сарабдал, мықты саясатының арқасында біз қантөгістен аман шықтық.
Әрі бай, әрі тыныштық сақталған елімізге инвестиция келе бастады
Көптеген халықаралық маңызды ұйымдарға мүше болдық
БҰҰ-ға мүше болудан бастап, талай айтулы кезеңдерден өттік
Әлем мойындады, ОБСЕ саммиті, Азиада сияқты ірі  шараларды өткіздік
Мұның бәрі Қазақстанды шетелдердің танығандығының жемісі.
Сосын, біздің халықта мейірбандық, қанша қиындық көрсе де мойымайтын, ақкөңілділік басым
Кеңестік кезеңде қаншама ауыртпалықтар басымыздан өтті
Талай жазалауды, талай соғысты көрдік
Бірақ халқымыздың өмірге деген сүйіспеншілігі өшкен жоқ
Мұны көптеген шетелдік сарапшылар да айтады.
– Одақ тараған кездегі қарбаласта Қазақстанға тәуелсіздік өзінен-өзі оңай жолмен келді дейтіндердің пікірі туралы көзқарасыңыз?
– Қоғамда әртүрлі пікірлердің болуы заңдылық
Егер Қазақстан бір ұлтты  мемлекет болса тәуелсіздік оңай келер еді
Өткен ғасырдың тоқсаныншы жылдарының басында елімізде қазақтар халықтың 50 пайы­зын  ғана құрады
Оны былай қойғанда, жерімізде қаптаған әскери бөлімдер, стратегиялық және ядролық қару-жарақтар болды
Солтүстік және шығыс облыстарда түрлі ұйымдар мен бірлестіктер бас көтеріп, белсенділік таныта бастады
Оларға қарсы шығып, өзіміздің азаматтар арасында  да жедел, батыл  әрекет етуге шақырғандар болды
Сол 1991-1995 жылдар аралығында Қазақстанда тұратын славяндықтар мен еуропалық өзге ұлт өкілдерінің 4 миллионға жуығы көшіп кетті.
Сондықтан қиын өтпелі кезеңде асықпай, абайлап қимылдау керек еді
Бұл орайда Қазақстан дұрыс саясат ұстанды.  Президент Н.Назарбаев қазаққа тәуелсіздік сөзсіз керек екенін, бірақ алдымен жерді сақтап қалу қажеттігін жақсы түсінді
Біз бүгін Елбасының осы еңбегін жоғары бағалауға тиіспіз.
– Сол кезде ел ішіндегі саяси ахуал қандай еді?
– 1990-1997 жылдары біз – Әлібек Қуандықов, Сейіл Баймағанбетов деген азаматтармен бірге Қазақстандағы саяси партиялардың, қозғалыстардың бағдарламаларын жасап шығардық
Өйткені  ішкі саясат бөлімінде істегеннен кейін қоғамдағы орын алып жатқан жағдайларды, қозғалыстардың бағдарламаларын жақсы көріп отырдық
Еліміздің саяси ахуалы  күрделі болды
«Азат», «Желтоқсан», Балтық елдерінің интермайданы – «Единство», казактар бірлестіктері сияқты көптеген қозғалыстар белсеніп аренаға шықты
Социал-демократиялық партия, экологиялық қозғалыстар жұмыс істеді
Түрлі митингтер ұйымдастыратын ықпалды топтар   әр алуан талаптар қойып шықты.
Көппартиялықтың бір жақсы жері – қо­ғамда түрліше қызық ойлар айтылатын, кей­де тіпті олар билікке де ықпал етті
Өз­дерінің газеттері, штабтары болды.  Қайта-қайта жиналыстар жасап, митингтер өткізетін
Бір қызық жағдай 1991 жылғы саяси өмірді алсақ, тамыз айында  партияның көбі  тарап кетті.  Компартия тараған кезде халық коммунизм деген қиялдан арыла бастады.   Сөйтіп, көппартиялыққа жол ашылды.
Социологтардың айтуынша, адамдардың бәрі саясатпен айналысып кетсе, қоғам үшін үлкен қауіп екен
Қазақстанда сол кезде өте ыңғайлы жағдай болды, халықтың 5-10 пайыздайы ғана саяси өмірге аралас­ты
2000 жылдан кейін олардың да белсенділігі төмендеді.
– Бұрынғы КСРО құрамындағы Қазақстанға қарағанда жаңа Қазақстан халқының менталитеті қай тұрғыда, қалай өзгерді деп ойлайсыз?
– Ғылымда әрбір қоғам  жаңғыру кезеңінен өтуі керек деген қағида бар
Яғни  қысқа мерзімде үлкен бір өзгерістерді бас­тан өткізу қажет
Тәуелсіздіктің 23 жылында Қазақстан халқы осындай үлкен жаңғыру жолынан өтті.  Мәселен, әлеуметтік жүйені алайық
Бұрын жұмысшылар мен шаруалар деп қана жүрсек, қазір бизнесмендер тобы қосылды
Компьютерде жұмыс істейтін сала қызметкерлері пайда болды.  Менеджерлер  шықты.
Экономикада үлкен өзгерістер болды
КСРО кезіндегі жалпыхалықтық меншік жойылып,  миллиондаған жеке, дербес кәсіп иелері еңбек етуде
Осы сияқты нарықтық институттар қоғамға пайда әкеліп жатыр
Кеңес кезіндегі таусылмайтын  дефицит есімізде ғой
Наннан басқаның бәрі жетіспейтін
Қазір ондай проблема жоқ
Себебі жекеменшік жұмыс істеп, өз өнімін өткізу арқылы нарыққа қан жүгірді.
Рухани өміріміз дами бастады.  1991 жылмен салыстырғанда ана тіліміздің қолдану аясы кеңіді
Қазақтың ардақты арыстарының есімдері қайтарылды, көшелер, елді мекендер солардың аттарымен аталды
Мектеп, балабақша көбейді.  Жоғары оқу орындарында жаңа мамандықтар бойынша білім берілуде
Қазақ балалары шетелде оқуға мүмкіндік алып жатыр
Қазақтың ұл-қыздары үш тілде еркін сөйлей бастады
Олар көптеген жаңа мамандықтарды игеріп алды
Ғылымда да, спортта да үлкен жетістіктерге жетуде
Бұрын қазақтың қолынан бизнес келмейді деуші еді, жоқ, келеді екен
Инженер бола алмайды деуші еді, болады екен.
Рас, шешілмей тұрған  мәселелер көп.   Жемқорлық мәселесі тыйылмай тұр
Кейде біреулер еліміздегі зауыт-фабрикаларды шетелге сатып жіберді деп кінә артып жатады.  Біріншіден, олар сатылған жоқ, жалға берілді
Екіншіден, 1990-1997 жылдар зауыттар мен фабрикалар мүлде қаңтарылып тұрып қалды
Миллиондаған адам нан таба алмай көшеде жүрді
Егер сол кезде шетелден инвестиция келмесе,  жағдайымыз мүшкіл болар еді
Шетелдік компаниялар жаңа технологиялар әкелді
Өндіріс жұмыс істей бастады.   Тарих үшін 23 жыл деген қас-қағым сәт
Осы аз уақытта өте ауқымды істер атқарылды.
Осы жерде «еркін адам кім?» деген сауал туады
Еркін адам – меншігі бар адам
Меншігі болмаса ол бюрократияға тәуелді болып тұрады
Қазір көптеген қазақ балалары өздерін еркін, батыл сезінеді
Себебі олардың өз меншіктері бар
Яғни халқымыз экономиканы жүргізу тұрғысында өзгерді.
– Жаңа жылдан бастап Еуразиялық экономикалық одақ принциптерімен жұмыс істей бастаймыз
Бұл  тәуелсіздік тұғырының бекемдігіне кері әсер етпей ме? Әлде жаңа көкжиектер аша ма?
– Бұл мәселеде әрине, «алақай» деп айқайлай беруге болмайды
Өйткені байлығы болсын, өнімі болсын үлестің 80 пайызы Ресей жағында
Беларусь, Армения – шағын мемлекет
Экономикалық жағынан Қазақстан олардан алда тұр
Дегенмен, қазіргі әлемдік жағдай алаңдатады
Бір одаққа кірмесең, басқа бір одақта болуың керек
Егер Ресеймен одақ болмасақ, жанымызда Қытай тұр
«Қытаймен одақ болсақ не болады?» деген сауал еріксіз туындайды
Біз оларға мүлде ие бола алмай қалар едік
Оңтүстік жақтағы Өзбекстан, Ауғанстан сияқты  елдердің экономикалық дамуымен, заңдарымен салыстырғанда бізде айырмашылық өте үлкен
Сондықтан Еуразиялық одақ бүгінгі таңдау жолы болып тұр.
Бірақ бұл одақта жүру үшін бізге үлкен заңгерлер керек
Өте мықты экономис­тер мен саяси қайраткерлеріміз болуы тиіс
Әйтпесе, бұрын империя болған ел өз үстемдігін жүргізгісі келіп тұрады
Қазақты арқасынан қағып құр мақтағанға қуанбауымыз керек
Өзгелер біздің өзімізге емес, байлығымызға қызығады
Сондықтан  игілігіміз өзгенің қолында кетіп қалмауы үшін жан-жақты шегелеп, түрлі дипломатиялық жолдармен тәуелсіздігімізді сақтап тұруымыз аса қажет.
Көп векторлы саясат ұстанудың  маңызы осындайда көрінеді.  Қазақстан  таяуда Түрікменстан мен Иранға салынған теміржол арқылы Парсы шығанағына шығуға мүмкіндік алды
Бұл – үлкен жеңіс
Біз түркітілдес халықтармен,  өзге де жұртпен қарым-қатынасымызды үзбеуіміз керек
Яғни баланс керек.
Қазақстан – даму жолындағы ел
Алдымызда шешілмеген мәселелер  көп
Осы жолда бірлік, ынтымақ, бейбіт заман арқауы үзілмеуі тиіс.
  Ғазиз Құрмашұлы
