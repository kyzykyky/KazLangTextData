Қайырхан – сонау ХІІІ ғасырда халықтың берекесі қашып, елдің елдігі, ердің өрлігі сыналар тұста туған қаласы Отырарды ақтық сәті соққанша жаудан қорғап, өшпес ерлік көрсеткен, кейін тұтқындалып, сұмдық азаппен өлтірілген, есімі отандық тарихымызда алтын әріптермен жазылуға тиіс ұлтымыздың қаһарман перзенті
Әлемдік тарихнамадағы Отанын қорғаудың, елі мен жерін сүюдің ерен үлгісі
Патриотизмнің биік шыңы.
Тарихта «Отырар ойраны» деген атпен қалған Отырар апаты туралы да, оның қаһарман әкімі Қайырхан туралы да осы уақытқа дейін айтылып, жазылып келе жатқан дүниелерде есеп жоқ және олар сан алуан
Сондықтан да бұл жерде Қайырханның атышулы ерлік ісі жөнінде тәптіштеп жатуымыздың қажеті бола қоймас деп ойладық
Дегенмен, дерек көздері шаһар тұрғындарының жауға алты ай бойы өліспей беріспегенін, ал Қайырханның ерлікпен шайқасқанын тәпсірлеуге келгенде, барлығы бір арнаға тоғысады
Отырар әкімінің жүрек жұтқан батырлығын бір ауыздан мойындайды.
Осы орайда қаламгер Болат Шарахымбайдың «Ана тілі» газетінде жарияланған мақаласы («Отырар қасіреті: қаһармандық танытқан Қайырхан», 15 ақпан, 2018 ж, № 7) өзінің маңыздылығымен де, мазмұндылығымен де оны оқыған әрбір адамның жүрегіне жылылық ұялатқаны анық
Мақалада көтерілген мәселе тек біз ғана емес, сонымен бірге өзін ұлт патриоты санайтын әрбір ізгі ниетті жұртшылықтың ойында көптен пісіп-жетіліп жүрген өзекті тақырып екенін айтып өтуге тиіспіз
Сол себептен де көтерілген мәселенің маңыздылығын ескеріп, оған үнқосуды өзіміздің азаматтық парызымыз санадық
Біздің ойымызша, Қайырхан – отандық тарихта ұлттық батыр сипатында қалуға әбден лайық тұлға.
Ерлік – жасайыншы деп жасалатын нәрсе емес
Жағдай мен уақыт соған итермелейді, ерлік жасауға мәжбүр етеді
Нақты жағдайда Шыңғысхан бастаған моңғолдар Қазақстан мен Орта Азияға жорық жасамаса, Отырар ойраны да болмас еді
Отырар ойраны болмаса Қайырхан да өшпес ерлігін жасамас еді
Осылайша ол Отырарды қорғауға, оның ержүрек тұрғындарын ентелеп келген жауға қарсы тұрып, жан аямай күресуді ұйымдастыруға мәжбүр болды
Мұндағы айтпағымыз, өз туған жерін құмырсқадай қаптаған қалың жаудан қорғап, қайсарлықпен қарсы тұрғаны үшін Қайырханды кінәлаудың керегі жоқ
Отанын соншалық сүйгені үшін ол кінәлі емес
Отанды сүю, туған жерді қорғау – нағыз адамдықтың белгісі
Ол бар болғаны туған елінің еркіндігі үшін күреске түсті, бостандық үшін басын бәйгеге тікті
Өйткені өмірінің аяғына дейін адам болып қалғысы келді
Ақиқаты да сол ғой!
Соңғы кезде Тәуелсіздік жайында көп сөз ететін болдық
Расында, тәуелсіздік – уақыттың бізге сыйлаған зор мүмкіндігі
Мүмкіндікті пайдалану – бізге парыз
Олай болса осы мүмкіндікті пайдаланып,өзіміздің біртұтас этикалық қауымдастығымыздың уақыттағы да, кеңістіктегі де шекараларын жадымызда қайта жаңғыртып, тиянақтап алсақ артық болмас еді
Ол не үшін керек? Тарих – ұңғыл-шұңғылы көп өте күрделі, көпсалалы категориялық ұғым
Абайламасаң, оның мың тарау, сан алуан ми-батбақ ормандарында адасып кету оп-оңай
Мысалы, көне замандардан бергі кезеңде бірде бірлесе қимылдап, бірде ірге ажыратып, бірде жеңіп, бірде жеңіліп, бірде дәуірлеп, бірде құлдырап, сосын қайта түлеп қалыптасқан әлеуметтік-этикалық тұтастығымызды анықтауда біз көптеген қиындықтарға тап болып, оны қазіргі жағдаймызға қолайлы етіп көрсетуде бірқатар кедергілерге ұшырап отырмыз
Бұл мәселеде тарихшылардың шалыс басып шатасып, содан опық жеп жатқандары да жоқ емес
Осындай шалыс, теріс, қате ақпараттардың кесірінен басқаны қойғанда, қазақтың өз арасында әрқилы түсінбеушіліктерге жол берілуде
Бұдан шығатын қорытынды, қазақ ұлты сияқты көптеген тарихи-әлеуметтік-туыстық-топтық факторлардан тұратын қоғамда бұл мәселені түбегейлі және біржола жөнге келтіру өте маңызды.
Мәселе мынада: тарихтың қозғалысы, тарихтың қойылымы, болу-болмауы деген бар, осы үшеуіне ең басты сахна – жер (киелі аймақ), оның алтын арқауы – этнос (халық), ал аяулы алақаны – мемлекет (географиялық орта) болып табылады
Кез келген тарихи қойылым осы үш тұғырға сүйенеді
Ендеше, әңгімеге арқау болып отырған мәселені осы үш тұғырлық қалыпқа салып, саралап көрейік
Сонау ХІІІ ғасырда қазақтың жері болған Отырар шаһары – қазірде қазақтың жері, оны өлермендікпен қорғаған қазақтың ата-бабалары – қыпшақтар, қаңлылар, қоңыраттар, дулаттар, наймандар, керейлер, байұлылар, тағы басқалар, мемлекет те қазақтың мемлекеті
Ал Алтайдың арғы бетінде мал өсірумен айналысқан моңғолдар (мейлі, байырғы түріктер бола берсін!) байтақ қазақтың киелі жерін жаулап алу, халқын құлдыққа салу, мемлекетін жою мақсатымен келген басқыншылар
Моңғолдарды басқыншы емес еді деп ешкім кепілдік бере алмайды
Бұл дүниеде әр нәрсені өз атымен атасақ қана ақиқат бізге жақындай түседі
Шыңғысхан шапқыншылығына байланысты жазылған кез келген дерек көзінде бұл мәселе дәл осылай қатталған
Енді басқаларды басып-жаншу үшін келген басқыншылықты «бейбітшілік мақсат көздеп келген еді» деп ешкім де өзгерте алмайды
Не десек те, Шыңғысханның Қазақстан мен Орта Азияға жасаған шапқыншылығы – Отырар халқының еркіндігіне қол сұғушылық, күш көрсетушілік, зорлық-зомбылықтан басқа ештеңе емес
Оның басқа түсіндірмесі жоқ, болуы мүмкін де емес.

Ойымызды одан әрі айқындай түсейік
Жо­ғарыда сөз еткен жер, халық және мемлекет жөніндегі үш тұғырдың бекемдігі мен үйлесімі – тарихқа берілген кепілдік, сабақтастық және жалғастықтың негізгі өзегі
Осы үш тұғырдың біреуі болмаса (жұмыс істемесе), онда тарихтың да болмағаны
Бұл не деген сөз? Яки, көрсетілген үш тұғырдың біреуінен айырылу – халықтың өзі өткен төл тарихынан айыруға жеткілікті деген сөз
Бұдан шығатыны, аталған үш тұғыр – Отырар шаһары әуел бастан қазақтың киелі жері, қасиетті Отаны; оны қорғап, қан төккен қазақтың ата-бабалары, географиялық шекарасы қазақтың ұйысқан этникалық ортасы болғандығына бірден-бір кепіл
Олай болса Отырарды қорғаушылардың ерлігі – жергілікті этностың өмір-тіршілігімен біте қайнасып, атадан балаға ауысып келе жатқан және содан бастау алатын жалпытүріктік Отан қорғау тәжірбиесінің жемісі, соның жиынтық көрінісі екендігіне ешкімнің дауы болмаса керек
Сондай-ақ, атағы алысқа жайылған бұл ерлік іс одан кейінгі бүкіл мәдени-әлеуметтік, рухани-патриоттық өсіп-өнуімізге өзіндік берік негіз қалады
Міне, бұл – Отырар қаһармандығының бізге мәңгілік ұлы тағлымы! Алайда Отырар қаһармандығының осы тағлымы біздің тарихи санамыздың төрінен берік орын алуға тиістігі анық бола тұра, соны ұлттық идея деңгейіне көтеріп, насихаттап, дәріптеуде көп кешеуілдеп келе жатырмыз
Өкіндіретіні де осы.
Отан қорғаудың осындай үлгілері мен өнегелері болмаса, ұлтты немен тәрбиелер едік? Қандай ерліктер мен идеяларды тірек етер едік? Сондықтан өкше басар ұрпақ бойында Отан тарихы туралы мақтаныш сезімін тудырамыз десек, осы сияқты тарихи бұлақтар арқылы нәрлендіруге болатынын берік есте ұстауымыз керек.
Әрине, қазақтың кешегі тәуелсіздік алғанға дейінгі кезеңде ұлтының жарқын келешегі үшін күрескен, бостандығы үшін басын бәйгеге тіккен тарихи тұлғаларды жіпке тізіп айта берсек, олар аз емес
Бірақ әрбір тарихи кезеңнің өз символдық тұлғасы болатынын ескермей тағы болмайды
Ал ХІІІ ғасырдағы қылышынан қан тамған сұм заман, қатыгез кезеңнің сондай біртуар символдық тұлғасы – Отырар қаласының әкімі, қазақ өркениетінің қамқоршысы Қайырхан екендігін барша көне деректер бірауыздан мойындайды
Ал көне деректерге сенбеуге біздің әддіміз жоқ
Сондықтан жаһандық тарихнамада Отан қорғаушылықтың ерен үлгісін көрсеткен ерендердің арасында Қайырханның ерекше орны бар екенін ескере отырып, өзі туған, өзі жаудан қорғаған өлкесінде оның ерлігін көрсетіп тұратын, жас ұрпақ бойында мақтаныш сезімін тудыратын бір зәулім ескерткіш асқақтап тұрса деген қаламгер Болат Шарахымбайдың жанашырлықпен көтерген ұсынысына өз тарапымыздан үн қосып, қолдау білдіреміз.
Расында, Қазақстанда Отан қорғаудың символдық тұлғасы болып табылатын Қайырханға отандық тарихта әлі лайықты бағасы берілмей келе жатқандығы елін сүйетін, ерлікті, еркіндікті құрмет тұтатын қарапайым жұртшылықты да қайран қалдырып отыр
Мысалы, өзімізге әріптес, бәсекелес санайтын Ресей, Өзбекстан, Түркіменстан, Моңғолия сияқты елдерде мұндай мәселе әлдеқашан шешімін тапқан деуге болады
Олар ел мүддесі үшін жанын да, қанын да аямаған белгілі тарихи тұлғаларына арнап мұражайлар ашып, ескерткіштер тұрғызып, көшелер мен мектептерге есімдерін беріп, әртүрлі деңгейде іш-шаралар ұйымдастырып, осының бәрін ұрпақ тәрбиесінде тиімді пайдаланып отыр
Әріптес мемлекеттер өстіп отырғанда, ертеден еркіндік аңсаған Қазақстанның өз елін жанкештілікпен қорғаған, еркіндіктің жолында құрбан болған тарихи тұлғасына бейжай қарауы шынында да таңғаларлық жағдай демеске лаж жоқ.
Қайткенде де мың жылда бір туатын Қайырхандай батырға зәулім ескерткіш тұрғызып, өшпес ерлік ісін жас ұрпаққа өнеге ету өте маңызды
Тек Отырар төңірегінде ғана емес, Түркістан, Шымкент, Тараз, Қызылорда, Алматы, Астана сияқты тағы басқа ірі мегаполистерде мүсінін орнатып, көшелерге атын беріп ұлықтау мәселесі күн тәртібінен түспеуі тиіс.
Тарих – халықтың ғұмырбаяны.
Тарих – халықтың қуанышы, наласы және жүрек қағысы, жүрек қағысының барометрі.
Қайырхан тұлғасы – халық үшін басын бәйгеге тіккен сертшілдік пен сенімнің, еңіреген ерліктің ұлы көрінісі
Оның басты мәні, Елбасы Н.Назарбаев өзінің Рухани жаңғыруға байланысты мақа­ласында атап көрсеткендей, тарлан тарихтың кешегісі, жасампаз бүгінгі күн мен болашақтың көкжиектері үйлесімді сабақтасуында, ұлттық сананың түрлі полюстерін қиыннан қиыстырып, жарастыра алатын маңыздылығында
Өйткені халық тақыр жерде пайда болмайды, оның өткені, бүгіні мен ертеңі бір-бірімен тығыз байланыста дамиды.
Міне, біздің ұлт патриоты, Отан қорғаушы Қайырхан құрметіне туған өлке төрінде мемориалды ескерткіш тұрғызуға байланысты бұл ұжымдық ұсынысымыз Елбасының көтерген осы рухани жаңғыру мәселесімен үйлесіп жатқаны анық.
Олай болса қаһармандықты қадірлейтін, ерлікті үлгі тұтатын барша ізгі ниет адамдарды Қайыр­­хандай бабамыздың тарихтағы тұлғалық орнын айқындауға және оған лайықты баға беруге шақырамыз.
Әбдуали Қайдар, Көпжасар Нәрібаев, Бақтияр Сманов, Талас Омарбеков, Абдулла Сапаров – Қазақстан Республикасы ҰҒА-ның академиктері, Мекемтас Мырзахметов – филология ғылымының докторы, профессор, ҚР Мемлекеттік сыйлығының лауреаты, Мұхтар Шаханов – ақын, Қазақстанның Халық жазушысы, Әбсаттар Дербісәлі – филология ғылымының докторы, профессор, Жанғара Дәдебаев – филология ғылымының доктоы, профессор, Сәуірбек Рузиддинов – медицина ғылымының докторы, профессор, ҚР еңбек сіңірген қайраткері, Марат Тоқашбаев – «Президент және халық» газетінің бас редакторы, Ақтолқын Құлсариева – Қазақстан Республикасы ҰҒА-ның корреспондент-мүшесі, философия ғылымының докторы, профессор, Ғабит Кенжебаев – Қазақстан Республикасы ҰҒА-ның корреспондент-мүшесі, тарих ғылымының докторы, профессор.
