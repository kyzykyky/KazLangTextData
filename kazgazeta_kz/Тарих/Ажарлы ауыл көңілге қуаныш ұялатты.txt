Көп болды Ақжайыққа бармағалы деп, өлең жолдарында айтылғандай, біз де араға бірсыпыра уақыт салып, бабаларымыз өсиет еткендей «өлі разы болмай, тірі байымайды» дегенді ескере отырып, тіріге сәлем беріп, өмірден өткендерге бата ету мақсатында туған елге сапар шектік
Сол бір оңды сапардан түйген ойларды оқырманмен бөлісуді жөн санадық

Біздің жол сапарымыз Орал қаласынан басталып, Қаратөбе, Жымпиты, Жалпақтал өңірлерімен шектелді.
Театр киім ілгіштен басталады дегендей, өңірге байланысты алғашқы пікір жолдан басталатыны да жасырын емес
Ал бүгінгі жол жағдайы – осы үш өңірдің үшеуінде де асфальт жол төселген, бұрындары 300 шақырымдық жерге жетуге 6 сағаттай уақыт кетсе, бүгінде 3 сағатта ешбір кедергісіз жету мүмкін болып отыр­ған­дығына қайран қалмасқа болмайды
Жолдың жөнделуімен байланысты автокөліктің қай түрі де тоқтаусыз жүреді.
Бізді қарсы алып Қаратөбе ауданының Аққозы елді мекені, оның Көлқамыс атты жеріне дейін апарып құрмет көрсеткен Орал өңіріне танымал кәсіпкер Құсайын атты азамат
Оның шаруа қожалығы төрт-түлік малды бағып, өсіріп шаруашылықты дөңгелентіп отырғанын көзімізбен көріп қатты ризашылық білдірдік
Бірнеше жүздеген ірі қара мал, жылқы, қой өсіріп, тек санын өсірумен шектелмей, сапалығын арттыруға, яғни мал тұқымын асылдандыруды ғылыми-тәжірибелік тұрғыдан ұйымдастыруды қолға алып отырғаны өте құптарлық жай
Кәсіпкер Құсайынның мал шаруашылығының маңыздылығын әрі табиғат ерекшелігін ескере отырып осындай қадам жасауына жан-жақты қолдау көрсету керек-ақ
Өйткені жасыратыны жоқ, соңғы жылдары мал тұқымын шетелдерден мыңдаған долларға сатып алу жолымен мал шаруашылығының тиімділігін жаппай көтеру тиімсіз екенін уақыт көрсетіп отыр.
Табиғат демекші, республи­каның көптеген тұрғындары ауызсу тапшы­лығына кезігіп отырғаны да жасырын емес
Бұл бағытта «Таза су» бағдарламасы да жүзеге асырылуда
Ал қаратөбеліктер Тышқантайдың табиғи таза ауызсуын тұтынуда, тіпті малына да осы суды беріп отыр.
Шаруа қожалығының жаз жайлауы, қыс қыстағы да оңды орналасқан
Қажетті деген ауылшаруашылығы техникасының бірнеше түрі: жүк автокөліктері, жол тазалайтын, жер қазатын, т.б
шаруа қожалығының дамуына қызмет етуде
Мал мамандары мен техникамен қызмет көрсететін кадрлар да жеткілікті
Осыншама көлемді жерді игеріп, мал басын көбейту, техникамен жабдықтауға байланысты мемлекеттен субсидия алып, оны мақсатты игеруге, алған несиені мерзімінде қайтаруға да шаруа қожалығы қауқарлы.
Ал шаруа қожалықтары еңбек­керлерінің тұрмыс-жайын айтар болсақ (біз болған Сұлтанбек пен Кенжегүл отбасы), қаладан ешбір айырмашылық жоқ деуге болатындай
Өйткені қазіргі интернет, телевидение, ұялы телефон тұрақты істеп, әлемнің қай жерімен де байланыс жасау мүм­кіндіктері бар
Ал дастарқан мәзіріне келсек, кәдімгі той дастар­қанындай, ұлттық тағамның, жеміс-жидектердің қай түрін де көріп көзің тояды
Ең бас­тысы халықтың еңсесі көтеріңкі, көңілдері көлдей, қош келдіңіздер деп жатқан үлкенді де, кішіні де бай­қа­дық.
Аққозы өңіріне баруымыздың тағы бір себебі кезінде, 1932-1952 жылдары аралығында, осы совхозды жиырма жыл басқарған қайынатам, жұбайымның әкесі Жалғас Байтурин атты үлкен кісіміздің келер жылы 110 жылдығы еді
Атам басшылық жасаған совхоз сол жылдарда қатарынан бірнеше дүркін Одақтық дәрежеде жеңімпаз атанып, Үкіметтің ауыспалы Қызыл Туына ие болған
Совхоздың экономикалық жайы мен хал­қының тұрмыстық жағдайын кө­теруде ерекше құрметке бөленіп, «Құрмет», «Еңбек Қызыл Ту» ор­дендерімен, Қазақ КСР Жоғарғы Кеңесінің Құрмет грамотасымен, одақтық «Совхозтрестің» мақтау грамоталарымен марапатталып, ал совхоз «Москвич» машинасына ие болған
Бүгінде құжаттар «Красный партизан» совхозының орталығы Ақпәтер селосының музейінде сақталған
Аққозылық көзкөрген қариялардың ел азаматының, адамдарға деген қамқоршылық қасиеттері туралы жылы лебіздері ілгерідегі пікірлерді, түйіндерді қуаттайды.
Келесі сапарымыз Жалпақталға ұласты
Жол қияметін кезінде көп тартқан жергілікті халықтың бүгінде Оралмен екі ортаға асфальт төселуінің арқасында жол қашықтығы білінбей, әп-сәтте ешбір кедергісіз үш сағатта жететін болғаны, біз үшін үлкен жаңалық болды.
Осы ұзақ жолдың бойымен біз отбасымызбен көп жүрдік
Өткенмен еш салыстыруға келмейді, арасы жер мен көктей
Ұзақ жолдың бойындағы биылғы ерекшелік, жолдың екі беті де малға толы, тіпті кейбір жерде жол бойын кесіп өтіп жатқан малды көріп, елдің экономикалық жайының жақсара бастағанына қуандық
Мал деген табыстың қайнар көзі ғой
Қазақ амандасқанда «мал-жан аман ба?!» деп сәлемдесе­тіні жайдан-жай болмаса керек
Бұған жалпақталдықтардың көздері әбден жеткен сияқты
Бір кезде аудан мәртебесінен айырылып, Жалпақталдың келеңсіз жайларды бастан кешкені бізге де мәлім
500 мыңға жуық қой малы, 50 мыңдай ірі қара, 50 мыңдай жылқы, 10-12 мыңдай түйесі, ауылшаруашылық техникаларына бай білім және денсаулық сақтау, мәдени мекемелері бар ауданның таралып кетуі жергілікті халық тұрғысынан ғана емес, тіпті сол таловкеліктер үшін де тосын шешім болғаны белгілі.
Бүгінде Жалпақталдың негізгі көшелеріне асфальт төселіп, село орталығы абаттандырылып, кө­шеттер отырғызылып, спорт алаң­дары іске қосылып, бұрынғы тарихи атына сай талды мекенге айналған
Село орталығында екі орта мектеп, спорт және музыка мектептері, 100-ден 300 орындыққа дейінгі мейрамханалар, мәдениет үйі (үйірмелерімен), мешіт бой көтерген.
Қазір «Қолжетімді тұрғын үй-2020» бағдарламасы аясында Жал­пақ­талда бір пәтерлік 14 тұрғын үй салынып бітіп, кілті мұқтаж адам­дарға табыс етілді
Бұл іс алда да жал­ға­сын табатындығы қуантарлық жайт.
Жалпақталдықтардың алғаш­­қы­лары қатарында Жүсіп­тегі Ахмет ата, Мақат Елем­бай ба­ласы, Тұрарбек Уәлиұлы, Қара­ғой­шиндер, т.б
бұрынғы «сельпо», «рабкооп», «потреб­союз­дың» орнын басып, халықты азық-түлікпен, басқа да керек-жарақ­тармен қамтамасыз етсе, Сүйінәлиевтер, Мұрат, Самат Хасановтар, Өтеғұ­лов­тар шаруа қожалықтарын ұйымдастырды.
Шаруасы шалқыған кәсіпкер­лер­дің қатары өсіп, (әсіресе жас­тар арасында), дәулеті молайып келеді
Олардың бірі көктеректік Оразов Сансызбай «Бекзат» шаруа қожалығын құрып, мемлекеттен несие алмай-ақ шаруашылықты ілгері дамытудың жолдарын тауып, бүгінде 60 жылқы, 240 ірі қара, 200-ден аса қой өсіріп табысқа кенелуде, жайлы тұрмысқа қол жеткізді
Ал Жетікебенде Исатай Өтегенов «Бақдәулет» шаруа қожалығын құрып, онда заманауи талапқа сай екі үй тұрғызып, оны қажетті деген тұрмыстық заттармен жабдықтап, қаладағыдай тұрмыс кешуде
Олардың иелігінде 50 бас ірі қара, 500 бас қой, тебінгіде 80 бас жылқы бар
Өңірдегі «Қамқор» атты шаруа қожалығы 1999 жылы құрылған
Бастағанда 30 ірі қара, 15-тей жылқы, 20 бас қой болса, бүгінде мұнда 16 адам еңбек етуде, 300-дей жылқы, 600 ірі қара, 800 бас қой-ешкі бар
Жуықта ауыл шетінен бір маусымда 300 басқа арналған мал бордақылау алаңы іске қосылып, бір жылда 1000 басқа дейін мал бордақылап етке тапсыру мүмкіндігі туып отыр
Алдағы жос­парда алыс-жақын шетелдерден асыл тұқымды мал сатып алып, малды асылдандыру қолға алынатын болады.
Міне, бүгінгі шағын және орта бизнестің ауылдағы көрінісі осындай
Жалпы Жал­пақталдың жеті ауылдық округінде бүгінде 200-дей шаруа қожалығы, 40-тан астам жеке кәсіпкер селоның әлеуметтік-экономикалық дамуына ықпал етуде.
Жалпақтал селосынан 25 ша­қырым жерде, бұрынғы «Красный партизан» совхозының орталығы – Ақпәтер селосында облыстық музейдің бөлімшесі ретінде өлкетану музейі ашылып, бүкіл Жалпақтал өңірінің тарихы, мәдениеті, экономикасы, соғыс және еңбек ардагерлері туралы сыр шертетін жәдігерлер қойылған.
Осы сапардан түйгеніміз: өнім өндіру мен қызмет көрсетудің мәнін ғылыми, іс-тәжірибелік тұр­ғыдан өңір адамдары қатты ұғынғаны қуантады
Бұл құптарлық жайт
Алайда өндірген өнімдерді (мал, егіс өнімдері) өңдеу, да­йын өнім шығару, оны тұтынушы­ларға жеткізу аса өзекті мәселе
Ауыл­шаруашылығы өнімдерін жергілікті жерде өңдеу, оны ­дайын өнімге айналдыру, яғни клас­терлік, кешендік негізде ұйым­дастыру өндірушілер мен қызмет көрсетушілер үшін де, түпкі тұтыну­шылар үшін де аса тиімді болатындығын тек теория ғана емес, іс-тәжірибелік тұрғыдан да дәлелдеуді қажет етпейді
Осыған ерекше көңіл бөлу керек.
Тағы бір көңіл аударатын мәселе
Кезінде Жалпақталда жұмыс істеп тұрған ет комбинатының, сүт, нан, асфальт зауыттарының аудан тарағаннан кейін талан-таражға түскені қынжыларлық жайт
Аудан тарағанда Жалпақталда мемлекеттік органдардың 2-3 адамнан қызметкері жұмыс істесе, бүгінде олардың бірде-бірі жоқ
Округ тұр­ғындарының 120-150 шақырым жердегі аудан орталығына басқа жұмысты айтпағанда, жай анықтама алу үшін баруларына тура келеді
Барғанда сол күні жұмыс біте қойса, ал бітпей күтуге тура келгенде қиналатындары анық.
Мұндай жағдайды аудан, облыс басшылары, депутаттар (жергілікті, облыстық, республикалық дәре­же­дегі) ескеру керек
Бұл мәсе­леге аумақтық, әлеуметтік-эконо­микалық, адами тұрғыдан талдау жасап оңтайлы шешім қарастыру керек-ақ.
Меңдеш ИСҚАЛИЕВ,
Қазақстанның еңбек
сіңірген қайраткері,
 Рая Жалғасова, 
ардагер-ұстаз
Батыс Қазақстан облысы
