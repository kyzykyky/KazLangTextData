Ұлытау – қазақ халқының алтын бесігі, көшпелі халық мәдениетінің, дала өркениетінің алтын кіндігі
Ұлытау – ежелгі заманның көне сырларын ішіне бүккен шежірелі өлке
Ол әралуан тарихи ескерткіштерінің көптігімен кім-кімді де тәнті етеді
Өзінің ғажайып сұлулығымен, құнарлығымен бабаларымызды ынтықтырған қасиетті жерден палеолит, неолит дәуірлерінің туындысы – еңбек құралдарын әр бұлақтың маңынан, көгалды жазықтардан кездестіресіз.
Мемлекет басшысы Н.Назарбаев 1993 жылы Ұлытауға жаса­ған ісса­парында болашақта тұрғызы­латын «Мемлекет тұтастығы мен Қазақстан халықтары бірлігінің белгісі» монументі ескерткішінің белгі тасын орнатты
Ал 2014 жылы Ұлытау төрінде, табиғат аясында үлкен толғаныспен отырып, маңызды тарихи сұхбат берді.
«Мына өзіміз келіп отырған Ұлытау – өте қасиетті жер
Ұлытау деп аталуының өзінің тарихи мәні бар
Бұл – жаңағы айтқан ғұндардың да, көк түріктердің де, Алтын Ор­даның да орталығы болған жер
Өзінің тұрған жері – Қазақстанның кіндік ортасы
Мұнда тұрған тау – аумағы 200 шақырым қырат-қырат таулар
Ең биігі – Әулиеата деп аталады
1100 метр
Одан ағып жатқан, мына біз маңында отырған бұлақ Әулиебұлақ деп аталады
Осының бәрін ата-бабамыз бекер атамаған ғой
Кезінде мен Астана болатын жер іздегенде Ұлытауды көрейін деп әдейі келдім
Қазақ жерінің нағыз орта тұсы екені рас
Бірақ қазіргі заман талабымен қарасақ, бұл жерде не жол, не су, не әуежай жоқ – ешнәрсе де жоқ
Бұл жерге қыруар қаражат керек болар еді
Бәрібір елдің ордасына лайықты жер емес-ті
Бірақ қасиетті мекен ретінде бағалана береді
Міне, теміржол, басқа да жолдар салынып жатыр
Келешекте туризм орталығы болып, халқымыз келіп тәу ететін қастерлі жер болып қала береді» деді Елбасы.
Осы киелі де, қасиетті Ұлытау жерінде туризмді дамыту үшін «Ұлытау» ұлттық тарихи-мәдени және табиғи қорық-мұражайы қыз­меткерлері 2010 жылдан бері маңызды істер атқарып келеді
«Ұлылыққа тағзым», «Ұлы Еуразия Даласы» атты экспедициялар ұйымдастырып, Ұлытау тарихын тек Қазақстанның түкпір-түкпіріне ғана емес, Еуропа елдеріне де насихаттау жұмыстарын жүргізді.
2011-2016 жылдары Терісаққан ауылында көнеден сақталып келе жатқан дәстүрді насихаттау арқылы «Терісаққан көктемі» этнофестивалін өткізіп, республика көлемінен және шет мемлекеттерден турис­тер қатысты
2017 жылдан бастап, этнофестивальдің жалғасы «Ұлытау қымызы» атымен қазақтың ұлттық «Қымызмұрындық» дәстүрін насихаттауды бастады.
Осы аталған іс-шаралар Ұлытау­дың дамуына, туристік орталыққа айналып, турист тарту мақсатында жүзеге асып отырғандығын айта кету керек
Келесі жылы Елбасымыз айтқан Әулиетау мен Әулиебұлақтың етегіне үлкен визит-орталық, оның жанынан Этноауыл салу жоспарлануда
Бұл екі жоба да Қазақстан аймағы ғана емес, шет мемлекеттерден келген туристерді киелі жерімізге тартатын туристік орталық болары анық.
Жақында Еуропа мемлекетіне іссапар ұйымдастырылып, Ұлыбри­тания елінде, Лондон қаласында өткен дүниежүзілік World Travel Market (WTM 2017) туристік көрме жәрмеңкесіне қатысып, тәжірибе жинап қайттық
Оған әлемнің әр елінен туристік агенттіктер, жалпы туризм саласының кәсіби мамандары қатысып, өз көрмелерін, туристік өнімдерін ел назарына ұсынды
Келешекте бір-бірімен тығыз байланыста болу мақсатында ресми кездесулер ұйымдастырылды
1980 жылдан бері жыл сайын өткізіліп келе жатқан көрмеде әр мемлекеттің ұлттық ірі компаниялары, авиакомпаниялар, қонақүй, сауда және туристік қауымдастықтар және т.б
өз қызметтік шараларын көрсетті.
Бұл көрмеге ҚР Мәдениет және спорт министрлігінің тапсырмасымен Туризм индустриясы комитеті, «Атамекен» ұлттық кәсіпкерлер палатасы, Сыртқы сауда палатасы, т.б
қазақстандық топтың қатарында «Ұлытау» ұлттық тарихи-мәдени және табиғи қорық-мұражайының болуы біз үшін үлкен жетістік.
Республикалық мұражайлардың ішінде тек «Ұлытау» қорық-мұра­жайының шақырылғаны – біз үшін де, аудан үшін де ерекше оқи­ға екендігі сөзсіз
Көрмеге Қа­зақ­станның Ұлыбритания еліндегі елшісі Е.Ыдырысов бастаған елшілік өкілдері арнайы қатысып, жерлестерімен кездесіп, көрменің сәтті өтуіне ұйтқы болды
Мұражай басшысы Б.Қожахметов жергілікті тұрғындарға сұхбат берді
Мұндай көрмелер Қазақстанның, оның ішінде қасиетті Ұлытаудың туристік мүмкіншілігімен таныстырып, болашақта туризм кластерінің дамуына септігін тигізері даусыз
Әрі әлемге Ұлытауды таныту арқылы Ұлытаудың болашағын қалыптастыру жұмыстарын жүргізуге пайдасы зор.
Б.Шайгозова,
«Ұлытау» қорық-мұражайының қызметкері
Қарағанды облысы
