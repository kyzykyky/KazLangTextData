Қоғамда зор сілкініс әкелген Елбасымыз Н.Назарбаевтың «Болашаққа бағдар: рухани жаңғыру» бағдарламалық мақаласында ұлттық құндылықтар арқылы өскелең ұрпақты тәрбиелеуге айрықша мән берілген болса, оның ішінде ежелгі ескерткіштер мен кесенелер, көне қорымдар мен киелі мекендердің халқымыздың ұлттық бірегейлігінің мызғымас негізін қалаудағы маңызы айрықша атап көрсетілді
Мұндай көне тарих іздері киелі Қордай жерінде де аз емес. 
Топырағын түртсең, тарлан тарихтан сыр шертетін қазақ жерінің әр пұшпағы тәрізді терістігінде жазира Бетпақдалаға, түстігінде қазақ-қырғыз тел емген Шу өзеніне ті­ре­ліп, 8-9 мың шаршы шақырым атырап­ты алып жатқан Қордай өңірі жараты­лыс­тың небір құбылыстарын, адамзат тарихының әрқилы кезеңдерін бастан өткерді
Қазақстан Ғылымдар Академиясының археологтар экспеди­циясының зерттеулері нә­тижесінде, ­аудан аумағында алғашқы адамдар сонау тас ғасырынан (неолит дәуірі) бері жасап келгеніне болжам айтылады
Сол дәуірге тән таңбалы тастар, Сортөбе, Кішміш ауылдары жанындағы б.д.д
ІІ ғасырдағы сақтардың обалары, Қордай асуындағы көне қорғандар, Құлжабасы тауларындағы тастағы суреттер, Аңыра­қай даласы мен Жайсаңдағы тас мүсіндер, Ауқатты ауылының тұсынан сақ жауынгерінің бас киімі, V-VΙ және ΧΙ-ΧV ғасырларға тән ыдыс-аяқтар, тұрмыстық қолданыста болған заттардың табылуы осыған айғақ
­Сонымен қатар көне түркі жазуымен жазылған Ұзынсу жазуы деп аталатын Ұзынсу (Иірсу) өзенінің сол жағындағы тастағы «Орхон-Енисей», «Талас» жазуымен белгіленген 8 белгі мен 3 пиктограмма бар
Олардың біразы осы күндері Тараздағы және Бішкектегі тарихи-өлкетану мұражайларында сақтаулы
Сондай-ақ Отардың батысында 40 шақырым жерде Кіндіктас тауының Ойжайлау шатқалында қола дәуірдің жүз шақты атты адам, түйе, бұқа, арқарлар бейнеленген петрог­лифтер табылған
Майбұлақтан жарты шақырым қашықтықтағы Қызылсайға барар жолға дейінгі жер асты үңгірі, Масаншы ауылдық аймағындағы біздің дәуірімізге дейінгі ΧΙ-ΧΙΙ ғасырларға тән бекініс орны, Жораз сайындағы тасқа салынған суреттер, Алмалы жақтағы екі бекініс, Майбұлақ жылғасының Шуға құяр тұсындағы ертедегі адамдар жерленген аумағы 150-200 метрлік ірі қорған бұл өңірде ертеде адамдардың тіршілік еткен эволюциялық өсу кезеңдерінен хабардар етеді
Ал, жалпы Қордай жерінде адамдар мекендеген ірі қоныстардан Георгиевск (Қордай) (ΧΙ-ΧΙΙ ғ.), Қысмышы (Кишмиши) (VΙΙ-ΙΧ ғ.), Сортөбе қалалары және төрт ауылдық мекендер орны анықталған екен.
Ортағасырлық Георгиевск (Қордай) қаласына келсек, ол Батыс пен ­Шы­ғысты – Рум мен Қытайды жалғап жат­қан Ұлы Жібек жолының бір тар­ма­ғында орын тепкен ірі қоныстардың бірі болған
Белгілі археолог, тарих ­ғы­лы­мының кандидаты Марат Қасенов «Ортағасырлық Георгиевск (Қордай) қаласы» деген зерттеу еңбегінде қазіргі аудан орталығы орналасқан жерде Χ-ΧΙΙ ғасырларда аты белгісіз (Георгиевск – шартты атауы) қала болғанын дәлелдеген болатын
Ол Шу өңірін бойлай салынған 60-қа жуық ортағасырлық қалалар мен елді мекендердің бірі болыпты.
X-XII ғасырларда Қордай жері Қарахан мемлекетінің құрамында бол­ғаны мәлім
Осы кезеңде Шу өңірінде көптеген қалалар мен мекендер пайда болды
Георгиевск (Қордай) қаласы да өркендеген ірі қалалардың қатарында құнарлы Шу өңірінде және тоғыз жолдың торабында орналасқандықтан тез өркендеп, ірі мәдени және саяси орталыққа айналды
Ұлы Жібек жолымен қалаға керуендер үздіксіз келіп-кетіп жатты
Солтүстік-батысқа қарай жүрген жол Георгиевск (Қордай), Жаңатұрмыс, Қақпатас, Тастұмсық елді мекендерінен өтіп, Тасөткел өткеліне келгенде Шу жолының негізгі тармағына қосылған
Қордай қаласынан шығысқа шыққан керуендер Қордай асуымен Керімбай төбе (Ақтерек) арқылы Алмалық, Іле өңіріне, одан Қытайға асатын
Батыс бағытында Пішпек арқылы Меркі (VΙΙ-ΧΙΙ ғ.), Құлан (VΙΙΙ-ΧΙΙ ғ.) қалалары мен Таразға өтетін
Қалада керуендерге қызмет көрсететін керуен сарайлар салынып, өркениет елдерінің тауарлары мен мәдениетінің ықпалымен Χ-ΧΙΙ ғасырларда Қарахан және одан кейінгі Қарақытайлар (қидандар) мемлекетінің құрамындағы үлкен орталықтардың біріне айналды
1217 жылы Шыңғысхан әскері келгенде Шу өңірінің қалалары еш қарсылықсыз берілді
Бірақ бір­тіндеп өзінің өмір сүруін тоқтата ­бастады
Қордай қаласының халқы да билеушілер тарапынан жалғасқан өзара қырқысқа байланысты ұдайы қырғынға ұшырап ақыры жұрт қаланы тастап кетті
Сөйтіп, қала ΧΙΙΙ ғасырда өмір сүруін тоқтатты.
Археолог М.Қасеновтың зерт­теуінше қаланың жобасы орта ғасыр­лық қалаларға тән болды
Айнала биік қамалдың сыртын су толты­рылған терең ор қоршап жатқан
Қала ішінде керуен сарай, әкімшілік ғимараты, монша, әртүрлі шеберханалар болған
Қала орнын археолог Ю.Г.Платонов жетекшілік еткен жас өлкетанушылар алғаш рет 1937 жылы аршып зерттеді
ҚазМУ-дің профессоры Мадияр Елеуовтің археологиялық отряды 1982 жылы – бекініс орнын тазалап, мұнараны қазып зерттеді
Кеңес дәуірінде көне қала маңынан кірпіш зауыты салынып, топырақты осы қаланың мәдени қабатынан, бекініс қабатынан қазып алуынан қала орнының жартысын жойып жіберген
Қалған жартысын жергілікті тұрғындар қоқыс төгетін орынға айналдырған
Сөйтіп, мың жылдық тарихы бар Г­еоргиевск (Қордай) қаласы тарихта дерегі ғана қалып, заттық белгілері өше бастаған еді.
Елбасының көне ескерткіштер мен киелі орындарды тарихи құндылықтар ретінде ұлттық код жасауға, болашақ ұрпақ тәрбиесіне негіздеу талаптарына орай, облыс әкімдігінің тарихи ескерткіштерді қорғау және қалпына келтіру дирекциясының ұйымдастыруымен өткен жазда көне қала орнында қазба жұмыстары жалғасын тапты
Тарих ғылымының докторы, «Археолог» халықаралық ғылыми-зеттеу орталығы» ЖШС д­иректоры, әл-Фараби атындағы ҚазҰУ-дың археология, этнография және музей ісі кафедрасының профессоры, доцент Мадияр Елеуов бастаған археологтар тобы былтыр шілде, ­тамыз айларында көне қала орнында бірнеше тарихи нысандарды анықтап, жәдігерлерді тапты
Мадияр Елеуовтың елімізде археология ғылымының дамуына, археолог мамандарды дайындауға қырық жылдан астам өз үлесін қосып жүрген білікті ұстаз екенін айта кеткен жөн
Ол жүргізген ғылыми-зерттеу жұмыстары барысында осы уақытқа дейін ғылымға белгісіз болып келген 300-ден аса ортағасырлық елді мекендер мен үлкенді-кішілі қала­лардың орны ашылып, ғылыми ай­налымға енген
Ғалымның зерттеу­лерінің нәтижесінде, орта ғасырдағы Сыр өзенінің орта, төменгі ағыстары, Қаратау мен Талас-Шу өңірлері арқылы өткен бірқатар керуен жолдарының бағыттары анықталып, олардың Ұлы Жібек жолымен байланысы белгілі болды
400-дей ғылыми мақалалар мен 4 монографиялық еңбек жазған ғалымға Қазақстанның еңбек сіңірген қайраткері атағы берілген.
Осы жолғы археологиялық қазба нәтижесінде қыш құмыра, шырағдан, керамика ыдыстардың сынықтары, жүзден аса қой асықтары, тіпті топырақ астынан астық сақтайтын ұра, керамика күйдіретін және тандыр пеш аршылып алынды
Жәдігерлердің бір бөлігі жергілікті өлкетану мұражайына беріліп, жауын-шашынның әсерінен бүлінбес үшін қазба орны үстінен шатырлап жабылып, жан-жағы бекітілді
Ал, енді бұл жердің айналасынан да бірнеше осындай төбешікке айналған көне құрылыс орындары байқалады.
Жергілікті тарихи өлкетану музейі­нің теңгеріміне алынған, жалпы аума­ғы екі-үш гектардан аспайтын көне қалашық аудан орталығындағы №51 орта мектептің шығыс тұсында орна­лас­қан
Бұл жер ортағасырлық қала орны ретінде Қордай ауданы ­бойынша әзірленген туристік маршруттың ­жобасына енгізілген екен
Бірақ қазіргі қалпында туристерге көрсетерлік жағдайда емес
Шеткі көшенің үйлері, қора-қопсылары қол созымда тиіп тұр.Төбешіктердің әр жерінен құрылысқа топырақ қазып алынған орындары үңірейіп көрінеді
Тіпті экскаватор шөмішінің іздерін де байқау қиын емес
Оған қоса, айналада өртенген күл-қоқыстар жайрап жатыр.
Қордай жеріндегі ортағасырлық көне мұралардың тағы бірі – Сортөбе ауылдық округіндегі кірпіш күйдіретін пешті ғалымдар осыдан екі жыл бұрын ғана анықтап, ғылыми айналымға енгізді
Қарақоңыз өзенінің Шу өзеніне келіп құятын сағасында Сеңгір деп аталатын ұлан-ғайыр жеміс бағы болатын
Жылдар өткен сайын ол жердің ағаштары аяусыз жұлынып, орны тегіс­теліп егістікке айналып барады
Отыз жыл бұрын су қоймасының салынып өзен суы басынан байлануына байланысты, Қарақоңыз өзенінің табаны да қазір тастақты тақырға айналған
Міне, сол Сеңгірдің бұрынғы өзен жағасында айналасында күйген кірпіш қалдықтары шашылып жатқан төбешік болушы еді, соны археологтар 2015 жылы қазып байқағанда кірпіш күйдіретін көне өндіріс орны табылған
Осындай ежелгі және ортағасырлық пештердің дені су көздеріне жақын жерден салынатын болған

Қазба жұмысына қатысқан Ә.Х.Марғұлан атындағы Археология инсти­тутының аға ғылыми қызметкері Ералы Ақымбектің сипаттамасына қарағанда пештің батыс бөлігін өзен суы толығымен шайып кетсе, қалған бөлігінің топырағы техниканың көмегімен алынып ескерткіштің шығыс жағындағы егіс алқабына тыңайтқыш ретінде қолданылған
Өйткені топырақ алынған шығыс бөлігінен пақса (соқпа саз) мен қам кірпіштен қаланған қабырғалары техника шөміші тісінің орындарынан көрінеді
Бүгінгі күнге аман жеткені ұзындығы алты, ені үш, биіктігі де үш метрдей жартылай төбешіктің астынан аршып алынған пештің оттық камерасы, оның да шығыс қабырғасының төрт аркалы негізі ғана
Пеш қабырғасын жоғары температурада балқыған екі сантиметрдей қара жасыл түсті шлак жапқандығы оның ұзақ уақыт пайдаланылғанының дәлелі
Оттық камерасының табанында қалыңдығы 10-15 сантиметр күл қабаты қатталған
Пешке қазба жүргізу кезінде маңайынан әртүрлі көлемде қыш кірпіштер жинап алынған
­Сонымен қатар керамика сынықтары да табылған.

Сортөбедегі пешті ғалымдар елі­міздегі көне Сарайшық, Отырар, Құй­рық­төбе және Жайық қалала­ры­нан табылған ортағасырлық кірпіш күйдіретін пештердің қатарына жат­қызады
Бірақ көне заманнан жеткен бұл мұраның қазіргі ахуалы алаңдатады
Бұған дейін топырақ жапқан төбешік астында сақталып келген болса, археологиялық қазба кезінде аршылған пештің қалдығы жаңбыр мен желдің өтінде уақыт өткен сайын мүжіліп барады
Көне ескерткіштерді қорғау талабымен Қордай қалашығындағы қазба орнындағы тәрізді оның да үстіне шатырлап қалқа тұрғызып қорғауға алмаса, бір-екі жылдан кейін көне ескерткіштің орнын сипап қалуымыз ғажап емес.
Құрманбек Әлімжан,
Қазақстан Журналистер 
одағының мүшесі
Жамбыл облысы
Қордай ауданы
