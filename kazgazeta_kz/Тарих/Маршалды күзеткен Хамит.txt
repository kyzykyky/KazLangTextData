…Ленинград, Волхов майдандарында соғысқа кіріп, талай арпалысты басынан өткізіп, 1946 жылы үйіне мүгедек болып оралған Хамит Төлемісов Отан үшін от кешкен, бейбіт өмірде  Солтүстік Қазақстан, Алматы облыстарында ұзақ жылдар ұстаздық етіп, көптің құрметіне бөленген  майдангерлердің бірі болды.
 Омбы облысының Одесса ауданындағы Қаржас деген ауылда 1921 жылы дүниеге келіп, жастық шақтың қызығына тоймай жүрген шағында әскерге алынып, өзі сияқты талай қаракөз ұландармен бірге батысқа бет алғанда қаншама сұрапыл  күндер мен түндерді басынан өткізетіні Хамиттің ойына келді дейсің бе? Мұрнына әлі дәрінің исі бара қоймаған бозбала бұған дейін 1939-1940 жылдары Новосібір облысының Кыштовск ауданына қарасты Москалевка ауылында бастауыш мектепте жұмыс істеді
Сосын Петропавлдағы жетіжылдық мектепте мұғалімдер даярлайтын 10 айлық курс­ты бітіріп, 1941 жылдың желтоқсан айына дейін Қызылту ауданындағы Ленин орта мектебінде  орыс тілінен сабақ берді.
1942 жылы қақаған қаңтар айын-да майдан даласына келгенде ­Хамит алдымен Татарск  қаласындағы 6-ыншы запастағы полкке түсті
Сонда пулеметшілер эскадронында болды.
«Біздің кавалерлік полктің командирі, подполковник Ракитин еді
Оның орынбасары – майор Воронов, шаруашылық жөніндегі орынбасары – майор Адаховский, саяси бөлім бастығы – майор Тимошенко
Осы полкте бізді шілде айына дейін үйретті
Шілдеде училищеге бармай, соғысқа сұранып кеттім» делініпті Хамит ақсақалдың өз қолымен жазылған сарғайған дәптерінде
Сол полкте бірге болған Рашат Орынбаев, Қанапия Әбдікенов, Нұрман Оразақов, Қасым Бояубаев сияқты жігіттермен қимай қоштасты.
Тағдырдың жазуы шығар, училищеде қалған сол жолдастарының бәрі кейін майданға  аттанып, қанды шайқастардан оралмады
Не болса да тәуекел деп, соғысқа өзі сұранған Хамит Ленинградтағы Волхов  майданының өтінде тұрған 64-інші гвардиялық дивизия бөлімдерінің біріне алынды.
Майдан қолбасшысы, маршал Кирилл Мерецков, соғыс кеңесінің мүшелері Лев Мехлис, Климент Ворошилов болатын
Бұл түскен ротаның жігіттері кезектесіп осы қолбасшылар ас ішетін шатырды күзетеді екен
Хамит те бірнеше мәрте мәртебелі күзетте болды
Мерецков – ірі денелі, жирен кісі, Мехлис одан да зор
Ал Ворошилов — аласалау келген, бір жерде көп тұрақтап тұра алмайтын қунақы адам
Қатардағы жауынгер үшін бүкіл майданның тағдырына жауап беретін сардарларды күзету үлкен жауапкершілік еді
Хамит мұны жақсы сезінді.
1943 жылы қаңтар айында Кирилл Мерецков Волхов майданына қолбасшылық жасай отырып, Ленинград майданымен бірге Ленинград құрсауын бұзу операциясын ойдағыдай жүргізді.
«Желтоқсан айы түгел әскердің қызу даярлығына кетті
Командалық құрам жиі бас қосты
Командалық-штабтық жаттығулар өтті
Бірқатар бөлімшелер жаттығу қалашықтарында әзірленді
Аэрофото түсірілімдерінің пайдасы көп болды» деп еске алды бұл туралы кейін маршалдың өзі соғыс туралы кітабында.
Операция 12-қаңтарда басталып, 18-қаңтарда 7 күнге созылған ауыр шайқастармен аяқталды, Волхов майданы мен Ленинград майданы жауды тықсыра отырып, бірігіп кетті
Дегенмен, неміс әскерлері Ленинградтың оңтүстік жағына мықтап бекініп алды.
Ораниенбаум плацдармындағы қорғаныс шебі 20 шақырымға созылып жатты
1944 жылы 14-қаңтарда Ленинград, Волхов және 2-інші  Прибалтика майдандарының жауынгерлері стратегиялық шабуыл операциясын бастады
Қаңтардың 20 жұлдызында Қызыл Армия айтарлықтай табысқа жетті
Волхов майданының бөлімдері Новгородты азат етті.
Тарихта үлкен орны бар осы шайқастарда қатардағы қазақ жауынгері Хамит Төлемісов те өзі сияқты ондаған мың сарбазбен бірге жеңіске үлес қосты
Жихарево станса­сы жанындағы Вороново ­селосында жан алып, жан беріскен ұрыста пулеметші Хамиттің бас көтертпей атқан оғы талай фашисті жер жастандырды
Бірақ өзі де кеудесінен жара­ла­нып, госпитальға түсті
Біршама уақыт өткен соң,  жағдайы түзеліп, енді басқа бір бөлімде зеңбірекші болды
«Синяево биігі»  дейтін батпақты жерде қатты қырғын болды
Немістер биік төбенің басына бекініп алып, кеңес әскерлерін баудай түсірді
Нағыз өрттің ішінде жүрген сарбаз соғыстың күйіп тұрған бір сәтінде тағы да  ауыр жараланды
Сол жарақаттың салдарынан ол госпитальда 6 ай емделді
Үш рет ота үстеліне  жатты
Снаряд жұлымдап кеткен аяғы іріңдеп, емге ырық берсеші
Бір күні госпитальдың бас оташысы Юдин деген кісі: «Болмады, аяғыңды кесуге тура келеді» дегенде келісім бермей, жылап жібергені өмір бойы есінде қалды
Тек емдеуші дәрігер Ольга Полевскаяның көмегімен ұзақ емделіп, аман қалды
Соғыстан кейін біраз жылдан соң сол кісіні кезіктіріп, Хамит жылдар бойы жүрегінде сақтап келген алғыс сезімін ағыл-тегіл арнағаны бар.
Жаны қиналған сол бір ауыр күндерде Хамит сыр берген жоқ
Ауылдағы анасын алаңдатпайын деп ыстық сәлемін жолдап жатады.
Соғыстан кейін елге аман оралған ол Солтүстік Қазақстан ­облысы, Конюхов ауданындағы Қызыл Қазақстан жетіжылдық мектебінде алдымен оқу ісінің меңгерушісі, кейін мектеп директоры болып 1953 жылға дейін қызмет етті
Одан кейін осы өңірдегі  Бидайық ауылында ұстаздық жұмысын жалғастырды.  Алдына қойған үлкен мақсаттары бірде  оны Алматыға  алып келді.  1965 жылы Алматы облысының Талғар ауданындағы «Горный гигант» шаруашылығында (оны кезінде «Юбилейный» кенті, №6 бригада деп те атады) ашылған төрт жылдық бастауыш мектептің  алғашқы директоры болды.  Кейін оқу орны №58 орта мектеп, №27 сегізжылдық мектеп болып өзгерді
Сол кездерде тәжірибелі мектеп басшысы ретінде талай игілікті істерге мұрындық болып, мыңдаған шәкірт тәрбиеледі
Ардагер осындай  бел-белестерден өтті
Ұрпақ өсірді, балалы-шағалы болды
Қайда еңбек етсе де, қай жерде жүрсе де Хамит  ақсақал  1974 жылы өмірден озғанға дейін ұстаздық ұлағатпен  артына ел айтып жүрер өнегелі із қалдырды.
***
Бүгінде Көлсай аталатын ауылдың ежелгі тұрғындары  ақсақалды жақсы біледі
2007 жылы 12-наурызда ауыл азаматтары бас қосқан жиында жергілікті мектептің тұңғыш директоры болған ардагер Хамит Төлемісовтің есімін осы мектепке беру жөнінде  аудан әкімшілігіне арнайы хат жазылған екен
Сол кездегі әкімнің орынбасары, ономастика кеңесінің төрайымы Р.Ыдыралиева, Мәдениет және тілдерді дамыту бөлімінің бас маманы, кеңес хатшысы Ү
Ақжігітова қол қойған жауап хатта  былай деп жазылыпты: «Көктөбе ауылдық округіндегі Көлсай елді мекені тұрғындарының сұраныс хаты бойынша, №27 орталау мектебінің атын осы мектептің негізін қалаған алғашқы директоры, ауылымыздың беделді азаматы болған Хамит Қожкенұлы Төлемісовтің атына аударып, өзгерту жөніндегі ұсыныстар енгізілді, бірақ  мектеп атын беру өз шешімін тапқан жоқ
Себебі мектеп атауын өзгерту үшін қажетті құжаттардың толық еместігін ескере келе мектеп атына бұл кісінің есімі берілмейді».
Аудан шенеуніктері сол кезде осылай кесіп-пішкен
Шын мәнінде, Хамит Төлемісовтің  Талғар ауданында тіркеуде тұрғанын растайтын мөр соғылған төлқұжаты,  әскери билеттері және басқа да құжаттары оның ұлы  Серік Хамитұлының қолында сақтаулы.  Алматы облысының мемлекеттік мұрағаты   Талғар филиалынан алынған №Т-162 070706 құжатта  Талғар аудандық оқу бөлімінің меңгерушісі М.Садықовтың  1967 жылы 19-шілдеде қол қойған №113 бұйрығы және 1968 жылы 8-шілдеде қол қойған №102 бұйрығы  бар
Онда №58 мектептің меңгерушісі Х.Қ.Төлемісовке кезекті еңбек демалысын беру жайы айтылған.  Мұның бәрі   Хамит  ақсақалдың Көлсай мектебінің алғашқы басшысы екенін дәлелдейтін ақиқат.
Алдағы жылы Ұлы Жеңістің  70 жылдығы аталып өтеді
Көлсай ауылының тұрғындары осы айтулы  мереке қарсаңында Талғар ауданының әкімдігі майдангер ұстаз Х.Төлемісовтің  есімін жергілікті мектепке беру мәселесін тағы бір қарап, оң шешімін табар деген  үмітте.
Ғабдул Мерқұрман
