Алматы шаһарының атағын төрткүл әлемге паш еткен дүбірлі дода тартысқа толы болды
Әр сайыс өзіндік ерекшеліктерімен есте қалды
Спортшыларымыз өз елінде өткен байрақты бәсекеде жеңіс тұғырынан көрініп ел мерейін асқақтатты
Универсиадаға қатысқан Ресей спортшылары студенттер арасында өткен қысқы спорт аламанында әлемнің үздік құрамасы атанды
Оңтүстік Корея елінің спортшылары да мықты құрама екендіктерін көрсете білді
Олар жарыс аяқталуға санаулы күн қалған кезде алтынды қарша боратты
Екінші орында келе жатқан Қазақстан спортшыларымен алтын саны бойынша теңескен оңтүстік кореялықтар жалпы медаль саны бойынша ғана артта қалды
Сайыпқырандарымыздың ішінде ең нәтижелі спортшы атанған Анна Шевченко бұл жарыста бес бірдей жүлдеге ие болды
Денис Теннің алтын алатынын спорт мамандары мен барша жанкүйерлер алдын ала топшылап қойған
Сенім үрдісінен шыға білген Денисіміз барша жанкүйерлерді қуанышқа бөледі

Командалық есепте Қазақстан құрамасы екінші орын алды
Көш тізгіні Ресей құрамасында
Оларда жалпы саны 71 медаль бар
Оның 29-ы алтын, 27-сі күміс, 15-і қола
Үшінші орын Оңтүстік Корея құрамасына бұйырды (11 алтын, 5 күміс, 5 қола)
Қазақстан құрамасының қоржынында (11 алтын, 8 күміс, 17 қола) барлығы 36 медаль бар.
Жарыстың бірінші күні Анна Шевченко Қазақстан құрамасындағы алғашқы жүлдені жеңіп алды
Ол бес шақырым қашықтықта жеке бақ сынап, үшінші орын алған болатын.
Ал биатлоннан қазақстандық ­Алина Райкова алғашқы алтын жүлдегері атанса, фристайлдың акробатика жаттығуында Жанбота ­Алдабергенова мен Бағлан Іңкәрбек аралас командалық жарыста Универсиада чемпионы болды
Ал биатлоншы Галина ­Вишневская ұлттық құрама қоржынына үшінші алтын ­медальды сыйлады
Осыған дейін 15 шақырым қашықтықтағы жекелей сында топ жарған отандасымыз Алина Райкова бұл сында жүлдегерлер қатарына іліге алмады
Ол 12-орынды қанағат тұтты
Айта кетейік, Галина Вишневская Алина топ жарған 15 шақырым қашықтықтағы жекелей сында күміс жүлдегер атанған болатын
Бұл оның екінші жүлдесі.
Қазақстан құрамасының ­Уни­версиада ойындарындағы төртінші ал­тынын қазақстандық могулшы Юлия Галышева алды
Ол іріктеу сайысының қорытындысы бойынша Юлия ­67,06 балл жинап, финалға шықты
Фрис­тайлдың могул түрі бойынша өткен сайыста ­Дмитрий Рейхард жеңімпаз атанды
Бұл Қазақстан құрамасының қоржынындағы бесінші алтын.
Универсиаданың төртінші күні біздің спортшылар үшін сәтті өтті
Қазақстандық тау шаңғышысы Иван Люфт алтын алса, спринттік сында Анна Стоян қола жүлдегер атанды
Биатлоннан спринт­тік сында ­Галина ­Вишневская, фристайлдың могул түрінен Дмитрий Рейхард (ерлер) пен Юлия Галышева (әйелдер) алтыннан алқа тағынды
Сондай-ақ биатлоннан ерлер арасындағы 10 шақырымдық спринтте Роман Еремин қола жүлдеге қол жеткізді
Құрамында Анна Шевченко мен ­Олжас Климин сынды сақа спортшылары бар қазақстандық шаңғышылар да алтын жүлдеге ие болды.
Қазақстандық мәнерлеп сырға­наушы Денис Тен Алматыдағы Универсиада ойындарының бірінші күніндегі қысқа бағдарламада бірінші орын алды
­Отандасымыз өз жаттығуын шеберлік шыңына жеткізе орындап шықты
­«Ромео және Джульетта» әуенінің аясында өнер көрсеткен ол қысқа бағдарламадан кейін 94,91 ұпай жинап, көш бас­та­ды
Мәнерлеп сырғанаудан ерлер ара­сын­дағы жекелей сынға Денис Теннен басқа еліміздің атынан Абзал Рақымғалиев пен Артур Паникхин қатысты
Абзал 68.25 ұпай жинап, іріктеу кезеңінен өтті
Ал Артур 54.11 ұпаймен еркін бағдар­ла­маны орындау сынына жолдама ала алмады.
Жарыстың басты жұлдызы саналған қазақстандық мәнерлеп сырға­наушы Денис ақтық сында еркін бағдар­лама сы­нында 172.06 ұпайға ие болды
Нәтижесінде қос бағдарлама қорытын­дысы бойынша 266.97 ұпаймен жарыс жеңімпазы атанды
Сөйтіп, саңлақ спортшымыз Қазақстан құрамасының қоржынына оныншы алтын медальды салды
Универсиаданың күміс медалін жапон мәнерлеп сырғанаушысы Кейдзи Танака жеңіп алды
Ол қос бағдарлама бойынша 252.09 ұпай жинады
Қола ­медаль швед Александр Майоровқа (246.56 ұпай) бұйырды
­Жарыс жеңімпаздарын Алматы қаласының әкімі Бауыржан Байбек марапаттады
Еркін бағдарлама кезеңіне өткен қазақстандық Абзал Рақымғалиев қос бағдарлама бойынша 204.23 ұпаймен 12-орынды қанағат тұтты.
Биатлон жарысынан Қазақстан құрамасы Алматыда өтіп жатқан Универсиада ойындарында аралас эстафетадан күміс медаль жеңіп алды.
1500 метр қашықтықта сынға түскен Нұрберген Жұмағазиев пен 1000 метр қашықтықта жарыс жолына шыққан Екатерина Айдова үздік үштіктен көрінді
Сөйтіп, шорт-трек сайысынан ­Қа­зақстан қоржынына қос қола медаль түсті
Әйелдер арасындағы 3000 метрлік эстафеталық сында қазақстандық шорт-трекші қыздар Ким Йонг А, Анастасия Крестова, Анита Нагай, Ольга ­Тихонова мен Мадина Жанбосынова үшінші ­болып мәре сызығын кесті
Алтын ­медальды кәріс қыздары еншіледі
Ерлер арасындағы 5000 метрлік эстафета­лық сында қытайлық команданың жолы болды
Мәреге қарыс қадам қалғанда кәріс спортшысы Нұрберген Жұмағазиев­ке қарсы ереже бұзды
Нәтижесінде ­басты фаворит саналған қос құрама қар­сыластарының алға озуына мүмкіндік сыйлады
Күміс ресейлік шорт-трек­ші­лерге бұйырды
Қоланы отандастарымыз иеленді
Ал жарыс ережесін бұзған кәріс спортшыларының нәтижесі жоққа шығарылды.
Алматыда өтіп жатқан ХХVIII Универсиада ойындарында шорт-тректен 1000 метрге ерлер арасындағы жарыс аяқталды
Бұл бәсекеден Қазақстан қоржынына қола жүлде түсті
Шорт-тректен 1000 метр қашықтыққа сынға түскен спортшылар арасында корей жігіті Лим Кён Вон 1:28.024 уақыт көр­сеткішімен жеңімпаз атанды
Екінші орынды да корей жігіті Пак Чжи Вон (+0.027) жеңіп алды
Ал үздік үштікті қазақстандық спортшы Денис Никиша түйіндеді
Отандасымыз көшбасшыдан +0.165 секунд уақытқа қалып қойды
Сайыстың финалына шыққан екінші отандасымыз Айдар Бекжанов төртінші орынға тұрақтады
Қазақстан­дық шаңғышы Анна ­Шевченко 15 шақырымдық масс-старт жарысында қола жүлдегер атанып, Универсиада ойындарындағы бесінші жүлдесін жеңіп алды
15 шақырымдық масс-старт жарысында ресейлік спортшылар Лилия Васильева мен Анна Нечевская алтын және күміс медальды иеленді
Анна Шевченконың еншісінде жиыны бір ­алтын, бір күміс, екі қола медаль бар.
Биатлоннан 15 шақырымдық масс-старт жарысында қазақстандық спортшылар Роман Еремин күміс, Антон Пантов қола жүлдегер атанды
Жарыстың алтын жүлдесін француз спортшысы ­Жоути Баптиста жеңіп алды.
Қазақстандық шаңғышылар ­Сергей Малышев, Виталий Пухкало, ­Ринат ­Мухин мен Олжас Климин күміс жүлдеге қол жеткізді.
Қазақстандық шаңғышы қыздар Анна Шевченко, Ольга Мандрика мен Ирина Быкова екінші орынға табан тіреп, күміс медальға ие болды
«3х5 шақырым» жүйесіндегі эстафеталық сында қазақстандық шаңғышы қыз­дар қашықтықты 43:17.2 минутта бағындырды.
Жарыс аяқталар кезеңде Қазақстан қоржынына он бірінші алтын медаль түсті
Қазақстандық биатлоншы қыз ­Галина Вишневская 12.5 шақырымдық масс-старт сынында 36:15.4 минут уақыт көрсеткішімен бәрінен үздік шығып жеңімпаз атанды
Айта кетейік, ­Галина Вишневская Алматыдағы ­Универсиада ойындарында екінші рет жеңіс тұғырынан көрініп отыр
Ол 7,5 шақырымдық спринттік сында топ жарған болатын
Сондай-ақ аралас эстафета мен 15 шақырымдық жекелей бағдарлама ­бойынша күміс жүлде еншіледі.
Әрі қарай Қазақстан қоржыны күміс және қола медальмен толықты
Атап айтқанда, шорт-тректен 500 метр қашықтықтағы ерлер арасындағы ­жарыста Абзал Әжіғалиев пен Денис ­Никиша көшбасшылар қатарынан көрінді
500 метрге дейінгі қашықтықта корей спортшысы Ким Йон До жеңімпаз деп танылды.
Қазақстан жанкүйерлері үшін есте қалған жарыстардың бірі ерлер ара­­­сындағы хоккей ойыны болды
Жігіт­теріміздің жарқын жеңісі, сенімді ойыны, жігерлі мінезі, бәрі-бәрі құра­ма­мыздың үздіктер қатарынан көрінуіне жол ашты
Олардың финалға дейін жетуінің өзі ерлікке баланды
Универсиаданың соңғы күні Қазақстан ерлер құрамасы финалда ­Ресей құрамасынан 0-1 есебімен жол берді.
Айта кетейік, ширек финалдық кездесуде жігіттеріміз Швеция құрамасын 4:0, жартылай финалда Чехия хоккейшілерін 4-1 есебімен жеңді.
Сонымен, барша спортсүйер жан­күйер­лердің жүрегін жаулаған 28-ші Бүкіләлемдік қысқы Универсиада да өз мәресіне жетті.
Он бір күн бойы көңілдерге қуаныш, жүрек­терге жалын сыйлаған ақ аламан ерекше есте қалды
Ел намысы мен абыройы сынға түскен дү­бірлі додада толағайларымыз жанкүйерлер сенімін ақтай білді.
Ал кеше 28-ші Бүкіләлемдік қысқы Универсиада салтанатты түрде жабылды
Еліміздің барша жанкүйерлері спорт мерекесін тарту еткен саңлақтарға өз ризашылықтарын білдіріп, алғыс айтты
Алатау баурайындағы әлемдік жарыстың қызығы көпке дейін халық жадында ­болары сөзсіз
Қош бол, Универсиада! Ел мерейін асқақтатқан байрақты бәсеке Қазақстанның спорт тарихында алтын әріптермен жазылары аян!
Абылайхан ЖҰМАШЕВ,
Азамат ҚҰСАЙЫНОВ


