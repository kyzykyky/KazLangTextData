Бүгінде әрқайсысымыздың төрімізде тұрған көгілдір экран үйіміздегі балдырғанның басты тәрбие құралына айналғалы қашан… Ертеде әже әлдиімен балбырап, бесік жырымен тербетіліп, ертегімен елітіп, ата өсиетімен өркен жаятын өскелең ұрпақ бүгінде теледидардағы зорлық-зомбылық пен атыс-шабыстан тәлім алып, сапасыз әуенмен санасын улап һәм ұры-қарыдан «ұлағат» алып отыр
Тіпті балаларымыздың сүйсіне көретін мультфильмдері де небір түр-сипаты түсініксіз құбыжықтарға толы
Онда да алынған жан, аққан қан, алдау-арбау, қиянат, ұрып-соғу…
Осылайша өткен ғасырлардағы ата-әжелеріміздің жыр-дастандарын, ерте­гі, аңыздарын мультфильм алмастыр­ды
Бірақ оның өзі ұлттық құндылықтар­мен көмкерілмегені көңілге қаяу ұялата­ды
Психологтар мұндай туындыларды көретін балалардың мінез-құлқында ауытқушылық болатынын, ызақор, дөрекі, бойын қорқыныш сезімі билеп жүретінін айтады.
Теледидардың тетігін басып, қай арнаға назар аударсаңыз да – шетелдік мультсериалдар
Бұлардың кері әсерле­рі де көп
Біріншіден, олардың бар­лы­ғы дерлік өзге тілде сайрап, сол тілдің көсегесінің көгеруіне үлес қосады
Себебі талшыбықтай майысқан жас бала қалай қарай исең, солай майысып, икемделеді, демек, баланың өзге тілге бүйрегі бұрып, сол тілде сөйлеуге бейім болады
Екіншіден, бұл туындылар – біздің ұлттық болмысымызға мүлдем жат
Осыдан бірнеше ондаған жылдар бұрын қазақ мультфильмінің атасы Әмен Қайдаров түсірген «Қар­лығаштың құйрығы неге айыр?», бұдан кейінгі «Ақсақ құлан», «Тазша баладан» кейін бұл деңгейге жететін дүние жасай алмай отырғанымыз ұят та болса, ақиқат
Үшіншіден, бұл мультфильм­дер – сана-сезімі енді ғана жетіліп, таным-түсінігі қалыптаса бастаған баланы адастыратын шатпақ дүниелер
Кейіпкерлері де көрер көзге түрпідей көрінетін – құбыжықтар
Біздің бүгінгі бүлдіршін керқұла атты Кендебайдан, Алпамыс пен Қобыландыдан, Тазша баладан, Желаяқ пен Көлтауысардан, Таусоғардан мүлдем хабарсыз
Бұлардың қай-қайсысының болмасын болмыс-бітімі, олар туралы оқиғалар желісі өз ұрпағымызға өнеге бере алатын ұлттық мультфильмдер түсіруге сұранып-ақ тұрған кейіпкерлер
Ал керісінше, шетелдің «Спанч Бобын», «Өрмекші адамын», «Шрегін» жет­кіншектер жазбай танып, олардың хикаяларын жатқа соғады
Төртіншіден, мультфильм кейіпкерлерінің әрбір әрекеті айналасындағыларды қы­рып-жою арқылы көрініс табады
Он­дағы кейіпкерлердің жауыздық іс-әрекеттері, зұлымдық зобалаңдары ба­ланың психологиясына кері әсер етпейді дегенге кім сенеді? Соны көріп, солардың іс-әрекетін өзіне үлгі тұтқан жеткіншектің жүрексіз әрі қатыгез болмасына кім кепіл? Бесіншіден, мульт­кейіпкерлердің жүріс-тұрысымен қоса, киім киісі де өсіп келе жатқан бала үшін өте маңызды
Не сән жоқ, не сымбат жоқ, ері әйел кейіпте, әйелі ер кейіпте киініп алған кейіпкерлерге қарап баланың бой түзері анық
Ендеше, қазақ мультфильміне мұрын шүйіре қараудан гөрі, оны болашақ ұр­пақтың қамы деп түсініп, оған көңіл бөлу қажет
Ел ішінде бұл саланың да­мымауы маман жетіспеушілігінен деген пікір қалыптасқан
Бірақ «Құйыршық», «Ақсақ құлан», «Қожанасыр – құрылысшы», «Қырық өтірік» сияқты мультипликациондық фильмдер топтамасын түсірген, ал «Қарлығаштың құйрығы неге айыр?» атты муль­типликациондық фильмі Ленинград қаласында өткен Бүкілодақтық кинофестивальда, Нью-Йорк қаласында өткен Халықаралық мультипликацион­дық фильмдер фестивалінде жүлде алып, қазақ мультфильмнің атасы – Әмен Қайдаровтан бастап, Аманжол Әбілқасымов, Әбдіқадыр Садыр сынды осы саланың «жілігін шағып, майын ішкен» майталман мамандар
Тек олардың еңбектерін елеп, көмек қолын созып отырған ешкім жоқ
Әмен Қайдаров бір сөзінде: «Қазақтың қаншама таңғажайып ертегілері мен батырлар жыры бар
Бір «әттеген-айы» олар жайлы мульт­фильм түсіруге – қаражат қолбайлау
Үкімет мультфильм саласына көңіл бөлуді ұмытқалы қашан
Мультфильм саласының жырын айта-айта мен де шаршадым
Айтқаныңды еститін құ­лақ жоқ
Ұлттық арналарымыз отан­дық мультфильмдерімізді көрсетуге құлықты емес
Шетелдің арзанқол анимациялық мультфильмдерін көрсетеді
Біз балаларымыздың болашағын ойлауды ұмыттық қой…», – деп ашына айтқан еді
Рас, арналарымыз тек Спанч Боб, Шрек, Наруто, Бэтмэн, Супермен, Өрмекші адам сынды түсініксіз кейіпкерлермен баланы алдаусыратқанды артық санайды
Онымен қоймай, кабельдік желідегі шетелдік «Джетикс», «Nickelоdeon», «Школьник-ТВ», «Те­леняня» сынды арналардың өзі қазақтың болашақ ұрпағының санасын үрейсіз-ақ қорқытып, қарусыз-ақ жаулап алып отыр
Әр бала күніне орта есеппен 20-ға жуық өлім-жітімді, 40-қа жуық жауыздықты бейнелеген көріністерді көреді екен
Ал мұндай эпизодтар көрсетілу барысында қандай сөздермен «әрленіп», «әспеттеліп» жататыны айтпаса да түсінікті
Ұлы Абай өзінің жетінші қарасөзінде: «Жас бала анадан туғанда екі түрлі мінезбен туады
Біреуі – ішсем, жесем, ұйықтасам деп тұрады… Біреуі білсем екен демелік
Не көрсе соған талпынып, жалтыр-жұлтыр еткен болса, оған қызығып, аузына салып, дәмін татып қарап, тамағына, бітіне басып қарап, сырнай-керней болса, дауысына ұмтылып, онан ержетіңкірегенде ит үрсе де, мал шуласа да, біреу күлсе де, біреу жыласа да тұра жүгіріп, «ол немене?», «бұл немене?» деп, «ол неге үйтеді?», «бұл неге бүйтеді?» деп, көзі көрген, құлағы естігеннің бәрін сұрап, тыныштық көрмейді
Мұның бәрі – жан құмары, білсем екен, көр­сем екен, үйренсем екен деген»,– дейді
Ендеше, көргеніне еліктеп, айналасындағыларды білуге құмартып тұратын балаларға шетелдің татымсыз өнімдерін ұсынып отырғанымыз қиянатпен тең
Бірақ оның орнын алмастырып, «көре ғой» деп ұсына са­ларлық өнімнің бізде жоқтығы да шын­дық
Ал біздегі азды-көпті өнім­дер заманмен бірге алға жылжып отыр­ған ұрпақ сұранысын қанағаттандыра алмайды
Оның үстіне біз қырық жыл­ға жуық уақыт аралығында бар-жоғы 150-дей ғана мультфильм түсіріппіз
Ал сюжеттік желісі тамаша мульт­фильм болуға сұранып тұрған батыр­лар жыры мен ертегі, аңыздарымызда­ғы кейіпкерлерді түсіруге қаржының тапшылығы тағы бар
Әрине, ауызды қу шөппен сүртуге болмас, мемлекет тарапынан азды-көпті қаражат бөлінеді де
Бірақ ол жеткіліксіз
«Ары тартса арба сынады, бері тартса өгіз өледі» кебінде болады
Бүгінге біз тек «Алматы» телеарнасынан көрсетіліп жатқан батырларымыз туралы қысқа ғана туындыларды қанағат тұтуымызға тура келіп тұр
Ал бар-жоғы он ми­нуттық мультфильм түсіру үшін шамамен жүз мың доллар қаржы мен он бес мыңнан астам сурет салынуы қажет екен
Ал егер өнім өтімсіз болып, шыққан қаражат ақталмаса, қып-қызыл шығынға батырады
Сондықтан мұндай тәуекелге ешкім де бел шешіп кіресе қоймасы анық
Сол себепті оны мемлекет болып қолға алу қажеттігі кезек күттірмейтін іс
Төле би бабамыз «Баланың бесігі – кең дүниенің есігі» деген екен
Ендеше, ел ертеңі болар бо­лашақ ұрпақ Бэтман мен Нарутодай найзалап, Супермендей сес көрсетіп, Шректей шатпақтап жүрмесін десек, отандық өнімдерді өндіріп, батыр бабаларымыздың өрлік, ерлік істерін өнеге тұттыратын мультфильм шығаратын кез келді.
Анар ДҮЙСЕНБАЙҚЫЗЫ
