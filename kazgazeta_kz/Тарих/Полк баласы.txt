От кешкен майдангерлер қатарында «Қазақстан Маресьеві» атанған аңыз адам, Социалистік Еңбек Ері Леонид Михайлович Картаузов та бар
Бір кездері соғыс тақырыбындағы суретшілер көрмесінде ол кісімен әңгімелесудің сәті түскен еді.
— Леонид Михайлович, соғыс тақыры­бындағы көрме суреттері сізге қалай әсер етті?
— Көңілімді босатты
Жан дүниемнің терең түкпірінде жатқан ескі жараны қозғап, сұрапыл жылдардың оқиғаларын көз алдыма әкелді
Бала кезімде басыма түскен қиындықтар, тағдырымның бұралаң жолдары есіме түсті
Суретші­лердің шеберлігіне тәнтімін
Нағыз өмірдің, ауыр күндердің көрінісін бояу тілімен дәл өрнектей білген.
— Сізді қандай сурет ерекше толқытты?
— Соғыс қасіретіне арналған сурет­шілер шығармаларының бәрі де тол­қытады
Дегенмен, украиналық суретші Виктор Саенконың «Эвакуация» деген суреті сезім қылын қозғап жіберді
Жарылған бомба, ысқырған оқ астында арбаға жегілген атты тізгінен жетектеп келе жатқан солдатты көрдіңіз бе? Арбада әйелдер мен балалар ғана отыр
Ат үркектеп ала қашқысы келеді, солдат жанталасып жібермейді
Мен де осындай аласапыранды көрдім ғой.
Тағы бір сурет туралы ­айтайын, М.Самсоновтың «Себушілер
Қайта өрлеу» деген суретінде, соғыс кезіндегі деревня көктемі бейнеленіпті
Шайқастан қолы қалт еткен солдаттар егіс алқабында қолмен дән сеуіп жүр
Иықтарында автомат, әріректе танкіге тіркелген соқаға әйелдер мен балалар топырлап қарап тұр
Бұл да соғыстың шындығы.
— К.Кәметовтың «Тылдағы қазақ әйел­дері» атты триптихы ұнаған жоқ па?
— Ә… қатар тұрған төрт суреттің әрқайсысында ақиқат бар
Ер-азаматтары майданға кеткен әйелдердің күйеулерін зарыға күткен көрінісі қандай? Бұл соғыс жылдарындағы барша әйелдің басындағы тағдыр
Алқап басында егін орып жүрген әйелдер бейнеленген «Бәрі де майдан үшін!» суреті де орыс, украин, өзбек, беларусь әйелдеріне де тән ортақ қасіретті қоса көрсетіп тұр.
— Жастармен кездесулерге жиі келесіз бе?
— Шақырған жерден қалмауға тырысамын
Бүгінгі ұрпақ соғыс көрген ата-әжелерінің ерлік істерін біліп өсуі керек
Біздің әңгімелеріміз балалардың отаншылдық, патриоттық сезімін оятуы тиіс деп ойлаймын.
— Бүгінгі кездесуге негізінен 16 жа­сында соғысқа кеткен ардагерлер ша­қырылыпты
«Жасұландық» болашақ сар­дарлар да тура 16 жаста екен…
— Иә, мына отырған ардагерлер, Ғабдулла Зарипов та, Қамилаш Қапышев та, Василий Муренцов та, Маргарита Шматченко да тура осы балалардай кезде­рінде он алтыға жетер-жетпесте қо­лы­на қару алған кісілер
Ол кезде туған жерге деген сүйіспеншілік ел басына күн ту­ғанда үлкенді де, кішіні де жасанған жау­ға қасқайып қарсы тұруға үйретті
Бү­гінгі ұрпақтың бойында да сондай жа­лын, халқына деген ыстық махаббат ба­рына нық сенімдімін
Аға ұрпақтың өне­гесін үлгі тұтқан қыз-жігіттердің керек кезінде елімізге берік қорған болары анық.
— Сіз оқ-дәрінің исін тіпті ертерек сездіңіз ғой?
— Иә, үлкендермен бірге «қар жастанып, мұз төсенуді» тағдыр маңдайыма ер­терек жазды
Біз Ленинградта тұ­ра­тын­быз
Тоғыз жасымда анамнан айы­рылдым
Тура соғыс басталған кезде әжем екеуміз Калинин облысына туысқандарымызға қыдырып барған едік
Дүние астан-кес­тен болғанда әкем бізге уақытша сонда қала тұруды ұсынды
Сөйтіп, үйіме, Ленинградтқа жете алмай қалдым.
1943 жылы 11 жасымда партизан отрядына кеттім.
— Партизандарға қалай барып жүрсіз?
— Немістердің көзіне түспес үшін, сезік тудырмас үшін біз сияқты бала барлаушылар үлкен көмек еді
Сондықтан да кіші ағайым мені сондай жұмыстарға тартты
Ойнаған болып жүріп көп нәрсені тындыратын едік
Немістердің келгені, кеткені, орын ауыстырғаны, қандай адамдарды өздерінің жұмысына тартқаны сияқты толып жатқан тапсырмаларды орындап жүрдік.
— Өмірбаяныңызда жасыңыз толмаса да 185-атқыштар двизиясы қатарында шайқасқаныңыз айтылады
Бұл туралы не айтар едіңіз?
— Немістерді шегіндіріп, қуа бастаған кезде кейбір партизан отрядтары әскери бөлімдерді толықтырды
Біз де солай 185-атқыштар двизиясына қосылдық
Кіші ағайым барлаушы болатын, сол өзімен бірге ала жүрді
Сөйтіп, мен полк баласы атандым
Маған дивизия штабы жанындағы байланысшылық міндетті тапсырды
Полк штабына хаттар алып келемін, ауызша айтылған бұйрықтарды жеткіземін
Арақашықтық едәуір жер болса да жаяу жүріп тапсырмаларды тап-тұйнақтай орындаймын
Кейде снарядттар жарылып, жау ұшақтары аяқ астынан пайда болып, жер-дүниенің астан-кестенін шығарады
Неге екенін білмеймін, бәлкім балалығым шығар, қорқу деген ойыма кіріп те шықпайды сонда
Қазір оқ тиеді-ау, бомбаның астында қаламын-ау деп сескену жоқ.
 — Қай кезде жарақат алдыңыз?
— 1944 жылы
Біздің дивизияны Эстонияның Тарту қаласы түбіне жай­ға­суға бағыттады
Дивизия бөлімдері бұй­рық бойынша ақырындап орын ауыстыруға көшті
Мен қызмет ететін полк та берілген әскери бұйрыққа сәйкес, соғыс жағдайындағы тәртіппен тартуды бетке ұстаған
Кенет аспанда немістің бомбалаушы ұшақтары пайда болды
Қара құзғындай шүйіліп келіп, бізді бомбаның астынан алсын
Алды-артымыз түгел отқа оранып, ысқырған снаряд үнінен құлақ түнеді
Сондай сәтте машинадан түсіп, жол жиегіне жасырынуға бұйрық берілді
Солдаттар жапа-тармағай бұйрықты орындауға кірісті
Мен де дереу жол шетіне қарғып түсіп, жүгіре бергенде аяғымның астынан құлақ тұндырарлық жарылыс болғанын сездім
Одан арғысын білмеймін
Есімді госпитальда жидым
Сөйтсем, ұшақтан бас сауғалап жүргенде мина қойылған алаңқайға тап болыппыз
Көрер жарығымның бары шығар, минаның тура үстінен бассам да, аман қалдым
Бірақ екі аяқтан айырылдым.
Госпитальда ұзақ жаттым
Маған арнайы протез жасап берді
Соны киіп алған соң жүрдім де кеттім
Әрине, үйренгенше өте қиын болды, бірақ шыдадым
Төсекке таңылып жатқым келмеді.
 — Соғыстан кейін тағдыр қай қиырға апарды?
— Адам баласы бәріне де төзеді екен
Мен 1947 жылға дейін Волгаград облысында, одан кейін Краснодар өлкесінде балалар үйінде болдым
Содан қашып, Ленинградқа келсем, әкем мен атам блокада кезінде аштан өліпті
Содан әжем екеуміз тұрып жаттық
Ешқандай құжатым жоқ
Бір күні арнаулы комиссия балалар үйіне сұрау салып, менің сонда болғанымды растап құжаттарымды жасап берді
Әлі есімде, комиссия төрағасы «Оқыдың ба?» дейді
«Жоқ, соғыс бөгет болды», деймін
Бетіме қарап отырып, «1933 жылғы десем жете ме?» деп сұрады
Мен басымды изедім
Сөйтіп, нақты жасымды үш жас кішірейтіп құжат алдым
1949 жылы мүгедектерге арналған кәсіптік-техникалық училищені бітірдім
Бұл кезде анамның туған бауыры Каунас қаласында кислород зауытының директоры еді
Сол өзіне шақырып, үш жылдай Литвада еңбек еттім.
— Қазақстанға тың көтеруге келгеніңіз өміріңіздің жарқын бір белесі шығар?
— Оған сөз бар ма? 1955 жылы Каунастан Қостанайға комсомолдық жолдамамен келдік
40 градус аяз, Жетіқараға трак­тормен жетіп, палатка тігіп тұрдық
Алғаш­қы үйлерді өз қолымызбен тұрғыз­дық
Бұл кейін Маяковский совхозы атанды
Сосын оны Чайковский деп өзгертті ғой
1965 жылы Целиноград облы­сына қоныс аударып, «Родина» совхозында тракторшылардың далалық бригадасының бригадирі болдым
Сонда жүріп 1972 жылы Социалистік Еңбек Ері атандым
КСРО Жоғарғы Кеңесінің депу­таты болып сайландым
Сөйтіп, батыста отқа-оққа күйіп өскен басым, қазақ даласында еңбек, өмір бақытын таптым
Қазір менің үш ұл, бір қызымнан көрген немерелерім базарымды толтыра түскендей.
— Жас кезіңізден өмірдің талай қатал сынынан өттіңіз
Және мойымай, туыңызды жықпай абырой биігіне көтерілдіңіз
Сол тұрғыдан қарағанда бүгінгі жастар тәрбиесінде не жетпейді деп ойлайсыз?
— Патриотизм
Патриоттық тәрбиеге баса мән беру керек
Қазір меніңше тұрмыстық, қаржылық мәселелерге көбірек көңіл бөлінетін сияқты
Ал ардагерлер қолынан келген көмегін аямайды
Өкінішке қарай, тәрбиеге селқос қарайтындар аз емес.
Біз, ардагерлер — өз еліміздің, Қазақстанның патриотымыз
Аға ұрпақтың бойындағы осы жауынгерлік рух бүгінгі балдырғандар бойынан табылса деп армандаймыз
Сонда Отаны­мыздың келешегі жарқын болады.
Ғазиз Құрмашұлы
Астана
