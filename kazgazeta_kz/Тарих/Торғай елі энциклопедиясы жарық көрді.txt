Жуырда «Арыс» баспасынан «Торғай елі» энциклопедиясы жарық көрді
Cонау ықылым заманнан бастау алатын қарт Торғайдың қатпарлы тарихы қилы оқиғаларға толы екені көзі қырақты оқырманға белгілі
Тектілерге мекен болған бұл байтақ өңірдің жылнамасы, жалпы қазақ елінің тарихында айрықша орын алады
Міне, осындай әр тасы тарихтан сыр шертетін Торғай өңірі туралы ғылыми-тарихи басылымның жарыққа шығуы көңіл қуантады
Расында бұған дейін облыстық яки республикалық энциклопедияларда Торғай турасында там-тұмдап жазылғаны болмаса, осындай іргелі еңбектің көпшілік қауымға ұсынылуы алғашқы рет болып отыр
Энциклопедияда өңірдің тарихи, мәдени, рухани һәм экономикалық өмірі жан-жақты қамтылған
Аймақтық энциклопедия халқымыздың Торғай елі туралы ғылыми, мәдени және тарихи танымын кеңейтетіні анық
Бір атап өтерлігі, тұңғыш энциклопедияға кірмей қалған есімдер болса, толықтырылып, болашақта қайта жария көреді деген сенімдеміз.
Сөз орайы келгенде энциклопе­дия­ның жоба авторларын атап өткен ләзім
Жобаның бастамашыл тобында жазушы-журналист Таңатқан Рсаев, белгілі публицист, «Қазақ газеттері» ЖШС-ның бас директоры – Редакторлар кеңе­сінің төрағасы Жұмабек ­Кенжалин, филология ғылымдарының докторы Ғарифолла Әнес және экономика ғылымдарының кандидаты Жетпісбай Бекболатұлы болды
Кітапты құрас­тырып, баспаға әзірлеген және бас редак­торы – Таңатқан Рсаев
Кітаптың редакция алқасына елімізге белгілі ғалымдар Ә.Тәтіғұлов, А.Ахметов, Т.Бөрібаев, Ә.Бірмағамбетов, Ж.Хамзин, жазушы Қ.Салғарин және бүгінде бақилық болған этнограф, ақын С.Кенжеахметұлы, жазушы-журналист С.Шүкірұлы кірген.
Торғай халқы тектілердің мекені деп тегін айтылмаса керек
Тағдырдың талқысына түсіп, қиындықтың қыспағында қалса да еш мойымай, халқының қамын ойлаған асылдарымыз қаншама! Торғай ежелден-ақ батырлар мен даналардың алтын бесігі болған
Азаттыққа жетудің азапты жолында қазағы үшін жанын құрбан еткен даналар мен батырларымыз осы өңірден аз шыкқан жоқ
Жоңғарларға қарсы азаттық күрестің қаһарманы Шақшақ Жәнібек батырдың, ұлт ұстаздары Ыбырай Алтынсарин мен Ахмет Байтұрсынұлы, Алаш ардақтысы Міржақып Дулатовтың, отарлық саясатқа қарсы қан майданға шыққан 1916 жылғы ұлт-азаттық көтерілістің басшылары Әбдіғапар мен Аманкелді батырлардың тарихта қалдырған іздері мәңгілік екені сөзсіз.
Торғай елі қай кезде де таланттарға кенде болған емес
Қазақ әдебиеті мен өнеріне, білімі мен мәдениетіне қомақты үлес қосып жүрген Торғай өңірінің талантты тумалары бүгін де ел абыройын асқақтатуда
Бұрынғы Торғай облысының орталығы болған Арқалық қаласында, Жангелдин, Амангелді аудандарында есімін елге танытқан қоғам, мәдениет, өнер қайраткерлері, қарапайым еңбек адамдары да жеткілікті
Шежірелі өлкенің тарихынан сыр шертетін бұл энциклопедия Торғай жұртының өмірін жан-жақты қамтып, өңір даңқын кейінгі ұрпаққа жеткізуді көздейді.
Бүгінгі «Торғай елі» деген ұғым Торғай, Жыланшық, Қабырға өзендерінің жаз бойы көкмайса шалғынға оранып, қырлары қырмызы гүлге бөленген кең-байтақ алқаптарын қамтитын Арқалық, Амангелді және Жангелдин аудандары аумақтарын қоныс еткен іргелі жұртты танытады
Ол сонау патшалық Ресей тұсынан бастап, кешегі кеңестік кезеңде үш дүркін дербес облыс болып отау тіккен әкімшілік аймақтың қомақты бөлігін құрайды
Жергілікті халқы сан ғасырға созылған тар замандарда ұлы тарихтың небір қанды оқиғаларын бастан кешті, бостандық пен азаттық жолындағы айқастарда білек түріп бірге күресті, заман ағымынан кейін қалмай, экономикасы мен мәдени тұрмысын бірлесіп дамытты
Бұл кітап осынау байырғы да жасампаз атамекеннің өткен тарихи жолын, көп салалы шаруашылығы мен мәдениетінің өсу-өркендеу барысын баяндап, өзен-көлдері мен басқа да табиғи-географиялық атау­ларын, ірі елді қоныстарын, қиын-қыстау кезеңдерде атқа мініп, елі мен жұртына басшы болған, білім бұлағын аршып, халқының көзін ашқан, өнер қуған белгілі азаматтарын таныстыруды мақсат еткен энциклопедиялық басылым
Кітапқа тарихи тұлғалардан бастап, Социалистік Еңбек Ерлері, ғұмырнамалық деректері толық, еліне қалтқысыз қызмет етіп, үкімет ордендерін алған еңбек адамдары мен соғыс ардагерлері, арнайы атақтары бар мамандар, ғылым кандидаттары мен докторлары, шығармалары баспадан жарық көрген ақын-жазушылар мен өнер қайраткерлері, аудан және көрнекті шаруашылық басшылары іріктеліп алынған.
Кітап материалдары барлық академиялық, энциклопедиялық басы­лымдар үлгісімен қазақ әліп­биінің реттік тізімі бойынша орна­ластырылған
Энцикло­педия­дағы Арқалық ауданы, Аман­гелді ауданы, Жангелдин ауданы деген көлемді материалдарда өңірдің тарихи-географиялық және мәдени-экономикалық даму жолы жан-жақты баяндалған
Жеке тұлғалар негізінен ресми азаматтық құжаттары бойынша берілген
Бірқатар тарихи мақалалар мен жеке тұлғалар, ақын-жазушылар хақындағы материалдар оларды мазмұндық жағынан байыта түсу мақсатымен библиографиялық көрсеткіштермен толықтырылған.
Тарихтан тәбәрік болған Торғай­дың ұлан-ғайыр даласы мен дана болған баласы туралы анықтамалық басылымның, іргелі еңбектің шығуы түптеп келгенде төл тарихымызды түгендеуге жол ашатыны анық
Торғайлық этнограф-зерттеушілердің, жазушы, ғалымдардың шашылған тарихи деректерді біртұтас дүниеге ұластырып, осындай кең ауқымды энциклопедия құрастыруда атқарған еңбектері орасан зор
Өткен күндердің өшпес даңқын көлемді энциклопедияға енгізген авторлық ұжымның ізденісін халық тиісінше бағалайтыны сөзсіз.
Сөз соңында айтарымыз, елімізде бар­лық академиялық және энцикло­педиялық талаптарға сай жазылған осындай «Торғай елі» энциклопедиясы сынды қомақты еңбектер молая берсін дейміз.
Берік ӘБДІҒАЛИҰЛЫ, 
саяси ғылымдарының кандидаты, 
Арқалық қаласының 2012-2013 жылдардағы әкімі
