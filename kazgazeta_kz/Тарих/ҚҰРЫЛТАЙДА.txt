Сабыржан ШҮКІРҰЛЫ
Белгілі журналист, жазушы Сабыржан Шүкірұлы оқырмандарымызға кеңінен танымал қаламгер
С.Шүкірұлы «Егемен Қазақстан» газеті Бас редакторының орынбасары, республикалық «Сұхбат» газетінің Бас редакторы болып қызмет атқарған
Сонымен қатар оның әдеби туындылары да баспасөз бетінде жарияланып жүр
Оның халқымыздың тарихы, қазақ тілі мәселесіне қатысты жазғандарын оқырмандар қашанда ыстық ықыласпен қабылдайды
Ол «Ана тілі» газетінде де жауапты қызмет атқарып, әсіресе қазақ тілінің дамуына айтарлықтай үлес қосқаны өз алдына бір төбе әңгіме
Жуықта Сабыржан Шүкірұлы «Шақшақ Жәнібек» романын жазып бітірді
Бүгін осы туындыдан үзінді жарияланып отыр. 
1710 жыл
Қарақұм құрылтайына билер мен батырлар, сұлтандар мен байлар салтанатпен келісті
Негізгі әңгіме қорғаныс жайы болғандықтан батырлар жасақтарымен, сұлтандар нөкерлерімен келді
Қарасы молдауы Қанжығалы Бөгенбай батырдың жасағы
Жәнібектен жігіт жасы үлкен Орда бұзар отыздың үстіндегі кезі.Жоңғары, қалмағы, орыс-орманы бар, бірталай майданды көріп, терлігі тұзданып, қанжығасы қанданған ол қазіргі сақа батырлар қатарында аталады
Ана жылы Ұлытауда көрген Ерасыл да келіпті
Өзінен екі жастай ғана үлкендігі бар екен
Алайда сом тұлғасы қатарынан ересек көрсетеді
Бітімі – бітім-ақ
Жалпақ жауырын, төртпақ дене тастан қашалғандай жіксіз сомдана біткен
Дауысы да зор
Майдан көріп, ширығып қалған
Бес жүздей жасағы бар, ысылған, жауынгерлік кейіп бар.
Көріне бастаған жас батырлардың кішісі Жәнібек екен
Аманжол ұранды Шақшақ батырдың баласы атанып жүргендіктен де болар, әзірге өзі ерекше ерлігімен танылмаса да, ата даңқы алға сүйреп, кәделі ортаға кіргізіп, санатқа алынулы
Жәнібек майдан емес, құрылтай болғандықтан салтанаттылау келген
Бес жүз жасағының әр жүзінің аттары бірыңғай түстен
Қарапалуанның жүздігі бірыңғай сүлік қарадан,Бөкенбай жүздігі – күреңнен, Байғозыныкі – торыдан, Елібайда – жирен, Барақ жүздігі біртекті ақбоз
Жасақ киімі әркімнің өз бетінше тапқаны емес, бір қолдан пішіліп, ине-жіптен жаңада өткен бірыңғай үлгіде
Қарулары да солай: найза, қылыш, садақ, қалқан, бұғалық
Ұсақ қақтығыстарда қолданып жүрген сойыл, шоқпарларды бұл жолы қарға ілдірмеген.
Жасақтың жабдықтаушы тобы жалпы қосынға белгіленген маңға жорық қостарын тіккен
Қос ағасы Досан бастаған атшылар, аспазшылар, жабдықтаушылар, азықтық түлік малшылары өз шаруаларын бекемдеуде
Құрылтайға шақырылған Кіші Арғын өкілдері, Қарабас пен Қошқар бастаған үлкендер жағы күні бұрын тігілген арнаулы үйлерінде.Сойыстығы мен сауыны ерте, Ханның сауын айтқанын хабарлаған жаршы белгілеген күнінде жеткізілген.
Наркүреңмен алға түсіп, өзінен сәл кейіндеу Байғұлақ, Жан­ғожа, Сан­дықбай, олардан кейін жүзбасылары алға дара түсіп, үш-үштен сап түзеген жасақ әз Тәуке бастап биікте тұрған Хан Кеңесі мен батырлар, билер мен аталы байлар шоғырының алдынан Аманжолдап өткенде жұрт бір дуылдасып қалды.
– Апыр-ай, мынау бір жаңа тұрпатты жасақ қой!
– Кімнің жасағы деді?
– Ә, Шақшақ батырдың нәсілі ме?
– Жәнібек деді ме?
– Е, бұл Қошқар батырдың ұлы ғой, – дескен үндер естіліп жатты.
Бұл Хан Кеңесі басталардан бір күн бұрынғы жиналған жасақ байқауына шыққан сәт болатын
Бастаушы:
– Шақшақ Қошқарұлы Жә­нібек ұлан жасағы! – деп хабар­лады
Қошқарұлы дегенге тіксіңің кірегенімен де, Шақ­шақтың есімінің ру дәрежесінде аталуы толқытты
«Қанжығалы Бөгенбай батыр жасағы», «Қаракерей Ерасыл батыр жасағы» деп рулары аталғанда жи­налған жұрт қошеметтеп, «Иә, аруақ, жар бол!» десіп тұрды
Бұл өткенде де Шақшақ тектілер бір көтеріліп қалысты.
Тек мұны батыр демей, ұлан деп атады
Жәнібектің қаһарын маңайдағы қалмақтар сезінгенімен, атағы әлі қазаққа шыға қоймаған, Хан төңірегіне жетпеген-ді.
Наркүреңді аяңға салып, алшаң бастырып, дулығасының үкілігі мен найзасының айқабағы күнге шағылып, Сандықбай қаққан дабыл мен Жанғожаның кернейі шеру салтанатына дем беріп, жасақты рухтандыра түсті
Жұртшылық та «Бәрекелді! Болсаң бол!» десіп тұрды.
Сұлтандар аз санды нөкерлерімен сапқа тұрып, байқау шеруіне шыққан жоқ
Тек батыр атанып жүрген Әбіл­қайыр сұлтан мыңдығымен көрінді.
Әбілқайырды бұрыннан, Түркістан­нан біледі
Құрдас, батыл жігіт
Ұлы жүзден жасақты ешкім көрін­беді
Жетісу жеріне жоңғар жортуыл­дары жиілеп, ел азаматтары қорғаныста екен.
Қарақұм құрылтайы деп атал­ғанымен, жиын құм ішінде емес, Хан шатыры жиекке қарайғы жазаңға орнаған
Ханның жазғы һәм көшпелі Ордасы – Хан шатыры орнаған шымайтты жазаң шөбі жапырылмай, тұяқ тимеген, бір ізді жаяу адам соқпағы ғана таспадай тартылып жатыр
Белгілі-белгілі кісілер ғана біртіндеп келіп, әз Тәукеге сәлемдесіп шығуда
Айнала жасауыл, үйлестіру жұмыстарында жүрген төлеңгіттер
Қонақ қабылдайтын, аспаздық, ас-сулық орындар Хан шатырынан аулақта орналасқан
Бір қабат құм ішіне дейін Хан жасағы
Жеке батырлар жасақтары далалық беттерге, Хан шатырын алыстан орай орын тепкен
Бір беті қалың орғыл құм, бір өңірі Арал теңізі, бір беткейде Ұлытау қатпарлары табиғи қорған болып тұрған бұл жер Құрылтайға арнайы таңдалғандай
Жағалай жау анталаған, мына заманда қапыл жағдайды да ойластырмай болмайды
Ел Астанасы – Түркістан қалың жұрттан бірбүйірлеу, шалғай жатыр
Мына жер қазақ даласының қай өңіріне де жақын.Жолға көп күн кетпейді
Әсіресе осы қазір тынышсыздау болып тұрған Кіші жүз жұртына қолайлы.
Жиын ашық далада
Биіктеу бір төбе текшеленіп, кілем төселген
Хан тағы төбенің кейіндеу жағына орнатылып, билер мен батырлар, басқа да ел құрметтілері ілгері жағында, Тақ­тың екі жағынан доғалана оты­рысқан
Қалың жұрт төменде, көк шөп­­ке жайғасқан
Масаның ызыңы есті­лердей тыныштық
Жәнібек те оншақты адамымен осы топта
Жасақ ат үстінде, қарауылда.
Жаршы: – Хан әз Тәуке сөйлейді, – деп жария етті
Әз Тәуке тағынан сәл ілгері ұмсына түсіп, Асатаяғын үш мәрте түйіп барып, сөз бастады:
– Уа, жамағат! Бұл Құрылтайды сал­танатқа шақырып отырған жоқ­пын
Ел басына ауыр күн төңгелі тұрған соң, ақыл қорытуға шақырдым
Жеріміз кең, көп жұртпен шектесеміз
Соның қайсысы болсын қазақ жерінен қармап қалғысы, орайы келсе жалмап-ақ қойғысы бар
Көп заманнан бері орысқа сөз салып келеміз
Әзір тең сөзге илікпеуде
Қалмақ, башқұр, орыс қазағын айдап салып, қысым жасаумен келеді
Бұхар, Қоқан, Хиуа хандықтары да көз алартуда
Жоңғарды айдап салып Қытай отыр
Жетісудың шет жағасын жұлмалай да бастады.
– Уа, халайық! Осындай күйде елді қалай қорғаймыз, жерді қалай сақ­таймыз?
Бүгін осыған ақыл қорытып, қорғаныс қамына кірісуіміз керек.
Халқымыз, «Ханда қырық кісінің ақылы бар» деп сенім артады
Алайда ол жайшылықта, бейбіт заманда болар
Ал мынадай күнде сол «Қырық кісінің» ақылы да аздық етіп тұр
Кемел билер, тіректі сұлтандар, жүректі батырлар, білекті қалың қауым, сендерді сол жетпес ақылдың орнын толтырып, қазақ тағдырына қорған болар шешім алуға шақырдым, – деп Асатаяғын бір түйіп тоқтады.
Жолы үлкен, қазіргі билерден жасы да үлкен Төле би қамшы тас­тады.
Хан: – Сөйле, Төле!
Жаршы: – Үйсін Төле би сөйлейді, – деп қаттырақ үнмен жариялады.
– Уа, халайық, бармысың! Хан иеміз жағдайды айтып, бағдар сілтеді
Осынша қалың жауға қазақ қайтып төтеп берер? Қайсымен соғысармыз?
Күш нешеге бөлінбек? Қалың қолымыз, от қаруымыз жоқ
Жасан­ған жауға не қайран қыламыз? Жоң­ғар жойқын күшке айналып барады
Қарсы тұрмай, келісімге барсақ деймін, – дегенде біраз адам қозға­лақтап қалды.
Осы кезде Орта жүз Қазыбек би қамшы тастады
Қаздауысты атанған бидің қоңыр үні жұртшылықты қайта тыныштандырды.
– Жоңғарға бір иілсек, одан қай­тып қазаққа бостандық жоқ
Бостандық қана емес, қазақ мүлде халықтықтан қалып, жұтылып кетпек
Тіл де, дін де, діл де кет­пек
Орыспен тіл тауып, жоңғармен соғысу керек
Орысқа біз әлі жұмбақпыз, жоңғар бізді біледі
Орысты алдарқатуға болар, жоңғар қазақты жоймай, жерін бүтіндей иеленбей тынбас, – дегенде қоштаған үндер де әр тұстан байқалып қалды.
– Жоңғар бірден тіліңді де, дініңді де жояды
Ерің – құл, қызың – күң болады.
Осыған көнемісіңдер? – дегенде көпшілік, – Жоқ! – деп дүр етісті.
– Олай болса, бес қаруды сай­лаңдар, атты жаратыңдар, елді ширатыңдар, азық-түлік қамдаңдар! – деп бітірді сөзін азатшыл би.
– Иә, аруақ, қолдай гөр! Қазыбек бимен біргеміз! – дескен дауыстар денірек естілсе де, жұрттың бәрі бір тілекке ден қоймағаны да білінді.
– Соғысып қайтеміз, дала кең емес пе, жоңғарға жуымай, құм-құм­ды, тау-тасты тасалап кетпейміз бе.
– Діндес Хиуа, Қоқанға қосы­лайық, – дегендер де болды.
Осы тұста ашу қысқан Қанжығалы Бөгенбай батыр дағды бұзып, орнынан ұшып тұрып, айқай салды:
– Қарадай тоз-тоз болып ыды­рағанда, не ел боларсың? Кім сыйлар? Әркімге кірме, тәуелді болып, сәу­меңдеп күн кешерсің
Қазаққа ешкім қорған болмайды
Сарт та, қызылбас та, орыс та, жоңғар да, қы­тай да, тек талағысы, тонағысы келеді
Жауға пенде болғанша, алысып, азаттығымызды қорғайық, ел бүтіндігін сақтайық, келешекті ойлайық
Бүгін біз өзіміз ыдырасақ, ертең мүлде жоқпыз
Мен қасық қаным қалғанша қазақ жауымен соғысамын! Менің жасағым да пенде болуға бас имейді
Бәріңді де қолға қару алуға шақырамын! – дегенде:
– Біргеміз, біргеміз!
– Баста батыр!
– Дұрыс сөз!
– Жөні осы!
– Бөгенбай батырға қосыламыз! – дескен үндер гулеп кетті.
Жаршы: – Халайық демалсын, Хан Кеңесі жалғасады, – деп жариялады.
Құрылтай алдында өткен үш күнгі Кеңес қилы пікірді көп алдына салып барып, енді тағайын шешім алуға отырмақ.
Зауал ауа Хан шатырда өткен Хан Кеңесіне Қанжығалы Бөгенбай батыр мен Әбілқайыр сұлтан да шақырылды
Шау тартса да тізгінді берік ұстап келе жатқан әз Тәукенің алдында ешкім шырық бұзған емес
Әдеп қатты ұсталады
Хан ендігі сөзді талқыға салмай, кесімді ұйғарымын айтты:
– Үйсін Төле бидің жоңғармен соғыспай, бітісейік деуі басы бүтін қосылу емес
Әзірше келіскен болып, күш жинап, тойтарысқа әзірлік жасау мақсаты болар
Бүгін бұл пікірді көп алдында айтқаны орынды болды
Жансызы болса естігені, жеткізгені керек
Төле биге жоңғармен келі­сім жасап, бағынған болып, әзір­ше алдарқата тұру жүктеледі
Бұл жоңғарды елімізге бірден шап­қын­шылықпен лап қоймай, есекдәме­лендіріп, тежей тұрады.
«Балта шапқанша, дөңбек жалтарады» деген, осы кезде ішкі жұртымыз қол құрап, жасақтанып, ашық майдандасуға күш жинап алар.
Алшын Әйтеке би о дүниелік болғалы сұлтандар бет-бетіне тартып, әр тарапқа бейімделіңкіреп бара жатқан Кіші жүздің тізгінін бір қолға беріп, тұрақты мықты жасақ құру керек
Бір емес, бірнеше жұрт тарапынан жаулық көріп отырған бұл өңір рулары бұлай кете берсе, тіпті бір-біріне өздері де жауығып ке­тулері ықтимал
Осы мақсатта, жас та болса, жасақ басқарып, соғыс кө­ріп ысылған, ел басқаруға қабілеті бар, Ордада танылған Әбілқайыр сұл­танды Кіші жүзге Хан әрі сол Жүздің әскер басы етіп тағайын­даймын.
Біртұтас қазақ әскерін құрып, жа­­сақтауды Бас қолбасшы етіп та­ғайындай отырып, Қанжығалы Бөген­бай батырға жүктеймін
Қас батыр бүгін құрылтайда жаумен қасық қаны қалғанша соғысуға ант етті
Кезектен тыс, ұлықсатсыз сөйлеп, ғұрып бұзып, тұрып кеткені үшін оған берілетін жаза осы болсын, – дегенде Бөгенбай:
– Хан ием, ғафу өтінемін
Жа­заңыз­ды ризалықпен қабыл алдым, – деп оң қолын кеудесіне қойып, басын иді
Осы тұста отырғандар бір серпіліп қалды.
Хан сөзін жалғады.
– Қазақтың барлық қосындары Бас қолбасшыға бағынады
Бас қолбасшы Хан Кеңесінің шешімін мүл­тіксіз орындайды
Қаздауысты Қазыбек би тұрақты Хан Ордасында болады
Жасынан айтысып-тартысып келе жатқан қал­мақ-жоң­ғарлармен соғысқа елді жұмыл­дыру жүктеледі
Елге ықпал­ды үш бидің бірі Әйтеке марқұм жоқ, Төле би көрініп қимылдай алмайды
Астыртын ғана хабарласып тұру керек
Салмақ енді бүтіндей Қазыбек биге түседі
Жиенбет, Ақтанберді, Бұқар сынды ақын-жыраулар батырларды, азаттықты жыр етсін, елді бірлікке шақырсын.
Шешім осы
Ертең құрылтайда жария­лаймыз, – деп Хан кеңесі аяқтал­ғанын аңдатты
Дағдыда, Бас қолбасшы Ханның өзі болуға тиісті
Бұл – билік тұтқасын берік ұстаудың басты кепілі
Алайда әз Тәуке жасы келгендіктен жорыққа қол бастап шығуға шамасы жоқ-ты
Шешуші билікті Хан Кеңесіне беру арқылы тізгін ұстауды жөн көрген
Ұзақ жыл хандық құрып, еліне өлшеусіз еңбегі сіңіп, әз Тәуке атанған Хан өз беделіне сенімді еді
Билікке көтерген Әбілқайыр мен Бөгенбайға да, Орда төңірегіне де сенімі берік-ті.
Келесі күні Құрылтайда Хан Жарлығын естіп, жұрттың дені қолдаған шешімге бәтуәласып, әрі қарай өзара қонақ шақырысуға ұласты
Жәнібек қосынында Қарабас пен Қошқар батырларға сәлем беруге келген Есет Көкіұлы, Қанжығалы Бөгенбай, Әбілқайыр, Ерасыл сынды бірқатар жас берендер қонақта болып, баталарын алды
Әбілқайыр хан емес, батыр қалпын ұстанып, аға батырлар алдында кішік, қатарларымен тең отырды
Хандық та, қолбасшылық та әлі кеудеге жетпеген, албырт ер мінезінде ғана еді.
Бас қолбасшы күндіз батыр­лардың басын қосып, кеңес өткізген
Бәріне елдеріне оралуды, жасақтарын толық­тырып, қару-жарақ соқтырып, жорық аттарын, қосындарын сайлап, хабар күтуді тапсырған
Жәні­бекті мыңбасылыққа тағайындап, қосынын толтыруды жүктеді
Жәнібек іштей, «Сандықбай тағы мақтанатын болды-ау» деп елеусіздеу жымиған
Жасақ бай­қауынан кейін, «Осы жолы мың­басы боласың» деп жорыған-ды ол.
Құрылтайда әдеттегі ас пен тойлар­дағыдай атжарыс, көкпар, күрес тәрізді ойын-сауық болған жоқ
Жағдайға байланысты дыр­дулатпағанды жөн көргендей
Тек Әбілқайырды Кіші жүз өкілдерінің Хан көтеру рәсімі жасалды
Ақбоз ат шалынып, ақкиізге отырғызып, ру басылары мен батырлары көтеріп, уақытша тігілген Хан Ордасына апарып, төріне отырғызды
Хан Ордасына он екі қанат ақ туырлықты киіз үйге екі бүйірінен қоржындай, іштен қатынайтындай етіп, тағы екі үй қосылып тігілген
Төрде жерден сәл көтеріңкі тақта қойылып, түркімен кілем жабылып, үстіне патсайы көрпе салынған.
Жері шалғай, елі торығулы Төле би тобы аттанып кеткен
Тәуке хан кіші хан рәсіміне қатысқан жоқ
Ел үлкендері мен сақа батырларды ертіп, үйде күткен Қаздауысты Қазыбек би бата бергеннен кейін, Әбілқайыр құран ұстап, ант берді
Қан кешу, арпалыста өтер отыз сегіз жылдың алғашқы қадамы, өз қанын шашып тынар тақ пен бақ тайталасының алғашқы сәті осылай басталды.
Құрылтайдан аттанар алдында Жәнібек әрі құрдас, әрі сырластау, енді осы өңірдің билеушісі болған Әбіл­қайырға соғып, тілек білдіріп шықты.
Жас хан: – Жәнібек, мекендеріміз іргелес, жауларымыз да ортақ, түбі ыңғайлас, бір-бірімізге қол беріп тұрмасақ болмас, – деген.
– Қай жауға болса да біргеміз, – деген Жәнібек.
Бұл – алдағы асуы қиын ұзақ са­пар­дың байламындай болған боздаланың екі боздағының серттей сөзі еді.
