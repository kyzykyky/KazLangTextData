Хиуа ханы Әбілғазының (1603-1664) аталған шығармасы – Шыңғыс ханнан бұрынғы және одан кейінгі дәуірлерде Орта Азия, Қазақстан, Таяу Шығыс елдерінде болған ірілі-уақты оқиғалар мен сол тұстағы мемлекет басқарған қайраткерлер жүргізген саясат жайындағы жылнама
Оның шежіре деген аты болмаса, ол жоғары ғылыми деңгейде жазылған шын мәніндегі тарихи шығарма деуге де болады
Кітаптан Әбілғазының өз заманындағы тарихи шығармалардан хабардар болғаны, көп жағдайда оларды пайдаланғаны байқалады
Ол Рашид ад-дин, Шәрафәддин сияқты шығыс ғұламаларының тарихи еңбектерімен жақсы таныс болған, қажет болған жерде өз ойын дәйектеу үшін оларға сілтемелер жасайды
Сондықтан бұл еңбектен біз қазақ халқын құраған рулар мен тайпалардың көне тарихы, тұрмыс-тіршілігі мен мәдениеті, этнографиясы жайлы көптеген деректер табамыз.
«Шежірені» орыс тіліне алғаш аударған белгілі арабтанушы ғалым Г.Саблуков аударманың кіріспесінде былай деп жазады: «Хорезмдік сұлтан әрбір аңызды қайдан, қай еңбектен алғанын көрсетпейді, оның шығармасын Рашид ад-дин және басқа жазушылар тарихымен салыстырғандар оның деректерді өте дәл, дерекөздерден сайма-сай алғанын айтады».
Аударма авторы өзінің жоғарыда келтірген кіріспе мақаласының бір жерінде Әбілғазы «Шежіресінің» тарих ғылымы үшін маңыздылығын былайша көрсетеді: «Вообще скажу, – деп жазады ол, – что Родословная тюркского племени в ряду исторических сочинений, которые восточная мусульманская литература доставляет нашей истории, как для пополнения моңғольского периода ее, так и для познания Мавереннагра, восточного соседа России, в политичес­ком и этнографическом отношениях, удерживает за собою достоинство немаловажного исторического источника».
Шындығында да, шетел ғалым­­да­рын былай қойғанда, өткен ғасыр­­лардағы көрнекті орыс шығыстану­шы­лары Н.А.Аристов, В.В.Бартольд, А.Н.Бернштам, Н.И.Веселовский, Б.Я.Вла­димирцов сияқты көптеген зерттеушілер өз еңбектерінде Әбілғазы шығармаларын кеңінен пайдалан­ған
Өкінішке орай, Қазақстан тарихшыларының көне дәуірге арналған еңбектерінде Әбілғазының «Түрік шежіресіндегі» деректер тым аз кездеседі
Мәселен, Қазақ ССР тарихының 1979 жылы орысша жарияланған II томында («Феодалдық Қатынастардың дамуы
Қазақ халқының және қазақ хандығының қалыптасуы») Әбілғазы еңбегіне бірер жерде ғана сілтеме жасалады
Ал «Материалы по истории казахских ханств XV-XVII веков» (Алма-Ата, 1969) деген жинаққа Әбілғазы еңбегі мүлдем кірмей қалған
Ал дұрысына қарағанда, Әбілғазының аталған еңбегінен қазақ халқын құраған рулар мен тайпа одақтарының моңғол шабуылы кезіндегі және одан кейінгі дәуірдегі тарихынан мол деректер табуға болар еді.
Қазақ халқы құрамына енген рулардан «Шежіреде» жиі кездесетін ру-тайпа аттары – найман, жалайыр, керейіт, қоңырат, т.б
Мәселен, «Шежіреде» наймандардың көне жұрт екені, малы мен басы көп өскен халық екені, Шыңғыс хан заманындағы патшасы – Тиаң хан екені, қоныстарының моңғол жұртында, Қарақорым деген жерде екендігі айтылады
Қоңырат елін Әбілғазы асылы моңғол нәсілінен еді, Жорлық мергеннің ұлы Қоңырат аталатын, барлық коңырат елі содан шықты дейді
Шыңғыстың анасы — Ауалун (Оолұн) қоңырат қызы екенін жазады
Сол сияқты «Шежіреде» қыпшақ, ұйғыр, татар, қырғыз халықтарының тарихына қатысты да деректер баршылық
Олардың моңғол шабуылына дейінгі қоныстары, патшалары туралы мәліметтер бар.
Жеке қазақ рулары туралы деректер болғанымен, тұтас қазақ халқының тарихына қатысты оқиғалар көп кездеспейді
Оның себебі, біздіңше, шежіреде тек Шыңғыс тұқымынан болған хандардың тарихы сөз болумен байланысты болса керек
«Тоқай Темір нәсілінен қазаққа хан болғандарының баяны» деген тақырыпшада Өзтемір, Хожа Бадақұл үғлан, Орыс хан, Құйыршықхан, Барақхан, Әбусағит (лақабы — Жәнібек хан) аталады
Енді бір жерінде Жошы әулетінен Дешті-Қыпшақта хан болғандарды сөз еткенде, олардың ішінен Берке хан, Өзбек хан, Жәнібек хандарды ерекше ілтипатпен атайды, сол сияқты Тода Менку, Бердібек сияқты хандардың залымдығын, пасықтығын да жасырмайды
Мәселен, Өзбек хан тұсында бүкіл Жошы елі өзбек деп аталғанын, ал Бердібектің елуімен Бату хан әулетінің аяқталып, хандық Жошының өзге балаларының ұрпақтарына ауысқанын айтады
Берке ханнан бастап хан ордасы Сарайшықта болғанын, одан кейінгі хандардың да сонда жерленгенін тілге тиек етеді.
Берке хан бастап мұсылмандықты қабылдап, шариғат заңын қатаң сақтайды, інісі Тоғай Темір де мұсылман болады
Хижраның 664 жылы 25 жыл патшалық құрып қайтыс болады
Берке хан өлген соң Менку Темір хан сайланып, Бату хан дәстүрімен аға-інілеріне ұлыстарды бөліп береді
Ақ орда мемлекетін Шибан ұлы Баһадүр ханға береді
Менку Темір хан өлгеннен кейін оның орнына Тода Менку хан сайланады, бірақ ол залым, дарынсыз адам болады
Тоқтағу онымен соғысып, оны жеңіп, өзі хан болады
Ол көп елді бағындырып, алты-ақ жыл патшалық құрып, қайтыс болады
Ол өлгеннен кейін елді 13 жастағы Өзбек хан басқарады
Оның заманында халықтың дәулеті артып, ұлыс ұлысымен исламға кіреді
Одан соң барша Жошы елі өзбек елі атанады
Оның орнына хан болған Жәнібек ғұлама, ибалы, ақылды кісі болды
Оның орнына хан болған Бердібек іші қара, залым болды, барлық аға-інісін өлтіріп тынды, одан кейін бұл тұқымнан хан болатын ешкім калмай, хандық Жошының өзге балаларына ауысты
«Нар мойыны Бердібекте кесілді» деген мақал содан қалды дейді Әбілғазы.
Әбілғазы өзі Шыңғыс тұқымы бола тұрып, Шыңғыс пен оның балаларының қатыгездік істерін де жасырмайды
Мәселен, Жошының Сығанақ қаласына «маған бағынсын» деп жіберген нөкері Хасан қажыны өлтіргені үшін қала халқынан он мың адамды нақақ өлтірткенін жазады.
Әбілғазы, сондай-ақ түрік қолбас­шы­ла­рының ерлігін сүйсіне жазып отырады
Мәселен, Ходжент әкімі Темірмәлік пен Мұхаммед шаһтың баласы Жәлелетдиннің ерліктеріне «Шежіреде» бірнеше бет орын берілген.
Сол сияқты «Шежіреден» біз Орта Азияның түскей өлкелеріндегі халық арасында VІІ-ІХ ғасырларда-ақ ірге тебе бастаған ислам дінінің қазақ жұртын билеген хан сарайларына тек XIV ғасырдың орта тұсында ғана енгені жөнінен айқын мағлұмат аламыз
«Тұғлұқ Темір ханның мұсылман болғанының баяны» дейтін кітаптың бір тарауында ханның жаңа жыл санауымызша 1376 жылы ғана ислам дініне кіргені сез болады
Дешті Қыпшаққа ең алғаш Берке хан мұсылман болып, өз туыстарын мұсылман дініне кіргізгенін айтады.
Қиян-кескі соғыс салып, басында Орта Азия жеріндегі мұсылман қауымына жаулаушы болып келген моңғолдардың баршасы бертін келе өзінің о бастағы дінін, тілін мүлдем ұмытып, түрік нәсілді халықтармен кан-жыны әбден араласып, тілдес, діндес елге айналғаны – ­тарихи демографиялық заңдылықтардың ғажайып бір көрінісі
Қазақ арасындағы Шыңғыстан өрбіген хан тұқымының ұрпақтарын казір қазақ емес, мұсылман емес деп кім айта алады?!
Біз Қазақ хандығының құрылғанын 1465 жылдан, яғни Керей мен Жәнібек сұлтандардың Алтын Ордадан бөлініп, Жетісу жеріне көшуімен байла­ныс­тырып жүрміз
Әбілғазы «Шежіресінен» бұларға дейін де Дешті Қыпшақ жерінде қазақ руларына хан болғандарды кездестіреміз
Сондықтан қазақ халқының тарихы сөз болғанда ол хандардың жүргізген саясаты мен атқарған істері зерттелуі керек сияқты
Қорыта айтқанда, Әбілғазы Баһадүр ханның «Түркі шежіресі» – деректік, әдеби, танымдық жақтарынан өзге шежіре типті еңбектерден өзіндік ерекшелігі бар шығарма.
Бабаш ӘБІЛҚАСЫМОВ, 
А.Байтұрсынұлы атындағы Тіл білімі институтының бас ғылыми қызметкері, 
филология ғылымының докторы, профессор
