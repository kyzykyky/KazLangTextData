Сағатбек Медеубекұлы
Қарқара көтерілісі кезінде әр рудан бас көтерер ер-азаматтар түгел атқа қонған
Әр ауылдан жан санына қарай ондық, елулік, жүздік, бес жүздік, мыңдық топтар қаруланып, патшаға қарсы аттанғаны тарихтан белгілі
Жағыперді, Мұқан, Монай, Оразайлар бастаған топтардың ішінде менің аталарым – Сабырбек, Мамырбек, Әбілбектер де болған
Бірақ олар қол бастамаған
Қатардағы жауынгер есебінде ұрысқа қатысқан
Оны мен Сабырбек атамнан да, Мамырбек атамнан да сан рет естігенмін
Екіаша, Кеңсудағы патша отрядымен болған Оразай ойранына қатысқан аталарым өздерінен гөрі өзгенің ісін, ерлігін көбірек айтатын
Әсіресе, Оразайдың батырлығы мен ақылдылығын ерекше еске алатын
Бүкіл бір рулы елді патшаның оғынан аман алып қалғаны – шынымен оның айлалы, ақылдығын танытса керек
Бұл жерде мен өз аталарымды дәріптейін деп отырған жоқпын

Айтайын дегенім, 1916 жылғы Ұлт-азаттық көтеріліске сол кездегі қазақтардың әр шаңырағының тікелей қатысы бар
Бұл Жәмеңке, Ұзақ, Әубәкір
Тұрлығожа, Серікбай секілді бірді-екілі батыр атанғандардың көтерілісі емес, бүкілхалықтық көтеріліс болғандығын баса айтқым келеді
Әр отбасынан бас көтерер азамат атқа қонған болатын
Сондықтан да Патша өкіметі зәресі қалмай, жанұшыра лек-легімен әскер жіберіп, аяусыз жазалауды тапсырған
Жазықсыз жазалау жаппай қырып-жоюға, тонауға, қорлауға ұласқан
Қырғыннан аман қалғаны амалсыз Қытай ауды
Зор азап көрді
Қалмақтың қырғыны мен қорлығына тап болды
Одан «Патша құлады» дегенді естіп, кері келгенде де шекесі қызған жоқ
Ақ патша әскерінің қызылдардан қашып бара жатқандағы қырғынына тағы да тап болды
Осындай қияметті, нәубетті, зобалаңды, қасіретті, қиянатты басынан кешірген елдің есінен ештеңе өшпейді
Ол ұрпақтан-ұрпаққа айтыла береді

Сол жылдарда болған айтылуға тиіс мына оқиға да ойландырмай қоймайды
Руы – Қоңырбөрік, оның ішінде Қарағұл – Кенжебай Сейілханұлы деген ел бастаған ердің көтеріліс кезінде басынан кешкен бір сәті
Дәл осындай немесе осыған ұқсас оқиға Жағыпердінің де, Мұқан мен Монайдың да, Әшімжанның да, Оразайдың да, басқалардың да басынан өткені рас, тіпті әр қазақтың туған жермен амалсыз қоштасуға тура келгені де шындық болатын.
Автор
Қарусыз қашқан жанды ату оңай,
Қазақты қырды, қуды тонай-тонай.
Қарсылық көрсетпекке қол жинаған,
Кенжебай, Жағыперді, Мұқан, Монай.
Кенжебай жүз жігітті бастап келген,
Жапыра жау әскерін жасқап көрген.
Топ казак қаша ұрыс салып жүріп,
Жоқ болды Қайқы белден асқан жерден.
Топ жігіт қуанды әскер жеңгендей боп,
Өлігін өз қолымен көмгендей боп.
Кенжебай ақылды еді көпті көрген,
Қазақтың жеңгеніне сенген де жоқ:
– Жігіттер, патша әскері жеңілген жоқ,
Оққа ұшып құлағаны көрінген жоқ.
Ендеше, олар айла жасап жатыр,
Тығылып оқ атпады берілген боп.
Қәнеки, біз де қарап қалмайық та,
Аңысын ол әскердің аңдайық та.
Тауып ап жатқан жерін ту сыртынан
Тосын кеп қанды ұрысты салмайық па.
Олардың саны кемшін, атары көп,
Ал біздің жігіттердің қатары көп.
«Еркек тоқты – құрбандық ел жолына,
Ұрпақ үшін қалмаймыз қапалы боп».
Кенжебай осыны айтып аттандады,
Дауысы тік тұрғызды жатқан жанды.
«Райымбек!» дегенде аруақтанып,
Жау жаққа бәрі дайын аттанғалы.
Жүздікті үшке бөліп әр тарапқа,
Жөнелтті ту сыртынан қоршамаққа.
Бір-бірлеп жер қаптырып дым білдірмей,
Оқ, дәрі, мылтығынан олжа алмаққа.
Айласы іс жүзіне асырылған –
Таспажон сайына кеп жасырынған.
Әскерді үш жақтан кеп қоршап атты,
Мылтықтың тау жаңғырды тасырынан.
Бір тобы тұра ұмтылған жар астынан,
Бір тобы шықты тоғай арасынан.
Бір тобы су ішіне жасырынған,
Лап берді Қарқараның жағасынан.
Жүз адам он адамды бас салғанда,
Дірмәні келмей қалды жасқанғанға.
Ата алмай мылтықтарын, аттан құлап,
Шалма ұрылды тұра кеп қашқан жанға.
Біреуі найзаланған кеудесінен,
Біреуі өлген садақ жебесінен.
Біреуі қанжар кіріп жотасынан,
Біреудің шоқпар тиген төбесінен.
Әп-сәтте он солдаттың өлді бәрі,
Жүздікке қарсы атуға келді ме әлі.
Он мылтық оқ дәрісі, ат пен әбзел,
Қазақтың мүлкі болды ендігәрі.
Осылай Кенжебайлар жеңген болды,
Жеңгені шыныменен жөндем болды.
Сол леппен жәрмеңкеге лап қойғанда
Көрмеді зеңбірекпен келген қолды.
Пулемет оғы жауды қарша борап,
Тоқтамас оған қарсы қаншама оқ ат.
Зеңбірек добы түссе ортасына,
Жүздіктің жігі парша-парша болады.
Қырылды оқ ата алмай жауларына,
Жанында қалқасы жоқ қорғануға.
Жалаңаш кеудесімен оққа ұмтылған,
Не батыр құлап жатты аударыла.
Аруақтап алға шапса, оқ тиеді,
Алыстан атқан оқ кеп дөп тиеді.
Бұларда пулемет жоқ, зеңбірек жоқ,
Білтелі мылтығының жоқ тиегі.
Құласа, қайта тұра ұмтылады,
Дұшпанын келмесе де құртуға әлі.
«Жер үшін, ел үшін!» деп аһ ұрғанда,
Жүрегі қақ айырыла жыртылады.
Көзінен бұлбұл ұшып қайран елі,
Талай ер допша құлап жайрап еді.
«Шал өлсін, бала өлгенше» деген ұран,
Жігерін жігіттің де қайрап еді.
Тірісі қашты амал жоқ ақырында,
Дем беріп қасындағы жақынына.
Жалғыз ғап Кенжебай да кетті кері,
Қысып ап бердеңкесін тақымына.
Үш солдат тұра ұмтылды қармамаққа,
Тықсырып тақамаққа жарқабаққа.
Үш жақтан қамап келіп жарға тіреп,
Жалғыздың жанын оқпен жалмамаққа.
Кенжебай өскен қазақ даласында,
Солдаттың айласына қарасын ба?
Жалт етіп бұрылды да қойып кетті
Қараштың сазын бетке ап Қарасуға.
Қарасудың жағасы жыңғыл еді,
Жыңғыл өскен су бойы шұңғыл еді.
Сол шұңғылға түсіп ап бой тасалап,
Қайда кетіп қалғанын білдірмеді.
Сонда да қуды үшеу тоқтамады,
Кенжебайдан өзгені жоқтамады.
Көрсе болды атады көздеп алып,
Бар екен Кенжебайдың оққағары.
Қараштың сазы толған тұнбаларға,
Су тоқтап қалған терең жылғаларға.
Шымдары өркеш-өркеш көтеріліп,
Арасы ойдым-ойдым жырмаланған.
Бұл саздан білмеген жан өте алмаған,
Шетіне аман-есен жете алмаған.
Ортасына келгенмен кері қайтып,
Малтықтап тұнбалардан кете алмаған.
Талай мал ит пен құсқа тамақ болған,
Жол білмес жанға өмірлік сабақ болған.
Кенжебайдың кері аты құлынынан
Қараштың сазында өсіп аяқтанған.
Сондықтан жатқа біледі әр тұнбаны,
Кенжебай саздан қорқып тартынбады.
Қарашқа енген кезде тізгін түрді
Үш солдат жетіп қапты артындағы.
Тұяғы Қараш сазын жатсынбасын
Білген соң қоя берді аттың басын.
Етпеттеп жалын құша жатып алды,
Келеді ажал қуып артында шын.
Үш солдат шауып келіп сазға кірді,
Сүріне, омақаса қаз-қаз тұрды.
Бір кезде үлкен тұнба кездесіп еді,
Аттарын сабай-сабай зорға жүрді.
Аттардың дір-дір етті аяқтары,
Қалшылдап суға жақын таяп барды.
Тұнбаны иіскеп алып осқырынса,
Иесі мылтығымен таяқтады.
Аттары түсті суға амалсыздан,
Біртіндеп бата берді табансыз мал.
Адамнан қайран жоғын білгендей-ақ,
Ат өзі жан ұшыра амал қылған.
Тұнбаның шеті тіп-тік жарқабақ-ты.
Саз төмен тартып жатыр батқан атты,
Үш солдат сыпырылып аттарынан,
Тұнбаның ортасында малтып жатты.
Жете алмай солдат тұнба жағасына,
Жармасар ат мойнының сағасына.
Кенжебай арғы бетке жеткен кезде,
Үш солдат қалды саздың арасында.
Кенжебай қырға шықты ұзап барып,
Жүрегін қысқан мұңды жүз ақтарып.
Кім аман қалды артта жау оғынан,
Қай батыр қалды жауға тұзақталып?
Санасын сан сапақ шер буды-дағы,
Ел жұртын ойлап тағы булығады.
Қарқара жақта патша әскері кеп,
Оқ жаудырып жатқан-ды құрғыр әлі.
Кенжебай бара алмайды Қарқараға,
Патшаның қырғыны әлі тарқамаған.
Қалды артта қайран күні қалқалаған,
Қалды артта сайран күні ән қалаған.
Қасында кер атындай арғымағы,
Арғы бетке қашуды ар қылады.
Ес білген шақтан елін қорып еді,
Жастыққа тимей күн-түн жар құлағы.
Елі мен жерін ойлап тебіренсе,
Ыстық жас жанарынан қарғылады:
«Уай, қайран, Албаным-ай, Албаным-ай!
Жете алмай қор болдың-ау арманыңа-ай!
Хан жайлау қасиетті Қарқараны,
Патшаның басы бүтін алғанын-ай!
Патшаға бала бермеу – сылтау болды,
Азаттық алу жолын таңдадың-ай!
Кәрі-жас түгел атқа қонғанымен,
Жеңе алмай тістелді ғой бармағың-ай!
Сонда да көзсіз ерлік тәуекелмен,
Солдатқа қарсы шауып барғаның-ай!
Бойында бес қаруы, оқшашары,
Зеңбірегі тағы бар арбалы жай.
Соған да қарамастан ел, жер үшін,
Ұрысты ұранменен салғаның-ай!
Жанына жақындатпай қырып салар,
Зеңбіректің астында қалғаның-ай!
Өмір мен өлім қарсы келген шақта
Қашуға мәжбүр болдың жан-жағыңа-ай.
Бір үйдің арда өскен кенжесі едім,
Шынымен қалдым ба, Алла, зарға бұлай?!
Артым – өрт, алдым – тұман, оң-солым – оқ,
Не болар енді менің таңдауым-ай?!
Кетемін қиып қалай Тұйығымды,
Тең келмес Жер бетінде ұйығымды?
Қырғында кетті талай батыр, бағлан,
Басамын қалай ішкі күйігімді?
Шыңына көзім салсам көңілім өскен,
Қайтемін Хантәңірдей биігімді?
Бір туған ақыл айтар ағаларым,
Ерте өліп, ел-жұрымды жағаладым.
Бәрін де адал жанның жолдас қылдым,
Мал-жаны бар-жоғына қарамадым.
Көп жасап көргені көп, білгені көп,
Ақылман үлкендерді сағаладым.
Қай жерде қалды екен қайран жұртым,
Қорғаны болуға да жарамадым?
Кер атым, туабітті тұлпарым-ай,
Сездің бе ақ патшаның құртарын-ай,
Аяғың жерге тимей желдей естің,
Шығандап бар күшіңмен шырқадың-ай!
Сен қашсаң, туған жерден, мен де қашсам,
Беремін не деп жауап ұрпағыма-ай?!
Кім үшін атқа қондым, қол бастадым,
Не үшін бесқаруым қолға ұстадым?
Ұмтылды не мақсатпен ақ патшаға,
Кім үшін құрбан болды жолдастарым?
Бабалар аманаты – туған жерді,
Кім үшін келді менің қорғаштағым?
Туған ел, туған жерді тастап кетсем,
Менің де әз басыма қонбас бағым?
Кер атым, сүт беріп ем құлыныңнан,
Сипалап өсіріп ем тұлымыңнан,
Дәл қазір елді тастап Қытай ассам,
Патшаның құтылам ба құрығынан?
Қызық бар онда қандай мені күткен,
Тайған соң туған жердей тұғырымнан?
Бәрібір елді тастап кете алмаймын,
Кетпеймін суын ішкен құдығымнан.
Жаратқан берген жанын өзі алады,
Бөлініп кете алмаймын ұрығымнан.
Кетпеймін, кете алмаймын
туған жерге,
Байланып өстім жүйке-жұлынымнан!»
Бозторғай бұрынғыдай сайрамайды,
Күн көзі күлімдемей, жай қарайды.
Мұң басқан шерлі жүзін Кенжебайдың
Самал жел жұбатқандай аймалайды.
Жаймалап көк шалғынның жапырағын,
Жатады, жантаяды, отырады.
Мамықтай жамбасына тиген жердің,
Не деген ыстық еді топырағы?
Өзені Қарқараның өрген бұрым,
Төсінде қозы ойнап, желген құлын.
Жанына қимас сезім құйған жердің,
Қадірін неге білмей келген бұрын?
Па, шіркін, Мыңжылқының жайлауын-ай,
Кеудесін мұң қысса да жайнауын-ай!
Мың гүлге оранып ап тербеледі,
Қасірет төнсе-дағы қойнауына-ай…
Тәңіртау шыңдарынан бұлақ аққан,
Толқыны тастан аунап құлап жатқан.
Төсіне туған жердің тамшылайды,
Кенжебай көз жасындай жылап аққан.
Егіліп етпетінен жатып алды,
Сан-саққа кетті адасып ақыл, ары.
Өткенін өксігімен есіне алып,
Кеудесін қарс айыра аһ ұрады.
Бір өзі, өзге ешкім жоқ жалғыз аттан,
Тағы бір кеш батырып, таңды ұзатқан
Сәтінде ер Кенжебай атқа қонып,
Бел буды қара басы қаңғымаққа…
Не көрер тауға барса, тастан басқа,
Азықсыз ойға түссе, аш қалмас па?
Жол тапса, жалғыз жүріп, елін тастап,
Қалмай ма ар-ұятқа бостан-босқа?!
Кешегі елі қайда қалқалаған?
Төрі қайда адамдар алқалаған?
Белі қайда бүркітпен аңға шыққан,
Көлі қайда шаттықтан шалқалаған?
Күн жалғыз аспандағы, Ай да жалғыз,
Бұл жалғыз, жігіт-желең, қайда сан қыз?
Өрген мал, жүгірген аң, андыз-андыз,
Жоқ болған тамылжыта сайраған құс!
Күлкісіз жапа-жалғыз күндер өтті,
Ұйқысыз уайыммен түндер өтті.
Санасы сансырады, қалжырады,
Ала алмай ағайыннан бір деректі.
«Не пайда босқа шаршап қаңғығаннан,
Не пайда жауды жалғыз аңдығаннан…»
Деді де іздеп кетті босқын елді,
Тірліксіз тірі жүргенді ар қылғаннан…
Сәуір
2016 жыл
Алматы облысы
