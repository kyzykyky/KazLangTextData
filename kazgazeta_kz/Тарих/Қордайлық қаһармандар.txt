Адамзат тарихында бұрын-соңды орын алған қарулы қақтығыстардың ішінде өткен ғасырда елу миллиондай адамның өмірін жалмаған Екінші дүниежүзілік соғыстың кесепаты ауыр болды
Бұрынғы Одақ елдерінде Ұлы Отан соғысының зардабын шекпеген қала, ауыл, отбасы некен-саяқ
Бүкілхалықтық қасіретке айналған бұл қанды қырғынға тек Қордай жерінен аттанған 10 мың 784 адамның жартысына жуығы туған табалдырығына қайта оралмады
Олардың қатарында майдан даласында асқан ерлікпен қаза тапқан, есімі отансүйгіштіктің үлгісіне айналғандары да бар.
Бала кезімізден әйгілі 28 батырдың ерлігіне тәнті болып өстік.Олардың Мәскеу түбіндегі қанды шайқасы Ұлы Отан соғысындағы ең жоғары ерлік үлгісі ретінде тарихта қалды
Соғыс басталғаннан кейін іле-шала Алматыда жасақталған генерал-майор И.В.Панфиловтың 316-шы атқыштар дивизиясының үлесіне сол кездегі ортақ Отанымыздың жүрегі – Мәскеуді қорғау тиді
Ал дивизияның 1075-ші полкі, 4-ші ротасындағы жиырма сегіз жауынгердің 1941 жылғы 16 қарашада Дубосеково разъезінде күші басым жаумен қасық қаны қалғанша шайқасып, жауды бір адым да алға жібермеген таңғажайып ерлігі бүкіл майданға аңыз болып тарады
«Ресей кең байтақ, бірақ шегінерге жер жоқ, артымызда – Москва!» – бұл саяси жетекші В.Клочковтың ақтық шайқас алдында жауынгерлерін жігерлендіріп айтқан соңғы сөзі еді
Онымен бір окопта ерлікпен опат болған жиырма сегіздің бірі – Николай Никонорович Белашов біздің қордайлық азамат екені мақтаныш сезіміне баурайтын.
Ұлы Отан соғысының тарихында алтын әріптермен жазылып қалған панфиловшылар тобының бұл ерлігі туралы осы оқиғадан небәрі екі күн өткенде, 19 қарашада бүкілодақтық «Известия» газеті бірінші болып хабарлады
Газет тілшісі Г.Иванов «8-ші гвардиялық дивизия шайқаста» деген мақаласында 1075-ші атқыштар полкінің сол қанатында қорғаныста тұрған роталардың бірі қиян-кескі шайқаспен жаудың тоғыз танкісін жайратып, үшеуін өртеп жібергенін, қалғанын кері шегінуге мәжбүр еткенін жазған
Ал 28 қарашада «Красная звезда» газетінде бұл ерлікке «28 батырдың өсиеті» деген тақырыппен бас мақала арналады
Осылардың негізінде және сол алапат шайқаста ауыр жараланып, ғайыптан тірі қалған жауынгерлердің айтуымен «Красная звезданың»1942 жылғы 22 қаңтардағы нөмірінде Александр Кривицкийдің шайқастың жай-жапсары толық бейнеленген «28 батыр туралы» деген көлемді очеркі жарық көреді.
Ал соғыстың басталуына бір жыл толғанда, яғни 1942 жылғы 22 маусымда елдің бас басылымы «Правда» газеті: «Орыс гвардиясының дәстүрімен жеңіске жету жолында өлімге қасқая қарсы тұруы, өзін құрбандыққа қиюдан да тайсалмас жанкештілігі мен төзімділігі – советтік 28 батырды ерлікке жетелеген ерек қасиеттер болды» деп жазды
Осы дивизияның командирі генерал Панфиловтың әскери бөлімдерге таратылған бұйрығындағы: ­«…Біз Мәскеу үшін ұрыстардың ең маңызды және шешуші нүктесінде тұрмыз
Жау біздің қорғанысымызды бұзып өтуге бар күшін салып, жүрегіміз – Мәскеуге ұмтылатын болады… Не жеңу, не өлу
Бір қадам да артқа шегінбеу! – Отанымыздың бізге, Мәскеуді қорғаушыларға жауын­гер­лік бұйрығы осындай…» деген жалынды сөздерімен жігерленген панфиловшылар қандай ерліктерге де тастүйін дайын еді.
…16 қарашада таңертең дивизия орна­ласқан аумақты жау алдымен ұшақтармен бомбалап, артынша бір сағатқа жуық ­артиллериямен төпеледі
Аспан ­айналып жерге түскендей алапат атыс басыла бере ­Красиково деревнясы тарабынан қарақұрттай қаптаған неміс ­автоматшылары Дубосеково разьезіндегі 1075-атқыштар полкі, ­2-батальон, 4-ротасының 2-ші ­взводы тұрған бекініс шебіне қарай ­ентелеп келеді
Жауынгерлер окоп ернеуінен оларға ызбар шаша көз тігеді
Бұлардан еш қарсылық күтпестен, қаруларын көлденең ұстап парадтағыдай аяқтарын алшаң басқан фашистерге зығырданы қайнап, шетінен қырып салмаққа тек, жақындай түсуін күтуде
Гитлершілдер жүз қадамдай жерге таяғанда ысқырық естілді
Бұл взвод командирі орынбасарының атысты бастауға белгісі еді
Сол-ақ екен біздің жақтан пулемет сақылдап қоя берді – атып жатқан Иван Шепетков
Алматылықтар оны филармония артисі, цирк акробаты ретінде білетін
Қазір ол аузынан от шашқан алапат соғыс қаруымен оқты қарша боратып жаудың алдыңғы легін баудай түсіріп жатыр
Оған таяу жерде тағы бір алматылық темір ұста Гаврил Митин винтовкамен немістерді нысанаға алып атуда
Алматы зооветинститутының ветсанитары Әлікбай Қосаев, Алматы облысы Қаратал ауданының колхозшысы Мұсабек Сеңгірбаев, Шаумян атындағы артельдің мастері Абрам Крючков, Жамбыл облысы Қордай ауданының комсомолы Николай Белашов, Алматы трамвай тресінің жұмысшысы Нарсұтбай Есеболатов, қырғыз жігіті Дүйшенкул ­Шопоков… көздегендері мүлт кетпей жауға қарсы айбат көрсетуде.
Қазақстандық жауынгерлер соғыс тарихында сирек кездесетін ерлік жасап, жаудың болат құрсанған машиналарына төтеп берді
Гвардияшылардың 23-і қаза тапты, бірақ жау танкілері олардың шебінен өте алмады
Бұл ерлік бүкіл майданға аңыз боп тарады
Осыдан екі күннен кейін, 18 қарашада генерал Панфилов қаза тапты, іле-шала дивизияға оның есімі берілді
КСРО Жоғарғы Кеңесі Президиумының 1942 жылғы 21 шілдедегі Жарлығымен барлығына Кеңес Одағының Батыры атағы берілді.
Жиырма сегіз батырдың бірі ­Николай ­Белашов Жамбыл облысы Қордай ауданының Сұлутөр өңірінде ­Новопавловка (қазір Белашов) ауылында 1911 жылы дүниеге келген
Бастауыш сыныптық білімі болды, комсомол мүшесі
Соғысқа дейін Киров атындағы колхозда темір ұста болып істеген, ауыл шаруашылығы артелі комсомол ұйымының хатшысы болған
1941 жылы шілде айында отыз жасында әскерге шақырылып, 316-шы атқыштар дивизия­сына қабылданады
Кеңес Одағының Батыры Н.Белашовтың есімі ­ауданда құрметпен аталады
1977 жылы ­аудан орталығында мүсіні орнатылған ­болса, 2007 жылғы Жеңіс күнінде бұл орынға жаңа ескерткіші қойылды
Бейбіт аспан астында жезбен қапталған солдат бейнесі күнге шағылысады
Қолында граната, жарқын болашақ үшін өлімге бәс тіге жау танкісіне қарсы ұмтылған батырдың өр тұлғасы
Осыдан жетпіс жеті жыл бұрын Волокаламск тас жолының бойында, Дубосеково разъезінің түбінде 28 панфиловшы батырлар жасаған өшпес ерліктің қас-қағым көрінісі осылай бейнеленген
Ескерткіштің ашылу салтанатына батырдың туған қарындасы Александра Никоноровна, қызы Валентина Николаевна келіп қатысқан болатын
Белашовтың өз кіндігінен бір ұл, бір қызы болған
Анатолий деген ұлы ­Киров атындағы колхозда жүргізуші болып жұмыс істеп, кейін Алматы жаққа қоныс аударған
Қазір олардан бірнеше немере, шөберелері бар
Батырдың өзі туған шағын ауылға, аудан орталығының және Үлкен Сұлутөр ауылының бір-бір көшесіне есімі берілген
Аудандық мұражайда, мектептерде батырдың тарихи деректері қойылған бұрыштар бар.
Әрине, соғыстың аты соғыс, онда ойға келмеген жайлар да болып жатты
Мәселен, алғашқыда түгел қырылды деп саналған батырлардың алтауы тірі қалған
Васильев, Шемякин, Шадрин, Тимофеевті кейіннен санитарлар ұрыс даласында өлімші болып жараланған күйде тауып алған
Ал Қожабергенов пен Добробабиннің тағдыры басқаша өрбіді
Рота байланысшысы Қожабергеновты политрук сол күні таңертең Дубосековаға хабар айтуға жіберіп, ол жолай жаудың қолына түсіп қалады
Артынша амалын тауып неміс тұтқыннан қашып орман ішінде жасырынып жүрген жерінде біздің әскерлер тауып алады
Сөйтіп, ол атақты шайқасқа тікелей қатысқан жоқ
Ал жараланып есінен танып жатқан Добробабинді немістер өздерімен алып кеткен
Кейіннен біздің әскерлерге қосылады
Бірақ неміс тұтқынында болғаны үшін ол кеңестік түрменің де төрінде біраз жыл отырады
Баз біреулер ойдан шығарылған деп жүрген ерлік оқиғасының шынайы көріністері осы тірі қалғандардың айтуымен де толықтырылған еді
Басында окоптағылар жиырма сегіз емес, жиырма тоғыз адам болған
Немістер екінші мәрте қаптаған танкімен келіп: «Орыстар, беріліңдер!» деп дауыс тастағанда бұлардан бір адам шығып тізерлеп жауға қол көтерген
Сол мезет окоптағылар сөзге келместен сатқынды ту сыртынан өздері атып салған.
Осы мақаланы дайындау барысында 28 батырдың әрқайсысының деректеріне мұқият үңіле отырып Белашовтан бөлек ­Москаленко Иван Васильевичтің де қордайлық болғанына көз жеткіздік
Мәскеуде 1988 жылы шыққан «Совет Одағының Батырлары» деген кітапта (II том, 118 бет) оның ұлты украин, 1912 жылы Жамбыл облысының Георгиевка селосында туғаны жазылған
Алтыншы сыныптан соң Ыстықкөл облысының Жетіөгіз ауданында жұмыс істеген
Соғысқа сол жақтан аттанған
Белашовпен бір күнде, бір окопта қаза тапқан И.Москаленконың қырғызстандық батырлар тізімінде жүруі сондықтан.
Ал, жалпы исі қордайлық Кеңес Одағы­ның Батырларының саны төртеуге барады
Тағы да жаңағы кітапты парақтайық
Сол екінші томның 550-бетінде Сущев Степан ­Захарович туралы айтылады
Ол 1914 жылы 24 желтоқсанда Қордай ауданының Георгиевка селосында туған
КПСС мүшесі, 1937 жылға дейін осындағы тері өңдеу зауытында жұмыс істеген
Соғысқа дейін әскери қызметін өтеп келіп, Фрунзеде НКВД органдарында қызмет атқарған
Майданға өзі сұранып барып, Орталық майданның 60-шы армия, 112-ші атқыштар дивизиясының 416-шы полкінде взвод командирі, атқыштар ротасының партия жетекшісі болды
1943 жылы 28 қыркүйекте Киев маңында плацдармды алуда жараланған рота командирін алмастырып жаудың қарсы шабуылын тойтарғаны үшін Батыр атағы берілген
Соғыстан кейін Қырғызстанның Беловодск жүк автобазасында жұмыс істеді.
Сондай-ақ Романютин Александр ­Иванович те 1924 жылы Георгиевкада (бүгінгі Қордай) туған
КПСС мүшесі
Соғыстың аз-ақ алдында іргедегі Қант жұмысшылар поселкесінде мектеп бітіріп, сол жерден майданға алыныпты
Артиллерист, Воронеж, I және II Белорусь, I Украин майдандарында соғысты
1944 жылы Днепрден өтіп жау плацдармын алу кезіндегі ерлігі үшін Батыр атағы берілген
Соғыстан кейін Киевте, Алматыда тұрып, 2006 жылы қайтыс болды.
Ерлік ешқашан ұмытылмақ емес
Ресейде де, біздің елімізде де 1941 жылғы сұрапыл күзде Мәскеу қорғанысына Панфилов дивизиясының өлшеусіз еңбек сіңіргені әділ бағаланды дей аламыз
Батырларға ескерткіштер орнатылып, фильмдер түсірілуде
Қаншама кітаптар жазылып, мұражайлар ашылды
Әндер шығарылып, театрлық қойылымдар қойылуда
2005 жылы Қазақстан Президенті Нұрсұлтан ­Назарбаев Мәскеуде Ұлы Жеңістің 60 жылдығына арналған салтанатқа қатысып, Дубосеково разъезінде панфиловшы батырлардың қаны тамған топыраққа тағзым еткен, В­олокаламск қаласында Панфилов пен Момышұлы бюстерінің ашылуына қатысқан болатын
Ал өткен жылы Ресей мен Қазақстан бірлесіп «28 панфиловшылар» деген жаңа фильмді экранға шығарды
Иә, заман өзгеруде, бірақ біздің аталарымыз бен әкелеріміздің ел басына күн туғанда есепсіз төгілген қанымен жасалған ерлігіне, Ұлы Отан соғысындағы Жеңіске деген құрметімізге ешқашан дақ түспеуге тиіс
Олардың қатарында 28 батырдың ерлігі де қай заманда да мәнін жоғалтпайтын, отаншылдық асқақ рухтың өнегесіне айналған, күйе жағылмайтын ерлік деп білеміз.
Құрманбек Әлімжан,
Қазақстан Журналистер 
одағының мүшесі
Жамбыл облысы
