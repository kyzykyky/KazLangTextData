Мемлекет және қоғам қайраткері Абдолла Розыбақиевтің революциялық және журналистік жолы 1917 жылы Ақпан революциясынан кейін-ақ басталған.  1917 жылы Верный қаласында өз туысы Әлиакпар Розыбақиевпен , ағайынды Мұхамбет, Мұса Рузиевтермен бірге «Верный қаласындағы мұсылман жұмысшыларының Біріккен Одағын» құрған
Сол ауыр күндерде ол  «Садаи таранчи»,  «Кәмбәғәлләр авази», «Жетису ишчи хәлиқ мухбири», «Көмек», «Фуқара», «Ұшқын», «Кедей еркі», «Тілші», кейінірек «Еңбекші қазақ» газеттері мен «Биринчи чамдам», «Қизил таң» журналдарын  шығаруға  атсалысты,  мақалалар жазды
Ол газет-журналдарға қатысуымен  қатар баспасөзді үнемі насихаттап, ұлттық баспасөздің қалыптасуына бүкіл күш-жігерін салды. 
Қайраткердің журналистік мұрасына биік идеялық, оптимистік асқақ пофос тән
Абдолла Розыбақиев бір қатар материалдарын шаруашылық, экономика мәселелеріне арнады
Әсіресе Қосшы тіршілігі, кооперация жұмысы туралы көп жазды
Жетісу облыстық Қосшы одағының төрағасы болып тұрғанда бұл ұйымның міндеті, маңызы, құрамы, жергілікті жерлердегі жай-күйі туралы бірнеше материал жария­лады
Жазғандарынан еңбек адамына деген сүйіспеншілік сезіледі, оның жігер-күшіне, мүмкіндігіне шексіз сенеді, жасампаздық қабілетіне бас иеді
Оның жазғандарында, сондай-ақ қазақ халқының әдет-салты, этнографиялық белгі, дәстүрлері көп әңгімеленеді
Журналист-публицист шығармаларына тән тағы бір ерекшелік асып-тасып сөйлеу, білгірсу жоқ
Ойын байыппен, салмақпен, қызыл сөзсіз жеткізеді.Оның өз ұлтының тағдыры, тілі мен әдебиетінің, мәдениетінің жай-күйі туралы жазған өткір публицистикалық мақалаларының өзі бір кітап болады
Бүгінгі таңда 13 мың данамен халыққа таралып жатқан «Уйғур авази» газеті, ұйғыр тілінде білім беретін мектептер және Абай атындағы Қазақстан ұлттық педагогика институты жанындағы ұйғыр бөлімі, Қ.Қожамияров атындағы мемлекеттік академиялық Ұйғыр музыкалық-комедия театры, Р.Сүлейменов атындағы Шығыстану институты құзырындағы Ұйғыртану орталығы – осылардың барлығы ­Абдолла Розыбақиев арман-мақсаттарының орындалуы деп айтуға болады.
Қарымды қоғам қайраткері, ұлт қаһарманы, жаңа өмірдің жаршысы, жалынды журналист-публицист, ұйғыр халқының ардагер азаматы Абдолла Розыбақиевтің өмірі, революциялық және біз жоғарыда тілге тиек еткен журналистік жолы туралы көптеген мақалалар, естеліктер, кітаптар жазылды
Алайда бұл еңбектер сол сұрапыл заманның ырғақ-ыңғайына қарай жазылғандықтан, оларда қайраткердің партия және Кеңес өкіметін нығайтуға қосқан үлесі туралы көп айтылады да, ұлт қаһарманы мұрасының өзектілігін айқындайтын, барлық материалына арқау болған халықтар достығы туралы атқарған жұмыстары қарастырылмаған
Абдолла Розыбақиев үнемі халықтарды достыққа, бірлікке, өзара ынтымаққа шақырып отырған
Сол үшін біз оның ұлт қаһарманы ретінде түрлі ұлт өкілдері арасындағы достық пен бірлікті нығайтуға дәнекер болғандығын еш уақытта ұмытпауымыз керек.
Қазіргі уақытта тәуелсіз елімізде жүзден аса ұлт өкілдері бір шаңырақтың астында тату-тәтті өмір сүріп келеді
Әсіресе ұйғыр халқы мен қазақ халқының ежелден қалыптасқан достық жібі бүгінде үзілген емес
Бауырлас екі туысқан халықтың мәдени байланыс­тарын айтудың өзі артық
Тіліміз бен дініміз, тарихымыз бен тағдырымыз туралы ешкім таласпайды да
Тұрмыс-тіршіліктің қызығы мен тауқыметін бірге көріп келеміз
Барлық салаларда солай деп айтсақ, асыра сілтеген емес
Міне, осы достықтың іргесі мен түп-тамырын қарастыратын болсақ, көз алдымызға бірден көрнекті мемлекет және қоғам қайраткерлері Абдолла Розыбақиев пен Ораз Жандосов келеді.
1918-1920 жылдары ұлттар мәселесі бойынша облыстық комиссариат ұлттық саясатты жүзеге асыру бойынша көптеген ізгі шараларды белгілеген
Онда облыстық комиссар Ораз Жандосов және оның бірінші орынбасары ­Абдолла Розыбақиев үлкен жұмыс атқарған
­Бауырлас екі халықтың өкілі басқа да ұлт өкілдерімен тығыз байланыста болып мызғымас достықтың нығаюына зор үлес қосқандығын байқаймыз.
Тарихи деректерге сүйенетін болсақ, Абдолла Розыбақиев пен Ораз ­Жандосов өте жақын араласқан, бір-біріне құрметпен қараған
1918 жылы олар Жетісу облыстық ұлттар комитетінде бірге жұмыс істеген
Бірін-бірі жұмыс барысында ауыстырып та тұрған
1937 жылы көптеген адамдардың басына қауіп-қатер төнді, ел болашағы үшін шарқ ұрып сабылған, тіпті осындай адал мақсатпен жүріп, маңдайын тауға да, тасқа да соққан абзал перзенттеріміз ­Абдолла Розыбақиев пен Ораз Жандосовтің әділетсіздікке душар болғандығы өкінішті-ақ…
Екі қайраткер бауырлас екі халықтың достық байланыстарын одан әрі нығайтуға ерекше көңіл бөлген
Міне, осы достықтың тамыры өте тереңде екенін Верный большевиктерінің бірі К.Ходжаев өз естеліктерінде былай деп жазады: «Мен – өзбек, Абдолла Розыбақиев – ұйғыр, Ораз Жандосов – қазақ, Багаутдин Шагабутдинов – татар, Магази Масанчи – дүнген, Абдукерим Садиқов – қырғыз
Соған қарамастан, біз бір-бірімізге көмекші және адал дос бола білдік
Сонымен қатар бір-бірімізге ұстаз және шәкіртте болдық».
Абдолла Розыбақиев Пав­лодар аудандық партия ко­митетінің бірінші хатшысы болып келген жылдары оның қазақ шаруаларына көрсеткен қамқорлығы туралы сол жылдары аудандық газетінің ­жауапты хатшысы қызметін атқарған Қалижан Бекхожин өзінің «Абдолла ағай Керекуде» мақаласында былай деп жазады: «Колхозшылар, ауыл адамдары Абдолла Розыбақиевті өзінің қамқоршысы, достық дәнекері ретінде өте жақсы көріп кетті
Ол кісі туралы: «Абдолла ағай келіп кетті, бізге сиыр беріп кетті» дейтұғын
Я болмаса ауыл ақ­сақалдары Розыбақиев деген есімді қа­зақшалап, «Оразбақи ағай айт­қандай, қазақ болған соң бір сиыры болуы тиіс» деп, Розыбақиев жолдастың шаруалардың игілігінде азды-көп мал болуына мүмкіншілік туғызғанын үлкен ілтипатпен тебірене айтатұғын
Менің жерлестерім, оның ішінде ақсақалдар, «Оразбақи ағай» деп ол кісіні үлкейтіп айтатынына таңғалатын едім
Себебі Абдолла ағай сол кездері бар-жоғы 36 жаста болатын
Бірақ ол жас болуына қарамастан, бұл өңірде де ежелден ­бауырлас болып келген ұйғыр мен қазақ халқының арасындағы туысқандық байланыстарды, бірлік пен достықты әрмен қарай нығайтуда үлкен рөл атқарды
Сондықтан да Розыбақиевтің есімін тек ұйғыр халқы ғана емес, қазақ халқы да мәңгі есте сақтайды һәм оны достық дәнекері ретінде құрметтейді.
Филология ғылымының докторы, профессор Темірбек Қожакеевтің «Көк сеңгірлер» атты кітабында Абдолла Розыбақиев туралы жазған мақаласында былай делінеді: «А.Розыбақиев – туысқан ұйғыр халқына ғана емес, бүкіл Қазақстанды мекендейтін барлық халықтарға ортақ қайраткер
Ол – мұндағы көп ұлттардың бостандығы, теңдігі үшін күрескен революционер
Ол – ұйғыр мен дүнгеннің, қазақ пен қырғыздың, орыс пен басқа да ұлт езілгендерін бірдей көрген, бәрінің де ауыр тұрмыс-тағдырына жүрегі сыздап, жаны ашыған интернационалист
Ол қазақ баспасөзінің дамуына да көп еңбек сіңірген, әрі қазақ қаламгерлерін баулуда да үлкен ұстаз болған
Сондықтан оны қазақ халқы да өз журналисіміз деп біледі»
Бұл пікірді қазақ баспасөзінің ірі қайраткерлері де мойындайды, өз естеліктерінде үлкен ілтипатпен тебірене жазады
Мысалы, белгілі қарт журналист Сара Есова кезінде «Жеке өз басымның редакторлық қызметті жете меңгеріп, публицист ретінде қаламымның ұштала түсуіне Абдолла Розыбақиев көп көмектесті» («Социалистік Қазақстан» газеті, 25 наурыз, 1978) деп ағынан жарылған.
Абдолла Розыбақиевтың Қазақстан Республикасының аумақтық бүтіндігін сақтап қалу жолында орасан зор еңбек сіңіргендігін тарих ғылымының кандидаты Гүлмира Сырғабайқызы Нарматова өзінің «А.Розыбақиевтың мемлекеттік және отандық-саяси жолы» атты ғылыми еңбегінде былай деп жазады: «Межелеу қорытындысы бойынша 30-жылдары Қазақ АССР-не Қазалы, Ақмешіт, Түркістан, Шымкент уездері және Әулие-Ата уезінің едәуір бөлігі, Сырдария облысының, Ташкент уезінің бөлігі және Мырзашөл уезі, Самарқан облысының Жизақ уезінің көшпелі 6 болысы қосылды
Бұрынғы Жетісу облысының Алматы, Жаркент, Лепсі, Қапал уездері және Пішпек уезінің бірнеше болысы Қазақстанға өтті.
Сондықтан ұлттық-территориялық межелеу барысында Қазақ АССР-і 700 мың шаршы километрге, ал халық саны бір жарым миллионға жуық өсті
Енді республика аумағы 2.7 млн шаршы километрді құрады, ал халық саны 5.230 мың адамға жетті».
Қорыта айтқанда, Абдолла ­Розы­бақиев өз халқы, елі үшін қызмет атқарды һәм сол жолда шейіт болған ұлт қаһарманы, дана көсемі
Қайраткердің мемлекет алдында сіңірген қажырлы еңбегін, қызметін Қазақстан үкіметі жоғары бағалады
Алматыдағы ең үлкен көшелердің бірі оның есімімен аталды һәм сол көшедегі үйдің біріне ескерткіш тақта орнатылды
Бұрынғы Үкімет үйі орналасқан алаңға басқа да мемлекет қайраткерлері қатарында Абдолла Розыбақиевтің ескерткіші орнатылды
Алматы облысындағы ауылдардың көпшілігінде оның атында көшелер бар, совхоз, мектептерге есімі берілген
Ақын-жазушылар, композиторлар және қыл қалам шеберлері Абдолла Розыбақиевке арнап шығармалар жазды
Қуддус Қожамияровтің симфониясын, Долқын Ясеннің поэмасын, Күрәш Зулпиқаровтің полотноларын білмейтіндер аз болса керек.
Ұйғыр халқының көсемі Абдолла Розыбақиевтің 120 жылдық мерейтойы кең ауқымда аталып жатыр
Осы ізгі шаралардің бәрі Абдолла Розыбақиев есімінің халқымыз үшін қаншама қадырлы екендігін көрсетсе керек
Сол себептен Қазақстан Республикасының гүлденуі мен көркеюі және аумақтық бүтіндігін сақтап қалу жолында аянбай еңбек еткен қайраткер әділ, адал және өз ісіне берік, жарқын идеялары, сарқылмас қасиеттерімен ел есінде мәңгі сақталады.
Өмібаян беттерінен:
* 1920 жылы Жаркент уездіқ әскери революция комитетінің төрағасы лауазымына тағайындалды.
*1921 жылы Ташкентке шақыртылады және Түркістан Коммунистер партиясы Орталық Комитеті жанындағы Аз санды ұлттар бөлімін басқарды.
*1921 жылы Түркістан ұйғырлары революцион одағының жауапты хатшысы және бюро мүшесі болып сайланды.
*1921-1923 жылдары Жетісу облыстық партия комитетінің бірінші хатшысы, облыстық атқару комитетінің төрағасы және «Қосшы» одағының төрағасы болды.
* 1925-1927 жылдары Москвадағы Свердлов атындағы Коммунистік университетте білім алды.
* 1927-1929 жылдары Қазақстан өлкелік партия комитетінің ұйымдастыру (Орг отдел) бөлімін басқарды.
*1929 жылы Қызылорда облыстық партия комитетінің бірінші хатшысы болып тағайындалды.
* 1930-1932 жылдары Қазақстан Республикасы Тәминат (Снабжения) халық комиссары болып тағайындалды.
* 1932 жылы Шығыс Қазақстан облысы қарамағындағы Павлодар аудандық партия комитетінің бірінші хатшысы қызметін атқарды.
* 1932-1937 жылдары Москвада халықаралық Ленин мектебінің аспирантурасын тәмамдады
КСРО Орталық Атқару Комитеті құзырындағы КСРО Ұлттар ғылыми-ізденіс институтындағы марксизм Орталық курстарының директоры болды.
* 1937 жылы Қазақстан КП(б) Орталық Комитетінің Баспасөз және баспахана бөлімінің меңгерушісі қызметтерін атқарды.
* 1937 жылы жазықсыз жалаға ұшырады.
* 1938 жылы 3 наурызда Алматыда атылған.
* Қазақстан Компартиясы Орталық Комитеті бюросының 1957 жылы 27 шілдедегі қаулысына сәйкес А.Розыбақиев ақталды.
Шәмшидин АЮПОВ,
«Уйғур авази» газетінің бөлім 
редакторы, филология 
ғылымының кандидаты
