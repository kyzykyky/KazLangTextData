Әрбір арайлап атқан таңға, жарылқап туған жаңа айға, жарқырап шыққан күнге жақсы тілек айту ежелден ел дәстүрінде бар жағдай
Сонымен қатар ел өміріндегі әрбір жаңалыққа, жақсылыққа шынайы ықылас, ниет білдіру, қолдау көрсету қасиетті борыш, міндетіміз де
Барлық пәк жүректі, ақ тілекті адал жандардың негізгі ұстанымы да осы
Белгілі ақын, Қазақстан Жазушылар одағының мүшесі Махмұтбай Әміреұлын да осындай жандардың қатарына қосуға болады.
Ақынның жуырда Алматы қала­сындағы «Арна» баспасынан жарық көр­ген «Ақ тілек» атты жыр кітабын оқы­ғаннан кейін осы ойымызды орнықтырғандай болдық
Ақынның бұл кітабына негізінен Елбасы, Елорда, туған жер, өскен өңір, көрнекті қоғам, өнер қайраткерлері және асыл ана, елге еңбегі сіңген ел азаматтары туралы арнау жырлар енгізілген
Сондай-ақ, ақын жайлы белгілі ақындар мен қоғам қайраткерлерінің арнау жырлары мен жылы лебіздеріне де орын берілген.
Кітаптың «Елбасы, Елорда, елім жайлы» деп аталатын алғашқы тарауындағы өлеңдерінде ақынның ел мүддесі жо­лындағы Елбасы атқарған аса ірі жұ­мыстарға деген шынайы ризашылық, мақтаныш сезімі айқын аңғарылады.
…Бар жақсымыз жағымды,
Елбасымен танылды.
Жарқыраған ғажайып,
Жаңа Астана салынды.
Елбасы мен халық бір,
Бірге қуат тауып тұр.
Бірге туып жұлдызы,
Көкте биік жанып тұр, – деп толғайды ақын «Елбасы мен халық бір» өлеңінде.
Автор Елбасының туған жері «Үш­қоңырға» жиырма шумақтан тұратын көлемді толғау жырын арнапты
Арнау жырда мынадай жолдар бар:
… Үшқоңыр жасыл жайлау, тау аты да,
Қоңыр қыр, қоңыр төбе, тау аты да.
Күш берген қасиетті, киелі өңір,
Талпынған талайлардың қанатына.
Кеңдік те кемеңгерлік бір басында,
Даладай дарқандық бар тұлғасында.
Таныған бүгін әлем Елбасымыз,
Нұрсұлтан Әбішұлы туды осында.
… Халқымның орындалып
басты арманы,
Елім де, Елбасым да аспандады.
Үшқоңыр, жас Сұлтанның тал бесігі,
Белгілі бәрі сенен басталғаны.
Үшқоңыр, көкке ұшырған
дара құсың,
Есіңе Сұлтаныңды аламысың.
Мәңгілік биігіңде тұрса деймін,
Жарқырап жас Нұрсұлтан –
бала мүсін.
Бұл өлеңде жақсы тілекпен бірге нақты ұсыныс та бар.
«Ақ тілек» кітабының екінші тарауын­да туған жер, өскен өңір туралы арнау жырлар топтастырылған
Бұлардың бар­лығында да туған жерге деген ыстық сезім, ықылас, шынайы махаббат, сағы­ныш сезіледі.
… Ғажайып бау да, қырат та,
Теңіз де көрдім жоқ теңі.
Барлығы соның бірақта,
Туған жер, саған жетпеді.
Исін сездім қаншама,
Қарағай, шырша, қайыңның.
Бәрі де ғажап болса да,
Шеңгел, жыңғылымды сағындым, – деп толғанады автор «Туған жерге» өлеңінде.
Автор «Сыр елі» атты көлемді толғау жырында:
…Сыр елім, жері жомарт, тауы мүсін,
Сен менің алыс кетсем сағынышым.
Жүректің өзің ғана аңсағаны,
Жанымның жанған лаулап
жарығысың.
Дария толқындары жарды ұрады,
Құлайды Сырға қарай тау бұлағы.
Шуағың жүрегімді нұрландырып,
Жыр-әнің жылдармен бір жаңғырады, – деп Сыр еліне деген шынайы ыстық сезімін білдіреді.
Автор «Қос шырақ» деген арнау
жырында:
…Түнді сүйем таңға жол
ашқаны үшін,
Күнді сүйем шуағын шашқаны үшін.
Туған жердің сүйемін топырағын,
Табанымен жан анам басқаны үшін.
Белдерімнен анамның ізін көрем,
Көлдерімнен аяулы жүзін көрем.
Туған жерім, жан анам –
қос шырағым,
Жүрегімде сәулесі үзілмеген, – деп туған жер мен асыл ана бейнесін көз алдына қатар елестетеді.
Кітаптың үшінші, төртінші тарауларында көрнекті қоғам, өнер қайраткерлері, асыл ана, ел азаматтары жайлы арнау жырлар енгізілген
Олардың қатарында көрнекті қоғам, өнер қайраткерлері Ыбырай Жақаев, Қашақбай Пірімов, Елеу Көшербаев, Еламан Жүнісбаев, ақын, жазушылар Қасым Аманжолов, Әбділда Тәжібаев, Сырбай Мәуленов, Тұманбай Молдағалиев, Зейнолла Шүкіров, сондай-ақ ғарышкер Айдын Айымбетов, олимпиада чемпиондары Илья Ильин, Зулфиялар бар.
Махмұтбай Әміреұлы «Ақ тілек» кітабына енген «Бата-тілек» деген өлеңінде:
… Көгімізде күн болсын,
Жерімізде нұр болсын.
Ер-азамат жиналған,
Әр қадамың гүл болсын,
Өмір жолың мың болсын! – деп жазған екен
Біз де әрдайым жақ­сылыққа жаны жақын, айналасын­дағы барша жанға ақ тілегі, адал пейілі дайын ақын досымызға ұзақ ғұмыр, шығармашылық табыс тілейміз.
Әскербек РАХЫМБЕКҰЛЫ,
Қазақстан Жазушылар 
одағының мүшесі
