Есім ханның екі ұлы бар еді
Олардың үлкені Жәнібек кезінде Мәуереннахрда үлкен аймақты билеп, кейініректе хан атанып, алайда қалмақтарға қарсы жорықтардың бірінде мерт болды
Ал екінші ұл –Жәңгір әкесі қатты науқастанып, төсек тартып жатып қалған соң, 1640 жылы, яғни Есімнің тірі кезінде-ақ таққа отырып, Қазақ елін сұрай бастады
Ес біліп, етек жиғаннан бастап-ақ Жәңгір әкесінің қасынан бір елі қалмай, оның барлық жауынгерлік жорықтарына қатысты
Мысалы, ол өзімен бірге Назар сұлтанды, Махмұт сұлтанды ертіп, 1634 жылы Ташкент қаласын қоршауға алды
Алайда олар Ташкентті бағындыра алмады және шығыстан қалмақтардың қазақ жеріне ентелеулеріне байланысты Жетісуға қайтып кетті.
Оның әскери қолбасшы ретінде кемеліне келіп толысқан кезі қалмақтың күшеюіне сәйкес келді.  Бұл тұста ойраттардың, әсіресе торғауыттардың кейбір рулары топтасып, бәрі Қарақал баласы Батыр тайшаның төңірегіне топтаса бастады
Шығыстағы осы қара қал­мақ­тардың сандары ол кезде 600 мыңдай адамға жетті
Оларға билік жүргізіп отырған Ба­тырдың руластарының өзі 10 мыңдай адам еді
Күшейген Батыр енді өзінің бұрынғы Далай лама деген діни атағынан бас тартып, Батыр қонтайшы атана бастады
Әрі тас құдайға табынушылардың рухани көсеміне айналған, әрі олардың әскери басшысы болып алған Батырды 1635 жылы қара қалмақ жиналып, хан көтеріп, ол қонтайшы атағын алды
Күллі қалмақты қонтайшыны қосқанда төрт ноян басқарды
Олар қотандарға бірігіп, яғни туыстастар біріккен ауылдарға топтасып отырды
Осы нояндардың басшылығымен қалмақтар қазақтардың Қытайға мал айдайтын жолдарын кесіп, ашықтан-ашық қазақты тонап, қарақшылықпен баю жолына түсті
Бұған да қанағаттанбаған олар, 1635 жылдың қысында Батыр қонтайшының, Талай, Құжы, Торғаш тайшылардың бас­тауларымен қазақ жеріне басып кіріп, қазақтарды қынадай қырды
Қанды қасапта қатты ашынған қазақтар да аянып қалмай, көп қалмақты қырғынға ұшыратты
Алайда ұрыс үстінде қапыда қоршауға түскен ханзада Жәңгірді қалмақтар тұтқындап, өздерімен бірге Жоңғарияға алып кетті
Бұған ашынған қазақтар Арқарлыдан Арқас аңқайына дейінгі кең аймақтан қалмақтарды түре қуды және Жәңгірді тұтқыннан босату амалын қарастырды
Айнымас екі дос арғын Ағынтай батыр мен шапырашты Қарасай осындайда ерекше ерлік көрсетті
Олар қалмақ жеріне бас бағып келіп, барлау арқылы қалмақтардың Жәңгірді қайда ұстап отырғандарын анықтаған
Осыдан соң айсыз, қараңғы түнді жамылып, Жәңгір қамауда отырған киіз үйдің арт жағынан келіп, оның іргесін көтеріп, бұғаудағы Жәңгірді суырып алған
Қолы қайратты Ағынтай батыр оның аяғындағы кісенді бытырлата үзіп, өздері жетектеп келген үшінші атқа мінгізіп, елге алып қайтты
Жәңгір қалмақтарда бір жылға жуық уақыт тұтқында болды
Қалмақтан ебін тауып босанып шыққан Жәңгір ата жауға қарсы белсене кірісті
Мінезге бай, кең пейіл, мол денелі Жәңгірді қазақтар «Салқам» деп те атады
Ол қалмақтарға қарсы үздіксіз жортуылдар ұйымдастыруға көшті
Жәңгір сонымен бірге оларға қарсы күреске дипломатиялық жолмен Қашқария моғолдарын да жұмылдырды
Туыстас әрі діндес екі елді тас құдайға табынатындарға қарсы біріктіруде екі ортаны жол қылған қожа сопылар үлкен еңбек сіңірді
Бірде ол, моғолдар ханы Абдоллахқа елші етіп Жүніс қожаны жіберді
Жәңгірдің сәлемін жеткізген Жүніс қожаның исламды ту етіп қастерлеп ұстайтын осы елде қалғысы келді
Абдоллах хан бұған түсіністікпен қарап, оны Хотанға қази етіп, лауазымды қызметке бекітті
Өз кезегінде моғол ханы да Сопы қожа бастаған жауап елшілікті Жәңгірге аттандырды
Жәңгір достық қатынастың орнауына разы болып, Сопы қожамен бірге Абдоллах ханға өзінің ұлы Тәукені, қазақтың болашақ ұлы ханын аттандырды
Сый-сияпатқа молынан кенелген Тәуке қайта оралғанда онымен бірге моғол ханының елшісі Қошқар бек ілесіп келді
Жәңгір хан да өз кезегінде моғол елшісіне үлкен құрмет көрсетіп, Қошқар бек қайтқанда оған өзінің тағы бір ұлы Аппақ сұлтанды елші ретінде ілестіріп жіберді
Исламның рухымен бекіген мұндай жақындасулар әрине, қалмаққа қарсы күресте моғолдарды қазақтардың сенімді одақтастарына айналдырды
Олар үлкенді-кішілі соғыстарда қазақтардың жанынан табылуға тырысты
1643 жылы ойрат билеушісі Алтын ханның ұлы Омбы бастаған нояндар Батыр қонтайшының ұйымдастыруымен және бастауымен қазақ жеріне елу мың қолды бастап келді
Оған қарсы асығыс аттанған Жәңгірде бар болғаны мыңға жетер-жетпес сарбаздар бар еді
Сондықтан да Жәңгір қалмаққа айласын асырып соққы бермек болды.  Қалың қалмақ Лабастағы Доңыз тауға кіріп келе жатқанда Жәңгірдің тау арасына жасырған Жақсығұл мен Жиембет батырлар бастаған мергендері оларды оқтың астына алды
Осы кезде таңдаулы батырларды бастап тау айналып келіп, қалмақтарға ту сыртынан тиіскен Жәңгір хан мен Қарасай батыр жауды жамсата қырды
Дегенмен де, саны әлдеқайда басым жау бәрібір жеңіске жетер еді, егер дәл осы кезде алшын-төртқара Жалаңтөс батыр жиырма үш мың қолмен көмекке келіп жетпегенде
Осы ұрыста тау мен қазақ сарбаздарының арасында қыспаққа түсіп қырылған қалмақтың саны он бір мың бес жүз адамға жетті
Қалмақтардың қалғанын сақтап қалу үшін Батыр қонтайшы амал жоқ кейін шегінуге мәжбүр болды
Ұрыста әрқайсысы жүз адамға татитын қазақ батырлары Ағынтай, Сарбұқа, Көксерек, қырғыздардың Көтен, Табай батырлары үлкен ерлік көрсетсе, әсіресе дулат Жақсығұл, арғын Қомпай, суан Елтінді, шапырашты Қарасай батырлар ерекше көзге түсті
Еліне ұнжырғасы түсіп оралған Батыр қонтайшы жаңа соғысқа дайындықты бастады
Алайда бұл оған оңайға түсе қойған жоқ
Жеңіліске кінәліні іздеген жоңғарлар, үш жыл бойы өзара соғысумен болды
Дегенмен де, жақтастары басым Батыр жоңғарлардың басын қосып, 1646 жылы қазаққа қарсы тағы да аттанды
Қазақтар оны ескі Жаркент қаласынан күншілік жердегі Қосқолаң тауының арасында тосып алды
Бұл жолы олардың сандары әлдеқайда аз еді
Қазақтар алдын ала қулыққа көшіп, жергілікті жағдайды жақсы білетін уақ Елтінді батырдың көрсетуімен тау арасындағы оңтүстігінде өзен ағып жатқан, ал солтүстігі беткей болып келетін биіктеу қыратта ор, яғни оқпана қазды
Ол жоғарыда болғандықтан келе жатқан жауға байқала қоймас еді
Жау келер жақ тегіс болғандықтан, келе жатқан қалмақтар алыстан байқалды
Оқпанда Қарасай мен Ағынтай батырлар өздерінің сарбаздарымен тығылып жатты
Олардың жылқылары оқпан артындағы сайлы жерде тасада тұрды
Қаннен-қаперсіз келе жатқан қалмаққа Қызылқиядан, тұтқиылдан, шыға келген Жәңгір хан ту сыртынан атой сала тиісті
Осындайда оқпандағы тосқауылға тап болған қалмақ баудай түсіп, қырылып қалды
Енді Жәңгір қалмақпен араны ашып алу үшін, Жарбұлақтағы Асартөбеге ту тігіп шекараны айқындады
Осындай меже белгіленген соң жеті-сегіз жылдай екі жақ та тынышталғандай болып еді
Алайда 1652 жылы Батыр қонтайжыны түлен түртіп, қайта құтырып, қазақтардың одақтасы қырғыздарға шабуыл жасады
Бірақ оларға болысуға барған қазақ қолы қалың қалмақтың бетін қайтарды
Осы қырғында Батыр оң қолынан айырылып, ақыры осы ауыр жарақаттан қайтыс болды
Алайда ол өлгенімен соғыс бітпеді.  Есін жиып қазаққа қайта шапқан қалмақтардың арасынан суырылып алға шыққан Сесеннің ұлы Қалдан Жәңгір ханды атап, жекпе-жекке арнайы  шақырды
Сәскеден бесінге дейін созылған бұл ұрыста он жеті жасар жігітке  төтеп бере алмаған Жәңгір осы теке-тіресте қайтыс болды
Оның денесі өзі кезінде қаздырған оқпанынан атшаптырым жердегі Сарыбелге қойылды
Өкінішке орай, көп жылдан соң бұл ерлікті де ел ұмыта бастады
Орыс отарлауы заманынан бастау алған хан атаулына топырақ шашқан заманда туған жер қойнауындағы Салқам Жәңгір де ескерусіз қалды
Сондықтан да хан-батырдың басына алыстан көздің ­жауын алатын келісті күмбез орнату, Жәңгір ханды ұлт батыры және қайраткері, халық қаһарманы ретінде әспеттеу бүгінгі қазақтың мойнындағы төрт ғасыр бойы өтелмей келе жатқан қасиетті борышына айналып отыр.

Талас Омарбеков, 
әл-Фараби атындағы ҚазҰУ жанындағы Орталық Азиядағы дәстүрлі 
өркениеттерді зерттеу орталығының
 директоры, профессор 
ҰҒА Құрметті академигі
