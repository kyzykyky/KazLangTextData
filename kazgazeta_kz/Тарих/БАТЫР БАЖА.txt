Күнге әбден қақталған қараторы, өне бойы аласалау болғанымен денесі шымыр, апайтөс, қарапайымдығы бір қарағаннан-ақ көрініп тұрғандай
Қой аузынан шөп алмастың нақ өзі дерсің
«Осы қалпымен батыр атағына қалай ие болды екен?» деген сауал бұрыннан ойымда жүретін
Сол сауалымды қойып, күмән-күдігімді сейілту тәсілі тап осы жолы түскен сыңайлы
Менімен бажа болып келетін батырымның есімі Садық та, әкесінің аты Әбдіжаппар
Яғни Садық Әбдіжаппаров
Мен есімін бадырайта қайталамай Сәкең аға дейтін ем.

Тағдыр бұл жолы екеуіміздің отбасымызды Алматы санаторииінде тынығуға келгенде жолықтырды
Бажа дейтінім, менің бәйбішем Меруерттің cіңлісі Гүлжиһан Сәкеңнің зайыбы
Екеуіміз кешкі ас алдында бау-бақша ішін сайрандай қыдырып жүріп сұхбат құрдық.
– Сәке, құдайшылығын айтыңыз­шы, алғашқы жарыңызбен неге ажырас­тыңыз? – деген сұрақ қойдым.
Беталды сампылдап сөйлемейтін, сұрамасаң аузын да ашпайтын бажам ежелгі әдетіне басып жаратыңқы­ра­мағандай танауын тыржитты да:
– Әй, соны қазбалап қайтесің, дәм-тұзымыз жараспады… – дей салды.
Біреу біліп, біреу білмейтін шығар бажам сұрапыл соғыстан оралысымен айдай әлемге аян бұлбұл үнді әншіміз Розаға үйленген еді
Мен соны есіне салып отырмын.
– Жарар, ал Кеңес Одағының Батыры атағын қандай ерлігіңіз үшін алдыңыз?
– Сен де қызық екенсің, бажам-ау, айтпас сөзді айтып, қоймас сұрақ қоюға әуес екенсің, сатириктердің баршасы сен секілді ме қалай? – деп әзілдей шымшып, жымия күліп қойды.
– Мен сұрап алған жоқпын, Жоғарғы Кеңестің жарлығымен берді ғой, – деді.
– Сұрағаным үшін жазғыра көрме, Сәке, қайсыбір майдангерлер:«Сөйтіп жібердім», «Бүйтіп жібердім», «Жаудың жүзін жусатып тастадым» деп жөнеле­тіндерін талай естіген едім, сіз олай емес, маған басқалау көрінесіз…
– Фарсировать! – деген бір-ақ жар­лық, бір ғана сөз болды
Сұрапыл кез
Көктен ысқыра жарылған бомба, Днепр­дің арғы жағалауына бекініп алған фашистердің дзоттарынан қарша бұрқаған оқ
Біз автоматтардан себелетіп арғы жағалауға қарай жүзіп келеміз
Әлдекімдердің резеңке үрме қайықтары аударылып мерт болып жатыр
Соғыс сұрапылы құлағымызды бітеп, көзімізді суқараңғы етіп тастағандай
Артқа шегіну жоқ, тек алға жылжимыз
Мен отырған қайықтағы төрт сыңарым тырапай асып су түбіне кетті
Кеуде кернеген кек, намыс, елге деген өшпес сүйіспеншілік арғы жағаға сүйреп шыққандай болды
Жағаға шыға бергенде маған таяу жерде жарылған жау бомбасы жарықшағынан жаралы болып, есім ауып кеткен екен.
Әлден уақытта:
– Жауынгер Әбдіжаппаров, тұрыңыз, жағалауды алдық, фашистер оқыра тигендей зыта қашып барады! – деген дауысты естідім.
Өне бойымды топырақ басып қа­лып­ты
Басым мең-зең
Темір касканы тесіп, бетімді жанай өткен бомба жарықшақтары
Оған да шүкір
«Сөйттім, бүйттім» деп артық мақтана алмаймын, көппен көрген ұлы той деген ғой, – деп Сәкең жымия күлімсіреп қойды
– Кешікпей Днепрден ерлік шайқас­пен өткен бірнеше жауынгерге Кеңес Одағының Батыры атағы берілді
Солардың ішінде Оңтүстіктің Шаян топырағында туған мына бажаң бар, – деп сөзін тәмамдады Сәкең.
* * *
…Бірде мен бажама өткен ғасырдың сонау елуінші жылдарының бас жағында өз басымнан кешкен бір оқиғаны айттым
Ол зер салып, тыңдап отырды.
«Ара» журналында істейтін кезім
Әзіл-қалжыңды оңды-солды төпей беретін кездер жиі кездесетін-ді
Сол кезде жоғарғы жақта пленум болып Маленков, Молотов, Кагановичтер «партияға қарсы топ» деген ресми ұйғарыммен орындарынан алынды
Кезекті мейрам келер сәттегі әдет бойынша біздің ғимараттың үшінші қабатындағы терезе тұстарына көсемдер тобы ілініп тұратын еді ғой
Әнеугүні ғана ілініп қойылған әлгі аттары аталған мемлекет басшыларының суреттері қолма-қол алынып тасталынды
Олардың орнына Суслов бастаған топ суреттері ілініп қойылды
Қарсы отыратын сайқымазақ сатирик Садықбек аға маған қарап:
– Ана қызықты көрдің бе, ей! – деді.
– Е, оның несі қызық…
– Әй, сенің суырыпсалатының бар ғой, кәне шығарып тасташы тағы да, – деп қоярда-қоймай
Мұндайда бұлдануды суқаным сүймейтін мен есе жөнелдім.
– Маленковты қусырып тұра қапты Суслов…
– Ой, қасқа, молодец, шығар, шығар тағы да сілте, – деп Садықбек шегір көзін ойнақшыта түсті.
– Сталинді жалмады,
Құртпаған кім қалмады?
Ленинге де тиісер
Бір күндері алдағы…
– Ой сабазым, ой, жарайсың! – деп тағы да күліп алды Садықбек.
– Тағы да қазақ сорлыға
Жасалды бір қастандық…
Өзбектердің қолына,
Өтіп кетті «Бостандық» …
– Өй, сабазым-ой, соғасың-ау!
Анау жердегі екі орындықта Садық­бекке келген екі таныс жігіт отырған-ды
Олар да күлісіп қойып, жалтақ-жұлтақ қарайлай берген-ді
Оған мән берген мен жоқ
Садықбектің сұрағанын орындап, үсті-үстіне төпеп отырмын.
…Кейін білдім, бақсам, әлгі екеудің бірі ішмерез болып шықты
Оны кейінірек мені қауіпсіздік комитетінде істейтін
«Ш» деген майор шақырғанда бірақ сездім.
Айтқан мезгілде келдім
Бұл не пәле деп зәре-құтым қалмай қойды
Жұпыны киінген орта жастағы адам екен
Түзу сәлемдесті де менің сықақ жазумен айналысатынымнан хабардар екенін айтты
Мен шыдамсызданып:
– Тоқетерін айтыңызшы, неге шақырдыңыз? – дедім төтесінен.
Ол күлімсіреп, диктофонды алдыма қойды
Менің дауысым
Айна-қатесіз үнтаспаға жазылып алыныпты.
– Сілте, сабазым! – деп маған қамшы басқан Садықбектің де даусы жүр.
– Бұл қалай, неге бұлай? – дей бердім, абдырай таңырқап.
– Онда сіз болған жоқсыз ғой, қалай жазып алғансыздар?…
– Бір елі ауызға екі елі қақпақ дегендей, сайқымазақ сөздерді сыпырта беруге болмайды, оның үстіне қандай адамдар хақында…
Майор маған тесіле қарады.
– Жарайды екіншіде есте болсын, – дедім, – тағы қандай сұрағыңыз бар?…
– Жо…оға ешқандай, – деп сәл үнсіз қалды да оқыс ойға шомғандай, – Сіздің жазушылар жағында қоғамға қарсы айтылатын сөз бола қалса…
– Сіз не деп тұрсыз? Менің қолымнан жымысқылық, сатқындық келе қоймас, – деп тұтана ашуланып кеттім.
– Ашуланбаңыз, өз еркіңізде, мен сізді қыстап тұрған жоқпын, – деп жалған кейіпте жымиды майор.
– Е, ашуланбай…
– Құп болады
Сізден өтінерім екеуара сөзіміз осы жерде қалсын
Ешкімге де тіс жарушы болмаңыз, – деп ескертті маған.
– Қош болып тұрыңыз! – деп есігін тарс жауып шығып кеттім.
…Сол түні ұйқым төртке бөлініп тынышым қашып шықты.
«Ит ашуын тырнадан алады» дегендей, ертеңіне келе сала Садықбекке тиісе кеттім.
– Ендігәрі тіліңді алсам бар ғой, мына қалқаң құлағымды кесіп берейін, – дедім.
– Қой, ей, не болды шала бүлініп?
– Әнеугүні мені айдап салып айт­тыр­ған жолдар сол қалпымен «үш әріп» мекемесіне жетіпті.
– Қасыңдағы анау екеу ме, әлде… сенің өзің бе? – деп жармаса кеттім.
– Құдай үшін, тоқташы, мен емес, мен деуге қалай аузың барады, – деп Садықбек ыршып түсті.
— Ендеше кім?
– Ммм, найсап! – деді Садықбек, тұра-тұр бәлем, анау екен ғой шамасы.
– Анауың кім?
– Анау шет жақта отырған домалақ қара
Соның жүріс-тұрысы
О басынан маған ұнамайтын, бірақ біздің ауыл жақтан болған соң…Кім білсін..
Садықбек ойға шомып ыңғайсыз­да­нып қалды
Әңгімемді бастан-аяқ зер сала тыңдап отырған Сәкең.
– «Аңдамай сөйлеген, ауырмай өледі» деген осы, қой, кешкі асқа барайық, жүр, бажа, – деді қолсағатына қарағыштап.
… Әрине, қазір Сәкең арамызда жоқ
Биыл Ұлы Отан соғысындағы жеңіске 70 жыл толып отыр ғой
Содан да болар Батырмен болған кездесу еске түсіп қолыма қалам алған едім.
Мыңбай РӘШ
