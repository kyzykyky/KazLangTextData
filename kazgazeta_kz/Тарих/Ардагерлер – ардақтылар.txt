Адамзат тарихына өшпес қара таңба салған 1941-1945 жылдарғы Екінші дүниежүзілік соғыс дүмпуі басылып, Ұлы Жеңістің салтанат құрғанына келер жылы 70 жыл толады
Бұған төрткүл дүние зер салып қарап отыр.
Осы орайда, Республикалық ардагерлер кеңесінің төрағасы Өмірзақ Озғанбаевпен Жеңістің мәні мен мәнісі туралы сұхбаттасқан едік.
– Ұлы Жеңістің 70 жылдығын бүкіл ТМД елдері атап өтпек
Оған даярлық қазірден басталып кетті
Қалай ойлайсыз, Жеңістің 70 жылдығын жоғары деңгейде өткізудің маңызы қаншалықты?
–1941-1945 жылғы Екінші дүниежүзілік соғыстағы Ұлы Жеңіс бұл – жалпы бейбітшілік сүйгіш елдердің, жасампаздық жолындағы халықтардың өміріндегі аса маңызды атаулы мереке
Әсіресе бұрынғы Кеңес Одағының құрамында болған мемлекеттер үшін мәні ерекше жоғары
Ең алдымен Жеңіс – біздің жалпы тарихымыз
Қар жастанып, мұз төсенген отты жылдарда, сыз окоптарда шыңдалған жауынгерлік достықтың, әр ұлт өкілдерінен құралған әскери құрамдардың қайталанбас ерлігі мен өрлігінің белгісі
Кешегі аға ұрпақтың жанын да, қанын да аямай, елім деп, жерім деп кеудесін оққа төсеген, қабырғасы қатпаған жетімдер мен желегі желкілдеп қалған жесірлердің еңіреп жүріп, «бәрі де майдан үшін!» деп тылда аянбай тер төккен патриоттық рухының биік көрінісі
Сондықтан да оған ешкім де бей-жай қарай алмайды.
Міне, 70 жыл бойы соғыстың сызы мен ызғары адамдардың жүрегінде қатар өмір сүріп келеді
Соғыс қасірет әкелмеген отбасы жоқ
Әр шаңырақ оның қияметін сезінді
Сұрапыл жылдар бүгінде самайын ақ шалған қариялардың балалық шағын ұрлаған зұлмат
Сондықтан да барша адам баласы фашизм тұтандырған сол бір соғыс өртіне лағнет айтып келеді.
Ендеше, адамзат тарихындағы қара таңбаны бүгінгі жас ұрпақ терең ұғынып, енді мұндай апатты жол бермейтін саналы сарабдал азаматтар болып өсуі үшін Ұлы Жеңістің маңыздылығын еш түсірмеу керек.
Кейбір азаматтар 1941 жылғы соғыс біз үшін қажетсіз соғыс болды деген жаңсақ пікір білдіреді
Бұл асылық айтқандық
Бұлай ойлау – Жеңістің мәнін аяқ асты ету
Басқаны былай қойғанда, Еуропаның әр түкпірінде шейіт болып, мәңгілік қалып қойған қазақ жауынгерлерінің аруағын, мүгедек болып оралып, елімізді қайта қалпына келтіру үшін еңбек еткен ардагерлердің намысын, тылда белі қайысып жүріп қара жұмыс істеген аналар мен балалардың, соғыс жетімектерінің төгілген көз жасын қорлау болар еді.
Бұрынғы Кеңес Одағының құрамында болған елдердің қай-қайсысында да көпшілік осылай ойлайды
Ұлы Жеңіс мерекесі фашизмге қарсы күрескен мемлекеттер мен халықтарды бүгінде, алдағы уақытта да біріктіріп, топтастыра түседі деп ойлаймын.
– Дегенмен, кейбір елдерде, атап айтқанда, Прибалтикада фашистік жазалау отрядтарының құрамында соғысқандарды дәріптеу сипат алуда
Бұл ненің көрінісі
Түсінбеушілік пе, әлде саясат па?
– Қазіргі алмағайып заманда, күнде өзгеріп жатқан қоғамдық, саяси өмірде, әрине, неше түрлі адасушылық пен ауытқушылықтарды көріп жүрміз
Әр мемлекетте билік басына түрлі саясаткерлер келеді, түрлі топтардың мүдделеріне басымдық береді
Прибалтикада соңғы жылдары осындай үрдіс көрініп жүр
Фашистер жағында соғысқан кешегі СС полицейлерін дәріптеп, шеру ұйымдастыратын болды
Бірақ бұл халықтық сипат алмаған, белгілі бір топтардың әрекеті
Оларға қарсылық білдірушілер көп
Мұндай әрекет Укра­инада да байқалып қалды
Туысқан Украина халқының басындағы қазіргі аласапыран кезді пайдаланып, фашизмнің қайта бас көтергісі келгеніне куә болдық.
Сондықтан бұл жерде өсіп келе жатқан ұрпаққа патриоттық тәрбие беру, дұрыс бағыт көрсету маңызды
Соғыс кезіндегі сарбаздардың ерлігі осындай патриоттық сезім қалыптастырудың, халықтар арасында достықты нығайта түсудің басты үлгісінің бірі болып қала береді.
2013 жылы қазан айының 25-жұлдызында Минскіде өткен ТМД елдері басшылары басқосуында 2015 жыл Тәуелсіз Мемлекеттер Достастығының 1941-1945 жылдарғы Ұлы Отан соғысы ардагерлерінің жылы болып жарияланды
Сол кездесуде Кеңес халқының 1941-1945 жылдарғы соғыстағы Жеңісінің 70 жылдығы құрметіне бірегей мерекелік медаль шығаруға шешім қабылданды
Бұл және басқа да ойластырылып жатқан шаралар Ұлы Жеңіске қаншалықты маңыз беріліп отырғанын көрсетеді
Ал жаңағы СС құрамында соғысқандарды дәріптеу адамзаттық сипат алған фашизмге қарсы күрес жолындағы Жеңіс мерекесінің ұлан-ғайыр толқынында қалып қояры кәміл
Дегенмен, осының өзі баршамызды сақтыққа шақырады.
– Осыдан шамалы уақыт бұрын Франция­да әйгілі Нормандия-Неман шайқасының 70 жылдығы аталып өтілді, оған Еуропа елдерінің басшылары түгел барды
Сонда немістер мықтап соққан бекініс алдында 3 мыңдай француз, ағылшын солдаттарының қаза болғаны азалы көрініс ретінде көрсетілді
Қазақстандық кейбір әскери бөлімшелер де осындай жағдайға душар болғаны туралы естіліп қалады
Бізге де осындай мәселені анықтау керек пе? Әлде кеңес әскері деген жалпы атаудың ішінде қала береміз бе?
– Жеңіс – ортақ, орыс, украин, беларус, қазақ, татар, өзбек және басқа да ұлттар мен ұлыстардың ұл-қыздары ортақ жауға қарсы тізе қосып шайқасты
Олар бөлінген жоқ
Артта қалған отбасыларын, қасиетті елді мекендерін, ұрпағының болашағын қорғауды мақсат етті
Сол жолда жанын пида қылды
Рас, сол кезеңде кеңестік идеология қатты жұмыс істеді
Әсіре көтермелеу, кейде қолдан батырлар жасау сияқты түрлі әрекеттердің болғаны жасырын емес
Бұл енді өзгелерді ерлікке шақырып, үлгі ету болған шығар
Бірақ онсыз да қарапайым солдат өз міндетін адал атқарып шықты
«Үстімде сұр шинелім, Ақсаңдай басып келемін» деп Қасым Аманжолов жырлағандай, талай боздақ шаң басқан майдан жолдарымен арпалысып жүріп өтті.
Соғыс заңы қатал, аяушылық жоқ
Қанды қырғын сол боздақтардың талайын аждаһадай жұтып қойды
Қазақстаннан 1,3 миллионға жуық түрлі ұлт өкілі әскерге алынса, соның 500-ден астамы елге Батыр атанып оралды.
Майдан даласынан қазақтың 394 мың ұл-қызы қайтпай қалды.
Негізі анықталмаған, ескерусіз қалған майдан құпиялары аз емес
КСРО кезінде жазылған соғыс тарихының бұрмаланған, өзге ұлт өкілдерінің ерліктерін ескермей, Мәскеудің ыңғайымен идеологиялық тұрғыда жазылған сәттердің бар екені де рас
Басқаны былай қойғанда, Рейхстагқа бірінші болып ту тіккен Рахымжан Қошқарбаевты кезінде кім бағалады? Бақайшағына дейін қаруланған неміс әскерлері КСРО жеріне екпіндеп кірген кезде Киевтің түбіндегі күшейтілген қорғаныс шептерінде Қазақстан мен Орта Азиядан әскерге алынғандар өте көп болыпты.
Белгілі майдангер жазушы Қалмұқан Исабаев кезінде Италия жерінде фашистердің бір ротасы 10 қазақтан құралған барлаушылар отрядына тап келгенін, сол жерде қырғын соғыс болып, немістерді түгел жайпап, өздері де қаза тапқанын жазды
Ол архивтерді ақтарып, айтысып-тартысып жүріп, осы оқиғаны және сарбаздардың аты-жөнін дәлелдеп, үлкен жолдың бойына ескерткіш қойдырған
Міне, осындай мәселелерге маңыз беріп, аршып алу, көрсету керек деп ойлаймын
Бұл ұрпағымыз үшін керек, жат жерде қаза тапқандардың рухына тағзым ету үшін қажет.
Кейбір зерттеушілердің деректеріне қарағанда, Қазақстан майдан үшін қорғасынның 85 пайызын, мыстың 30 пайызын, көмір мен мұнайдың барлығын өндірді
Сол ауыр жылдарда еліміз майданға 6 млн
тонна бидай, 797 мың тонна ет, 150 мың мініс жылқысын беріпті
Қазір заман басқа, екінші дүниежүзілік соғыс кезіндегі біздің боздақтарға қатысты көмескі тұстардың сырын толығырақ ашуға мән берген дұрыс.
– Еуропа ормандары мен батпақтарында ондаған мың қазақстандық жауынгерлердің мүрдесі жатыр
Біз оларды қаншалықты анықтай алдық, бастарына белгі немесе ескерткіш орнаттық? Бұл парызымыз орындала ма?
– Бұл мемлекеттік тұрғыда назар аударатын мәселе
Кейбір дерек көздеріне қарағанда, Шығыс Германия жерінде ғана қаза тапқан 420 мың кеңес жауынгері жерленген 850 зират бар екен
Соның 400 мыңнан астамы тұтқынға түскен әскерилер
Ал Батыс Германияда тура осындай 2750 зиратта 340 мың қаза тапқан сарбаз жатыр
Өзге Еуропа елдерінде қаншама жауынгер жерленгенін, қаншасы мүлде атаусыз жер қойнында жатқанын құдай білсін?
Осы зираттарда қазақтар жоқ дейсіз бе? Бар әрине
Олардың бәрін толыққанды зерттеп, анықтадық деп айту қиын
Рас
Бізде білікті ұстаз, кәсіби маман Майдан Құсайынов бастаған «Естелік» атты іздестіру тобы жыл сайын сапарға аттанып, көптеген белгісіз қабірлерден қазақ жауынгерлерінің аты-жөндерін анықтап, түрлі деректер тауып ауқымды жұмыстар атқарып жүр.
Мұндай іздестіру тобы әр облыста жұмыс істейді
Олар Ресейдегі, Беларусь еліндегі, Украинадағы өздері сияқты іздестіру топтарымен тығыз қарым-қатынас жасап жүр
Мәселен, бірер жыл бұрын соғыс жылдарында хабарсыз кеткен майдангер Жұмабай Бектұрсыновтың сүйегі 71 жылдан кейін табылып, туған жеріне әкеліп жерленді
Павлодарлық «Майдан жолы» іздестіру тобы мен Ресейдегі «Фронт» іздестіру отрядының бірлескен еңбегі нәтижесінде осындай жүрек тебірентерлік ізгілікті іс атқарылды
Семейлік майдангер Кәмали Әбжапаров 66 жыл хабарсыз кеткендер тізімінде болды
Орел қаласындағы «Самолет» іздестіру тобы Ока өзенін жағасында асығыс жерленген 57 жауынгердің сүйегін тапқан кезде, сарбаздардың бойында жүретін «өлім медальоны» арқылы Кәмәлидің туыстарын тапқан
Сөйтіп, 66 жылдан соң жауынгердің сүйегі туған жеріне жеткізілді
Шығыс Қазақстан облысының Таскескен ауылының тумасы, қатардағы жауынгер Төлеухан Ахмадиевтің сүйегі 45 жыл бойы Киевтің түбіндегі орманда жатқан
Оны Александр Кравченко бастаған жергілікті ерікті іздестіру тобы тауып хабарлаған
Майдангердің сүйегі Таскескен ауылына жеткізіліп, құрметпен жерленді
Астаналық Аманкелді Жақсыбеков әкесі Асылбеков Жақсыбектің зиратын 68 жылдан кейін тауып, Новгород облысының Лычково станциясы маңындағы бауырластар зиратына барып, тағзым етіп қайтты
Ол кісі Лычково селосындағы бауырластар зиратында жерленген 1435 адамның 1133-інің аты-жөні бар, қалғандары белгісіз жауынгерлер дейді.
Мұндай мысалдар өте көп
Сондықтан мұндай іздестіру шаралары жалғаса береді деп ойлаймын
Соңғы бес жылда елімізде 609 мемориалдық ескерткіш бой көтерді
«Мемориалдық зона» кітабы жарық көрді
Бұл жалпы майданда шейіт кеткен боздақтарға деген құрмет деу керек.
– Соғыстан оралмаған боздақтардың жесірлері мен балаларына, тыл еңбеккерлеріне қамқорлық жасау туралы не айтар едіңіз?
– Тарихи деректерге көз жіберсеңіз, 1939 жылғы санақпен салыстырғанда 1942 жылы Қазақстанда ауылшаруашылығы еңбекшілерінің саны 600000 адамға азайған
Ауылшаруашылығында еңбектенген ерлердің майданға тартылуымен олардың орнын қариялар, әйелдер мен балалар басты
1944 жылы қолхоздардағы еңбекке жарамды ерлердің сандық үлесі – 20 пайыз, әйелдер – 58 пайыз, жасөспірімдер 22 пайыз болды
Яғни майданды азық-түлікпен, шикізатпен іс жүзінде әйелдер, балалар мен қарт адамдар қамтамасыз етті.
1942-1943 жылдар аралығында еліміздің ауыл шаруашылығынан 4111 трактор, 1184 жүк машинасы, 30318 жылқы майданға жіберілді
Соғыстың бірінші жылы мемлекетке 100 миллион пұт астық тапсырылды
Бұл көрсеткіш 1940 жылмен салыстырғанда 24 миллион пұтқа артық.
Мұндай деректер буыны қатпаған балалар мен әйелдер, қариялар күндіз-түні жанқиярлықпен еңбек еткенінің дәлелі
Өте ауыр жағдайларға қарамастан тыл еңбеккерлері майдандағы жауынгерлер үшін үлкен тірек болды.
Қазір солардың көпшілігі жоқ, соғыс жылғы балалардың өзі ақ басты қарттар қатарында
Оларға мемлекет тарапынан қамқорлық жасалып, қолдау көрсетіліп келеді.
– Осы орайда, республикалық ардагерлер кеңесінің 70 жылдығы қарсаңында алға қойған жоспарлары қандай?
– Алдымен Ардагерлер кеңесі туралы айта кетейін
Біздің ұйым еліміздегі 1 миллион 700 мың соғыс және еңбек ардагерін 10 мың бастауыш ұйымға біріктіріп отыр
Осы ұйымдардың 250-ден астамы аудандық және қалалық ұйымдар
14 облыстық және Астана мен Алматы қалалық ұйымдары жұмыс істейді.
Бүгінгі таңда біздің есебімізде 6 мыңға жуық Ұлы Отан соғысы ардагері бар
Олардың ең жасының өзі 90-ға келді, 50 пайызы төсектен тұрмайтын қарт адамдар
Өмірде қоғам үшін, ұрпақ үшін берерін беріп болған қарияларға қай кезде де қамқорлық жасап, назардан тыс қалдырмау баршаның міндеті
Біз қоғамдық ұйым ретінде сол ардагерлерге қолдан келгенше көмек көрсетіп, қол ұшын беріп келеміз.
Ал енді Жеңістің 70 жылдығы мерекесін лайықты атап өту мақсатында Республикалық ардагерлер кеңесі көптеген шаралар өткізуді жоспарлап отыр.
Соның бастылары: Соғыс ардагерлері мен тылда еңбек еткен қариялардың әлеуметтік тұрмыс жағдайларын, өмір сүру деңгейін жақсарта түсу үшін атқарушы органдармен, қоғамдық ұйымдармен бірлесе жұмыс істеуге баса мән берілуде
Майдангер қарттарға медициналық жәрдем көрсетілуі, олардың дәрі-дәрмекпен қамтамасыз етілуі назардан тыс қалмайды
Осы орайда, Ұлы Отан соғысына қатысушылардың тұрмыс жағдайларын саралап, зерттеу қолға алынбақ
Соғыста қаза тапқан боздақтарды еске түсіретін естелік кітаптар, майдангерлердің естелік әңгімелері, олар туралы очерктер жинақтары шығарылады
«Қайран ерлер, қаһарман жауынгерлер» атты республикалық байқау-фестиваль, Ұлы Отан соғысындағы Кеңес халқы Жеңісінің дүниежүзілік мәні туралы ғылыми-практикалық конференция, соғыс жылдарында майдангерлер қаза тапқан жерлерге бару, «Жеңіс жолымен» атты жастар шарасына ықпал ету, журналистер арасында Жеңістің 70 жылдығы тақырыбына жазылған үздік материалдар үшін конкурс өткізу, еліміздегі ескерткіштер мен мемориалдарды күтіп, жаңарту және басқа да көптеген шаралар ұйымдастыру үлкен жауапкершілікті талап етсе керек
Қандай игілікті жұмыс атқарылса да оған атқарушы және қоғамдық ұйымдар, жастар қатысып, патриоттық, отансүйгіштік рухтағы тағылымы басты назарда тұрады.
– Бұл шараларды орындауға мемлекет тарапынан қаншалықты қолдау көрсетіледі деп ойлайсыз?
– Әрине, ардагерлер мемлекеттік қолдауды сезініп келеді
Жоғарыда айтылғандай, Жеңістің 70 жылдық мерекесі Тәуелсіз мемлекеттер Достастығы елдерінде ерекше аталып өтіледі
ТМД елдері басшылары кеңесі қабылдаған арнайы құжатта айтулы мерекеге даярлану және өткізуге байланысты жалпы қоғамдық маңызы бар 60-қа жуық шара өткізу жоспарланған.
Солардың ішінде Кеңес халқының 1941-1945 жылдарғы Ұлы Отан соғысындағы Жеңісінің 70 жылдығына орай ТМД елдері басшыларының әлем қауымдастығы мен бұрынғы Одақ құрамында болған республикалар халқына Үндеуін даярлау, ауқымды халықаралық конференциялар мен конкурстар, фестивальдар, спартакиадалар ұйымдастыру, Мәскеуде және ТМД елдері астаналары мен Батыр қалаларда Жеңіс шеруін өткізу, білім мекемелерінде Ұлы Отан соғысына байланысты бірегей сабақ жүргізу, мемуарлар мен көркем шығармалар жасау және басқа да маңызды шараларды қолға алу мәселесіне ден қойылады.
Нұрсұлтан Әбішұлы атап өткендей, «Жеңістің 70 жылдығына орай еліміздің барша өңірлерінде әрбір батырды еске түсіріп, тағзым етуіміз қажет
Қас дұшпанға қарсы атылған он оқтың тоғызы Қазақстанның қорғасыны мен жезінен құйылды
Ол жеңіс бізге аталардың қанымен, аналардың терімен келді
Ерлік ешқашан халықтың жадынан ұмытылмайды
Біз ата-бабаларды ұлықтап, есімдерін ұрпақ жадында жаңғырта беруіміз керек».
Иә, қаһармандық тағылымы ұмытылмайды
Ол адамзатқа бейбітшілік пен тыныштықты мәңгілік сақтау керектігін ескертіп тұрғандай.
Әңгімелескен
 Ғазиз Құрмашұлы
