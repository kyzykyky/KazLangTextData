Салқам Жәңгір 1653  жылы қалмақ Қалданмен жекпе-жекте өлген соң оның тағына балаларының үлкені Тәуке отырды
Бұл тұста қазақ үш жүзге бөлініп өздерінің билерінің басшылығымен жаудан қорғануға төселіп алғандықтан, атасы Есім ханнан қазаққа астана болып қалған Түркістанда отырған Тәукені бас хан ретінде мойындау біртіндеп жүзеге асты
Тәуке әкесінің тірі кезінде-ақ мемлекеттік істерге қатыстырылып, тәжірибе жинақтады
Мысалы, ол кезінде моғолдардың ханы Абдоллахпен қалмақтарға қарсы келісім жасаған Жәңгір ханның елшілігін басқарды.
Сондықтан да Тәуке әкесі Жәңгірден қалған мемлекетті басқару жүйесіне өзгерістерді асықпай, байыппен енгізуді қолға алды
Атасы Есім ханның Күлтөбенің басында өткен жиындарда жан-жақтан анталаған жаудың жемтігіне айналған кең-байтақ қазақ жерін амалсыздан үш жүзге, яғни үш бөлікке бөліп басқару туралы шешімі Тәуке хан болған тұста өзекті бола түсті
Соғыстан қолы босамаған Тәукенің әкесі Салқам Жәңгір мемлекет басқару ісіне жаңадан, елеулі реформа жасай алмады
Жаңа жағдайда Ұлы жүзге қарайтын аймақтағы Жетісудың шығысының жоңғарлар қолында қалып қоюы, ал батыста бұрын ноғайларға қараған көптеген алшын руларының жаңа қатерге, сондай-ақ осында Аюке хан орнықтырған Қалмақ хандығының тынымсыз шабуылдарына тап болулары және қазақтар мен ноғайлар арасына сыналай енген осы қалмақтардың туыстас халықтарды алыстатып, екіге бөліп жіберулері Қазақ елінің болашағына шындап қатер төндірді
Бұрын батыста сыртқы жауларға қарсы қазақ руларымен бірігіп күресетін ноғайлардан енді қазаққа ешбір қолдау болмады
Олардың өздері де қалмақтан бас сауғалап, Қырым мен Терістік Кавказға қарай жөңкілді
Осындайда Тәукенің қазақ жерін қорғау саясатында   бәрінен бұрын қазақтың  үш жүзінің өзара татулығы мен тұтастығы алғашқы орында тұрды
Сондықтан да ол, «сен тұр, мен атайын» деп қынсыз қылышты жалаң ұстап тұратын белгілі батырларға емес, елге сыйлы, ақылды адамдарға, билерге көп сенім артты, және төңірегіне негізінен соларды жинап, топтас­тырды
Осылайша асқан сабырлылықпен, үш жүздегі билікті халықтан шыққан билердің қолына беріп, ал өзін хан жариялауға асықпай, елді жиырма жеті жыл бойы күшпен емес, ақылмен басқарған Тәукені бүкіл қазақ мойындап, 1680  жылы Түркістанда (Асыда) ақ киізге отырғызып, ресми түрде хан көтерді
Үш жүзді билер арқылы басқарған оның дара билігін айқындай түсу үшін оған билер шешімімен «Азиз», яғни «Бәрінен үстем» деген қосымша атақ берілді
Бұл құрандағы Жаратушының жанама аттарының бірі екені және белгілі
Осылайша ханын қастерлеген ел енді Тәукені үлкен құрметпен Әз-Тәуке деп атайтын болды
Оны бәрінен бұрын халықты аузына қаратқан аса беделді Төле би, Қазыбек би, Айтық (Айтеке), қырғыз Қоқым (Көкім), қарақалпақ Сасық, қатаған Жайма билер қолдап, ханға барлық мәселеде жанашыр кеңесші болды
Осы кісілердің ақылымен Тәуке хан қазақ қоғамын басқарудың құқықтық саяси реформасына негіз болған «Жеті жарғы» заңдар жинағын жасап, елге таратты
Оны жасауды атақты билер басқарғанымен, нақты жұмысты рулық деңгейдегі сауатты билер, Қожаберген тәрізді жыраулар атқарды
Астанасы Түркістанда болған Тәуке хан жаз ­жайлауын Жетісудағы Көктөбе (Лабас) жайлауын­да өткізіп жүрді
Оның ордасы осындағы балауса көгі жайқалған, саумал қымыздың исі бұрқыраған Кішісазда тігілетін еді.  Осындайда оған тұс-тұстан рулық-тайпалық деңгейдегі билер келіп, ел басқарудың өзекті мәселесін талқылып, ақылдасып қайтатын
Жаз жайлауда жайлап жатқан Тәуке ханның кескін-келбетін оның замандасы Қазыбек бек Тауасарұлы жазып қалдырған
Ол оны төмендегіше суреттейді: «…Хан төрде жалғыз екен
Оның астында тақта, тұғыр да жоқ, төселген кілем үстіндегі шәйі көрпеде отыр
Екі жағында екі-екіден төрт жастық бар
Ұзын сақалының аяғын қырқып қойған, мұрты басулы, басында қызыл мұрақ
Оның екі жағы қошқар мүйізденіп, қалпақтың мұрты  ханның шекесіне тиіп тұр
Хан көзі шүңіректеу, керіле пішілген қою қара қасы бар, әдемі қыр мұрынды кісі екен… мұрны жүзіне сай
Қой көзі мені ішіп-жеп өңменімнен өтіп барады… Үстіне зер шапанын жамылыпты
Ішіндегі жұқа бешпент те мұрағы сияқты қып-қызыл, мен ханмын деп айқайлап тұрғандай
Қызыл бешпентке діңмент буынған
Басындағы мұрағын көргенде халықтың «Қалпақ абзалы мұрақ, көрпе абзалы құрақ» деген мәтелі есіме түсті… түптестіріп тіккен бес үйдің ортасында отыр екен…»
Тәуке о баста әкесі Салқам Жәңгірдің орнына таққа отырғанда оңтүстіктегі астана Түркістаннан (Асыдан) басқа қалалардың бәрі қалмақтардың қолында қалған еді
Еділ қалмақтарының ханы Аюке Сайрам қаласын қоршай от қойып, ондағы мал-жанды түгелдей өртеп жіберді
Оны көрген ташкенттіктер, және басқа қалалар тұрғындары үрейге бой алдырып, қалмақтарға қарсыласпай берілді
Сайрам үшін кескілескен ұрыста Әз-Тәукенің ұлы Сұлтан аңдаусызда қалмаққа тұтқын болып, біраз уақыт солардың қолында болды
Қалмақтардың қытаймен соғыста жеңілісін пайдаланған Тәуке олардан біртіндеп оңтүстіктегі және оңтүстік-шығыстағы қалаларды тартып ала бастады
Оның қысымына шыдас бере алмаған қалмақ ханы шығыстағы Текес жерін тастап, қазақтан аулағыраққа кетті
Алайда Тәуке тұсында да қалмақмен қанды қырғын соғыстар үздіксіз болып, тыйыла қойған жоқ
Сондықтан да ол, өзінің 80 000 адамнан тұратын әскери жасағын әрқашан сақ ұстады.  Тәуке ел басқарған 35 жыл ішінде әрі дипломатиялық жолмен, әрі соғыстар арқылы қазақтарға көршілер жаулаған қырыққа тарта қаланы біртіндеп қайтарып алды
Рас, Сыр бойындағы қалаларға байланысты Бұқар хандығымен алауыздық тыйыла қойған жоқ
Мұндағы Бұқар ханының әлсіздігін пайдаланған әр қала өзіне жеке хан сайлап алуға кірісті
Алайда Тәуке мұндай ұсақтыққа көңіл бөле қоймай, олардан тек салық алып тұрумен шектелді
Ал мұндай саясат екі елді де қанағаттандырып, арадағы бейбіт қатынастарды орнықтыра түсті
Алайда шығыстан қалмақ қаупі әрқашан көрініп тұрды
Шығыста албандар мен суандар түгелдей қалмақ қол астында қалды
Алайда бұл қалмаққа аз боп көрінді
­Сеуан Рабдан 1714 жылы қырғыздарға басып кіріп, оларды қазақтарға қарсы арандатты
Өз кезегінде қазақтар да ойраттардың қазақтарға көрші ауылдарына үздіксіз жортуыл­дар ұйымдастырумен болды
Жоңғарлармен келісімге келу мүмкін еместігін түсінген Тәуке хан Ресеймен одақтас болу жолын қарастыра бастады
Ол зеңбірек сүйреткен қалмақтарға қарсы күресте орыстардан от қаруды-мылтық алуды ойластырды
Осы мақсатпен ол 1686-1693 жылдар аралығында Ресейге бес елшілік аттандырды
Оның Ресеймен тең дәрежелі достық қатынастарды жолға қою туралы ұсыныс жасаған І Петрге 1694 жылы қазан айында жіберілген хаты белгілі
Қалмаққа қарсы от қаруды Тәуке Қытайдан да сұрады
Алайда орыста, қытайда қазақты көзге ілмей, қару беруден бас тартты
Бұл әсіресе қазақтардың қалмақ Сеуан Рабданмен соғысы кезінде, 1716 жылы олардағы патша елшісі Трубниковты қолға түсіргенде жақсы белгілі болды
Орыс жансызы  І Петрдің мақсаты қазақтармен одақтасу емес, қазақ жерін басып алып, Азияға жол ашу екенін оңаша әңгімеде жасырмай айтты
Яғни ол үшін қазақ жері Азияға барар жолдағы қақпа еді
Осыны біле тұрса да кәрілікке бой алдырған Тәуке мен оны қоршаған қазақтың әйгілі билері орыс мемлекетін қалмақ шапқыншылығынан құтқарушы ретінде қарастырудан бас тарта қоймады
Әсіресе, ХҮІІІ ғасырдың алғашқы онжылдықтарында қазақ билерімен ақылдасқан Тәуке Ресеймен қатынастарды жолға қоюмен белсенді түрде айналыса бастады
Алайда 1717 жылы тосыннан келген ажал, оның мемлекеттік қызметіне тосқауыл қойды
Көзден кетсе де, бүкіл қазаққа жасаған ерен еңбегі көңілден кетпеген Әз-Тәукенің қастерлі есімі бүгінгі күнге аман жетті
 

Талас Омарбеков, 
әл-Фараби атындағы ҚазҰУ жанындағы Орталық Азиядағы дәстүрлі 
өркениеттерді зерттеу орталығының
 директоры, профессор 
ҰҒА Құрметті академигі
