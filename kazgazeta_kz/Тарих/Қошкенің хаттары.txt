Алаш кезеңіне қатысты шындықты қалпына келтіруде қайраткерлердің бір-біріне жазған хаттарының бағасы жоғары
Ұлт-азаттық қозғалыстың тарихын жазуда, тұлғалардың бір-бірімен қызметтік, адами байланысын анықтауда, маңызды оқиғалардың себебін ашуда, кейінгі салдарын нақтылауда, соның бәрін бүгінгі күн шындығымен сабақтастыруда хаттарды таптырмайтын мәлімет, аса ділгір дерек көзі ретінде қарастырамыз. 
Қаламгер Қошке Кемеңгерұлының ғылыми-танымдық, әдеби-шығармашылық мұрасы еліміз тәуелсіздік алған кезеңде жинақталып шыға бастады
Бұл орайда Р.Рүстембекова, Д.Қамзабекұлы, О.Жұбаева сынды ғалымдардың еңбегі зор болғанын айтқымыз келеді.
Алаштанушы Д.Қамзабекұлы қайраткер мұрасын Алматы, Омбы, Орынбор, Мәскеу, Петербор кітапханалары мен мұрағаттарынан ­тауып, оларды бүгінгі қаріпке түсіріп, жинақ ретінде 1996 жылдан бері бірнеше рет жарыққа шығуына ықпал етті
Игі іс осы күні Қ.Кемеңгерұлы шығармаларының насихатталып, қаламгердің өзі Алаш тұлғалары қатарында елге танылды
Қ.Кемеңгерұлының негізгі еңбектері: «Алтын сақина» (драма)
Орынбор, 1923; «Егін салу турасында» (зерттеу)
Қызылжар, 1923; «Қазақ тарихынан» (зерттеу)
Мәскеу, 1924; «Бұрынғы езілген ұлттар» (зерттеу)
Мәскеу, 1925; «Қазақша-орысша тілмаш» (ред
басқарды)
Мәскеу, 1925; «Грамматика казахского языка» (шәкірті Н.Архангельский құрастырған оқу құралы)
Ташкент, 1927; «Русско-казахский словарь» (табылмады, Бектасовпен бірге)
Ташкент, 1927; «Жабропалықтар үшін оқу құралы» (І кітап: Ташкент, 1928; ІІ кітап: Қызылорда, 1929; Алматы, 1929); «Химия» (аударма оқулық)
Қызылорда, 1929; «Замандастар» (1925-1937, жоғалып кеткен романы).
Осы күні қаламгердің үш томдығында екі хаты жарық көрді
Олар – ағартушы А.Байтасұлына және замандасы Д.Әділұлына жазылған хаттары
Мұраны жариялаған Д.Қамзабекұлы құнды деректер жайында төмендегідей түсінік береді: «Ғабдолла дос» – хат Ғабдолла (Абдолла) Байтасұлына арналған
Шамамен бұл кезде Ғабдолла Омбыға келіп кеткен сияқты
Ғ.Байтасұлы 1900 жылы Ақмолы облысы, Көкшетау уезі, Айыртау болысында туған, Омбының «учителская семинариясын» бітірген
20-жылдары Ташкентте оқытушы, журналист болып қызмет жасаған.
«Дінше бауырым» – хат Дінше (Дінмұхамед) Әділұлына жазылған
Қошке онымен Омбыдағы «Бірлік» ұйымынан дос болған
Дінше жазбаларында 1899 жылы Батыс Сібірде тудым деп жазған
Әскерде қызмет етіп Қытайда, Забайкальеде, Түркістанда болған
20-жылдары САГУ-де оқып, Казинпроста (Ташкент) қызмет жасаған».
Қошке Кемеңгерұлының төменде ұсынылған хаттары осы күнге дейін жария­ланбады
Құнды мұраны архивтен тауып, бізге ұсынған Алаштың тілдік мұрасын терең зерттеуші филология ғылымының докторы, «Қ.Кемеңгерұлының тілтанымдық мұрасы мен лингвистикалық тұжырымдамалары» тақырыбында ғылыми диссертация қорғаған ғалым Орынай Жұбаева.
«Қадірлі агенті бастығына!
«Еңбекші қазақта» жазылуға лайықталған бірсыпыра кітаптардың тізімі көрсетіліп еді
Соның ішінен «Ауыл шаруашылығы» деген кітапты жазуыма болады
Өзі де бұрыннан жазылып жүргендері бар
Алты баспа табақ болады
Осы туралы қандай шарттарыңыз болады? Қабарландыруларыңызды өтінемін
Жаңа екі пьесам бар
Оған шарт жасаспаймын
Сындарыңызға тура жіберемін.
Қабарласуға адресім:
г
Ташкент
Пушкинская № 12
Хошмухамеду Кеменгерову
Менің шаруашылық туралы жазғандарымның біразы «Қызыл Қазақстанда», «Бостандық туында», «Ақ жолда» басылған
Осыларды түзеп, қара шаруаға түсінікті тілмен бұрынғыдан да жеңілдетсем, бірсыпыра материал болады
Бұрын мен орта шаруа школын бітіргенім бар
Сондықтан менің жазғаным тура аудару болып шықпайды.
Құрметпен Қошке
16.ХІ.1925 ж».
Хаттардың мазмұнынан қаламгердің «Ауыл шаруашылығы» атты кітапты аударма жасау арқылы жазуға ниет білдіретінін түсінеміз
Аударма жұмысымен Қ.Кемеңгерұлы ерте айналысты
«Айқап» журналында 1915 жылы жарық көріп, есімін Алаш баласына алғаш таныстырған тұңғыш туындылары «Пайғамбар» (Пушкиннен), «Сәскелік көлдің жағасында» (Никитиннен) – өлеңмен жазылған аудармалары болатын
Қазақ автономиялы республикасының Халық ағарту комиссары А.Байтұрсынұлының 1921 жылғы ұйғарымы бойынша зиялы қазақ азаматтары оқулық даярлауға шақырылғанда, тізімде Қ.Кемеңгерұлының есімі де көрсетіледі
Қаламгер «Естествознание» оқулығын аударуға тартылады
Кейін жеті жылдық мектептің 5-6 сыныптарына арнап жазған көлемді соңғы кітабы «Химия» оқулығы да – аударма еңбек болатын.
«Өзі де бұрыннан жазылып жүргендері бар» дегені, 1923 жылы «Бостандық туы» газетінде басылған «Егін салу турасында» атты еңбегін айтқан болуы керек
Еңбек «Ескі жерді жұмыстау», «Құрғақ жерге егін салу реті», «Парды жұмыстау», «Елеуіштің пайдасы», «Қара күйенің бірден бірге жұғу мәнісі», «Мүлтіксіз жуатын машина», «Қара күйеге қарсы екінші амал», «Себу реті», «Тұқымды көму мөлшері», «Жиі себіс», «Қатарлама шашықтар» атты тақырыптардан тұрады.
Қошкенің аудармаға аламын деген кітабының көлемі алты баспа табақ, яғни оның айтарлықтай үлкен еңбек екендігін түсінеміз
Алайда кітап әзірше табылмағаны мәлім
«Жаңа екі пьесам бар» дегенде, қай шығармаларын айтып отырғаны туралы тек жорамал жасаймыз
Біздіңше, олар – «Жаңа мектеп» журналында 1926-1927 жылдары жарияланған «Парашылдар», «Ескі оқу» туындылары болуы керек
Себебі сол уақытта журналдың шығарушысы хат жолданып отырған М.Жолдыбайұлы еді
Қаламгер өзге пьесалары жайында сөз қозғаса, алдағы уақытта олардың мәтіні табылып жатса қуанамыз
Бүгінгі таңда Қ.Кемеңгерұлының «Қасқырлар мен қойлар», «Әулие тәуіп», «Бостандық жемісі», «Күнәсіз күйгендер» сынды пьесалары жайында мәлімет қана бар
Бұл шығармалардың да мәтіні әлі табылмады.
Қуғын-сүргін құрбаны Ғаббас Дәулетбекұлын (1900-1937) алаштанушы мамандар болмаса, көпшілік тани бермейді
Ғ.Дәулетбекұлы – Алаштың оқыған азаматының бірі, Көкшетаудың Айыртауында, Саумалкөл ауылында туған
Қызылжарда, Ташкентте, Қызылордада оқу-ағарту саласында қызмет істеген
Қ.Кемеңгерұлының редакциялығымен жарық көрген «Қазақша-орысша тілмашты» құрастырған азаматтың бірі
Ғаббас Дәулетбекұлының жары Хабибжамал Мәмбетқызының естелігі бойынша, Қ.Кемеңгерұлы Ташкентте жоғарыдағы хатта көрсетілгендей Пушкин көшесінде тұрған
Қ.Кемеңгерұлының «орта шаруа школын бітіргенім бар» деп көрсететіні – Орта дәрежелі Омбы ауылшаруашылық училищесі
Қазақ даласын отарлауға маман даярлау үшін ­Омбыда 1910 жылы ашылған оқу орнында Қ.Кемеңгерұлы 1913-1917 жылдары білім алады
Қайраткермен бірге училищеде Сүлеймен Бижанұлы, Ахмет Әбдрахымұлы, Мұхтар Саматұлы, Смағұл Қазбекұлы, ­Рахымбек Толысбайұлы, Бірмұхамбет Айбасұлы, ­Асфандияр Шорманұлы, Шайбай Айманұлы, Ташмұхамед Жәкенұлы, Смағұл Сәдуақасұлы сынды қазақ шәкірттері қатар оқиды.
Жазушының агенттікке жолдаған хаттарынан кейін баспаның орыс тілінде тапсырма мазмұнында төмендегідей жазбасы бар:
1) Просить, чтобы Қошке прислал пьесы.
2) Послать кредит договора на составление «Ауылшаруашылық ғылымы»
Гонорар определить по 66 рублей
Срок 4 месяца со дня подписания договора
Указать литературу, откуда он должен исчерпать нужные материалы.
По составлению договора объявить в газете или журнале
М Д.
Жазбаға «М.Д» бүркеншік есіммен қол қойған адам – журналист, аудармашы, бас­пагер, педагог, Алаш қозғалысының белді тұлғасы Молдағали Жолдыбайұлы (1887-1938)
Осы күнгі Батыс Қазақстан облысының Казталовка ауданы жерінде дүниеге келіп, Орынбор орыс-қазақ мұғалімдер мектебін бітірген (1910) М.Жолдыбайұлы заманында оқыған қазаққа «Айқап» журналы мен «Қазақ» газетінде жарияланған мақалалары арқылы танылды
Алаш азаматтарының 1917-1918 жылдардағы тарихи съездеріне қатысқан, Кеңес тұсында оқу-білім, баспа орындарында жауапты қызметтер атқарған М.Жолдыбайұлының ағартушылық-педагогикалық, танымдық мақалалары, ­аудармалары, тіл және әдебиет саласы бойынша еңбектері жарияланған
Зерттеуші қауымға есімі еліміз тәуелсіздік алған кезеңде танылған Алаш ардағының өмірі мен шығармашылық мұрасы әлі де жиналып, қалың жұртшылыққа насихатталу керек деп білеміз.
«Молдағали ағай!
Елге келіп тынығып жатырмын.
Уағдалы кітабымды ертерек бітіруге денсаулығым көтермеді
Доктірлердің айтуымен 3 айдай түк жұмыс істемедім.
Күнде аққа көшіп жатырмын
Ең ары кетсе ағұстың 10-ына шейін қолыңызға табыс қыламын
Сроктен 10 күн асады
Оған ағайыншылық етерсіздер.
Тілектес Қошке
12
VІІ
26 г.
В договор с Кеменгеровым».
Қошкенің бұл хаты Омбыдан жазылғандығын айта аламыз
Қол қойған күніне назар аударсақ, хат шілде айында жіберілген
Қаламгерді көзін көрген туыс­тары Зәйніш Нұрмағамбетұлы (1913-2007) мен Күлнарай Құлмағамбетқызының (1916-2003) естелігі бойынша, Қошке жаз айларын отбасымен бірге Омбыдағы туған Қаржас ауылында, Жәмила анасының қасында, бауырларының ортасында өткізген
Зәйніш ақсақал бізге берген сұхбатында Қошке елге бір келгенде ауыл балаларына қаладан доп әкеліп, оларға футбол ойнауды көрсеткен деп еске алды
Сондай-ақ ағайынға егін егу мәдениетін, жерді игеру жолдарын да үйретіпті
Алаштың тілдік мұрасын архивтен аршып, бүгінгі оқырманға жеткізуші О.Жұбаеваның бізге ұсынған хаттары Қ.Кемеңгерұлының өмірі мен шығармашылығын толықтыруға, ондағы ақтаңдақ дүниелерді ашуға, беймәлім сұрақтарды анықтауға көмектеседі
Хаттарда берілген мәлімет пен жазушы туыстарының, балаларының естелігіндегі дерек бірін-бірі толықтыра түседі
Қаламгердің Алаш қозғалысындағы белгілі есім, ағартушы, педагог М.Жолдыбайұлымен шығармашылық байланыста болғанын анықтайды
Сондай-ақ бізге алдағы күнде «Ауыл шаруашылығы» атты кітапты іздеу керектігін жеткізеді.
Алаш дәуіріне қатысты жаңадан табылған қандай да бір архивтік құжаттың, ғылыми деректің, мәліметтің, естеліктің маңызы зор
Сонымен қатар эпистолярлық мұраның да тарихи-танымдық құны жоғары, ғибраттық сипаты қымбат дейміз.
Қайырбек КЕМЕҢГЕР,
Л.Гумилев атындағы ЕҰУ 
Қазақ әдебиеті кафедрасының доценті
