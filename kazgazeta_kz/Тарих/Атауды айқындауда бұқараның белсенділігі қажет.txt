Павлодар облысында еліміз тәуелсіздік алған жылдардан бері ономастика саласында біршама жұмыстар атқарылып, жалпы алғанда 81 елді мекеннің атауы қазақшаланды
Қазіргі таңда облыстың Баян­ауыл, Ертіс, Май, Ақтоғай аудандары мен Екібастұз, Ақсу қалаларына қарасты ауыл-аймақ атауларының басым бөлігі ұлттық санамызға тән атаулармен  өрнектелген
Нақтырақ тоқталар болсақ, бүгінгі күні Баян­ауыл ауданына қарасты 38 ауылдың 36-сы, Май ауданындағы 23 ауылдың барлығы, Лебяжі ауданындағы 27 ауылдың 25-сі, Ертіс ауданындағы 34 ауылдың 29-ы, Ақтоғай ауданындағы 37 ауылдың 30-ы және Екібастұз қаласына қарасты 27 ауылдың 25-і қазақи атаулардан құралған
Жалпы алғанда облыс аумағында 3 қала, 10 аудан, 4 кент, 138 ауылдық округ, 402 ауыл бар
Қазіргі уақытта облысымыздағы 138 округтің 83-і (60%) және 402 ауыл атауының 259-ы, яғни 64 пайызы қазақ тілінде. 
Әрине, егемендігімізді алғаннан бері атаулардың мемлекеттік тілдегі үлес салмағын әлі де арттыра түсуіміз қажет екені түсінікті
Алайда 2008 жылдан бастап, түрлі себептермен жарияланған мораторийлер ономастика саласындағы жұмыстардың жүргізілуіне қол байлау болып келді.
Мәселен, Павлодар облысының кейбір аудандарындағы тұрғындардың басым бөлігі өзге этнос өкілдерінен құралғандықтан осы өңірлердегі елді мекен атауларын қазақыландыру бағытындағы жұмыстар қиынға соғатыны белгілі
Себебі Қазақстан Республикасының ономастика мәселелеріне қатысты заңнамалық актілерінде осы бағыттағы жұмыстарды жүргізуде ең алдымен жергілікті тұрғындардың пікірін ескеру керектігі ескерілген
Бұл жөнінде «Қазақстан Республикасы Тіл туралы» Заңы мен Әкімшілік-аумақтық құрылысы туралы заңында да, сондай-ақ Қазақстан Республикасы Үкіметінің қаулысы негізінде қабылданған әкімшілік-аумақтық бірліктер мен елді мекендердің құрамдас бөліктерін қай атау кезінде тиісті аумақ халқының пікірін ескеру қағидасында да осы мәселе басты назарға алынған
Ал осы аудандардың ұлттық құрамына нақты тоқталар болсам, Успен ауданында тұратын 12697 адамның 4419-ы қазақ, 8272-сі өзге этнос өкілдері, Качиры ауданындағы 21140 тұрғынның 8392-сі ғана қазақ, 12748-і өзге этнос, Шарбақты ауданындағы 20649 тұрғынның 8831-і қазақ, 11818-і өзге этнос өкілдерінен құралған
Міне, осындай жайларды есепке алғанда Павлодар өңіріндегі ономастика мәселесіне қатысты жұмыстардың өзге аймақтармен салыстырғанда күрмеуі әлде қайда күрделірек екендігін байқауымызға болады
Сондықтан қандайда бір елді мекеннің атауын өзгерту үшін ең алдымен сол аумақтың тұрғындарына үгіт-насихат жұмыстарын жүргізіп, бұқаралық ақпарат құралдары арқылы мақалалар мен ғылыми тұжырымдамалар, дәлелдемелер мен мұрағаттық анықтамалар жариялағанымыз жөн
Сонда ғана жергілікті қауым тарихи атауларды өз қалпына келтіру мен қайтару мәселесіне оң көзқарас танытып, тілді шұбарландыру пиғылында қойылған Захаровка, Моисеевка, Пятирыжск, Башмачный, Кузьмино, Славяновка, Обозное, Крупское, Октябрьское, Михайловка, Благодатное, Петропавловка, Церковное, Груздевка тәрізді мағынасыз атауларды қазақыландыруға құлшыныс жасайды деген ойдамын
Ол үшін жергілікті тұрғындардың ара-қатынасына сызат түспейтіндей ерекше әдіс-тәсілдерді қолданған жөн
Бұл бағытындағы іс-әрекеттер тек ауыл әкімі тарапынан жүргізілу жеткіліксіз
«Жалғыздың үні шықпас» демекші, қанша жерден әрекеттенгенімен, мәселе қоғам тарапынан қолдау таппағандықтан соңына дейін шешілмей қалатындығы белгілі
Сондықтан елді мекен мен оның құрамдас бөліктерінің атауын өзгерту кезінде ауыл мектебі ұжымын да тартқан тиімді
Өйткені қарапайым адамдар алдында ұстаздардың абыройы мен беделі қай кезде болсын жоғары тұратындығы бәрімізге мәлім.
2014 жылы Павлодар қаласының Кенжекөл ауылындағы жаңа көшеге «Егемен» атауын беру туралы мәселе қаралып, мүшелер тарапынан оң шешім тапты.
Бұған қоса білім беру мекемелеріне де ұлы тұлғаларымыздың есімін беру жұмыстары да қолға алынып, республикалық ономастика комиссиясына «Ақсу қаласы Пограничный селолық округінің орта мектебі» мемлекеттік мекемесіне Бауыржан Момышұлының, «Лебяжі ауданының Ленин жалпы негізгі білім беретін мектебі» мемлекеттік мекемесіне Ахмет Байтұрсыновтың, «Павлодар қаласының №22 жалпы орта білім беру мектебі» мемлекеттік мекемесіне Кеңес Одағының Батыры Бауыржан Момышұлының, Баянауыл ауданының мәдениет, тілдерді дамыту, дене тәрбиесі және спорт бөлімінің «Құндыкөл ауылдық мәдениет үйі» мемлекеттік қазыналық коммуналдық кәсіпорнына Балтабай Бекжанұлы Сейсенбековтің, «Баян­ауыл ауданы білім беру бөлімінің Бірлік жалпы орта білім беру мектебі» коммуналдық мемлекеттік мекемесіне Жылбек Ақәділовтің есімін беру туралы мәселелермен қатар, Екібастұз қаласының №4 жалпы орта білім беру мектебіне Қазбек Нұралиннің, Екібастұз қаласының Северный көшесіне Болат Шәпеновтің есімін беруге қатысты құжаттар топтамасы жолданды.
Алайда нысан атауларын өзгерту бойын­ша жұмыстар биылғы жылы да ерекше қарқында жүргізіле бастағанымен, Қазақстан Республикасы Президенті Әкімшілігінің Басшысы Н.Нығматулиннің 2015 жылғы 30 қаңтардағы тапсырмасына сәйкес қайта атау мәселесі 2016 жылға дейін әзірше тоқтатылды
Аталған мораторийдің жариялануына Қазақстан Республикасының ономастика мәселелеріне қатысты заңнамалық актілеріне қайта өзгерістер мен толықтырулар енгізу себеп болып отыр
Бүгінгі таңда бұл мәселе бойынша ҚР Мәдениет және спорт министрлігі жанынан құрылған арнайы жұмыс тобы жұмыс жасауда.
Алайда қордаланған мәселелер мен депутаттық сауалдарға байланысты елді мекендер мен оның құрамдас бөліктерін қайта атауға және мекемелердің атауын өзгертуге жарияланған мораторийден тыс Ұлы Отан соғысындағы жеңістің 70 жылдығына орай Кеңес Одағының батырлары мен көрсеткен ерлігі үшін ордендер мен ерекше марапаттарға ие болған ардагерлердің есімін беру бойынша жұмыстар елімізде қайта жалғасын тапқан болатын
Осыған орай, ҚР Үкіметінің жанындағы Республикалық ономастика комиссиясының қарауына ұсынылған мәселелерден Кеңес Одағының Батыры Бауыржан Момышұлының есімін беру мәселесі қозғалды
Мәселе тиісті комиссияның қарауында оң шешім тауып, Ұлы Жеңістің 70 жылдығы қарсаңында ҚР Үкіметінің Қаулысы да шығарылды
Бір айта кетерлігі, бұл тек мектеп ұжымы үшін ғана емес, жалпы облыс тұрғындары үшін ерекше қуантарлық сүйінші хабар болғаны сөзсіз
Осыдан былай аймағымыз екі мектептің атауы Халық қаһарманы Бауыржан Момышұлының есімімен аталуда
Аталған комиссияның келесі отырысында Бірлік жалпы орта білім беру мектебіне Жылбек Ақәділовтің есімін беру туралы мәселе де қаралмақ.
Бұған қоса облыстық ономастика комис­сиясының отырысында Качир ауданының 8 көшесіне Кеңес Одағы батырларының есімі беріліп, Шарбақты ауданының Сынтас ауылындағы «Ленин» көшесі мен Маралды станциясындағы «Казарма», «Мир» көшелерін «Жеңіс» атауымен қайта аталды.
Сонымен Павлодар облысында 2015 жылдың басынан бері 16 мәселе қаралып, 2 мекеме мен 10 көшенің атауы өзгертілді
Сондай-ақ 2 мектеп пен 2 көшенің атауын өзгерту бойынша құжаттар республикалық ономастика комиссиясына жолданды
Бүгінде қалалар мен аудандардың жергілікті өкілі және атқарушы органдары тарапынан ономастика комиссиясының қарауына жаңа ұсыныстар келіп түсуде
Бұлардың барлығы да жыл соңына дейін облыстық ономастика комиссиясында қаралып, комиссия мүшелері тарапынан қолдау табады деген үміттеміз.
Қорыта келгенде, кезінде көнеден келе жатқан дәстүрмен қойылған тарихи атауларымызды қалпына келтіру мәселесіне енді бүгінгі күннің көзімен қарауымыз қажет
Өйткені төл тарихымыз бен мәдениетіміз арқылы қазақ өркениетінің көшін ілгерілете алсақ, келесі ұрпаққа жарқын жүзбен қарай аларымыз анық.
Қабжан ЕДІЛБАЙ,
Павлодар облысы Тілдерді 
дамыту жөніндегі 
басқарма басшысы
