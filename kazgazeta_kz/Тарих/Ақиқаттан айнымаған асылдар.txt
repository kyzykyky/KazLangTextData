Өткенсіз бүгін жоқ
Бүгініміздің бүтін болуы үшін де кешегімізді кемеліне келтіріп түгендеп алуға тиіспіз

Осы тұрғыдан өткенімізге үңілсек, көптеген тарихи тұлғалардың кейінгі ұрпаққа танылуы әлі де кемшіндеу ме деген ой келеді

Заманында есімі елге белгілі болған сондай жандардың бірі, Қобда өңірінде дүниеге келіп, Жоламан Тіленшіұлы бастаған ұлт-азаттық көтеріліске белсенді қатысушылардың бірі болған Бәсібек Байғотанұлы бедел-дәрежесі биік тұлға­лардың бірі ретінде көрінеді.
Осы арада аты аталған Байғотаннан тараған ұрпақтардың заманында ілгері ұмтылған көштің басынан көрініп жүргені, ел тізгінін ұстағаны белгілі болады
Олардың арасында халыққа қадірлі, аузы дуалы билер де болған.
Солардың қатарында Қоңырау Тышқанбайұлы мен Оразбай Бәсібекұлын ерекше бөліп айта аламыз.
Би атағын алу үшін халық жиналыстарында сөйлеп, сыналып, атақ-абыройға ие болған, елді аузына қарата алатын шешен, қара қылды қақ жарған әділ, әдет-ғұрып заңына жетік білгір, ата-­баба мекенін жаудан қорғайтын жүректі, әскери амал-тәсілдерді меңгерген дарынды қолбасшы, батыр, дау-жанжалдарды ақылмен шешетін ойшыл, әлеуметтік заң-жобаларды жасай алатын заңгер, халықты билеген хандарға кеңес беретін ақылгөй, өмір тіршілігін терең зерделеген философ болу керек деген тұжырымды алға тартып қарағанда, осы екі адамның да сол деңгейден көріне білгені анық байқалады.
Тарихи деректерде Қобда ауданынан шыққан билердің көпшілігі қазіргі сол аумақтың орталық тұсынан өрбіген төрт арыс Байғазы ұлдары — Кедейғұл, Сармантақ және Ебестен тарағаны айтылады
Және олардың 1822-1824 және 1869 жылдардағы көтеріліске қатысқандығы да келтіріледі.
Қобда өңірінде әкімшілік бекіткен бірнеше би «жастарының ұлғаюына» немесе «денсаулығына байланыс­ты» деген желеумен өздері сұранып қыз­меттерінен кеткендігі туралы да мәлі­меттерді кездестірдік
Олардың сол кез­дегі орта жастары шамамен 35-45 жас аралығын құрайды екен
Ал олардың орнына бекітілгендері арасында 20-25 жастағылары да кездеседі.
Жалпы қазақтағы билер институты­ның тұғырнамасы берік болғаны байқалады
Ұзақ жылдар облыстың сот жүйесінде қызмет істеген ардагер аға Іскендір Мұратқанов «Билеріміз сөз құдіретін тиімді пайдаланып, шешімдер шығарғанда мүдделі тұлғаларға ғана емес, оған қатысушы жұртқа да тәрбиелік мәні зор, көпшіліктің көкейінен шығатын аталы сөздерді айтып, олардың сана-сезімі мен мінез-құлқына сіңіруін, іс-әрекетінде қолдану жолдарын қарастырған» дейді
Міне, осындай ізгі қасиеттердің біздің әңгімеміздің өзегіне айналып отырған Қоңырау Тышқанбайұлы мен Оразбай Бәсібекұлының бойында болғаны да анық деп ойлаймыз.
«Қобда ауданының энциклопедия­сында» Қоңырау би туралы қысқаша мәлімет берілген
Бірақ мұнда орысша ресми құжаттардағы жазылуы бойынша би есімі Құндырау деп жазылыпты
Осы деректі алға тартсақ, онда Қоңырау Тышқанбайұлының би екендігі, Табын руының Сармантақ бөлімінен шыққаны, Қобда бойын қоныстанып, 1864, 1868 жылдары екі рет күміс мөрге ұсынылып, оған соңғысында ғана мақтау қағаз берілгені айтылған
Сондай-ақ «1851-1859 жылдар аралығында ауыл-аймақ биі қызметін атқарған» деген сөздер осы анықтамада бар
Қоңырау Тышқанбайұлы Қызылшаң және Терісаққан өзендері аралығындағы ауыл­дардың жергілікті биі қызметін атқарған
1859 жылы денсаулық жағдайына байланысты қызметін өз еркімен тапсырған.
Біздің қолымызға түскен бір деректе бидің 1869 жылы қаңтар айында ұлы Қобда бойындағы Бесқопа деген жерде қазақ даласына енгі­зілетін Уақытша Ере­жені талқылау үшін шақы­рыл­ған билер кеңесіне қатыс­қаны баян етіледі.
Қоңырау Тышқанбайұлы 1869 жылы қаңтар айында қатысқан
Бұл кеңес ұлы Қобда бойындағы Бесқопада, Мұңайтпас ауылында өткен, оған Қобда-Елек өңірінен 500-ге тарта билер мен ақсақалдар қатысқан.
Жалпы Қоңырау бидің тұрақты мекен-жайының өзі Ұлы Қобда өзені бойымен байланыстырылады
Оның ауылы шамамен қырық шаңырақтан құралған, осы ауқымда 125 ер адам және 118 әйел адам болды деп есептелінген сол кездегі мәліметтерде
Біз айтып отырған ауыл өзінің аумақтық бағыныштылығы жағынан Қобда болысының №3 ауылына қараған.
ҚР Орталық мемлекеттік архивінің қорында сақталған мына деректер де көңіл аударарлық
Онда былай деп жазылған:
«Қоңырау Тышқанбайұлы, 1851 жылы 46 жаста, сауаты жоқ деп көрсетілген
Қыстауы – Ұлы Қобда бойы, жайлауы – Терісаққан, Шаңды, Жарсай бойлары
Дәулеті 3 түйе, 30 жылқы, 250 қой (азайтылып берілуі де мүмкін)
Әйелі 40 жаста, 15 жастағы бір ұлы болған (есімдері аталмаған)
1851-1859 жылдар аралығында Орынбор қазақтары Орта бөлігінің 57-дистанциясына қарасты Қызылшаң мен Терісаққан өзендерінің арасындағы ауыл-аймақтардың басшысы қызметін атқарған
Ауылдардағы түтін саны – 120 үй
Оларда 291 түйе, 3500 жылқы, 6500 қой болған».
Қоңырау би 1859 жылы қызметтен өз еркімен кеткен
Ауыл-аймақ басшы­ларының негізгі міндеті үкімет тарапына түтін салығын жинап беру болатын ол кезде
Көпшілік билер әртүрлі себептермен мұндай қызметтен өз еріктерімен кетіп отырған.
Мемлекеттік архив қоры деректе­рімен танысқанда дистанциялар құра­мындағы ауыл-аймақ басшыла­рының сый-сияпаттарға ұсынылып отыр­ғанын да байқауға болады
Мәселен, 1864 жылы 9 қаңтарда Орта бөлік аға сұлтаны Мұхамеджан Баймағамбетұлы өз қарамағындағы бөліктен 80-нен аса адамды әртүрлі сый-марапаттарға ұсынады
Бұлардың арасында Қобда аумағынан төрт адам бар
Олардың екеуі жергілікті ауыл-аймақ басшылары Есенгелді Бұғанайұлы мен Тастемір Құсайұлы үздік қызметтері мен үкіметке адалдықтары үшін барқыт тақияға ұсынылса, Табын руы Жылқышы бөлімінің билері ретінде көрсетілген екі адам – Мұңайтпас Бөтенбекұлы мен Қоңырау Тышқанбайұлы күміс мөрге ұсынылады
Бұлар қазақтар мен шептің орыс тұрғындары арасындағы дау-дамайларды оң шешуде 57-дистанция бастығына көмектескендіктері үшін ұсынылған
Алайда аталған төртеуі де ұсынылған марапаттарын алмаған сияқты
Олар тізімнен алынбаған, бірақ ұсынылған марапаттары да берілмеген.
Сол жылдың шілде айында аталған төртеуі тағы да марапаттарға ұсынылады
Бұл ретте бәріне де мақтау қағаздары көрсетілгенімен аталған адамдар мұндай марапатқа бұл жолы да ие болмаған.
1868 жылы наурыз айында аға сұлтан тарапынан сый-марапаттарға тағы да жүздеген адам ұсынылады
Олардың арасында Табын бөлімдерінің билері ретінде көрсетілген қобдалықтардан күміс мөрге – Сармантақ бөлімінен Қоңырау Тышқан­байұлы, Есенгелді Бұғанайұлы, Жаулыбай бөлімінен Тінәлі Бөртайұлы, Ебес бөлімінен Сарықұл Салбайұлы, мақтау қағаздарына – Жылқышы бөлімі­нен Тәжікей Жаншаұлы, Кедейқұл бөлімінен Қарасақау Мәстекбайұлы, Майасар бөлімінен Жайсаңбай Сақау­сартұлы ұсынылған
Алайда бұлардың арасынан бастапқыда мөрге ұсынылған Қ.Тышқанбайұлы мен С.Салбайұлы ғана сол жылы маусым айында мақтау қағазына ие болып, қалғандары тізімнен алып тасталған.
1872-1877 жылдар аралығында осы ауылдың соттық биі қызметін Оразбай Бәсібекұлы атқарған
Бастапқыда болыс-басқарушы, жергілікті дау-дамайларды реттейтін соттық би, кейін халық биі деп аталынған бұл қызметтің жауапкершілігі жоғары болған
Оразбай Бәсібекұлы уақытында осы қызметке қатарынан екі мерзімге, яғни алты жылға сайланады.
Алты жыл бойы әділдіктің ақ туын жоғары ұстап, ақ пен қараның арасын ажыратып, ақиқаттың нақты жолын көрсету әсте де оңай болмағаны анық
Оның үстіне мұндай мәртебелі міндетті ағайын-туыстың, жақын-жекжаттың ортасында отырып атқару тіпті де күрделі екені күмәнсіз.
Халқына қадірлі, еліне елеулі болған Оразбай бидің басына қойылған белгісінің араға бірер ғасыр түсіп кетсе де ескі жазулар арқылы табылуы бүгінгі ұрпақтың үлкен олжасы іспетті болды.
Осы арада Бәсібекұлы Садақай туралы да айта кеткеннің артықтығы жоқ
Садақай тура билік тізгінін қолға ұстамаса да, ел ішінде беделді, айналаға сөзі жүретін адам болған.
1869 жылы 12-15 қаңтар аралығында Ұлы Қобда бойындағы Бесқопа жазы­ғында Қобда-Елек бойындағы ауыл-аймақ­тардан бес жүзге жуық адам қатысқан ұлы жиын өтеді
Бұл келелі кеңеске Садақай да қатысқан
Осының өзі оның елдің белгілі адамдарының бірі болғанын білдіреді.
Міне, осылайша Қобдадан шыққан билер туралы аз-кем сөз қозғадық
Бұл бағыттағы зерттеулеріміз алда да жал­ғасын табатын болады.
Исламғали БІТІК,
тарихшы 
Ақтөбе облысы
