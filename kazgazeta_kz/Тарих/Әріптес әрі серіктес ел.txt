Ресей Қазақстанның тәуелсіздігін 1991 жылдың 17 желтоқсанында таныды
Ал Қазақстан Ресейдің және одақтас республикалар тәуелсіздігін 1991 жылы 20 желтоқсанда танитын­дығын жариялады
1992 жылы 20 қазанда Ресей Федерациясы мен Қазақстан Республикасы арасында «Достық, ынтымақтастық және өзара көмек туралы» шартқа қол қойылды. 
Екі ел бір-бірін сыйлайтындығын, егемен­дігін және мемлекеттік шекаралардың мызғы­мастығын танитындығын жария етті
Осы келісімшарт негізінде қос мемлекеттің достық қатынастары басталды
Қазақстан Ресейдің ең сенімді одақтасына айналды
1998 жылы 6 шілдеде Қазақстан мен Ресейдің арасындағы «Мәңгі достық пен ынтымақтастық туралы» Декларацияға қол қойылды
2000 жылдың басында екі ел өзара шекарасын толық демаркация жасау жұмыстарын аяқтады.
Қазақстан Еуразиялық кеңістіктегі Ресейдің геосаяси және геоэкономикалық маңызын жоғары бағалайды
Сондықтан ҚР сыртқы саясатында ресейлік вектор басым бағыттардың бірі
Ресей де өзінің сыртқы концепциясында Қазақстанды стратегиялық одақтас республика санайды.
Қазақстан мен Ресейдің Кеңес Одағы күйрегеннен кейінгі әріптестік байланыстары өзінің дамуында бірнеше сатылар мен кезеңдерден өтті
Ең алдымен, тең мемлекеттер ретінде екі жақты қатынастардың жаңа құқықтық негіздері қалыптасты
Соның негізінде мемлекетаралық қатынастардың экономикалық және саяси ынтымақтасудағы моделі айқындалды
Стратегиялық ынтымақ­тастықты жасайтын сауда-экономикалық, ғылыми-техникалық және мәдени-гумани­тарлық салаларда интеграцияны кеңейту және тереңдету көзделді.
Ресей Федерациясы 90 жылдардың басында Еуропалық экономикалық және сауда жүйесіне тез арада интеграциялануды мақсат етті
Қазақстан да АҚШ пен Батыс Еуропаның ірі компанияларын өзінің шикізат нарығына еркін кіргізді
Алайда 90 жылдардың соңында Еуропамен интеграцияланудың аса тез бола қоймайтындығына екі елдің де көзі жетті
Ресей мен Қазақстанның сыртқы саясаты бағытында ықпалдастық үдерістері қарқын ала бастады
Ресей ТМД мемлекеттерімен қарым-қатынастарды жақсартуды өзінің әлемдік саяси-экономикалық құрылымдарға енуінің маңызды факторы ретінде бағалады.
1995-2001 жылдар аралығында Ресей мен Қазақстан Батыс мемлекеттеріне қарағанда өзара қарым-қатынастарды жақсартудың, Евразиялық кеңістікте жаңа тұрпатты экономикалық, сауда және ақпараттық интег­рациялану кеңістігін жасаудың қажеттілігін сезінді
Осы жылдарда екі ел арасында әскери-техникалық саладан бастап, сауда-экономикалық, гуманитарлық салаларға дейін қамтыған түрлі келісімшарттарға қол қойылды
Ресей мен Қазақстан басшылары әр жылда 10-15 реттен түрлі дәрежедегі кездесулер мен келісімдер өткізіп отырды.
Ресей ТМД елдерін жақын шетелдер ретінде бағалап олармен екіжақты байланыстарын жақсарта бастады
Әсіресе, түрлі аймақтық мемлекетаралық бірлестіктер мен одақтар құруға иек артылды
Осы саясат шеңберінде Орталық Азия Ресейдің сыртқы саясатының басым бағыттарының бірі ретінде таңдалды
Ортақ шекарасы ең ұзақ көршісі ретінде Қазақстанға Ресей ерекше көңіл бөлді.
Ресей Федерациясының Қазақстанмен 7200 км ортақ шекарасымен қоса 5 әскери-сынақ полигондары бар
Олар: 929-шы Мемлекеттік жазғы сынақ орталығы (929 ГЛИЦ) Батыс Қазақстанда; «Эмба» полигоны Ақтөбе облысында; «Сары Шағын» сынақ полигоны Жамбыл, Қарағанды облыстарында; 4-ші мемлекеттік сынақ полигоны (4ГЦП) Батыс Қазақстанда және ең ірісі «Байқоңыр» космодромы Қызылорда облысында орналасқан
Бұл космодром Ресейдің космостық бағдарламаларын жүзеге асыратын негізгі кешен екені белгілі
Қазақстан «Байқоңырды» 20 жылға жалға беру туралы келісімге 1994 жылы 28 наурызда қол қойған.
Ресей жағы Қазақстанға «Байқоңыр» ке­шені арқылы өзінің космостық бағдарлама­ларын жасауға және іске асыруға көмек көрсетуде
Қазақтың тұңғыш ғарышкерлері Тоқтар Әубәкіров, Талғат Мұсабаев пен Айдын Айымбетов Ресей ғарышкерлерімен бірге «Байқоңырдан» ғарыш кеңістігіне сапар шеккені белгілі
Қазақстанның әскери сапар ғана емес, сыртқы саудадағы негізгі әріптесі Ресей
Екі ел арасындағы сыртқы сауда айналымы 2010 жылы 15 млрд АҚШ долларынан асқан
2010 жылы 1 қаңтардан бастап Ресей, Қазақстан, Беларусьтің Кеден одағының жұмыс істей бастауы өзара сауданы белсенді өсіретінін көрсетті
170 млн халқы бар үш елдің экономикалық қуаты 1,7 трлн АҚШ долларына жетіп отыр.
Қазақстанның Кедендік одақ құру арқылы Ресеймен интеграцияны күшейту саясаты өз нәтижесін берді
Әлемдік қаржы дағдарысына қарамастан 2011 жылы екіжақты сауда айналымының көлемі 23,8 млрд АҚШ долларына жетіп, 2010 жылмен салыстырғанда 42,3 пайызға артты
Қазақстанның Ресейге экспорты 47,8 пайызға өсіп, 7,5 млрд долларға жетті
Қазақстанның бүкіл сыртқы саудасының ­20%-ы тек қана Ресейге тиесілі болды
Кедендік одақ Евразиялық экономикалық одаққа ұласып, бұл ұйымдағы үш елге Армения мен Қырғызстан қосылды
Әлемдік қаржылық-экономикалық дағдарыстармен 5 ел бірігіп күресуге кірісті.
Сайын Борбасов, 
саяси ғылым докторы, профессор
