«Баланы жастан…»
Бұрынғы кездері балалар әке-шешенің сұсты көзқарасынан тайсалса, бүгінде керісінше баланың қасы мен қабағына қарайтын заман болып тұр.Әке-шешенің бір ауыз сөзін көтере алмай,ашуға булығып үйден қашып кету,асылып қалу, балконнан құлап кету сияқты бала қылықтары адам жанын түршіктіреді
Әке-шешені қорқытып, әлсіз тұсын біліп алған бала күшейген үстіне күшейіп,өз дегенін істетпей қоймайды
«Баланы жастан…» деп атам қазақ тегін айтпаған ғой
Баланың мінез-құлқының дұрыс қалыптасуына сәби кезінен көңіл бөлген жөн
Баланы үнемі беталды өбектеп, қалаған затын алып беру, бетін қақпай, алақанына умаждап ақша ұстата салу сияқты қылықтар жақсылыққа апармайды
Үйде шартпа-шұрт айқай,ұрыс-керіс, төбелесті көріп өскен балада қандай болашақ болмақ? Егер ата-ана жиі қонақ шақырып, стақан қағысып, арақ-шарап ішсе, баланың өсе келе ішкілікке құмартып кетуі де мүмкін
Теледидардан фильмдерді жиі көрген баланың бар ойы тұмшаланып, іштей қапаланып жүреді
Компьютерден көрген алас-күлес фильмдер баланың ойын сан-саққа жүйткітіп, жан дүниесін әлем – тапырық қылады
Баламен жиі сырласып, алдап отырып, жылы-жылы сөйлесіп, ішінде жатқан зілді сыртқа шығаруға тырысу керек
Ата-ана баласының жаман жолға түсіп кетпеуі үшін дұрыс шара қолданғаны жөн
Дер кезінде баланың ашу-ызасын басып, қол ұшын берсеңіз үйіңізде тыныштық орнап, бәле-жаладан, баланың теріс қылығынан аулақ боласыз
«Бала кіммен жүр, досы кім, ата-анасы кімдер екен, қайда барып жүр?» деген сұрақтарға баладан жауап алып, біліп жүргеніңіз де жөн
Бала бақылаусыз болмауы керек.
Тәрбие көзі – мектепте
Жас ұрпақтың бойындағы ізгілік құндылығы – патриотизм, адамгершілік,мейірбандылық сияқты қасиеттерді дамытпайынша рухани тұлға етіп тәрбиелеу мүмкін емес.Алас-күлес мектепке ентігін баса алмай кешігіп келген мұғалімнен оқушы қандай тәрбие алмақ? Терезеге жалтақтап қарап: «Осы сабақ қашан бітер екен» деп алаңдап қоңырау шылдырын күтіп отыратын да мұғалімдер кездеседі
Осындай ұстаздар балаларға не бере алады? Ал сынып жетекшілері тәрбиелік мәні бар сынып сағаттарын аптасына неше рет жүргізіп жүр? Тәрбие сағатын аптасына бір рет, тек сенбі күні ғана өткізіп жүрген мектептер де баршылық
Сынып жетекшілері оқушының ішкі жан дүниесін ақтарып, бар мұңына ортақтас болатындай шәкірттерінің жансерігіне айналуы тиіс
Оқушыларға достық шуағын себетіндер де сынып жетекшілері болуға тиіс
Біріне-бірі көмек көрсете алған оқушылар өмірден дұрыс жол табады
Сыныпта тәрбие әлсіз болса, оқушылар жағымсыз оқиғаларға тап болуы мүмкін.
Бүгінде заман да өзгерді, заманауи әдіс-тәсілдерді қолдану арқылы сынып сағаттарын жүргізу керек
Заманауи ағымға сай баланың бүкіл жан дүниесін тербетіп,іштегі күйзелісін сыртқа шығаратындай сынып сағаттарын өткізу керек
Мектеп табалдырығында өскелең ұрпақты, жастарды отаншылдыққа, патриотизм, адамгершілікке, иманды болуға тәрбиелеу керек
Отанын, елін, жерін, ата-анасын сүйіп өскен жастар халқын ешқашан жерге қаратпайды.
Бақыт Бұланбаева
Павлодар облысы
Ақсу қаласы
