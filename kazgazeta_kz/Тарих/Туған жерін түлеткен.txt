Қазақта «Ауылына қарап, азаматын таны» деген қанатты сөз бар
Бұл орайда туған жерін түлетіп, еліне елеулі еңбегімен ардақты азамат атанған тұлғалар аз емес
Олардың есімдерін жұртшылық жақсы біледі
Көпке үлгі етеді
Солардың бірі де бірегейі, Казталов ауданының құрметті азаматы Кәрім Өтеғұлов деп білемін
Ол Жалпақтал өңірінде бірқатар жауапты қызметтер атқарды
50 жылдай басшылық жұмыстарда жемісті еңбек етіп, өз биігіне көтерілді
Замандасым
Кәрім Өтеғұлов жайлы қалам тербеу көптен бері ойымызда жүр еді
Соның сәті енді келіп тұрғандай.
Жалпақтал өңірінде жылқы өсіру (әсіресе қазақ жылқысын) мемлекет тарапынан қолдау тауып екі бірдей жылқы шаруашылығына («Пятимар» №51 және «Талдыапан» №28) басшылық жасады
Бұл шаруашылықтардың жұмысын бақылау үшін Кеңес Одағының маршалы С.Буденный 1947, 1949, 1951 жылдары әдейі келіп жылқышылармен кездескені тарихи шындық.
Кәрім Тәжмағамбетұлының ең­бек жолына аз-кем тоқталып өтейік
Пятимар онжылдық мектебін бітірген соң, бірден жоғары оқу орнына бармай, бір жыл совхоздың құрылыс бөлімшесінде құрылысшы, екі жыл тракторшы және екі жыл қата­ры­нан шөп, егіс бригадаларында есепші, майқұюшы жұмыстарын атқарды
Сөйтіп, өндіріс мектебінен тәжірибе жинақтап, тек 1961 жылы Орал педагогикалық институтының физмат факультетіне түсіп, оны 1965 жылы ойдағыдай аяқтап, сол жылы жолдамамен С.Меңдешев атындағы Маштексай орта мектебінде оқытушылық қызметін бастады
Өмір тәжірибесінен өткен және екі жыл ұстаздық еңбегін бағалай отырып, Кәрім Өтеғұловты Фурманов ауданына қарасты Қарасу орта мектебіне директор етіп тағайындайды
Кейін жас маманның білім-біліктілігін, ұйымдастырушылық қабілетін бағалай отырып, аудандық партия комитетіне жұмысқа алады
Сол жылы наурыз айында оны «Көктерек» совхозының партия комитетінің хатшылығына бекітеді
Ал 1976-1977 жылдары Фурманов аудандық атқару комитеті төраға­сы­ның орынбасары, 1977-1979 жылдары Талдықұдық совхозының партия комитетінің хатшысы, 1979-1985 жылдары аталған совхоздың директоры, 1985-1993 жылдар аралығында көршілес «Красный партизан» совхозының директоры қызметтерін абыроймен атқарады
Осы жылдарда Батыс Қазақстан ауылшаруашылық институтында сырттай оқып, екінші мамандықты игерді
Ол табиғи-аумақтық тұрғыдан қолайлы орналасқан шаруашылық­тың экономикалық жағдайын көтеру мақсатымен малдың барлық түрін өсіру, әсіресе аналық мал басын көбейту негізінде мол төл алуға қол жеткізуге үлкен назар аударды
Бұрын­нан негізі бар асыл тұқымды қазақтың ақ бас сиыр малын көбейту, вете­ри­нарлық-зоотехникалық жұмыс­тарын жолға қою шұғыл міндеттері қолға алынды
Осы мақсатпен облыс­тық, облысаралық малды асыл­дан­дыру мекемелерімен ты­ғыз бай­ланыс орнатып олармен тәжі­­рибе алмасу практикалық іс-қимыл­ға ай­налды
Осындай ауқымды ұйым­дық-басқару, тәжірибе алмасу жұмыс­тарының нәтижесінде 1979-1982 жылдары «Талдықұдық» совхозында ірі қара мал өз төлдері есебінен көбейіп, 100 аналықтан алынатын бұзаудың көрсеткіші 95-ке дейін өскен
Осындай ғылымға негізделген шаруашылықты ұйымдастыру нәтижесінде 1982 жылы қарашаның 11-інде Қазақ КСР Ауылшаруашылығы министрлігінің бұйрығымен Талдықұдық совхозы Қазақтың ақ бас асыл тұқымды сиыр малын өсіретін шаруашылық болып бекітілді
1982 жылдың қыркүйегінде төл алу, қосымша салмақ қосу, асыл тұқымды аналық, аталық малдарды өсіріп семірту көрсеткіштері бойынша Мәскеуде өткізілген Бүкілодақтық ауылшаруашылық көрмесінде «Талдықұдық» совхозы екінші дәрежедегі сыйлықты жеңіп алды
Онда УАЗ-404 жеңіл машинасы, осыған қоса 3300 сом ақшалай сыйлық және диплом берілді
Осындай жетістіктер шаруашылық қызметкерлерінің, мамандардың ерен еңбегінің нәтижесі.
Кәрім Өтеғұловтың ұжыммен жұмыс істеу, басқару қабілетін ескере отырып, 1985 жылы оны соңғы жылдары экономикасы төмендеп кеткен көршілес «Красный-партизан» сов­хозына директорлыққа ауыстырады
Бұл шаруашылықта жаңадан көптеген жұмыстарды атқару белгіленіп, малды іріктеп, сұрыптау жұмыстарын жүргізу, аталық малдардың сапасын жақсарту, төлді көп алудың шараларын жасау қолға алынады
Мал азығын дайындау, суармалы мал азығын егу, сүрлем пішендемелерді уақытында дайындау, мал бордақылау алаңын салып, етке тапсырылатын малдардың күйі мен салмағын арттырып, қосымша салмақ алуға қатысты шаралар жүйесі жүзеге асырылды.
Шаруашылық экономикасының көтерілуі ондағы халықтың әл-ауқатын жақсарту, мәдени-тұрмыс дәрежесін көтеруге зор ықпал еткені белгілі
Нәтижесінде совхоз орталығы саналған «Ақ пәтерде» 127 пәтерлік үй, 392 орындық мектеп ғимараты, 300 орындық мәдениет үйі, тері илеу, шұжық цехтары іске қосылды
Орталықта 24 шақырым су құбыры салынып, 18 шақырым жерге газ құбыры тартылып ауыл тұрғындарына пайдалануға берілді
Мәдени-тұрмыстық, коммуналды кешендер күні бүгінге дейін халыққа қалтқысыз қызмет етуде
Ауыл тұрғындары осы игілікті істер Кәрағаның басшылық еткен кездері атқарылды деп мақтанышпен айтып отырады.
Ол жүрген жерінің бәрінде тек адамгершіліктің, адалдық пен азаматтықтың ізін қалдырумен келеді
Қазақстанның халық жазушысы, Мемлекеттік сыйлықтың лауреаты, ақын Фариза Оңғарсынованың «… адам баласының соңында қалатыны – отырған тағының биіктігі, байлығы мен мансабы емес, кейінгі ел-жұрты бағалайтын, көңіліне сақтайтын азаматтың істеген ісі, жан-жағына жасаған жақсылығы…» деген қанатты сөздері тура Кәрағаңа арнап айтыл­ған­дай
Оның қай бағытта, қай салада қызмет етсе де еңбегі жемісті болды
Бүгінде «Құрмет» орденімен және бірнеше медалдармен, грамоталармен марапатталып еңбек ардагері, жұртының мақтанышы атанып отыр.
Ауыл еңсесін еңбек арқылы, қоғамға адал қызмет ету жолымен көте­руді ойлаған Кәрім Өтеғұлов сөзі мен ісінде бірлігі бар білікті басшыға, ха­лықтың қалаулы, сыйлы азаматына ай­налды
Осы жылдарда аудандық, облыстық партия комитетінің мүшесі, аудандық, облыстық советтің депутаты атанды.
Мемлекет саясатына сай ҚР Үкіметінің мемлекет иелігінен алу мен жекешелендіру шараларын жүзеге асыра отырып, «Ақ пәтер» өңірінде 25 шаруа қожалығының қалыптасып дамуына Кәрім Өтеғұлов бір кісідей атсалысты
Бүгінде шаруа қожа­лықтары ауылшаруашылығы өнімдеріне деген қажеттіліктерін қанағаттандыруда
Уақытпен үндесе білу деген осы.
Жалпы Кәрағаңның бүгінгі кезге дейін жеткен жетістіктеріне зайыбы Бижамалдың қосқан үлесі өлшеусіз
Бижамал нағыз ұстаз, оқу-тәрбие жұмысының хас шебері, балаларының сүйікті анасы, немерелерінің әжесі
Кәрағаң мен Бижамал екеуі қосарлана жүріп, небір қуаныш-қызықтың төрінен табылып, айналасына нұр шашудан, дос-жаран, ағайындарына қол ұшын беруден шаршаған емес
Осы жанұяны сәні мен салтанаты жарасқан, әлеуметтік-мәдени тұрмыс дәрежесі бірдей дамыған, ұстанымдары бейбіт кішігірім мемлекет десе болғандай
Оларға қарап, сырттай қызығып, сүйсінетіндер аз емес.
Өтеғұловтар отбасы көпке үлгі
Ұлды ұяға, қызды қияға қондырған, балаларын нағыз қазақы салт-дәстүрмен тәрбиелеп өсірген
Үлкен ұлы Арман Саратов мал дәрігерлік институтын бітірген
Еңбек жолын Жалпақтал өңірінде бастап, Қаратөбе, Теректі аудандарының әкімі болды
Бүгінде Батыс Қазақстан облысы әкімінің бірінші орынбасары
Қызы Даражат Қостанай ауылшаруашылығы институтын бітірген білікті экономист
Ұлы Бейбіт Батыс Қазақстан ауыл шаруашылығы институтының түлегі
Қазіргі кезде «Бейназар – Б» шаруа қожалығын басқарады
Қыздары – Салтанат Орал педагогикалық институтының физика-математика факультетін бітірген, ал Анар Қарағанды кооператив институтын тәмамдаған
Бүгінде банк жүйесінде еңбек етуде
Кішісі Гүлмаржан Орал педагогикалық институтын бітірген
Ұстаздық қызметте.
Кәрім Тәжімағамбетұлының еліне, халқына, дос-жарандарына жасап жүрген қамқорлығы мен азамат­ты­ғына, мырза пейіліне ырза көңілмен ризашылығымызды айта келе Кәрім замандасымыздың азаматтық болмысы мен ұстанымы, туған жерге деген шексіз құрметі мен сүйіспеншілігі ізін басып келе жатқан кейінгі буын өкілдеріне үлгі-өнеге екені сөзсіз.
Меңдеш ИСҚАЛИЕВ,
Қазақстанның еңбек сіңірген қайраткері 
Рая ЖАЛҒАСҚЫЗЫ,
ҚР білім беру жүйесінің қайраткері
