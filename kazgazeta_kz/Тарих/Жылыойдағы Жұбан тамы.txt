Құлсары қаласынан солтүстікке қарай 90 шақырым жердегі биік төбенің үстінде Жұбан мазары (тамы) орналасқан
Ол ХІХ ғасырдағы сәулет өнерінің үздік туындысы ретінде республикалық дәрежеде қорғауға алынған
Мазардың күмбезімен қоса алғандағы биіктігі 9,05 метр, тік бұрышты жоспарда (5,85 х 6,75 метр) салынған
Мамандардың айтуын­ша, ескерткішті құрылысы жағынан алып қарағанда Батыс Қазақстандағы көптеген тақта тасты мазарларға ұқсайды
Сырты мен іші әшекейленіп, оюланған мазарды салуға пайдаланған әктас-ұлутас Қобыланды аталатын жердегі Таскескен карьерінен жеткізіліп, ішкі қабырғалары түрлі-түсті бояумен өрнектелген
Оның ішінде 5 қабір және Жұбан байдың құлпытасы бар
Ал осы Жұбан бай туралы не білеміз? Ол қай жылы туып, қай жылы дүниеден өткен? Жалпы, мазарды салған кім және оны қай жылы салды? Енді осынау сауал­дарға жауап іздеп көрелік.
Расында, жоғарыда айтып өтке­німіздей Жұбан Еламанұлы өте бай болған
Оның малының көптігінен кезінде жер қайысатын көрінеді
«Маңғыстау» облыстық газетінің 1991 жылғы 7 ақпандағы санында жазылған Жолдасқан Сүйесіновтің мақаласына сүйенсек, оның 20 мың жылқысы,12 мың түйесі, 6 мың сиыры, 4 мың қойы болған
Бұл қазіргі күндегі есеппен есептесек бірнеше ауданның малы емес пе?! Осы тұста, Жұбан Еламанұлымен туысқан болып келетін Дәрібай Нұрсұлтановтың атасы Нұрсұлтанға жасаған жақсылығы туралы ел аузынан естіген мынадай әңгімесіне тоқтала кетейік:
«Нұрсұлтан атамыз бес қаруын асынып, ит ертіп, аң аулап, жақсы ат мініп, ел аралап жүретін сері кісі болған деседі
Оның аңшылықты ұнататыны сондай, жолында жақсы тазы кездесе қалса, ол мініп келе жатқан атын беріп, сол тазыны иесінен атқа ауыс­тырып алған кездері болған
Тіпті аң аулайтын итінің санын он үшке дейін жеткізіп, тазыларын «Біреуін – көрініп қашқан аңды жібермей, қуып жетіп алады десе, екіншісін – ізшіл, қалың бұталықтың ішінен аңды өзі тауып аулайды, үшіншісі – інге, үңгірге кірген аңды құтқармайды» деп сынайтын көрінеді
Бір жылы Нұрсұлтан атамыздың мал өсімі болмай, қыста жейтін соғымға мал сұрап ағайыны Жұбан байға барады
Жұбан бай Нұрекеңе қонақасы беріп, түнімен әңгімелесіп, екеуі бір үйге қонып шығады
Таңертең Нұрекең оянып кетсе, Жұбан бай жатқан үйінің кереге басып айналып:
– Япырмай, мына ініме не беремін-ай, – деп өзімен-өзі сөйлеп жүр екен
Мұны естіген Нұрекең (өр, тік мінезді болған):
– Әй, ағасы, жынмен сөйлесіп жүрсің бе, беретін малың болса бермейсің бе? – деп даусын шығарыңқырап жібереді
Бірақ Жұбан бай өзінің салмақты, биязы, парасатты мінезіне салып, інісінің жаңағыдай шыдамсыздық көрсеткеніне ашық реніш білдірмейді.
Бұлар таңертеңгі шайды ішіп болған­нан кейін, Жұбан бай інісіне:
– Соғымға бір көген арқанға ­сия­­­тын қой ал, – дейді
Сол сапарында Нұрсұлтан атамыз Жұбан ағасынан бір көген арқанға қосарлап елу шақты қой алып қайтады.
Ауылға келген соң, хабарын ағайын­дарына айта отырып:
– Қап, өзімнен де болды, егер оған дауыс көтеріп, мінез көрсетпегенімде, бұдан да көбірек мал беретін реті бар еді, –деп өзінің шыдамсыздығына налыған екен деседі».
Демек, бұдан Жұбан байдың ­аға­й­ын­­­­­­дарға деген мырзалығын, әр нәр­­сеге байыппен қарайтын азаматтық қасие­­тін көруге болатындай
Енді бүгін­гі ХХІ ғасырға дейін әдемілігін жой­май жетіп отырған «Жұбан тамы қай жылдары салынып, оларға кімдер сүбе­лі үлесін қосты?» деген сауалға ­жауап іздеп көрелік.
М.Меңдіқұловтың «Памятники народного зодчества Западного Казахстана» кітабында: «Жұбан тамын 1895 немесе 1898 жылдары салынған» деп жазылған
Алайда әлгінде айтып өткен Жолдасқан Сүйесіновтің жазуынша, Жұбан 1871 жылы 48 жасында өзіне там салдырып, там салынып біткен соң ол сол маңға 500 үй тігіп, үлкен той жасаған
Сол тойға күйші баба Құрманғазы Сағырбайұлы мен атақты ақын, жыршы Қашаған Күржіманұлы да барған
Жұбан сол кезде 18 жастағы қызды тоқалдыққа алған екен
Келіншектің құйған шайына риза болған күйші Құрманғазы «Шайың балдай тәтті» екен деп «Балқаймақ» күйін тартып берсе, Қашаған ақын:
Аққұба,толық жүзді, ақша маңдай,
Ажарың рауандап атқан таңдай.
Ұзын шаш белге түсіп серпілгенде
Шаттанған сезімінен сыр ұққандай, – деп басталатын жыр арнапты
Жырдың толық мәтіні сақталмаған
Осы жерде маңғыстаулық өнертанушы Ізбасар Шыртанов: «1850 жыл мен 1900 жылдар аралығындағы екінші ас Жұбан Еламанұлының асы
Бұл Қосай ауылының асы
Жұбанға тамда салған
Ол қазір де бар
Мемлекет қарауында күтілуде
Аста 400-500 шамалас үй тігіліп, бас бәйгі 50 жылқы болған.Бәйгіні Кете Дауылтайдың аты алыпты» («Маңғыстау» газеті 3 шілде 1990 жыл) деп қостай жөнеледі
Соған қарағанда, Жұбан тамын «Өлгенде жылқымның дүбірін естіп жатайын» деп тірі кезінде салдырғанға ұқсайды
Онымен қоса, 1871 жылы 48 жаста болғанда Жұбан 1823 жылы туған
Міне, осындай ғасырдан-ғасырға көне мұра боп сақталған Жұбан тамының құ­ры­лысына 20 мың рубль, 10 жылқы, 1 пұт шай, 15 пұт секер жұмсалған деседі.
Бірақ осынау алыстан менмұндалап көз тартатын әдемі ою-өрнекті тамды кім салғаны хақында әртүрлі деректар бар
Мәселен, М.Меңдіқұловтың жоғарыда аты аталған кітабында: «Нұғыман ұста салған» десе, Жолдасқан Сүйесінов: «Оның шәкірттері Адай руының Қараш бөлімінен тарайтын шеберлер Сартай мен Төреғұл екен» дейді
Мамандар болса, мазардың ішкі қабырғасындағы соңғы жазуларда «Құрылысты салушы Шәнен Бекбайұлы» деп жазылғанын айтады
Сондай-ақ олар осы сирек кездесетін мазарды танымал сәулетші Қаражүсіп ұлдары: Дүйсенбай, Өмір, Игібай салды дегенде дерек барын тілге тиек етеді.
Қалай болғанда да, тарихи мұра­мыз­дың алтын қазынасы болып есептелетін бұл мазарды кім салса да сақтап, кейінгі ұрпаққа тұшымды түсінік беру парыз екенінде дау жоқ.
«Әкеге қарап ұл өскен…»
Ежелден аттың жалында, атанның қомында өскен қазақ халқы «Әкеге қарап ұл өсер, шешеге қарап қыз өсер» деген мақалды текке айтпаса керек
Өйткені ата жолын жалғастырып, ата-ана абыройын асқақтату кез келген ұл-қыз үшін мұқалмас міндет
Осы тұрғыдан алып қарағанда, біз әңгімелеп отырған Жұбан Еламанұлы балаларының шоқтығы биік
Олай дейтініміз, Жұбан ұлдарының қай-қайсысы да әкенің ізгілікті ізін жалғастырған, өз заманында үлкен беделге ие дәулетті азаматтар болған.
2007 жылдың көктемінде Жұбанның шөберелері Терекбай, Ысқақтармен кездесудің сәті түсті
Сол кезде бізді Ақтау қаласында тұратын Жұбанның Шам деген баласынан өрбейтін Ысқақ есімді шөбересі 80 жастағы ағасы Терекбай Қалиев қариямен кездестіруге алып барды
Ол Маңғыстау облысы, Жаңаөзен қаласынан 12 шақырым қашықтықтағы Құланды деген жерде тұрады екен
Олардың айтуларына қарағанда, Жұбанның Шам, Талпақ, Өжек, Жақай, Жарылғап, Бозым, Қали, Көпек деген ұлдары, Үбіш, Бибіш есімді қос қызы болыпты
Оның ұлдары туралы ақын, жыршы Сәттіғұл Жанғабылұлының «Зәкәрия, Шам, Талпақ» деген арнауы да бар
Жыршының аталмыш арнауына тоқталмас бұрын Жұбанның шежірелік түзілімдеріне көз жүгіртейік.
Ол айбарлы да адуынды Адайдың ұрпағы
Адайдан екі бала Құдайке, Келінберді
Құдайкеден – Қосай, Қосайдан – Тіней, Тінейден – Арық, Таңат, Арықтан – Құдайберген, Тәңірберген
Құдайбергеннен әлгінде айт­қан Сәттіғұл жыршы:
«Пайғамбар Хазыр дарыған
Атаңыз Ғазиз Жұбанға-ай
Бержағың Жұбан, аржағың
Билік құрған Бекболат –
Дәреже, бақыт, байлыққа
Толыққан бар ма бұлардай?
Арғы атаң екен Бекболат
Көрсетіп үлгі – жол салған
Кеңесін кеңнен мол салған
Би екен артық ауданды-ай,
Төресін бұрмай алдынан
Тарқатқан екен дауларды-ай
Қайраты мәлім ауылсың
Сынбаған сағы жау қандай?» деп «Зәкәрия, Шам, Талпақ» атты арнауын­да жырға қосқан.
Бекболат, Бекболаттан – Өтеш
Өтештен – Сары, Сарыдан – Қалқаман, Қалқаманнан – Еламан, Жанаман, Еламаннан – Жұбан, Қалнияз
Жұбаннан әлгінде айтқан Талпақ, Шам, Өжек, Жақай, Жарылғап, Бозым, Қали, Көпек
Талпақтан – Қаражігіт, Қаражігіттен жоғарыда аты аталған Терекбай қария
Шамнан – Асқар, Масан
Асқардан – Ысқақ (жоғарыда айтқан), Жетібай, Бекболат, Қуаныш
Осыған қарап, Жұбанның ұрпақтары да бір қауым елді құрайды-ау деген ой туады
Олай болса, әкелеріне сәні мен сәулеті келіскен, ғасырлық ғибраты мол там салдырған Жұбан Еламанұлының ұрпақтары заманында кім болған? Олар тарихта аты қалатындай қандай тағылымды істер атқарды? Екі ғасырдың куәгері, жалынды жыршы Сәттіғұл Жанғабылұлы:
Өшек пен Жақай, Жарылғап,
Келдес пен Мамай – бесеуі
Жігіттер екен дұшпанға
Кетпеген әртүр есебі.
Абыройменен өткеннен
Болған жоқ бөтен өсегі.
Бәрін де хәкім – хан қойған
Ресей патша кешегі.
Марқұмдарды солардай
Адай – ел керек деседі, – деп жырға қосады.
Ақынның бұлайша, жыр төкпелетуі дұрыс та
Оған себеп, әлгінде аттары аталған Жұбанның ұлдары баймыз деп дәулеттілігін бұлдамаған, жарлыға жәрдемдесіп, кедейге көмектесіп, жетім-жесірге қарасуды міндет санаған абыройы асқақ азаматтар
Жұбанмен бірге туған Қалнияз ауылынан тарайтын, өзі кезінде Ақтөбе облысы, Байғанин ауданына қарасты Қопа елді мекеніндегі Абдолла хазіреттің «Көкмешітінде» білім алғаны үшін 5 жылға сотта­лып келген, бүгінде бақилыққа аттан­ған Сұпығали Бейішевтен ұрпақтары 1998 жылы кассетаға жазып алынған деректерге сүйенсек, Жұбан балалары Маңғыстаудан шығып, Қобда, Арқаға дейін ат артып, жолшыбай жоқ жітіктерге ат мінгізіп, сауда жасаймын дегендерге ақшасын, сауын ұстаймын дегендерге сауынын беріп кете беретін көрінеді.
Түйін сөз
Сайып келгенде, салынғанына ғасырдан астам жыл өтсе де өз мәнін жоймай, бүгінгі және кейінгі ұрпаққа асыл мұра болып келе жатқан Жұбан тамы осындай сыр шертеді
Тарихтан мәлім, байларды кәмпескілеген тұста Жұбанның ұрпақтары да азап шегіп, «халық жауы» атанып, атылып кетті
Заманында аймақты түгел жайлаған мыңғырған малдың бірі жоқ
Десек те, тарихта алтын әріппен жазылған бір ғана атау бар
Ол – Жұбан тамы. 
 
Бауыржан СИСЕНОВ,
Қазақстан Журналистер 
одағының мүшесі
Атырау облысы
