Қазақ топырағы таланттарға бай
Есімі елеусіз қалып бара жатқан сол талант­тар­дың бірегейі – кәсіби балет бишісі Алмас Бекбосынов жөнінде бір үзік сыр

Алмас Бекбосынов туралы жазылған деректі алғаш рет Жамбыл облысы Қордай ауданы Кенен аулында тұратын Ниетжан Нүпбаевтың «Қордай батыр» кітабынан 2007 жылы кездестірдім.
Сонымен бірге 1916 жылғы Жетісу өңіріндегі ұлт-азаттық көтеріліс жайын­дағы құжаттар жинау барысында қазақ­тың ақиық ақыны Кенен Әзірбаев­тың «Қордай шамшырағы» газетінде 14 шілде 1970 жылы Қазақ КСР-ның 50 жылдығына арнап жазылған «Өзгерген өңір» мақала­сында: «Селода өнерпаздар көп-ақ
Біздегі көркемөнер коллективі аудан, облыс, қала берді республикалық байқауларда жүлделі орындарға ие болғаны жақсы мәлім
Кировтықтардың мақтаныш тұтатын қадірменді адамдары да бар
1919 жылдан партия мүшесі, біздің колхоздың алғашқы председателі, қазіргі дербес пенсионер Шәрәпи ­Жылыбаев, Семей облыстық Советі атқару комитетінің председателі ­Екейбай Қашағанов, республикамызға аты әйгілі балет өнерінің шебері ­Бекбосынов тағы басқалар осы ортадан түлеп ұшқан түлектер» деп атап көрсетілді
Әрине, Кенен ақынның бұлай деуінде негіз бар
Жоғарыдағы тұлғалардың бәрін жақсы танып-білген, үлгі-өнеге көрсеткен, ақыл-кеңестерін аямаған
Алмастың әкесі Бекбосын 1946-1960 жыл­дар аралығында колхоздың жыл­қысын баққан
Сол жылдары Кенен ақсақал Ойжайлау, Жайсаң жайлауында жылқы бағып, бие сауып отырған замандасы Бекбосындікіне жиі келіп, қымыз ішіп, демалып, жерлестерін ән-жырмен сусын­дататын
Сол кездегі астанамыз Алматыда Абай атындағы опера және балет театрының бишісі болып қызмет ететін Алмас кезекті демалысын алған бойда «Иірсу, Ойжайлау қайдасың?» деп ат басын ауыл жаққа бұратын
Асқар тауы әкесі Бекбосын мен Кенен ақынға сәлем беріп, ақыл-кеңестерін тыңдай­тын, көшпенділердің ұрпағы болғандықтан атқа мініп серуендейтін
Табиғаттың саф алтындай сұлулығына тамсанып, жер шарының қанша жерін араласа да туған жерге жетпейтінін мойын­дайтын, кеудесін мақтаныш сезімі баурап, таза ауаны еркін жұтып тыныс­тайтын
«Қасиетіңнен ­айналайын, қаза­ғымның, ата-бабамның жері» дейтін тамсанып.
Алмастың дүниеге келгенінің өзі бір қызық әңгіме
Кенен ауылында тұратын Алмастың туған келіні, інісі Ыдырыстың жұбайы Нағайым анамыздың әңгімесіне құлақ түрсек: «Енем, Қармысқызы ­Бү­біхан бала көтермей жүріп 1921 жылдың жазында Алматыдағы ­Райымбек батырдың зиратының басына түнейді
Түсінде бір ақ сақалды абыз келіп үш басты бәкі сыйлайды
Ортаңғы басының жүзі алмастай өткір болып, көрініпті
Сөйтіп, енеміздің түсі қабыл болып отбасында Құстүтін, Алмас, Ыдырыс атты ұлдар дүниеге келеді
Екінші туған ұлдың есімін түсіне сай Алмас қояды» деп жан дүниесі тебірене отырып еске алып еді
Нағайым анамыздың айтуына қарағанда, Алмас қайнағасы бауырмал, көпшіл, елге сыйлы адам болса керек
Күйеуі Ыдырыс үш жылдық әскерлік борышын өтеу кезінде, келініне: «Ыдырысым, ырысым ертең-ақ әскерлік борышын өтеп келеді, үш жыл дегеніңіз үш күндей зымырап өтеді де кетеді, қаймықпа!» деп көңілін аулайды екен
Ата-енесімен бірге Алматыдағы Масаншы көшесі 41-үйде тұратын қайнысы Алмастікіне жиі барып тұратын
­Алмас болса қазақтың біртуар ұлдары – нағашысы Қармысов Камалдікіне, бажасы Мәлік Ғабдуллиндікіне келген қонақтарын ертіп апаратын, уақыт тауып әсем қала Алматының көрікті жерлерін аралататын.
Реті келгенде қазақтың би өнерінің бастауында тұрған Алмас жайлы Айдар Жоранов, Ришат Асқарбеков, Мергенбай Құттымбетовтердің және мақала ба­­­сында айтылған Ниетжан Нүпбаевтың ең­­бек­терінде айтылатынын атап өткіміз келеді.
Қазақтың ұлттық балет өнерінің негізін қалаушылардың бірі, Халық артисі Болат Аюхановтың: «Классикалық биді қазақтар арасында алғаш меңгерген маман осы кісі болатын
Бекбосынов залды дүркіретіп тұрғанда мен балет өнеріне қаз-қаз басқан баладай едім…Мен ол кісінің гримдеу бөлмесінде бет әрлейтін заттарын алып беріп тұрғанымды өзіме бақыт санайтынмын» деуі және Қазақстанның еңбек сіңірген артисі Сәуле Құрманғалиеваның: «Халық тудырған таланттардың бірі – Алмас ағамыз еді ғой, кезінде көптеген гастрольдік сапарға бірге шықтық, бүгінде оны бәрі ұмытып кетті, не деген салғырттық, не деген жаны ашымастық
Оның биінің техникасы мүлдем бөлек еді, өмірден өткеніне көп жыл болса да ол сияқты билейтін балет артисін әлі кездестірген жоқпын
Халқымыздың тұңғыш балеринасы Нұрсұлу Тапалова екеуі жұптасып көптеген операларда билейтін, екеуі де халықтан шыққан талант қой, бірін-бірі керемет толықтырып кетуші еді..» деп лебіз білдіруі көп нәрсені аңғартады
Бұған алып, қосарымыз болмаса керек.
Өскелең ұрпаққа үлгі ету, атын ел есінде мәңгі қалдыру мақсатында ­Кенен ауылындағы №1 балалар және ­жас­өспірімдер шығармашылығы орта­лығына Алмас Бекбосыновтың есімін берсе құба-құп болар еді.
Жандарбек Қарабасов, 
Қазақстан Журналистер одағының мүшесі, өлкетанушы 
