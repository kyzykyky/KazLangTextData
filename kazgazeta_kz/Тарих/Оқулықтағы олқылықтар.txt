Бүгінде ата-аналар тарапынан мектеп оқулықтары бағдарламасының күрделі  екендігі, оны көбіне ойын баласының түсіне бермейтіндігі  жиі айтылады
Шынында да, бас­тауыш сынып оқулықтарында грамматикалық, стилистикалық қателерді айтпағанның өзінде жас шәкірттің ұғымына, қабылдауына ауыр  мәтіндер көп-ақ.
Бастауыш сынып оқушыларына ар­налған тілге жеңіл, жұп-жұмыр болуы тиіс оқулық мәтіндерінде шұ­балаңқы сөйлемдер мен түсініксіз ұғымдар толып жүр
Мысалы, 1-сыныпқа арналған «Әліппе серігі» оқулығында:
Түйе тұмсық, ат құлақ
Келді лама шапқылап.
Аша тұяқ, қодас жүн,
Қоян құйрық – қораш тым, – деп келе­тін Ә.Табылдының «Лама» атты өлеңі беріл­ген
Қызы 1-сыныпқа баратын құр­бымның айтуынша, осы өлеңді бір сынып түгел жаттай алмаған
«1-сынып жат­­тауларының ішін­де балаға мағынасы түсі­ніксіз әлгі өлең­дегідей «қодас», «қораш» сынды сөздер көп
Бала есте сақтап, жаттап алуы үшін мағынасын білуі керек қой
Бала түгілі өзіміз де түсінбей жатамыз кей сөздерді» дейді
1-3-сыныпқа дейінгі оқулықтарда тапсырмалар өте ауыр сөз орамдарымен, күрделі сөз саптаулармен беріледі
Ойын енді дамытып келе жатқан 6-7 әрі кетсе 8 жастағы бала ұйқастан-ұйқасқа түсінбей, ақыры шатысып тақпақтардың өзін әрең жаттайды
Негізі 1-сыныптан бастап дыбыстардың дауысты, дауыссыз, жуан, жіңішке түрлері мен сөз таптарын оқытуы оқушының жас ерекшелігін ес­керілмегендігінің дәлелі
Ал әріптерді жете танудың негізі болып табылатын әріп­тер емлесі 1-сынып бағдар­ла­масында мүлдем жоқ.
Осындай өрескел қателіктер ­бастауыш сыныпқа арналған математика оқулық­тарында да көп кездеседі
Мысалы, 2010 жылы басылып шыққан 3-сыныпқа арнал­­ған математика оқулы­ғының бас жа­­­ғын­да жауабы мың­дық сандардан асатын есептер түзіледі
Ал оқу­лық бағ­дарламасы бойынша мың­дық сандармен оқушы тек жылдың аяғында танысады
Сонда 1000 санын әлі өтпе­ген, ол санды әлі танымайтын оқу­шы ол есептерді қалай шығармақ? 1-2 сыныптың математика оқулықтарында кейбір тапсыр­малардың мәтіні балаға түсініксіз, құдды бір жа­ңылт­паш есебінде берілген
Ал 3-4 сынып оқулықтарында тапсырма көлемі 8-10 жастағы баланың қабылдап, есеп­­ті қорытуына ауырлау
Өйткені бір сабақта 8-9 тапсырма жүк­те­леді
Мы­салы, өрнектерді есептеуге 12-16 мысал болса, мәселе есептер 3-4 жағ­дай­мен көрсетіледі, ал күрделі тең­деу­лер мен амалдардың орындалу тәр­ті­біне 3-4 өрнектен ұсынылған
Оның үсті­­не оқушылар жылда әртүрлі баспаның кітап­тарымен оқиды
Айталық, 4-сы­­­ныпта математикада басталған мәсе­ле есептер 5-сыныпта еске де алын­­­байды, тек 6-сыныпта бір тоқ­­­сан бойы оқытылады
Әр кітаптың ішін­дегі тапсырмалары мен жаңа та­қырыпты өту уақыты әртүрлі
Мұның өзі сынып арасындағы білімнің жүйе­сіздігін көрсетеді
Бастауыш сыныптан бастау алған мұндай қателер орта буын оқулықтарында да өріп жүр
«5-сыныптың «Қазақ­стан тарихы» оқулығында Амангелді Има­нов бастаған 1916 жылғы ұлт-азаттық көтеріліс атымен жоқ
Мұны қалай түсіну­ге болады? Жалпы, 5-сыныптың тарих оқу­лы­ғының бағдарламасы тілі мен жазылу стилі, оқиғалардың орын алуы жағынан ауырлау жазылған
5-сыныптың баласына тарихты айтпас бұрын «тарих дегеніміз не?» деген сұ­раққа жауап беріп, баланы тарихқа жетелеп әкелу керек емес пе?» дейді Астана қаласы №60 мектептің тарих пәні мұғалімі Нұрсұлтан Тәжен
«Ал 7-8 сыныптардың дүниежүзі тарихы кітабы орыс тілінен тікелей ауда­рыл­ғандықтан, шұбалаңқы құрмалас сөй­лемдерден тұратын мәтіндерді оқушы түгілі мұға­лімнің өзі түсінбейді» дейді ұстаз
2012 жылы шыққан 8-сыныпқа ар­налған «Қазақстан тарихы» оқулығында (авт
Қабылдинов З.Е.,Қайыпбаева А.Т.) бұрынғы М.Қозыбаев оқулығымен сә­­­кес­­тіктер жоқтың қасы
Мысалы хан­дар­дың билік құрған кезеңдерінде алшақтық бар, Тәуке ханның қайтыс болған уақыты әр оқулықта әртүрлі
«Аңырақай» шайқасы 1730 жылы, «Бұланты» шайқасы 1728 жылы болған деп жазылған (З.Қабылдинов), ал 11-сынып оқулығы жаратылыстану-ма­те­матика бағыты бойынша «Аңы­ра­қай» шайқасы 1727 жылы, «Бұ­лан­ты» шайқасы 1727 жылы болған» деп бе­ріледі
Осы сияқты қарама-қай­шы­лықтар көп кездеседі.
Оқу жылы соңында бір дүрліктіріп қоя­тын ұлттық бірыңғай тестілеудің болашағы қалай болмақ?
Әдетте, тендердi жеңiп алған бас­па елi­мiзде мектеп табалдырығын қан­ша бала­­ның аттайтындығынан ха­бар­дар бол­­са да, жыл сайын оқулық тап­шы­­лығына жол береді
Оқу жы­­­лының ортасына де­йiн оқулық iз­деп, шарқ ұрып жүрген ата-ананы жиi ұшы­ратамыз
Жылдағы жағ­­­дай сол
Қа­зақстан Республикасының «Білім туралы» Заңының 2-тарау, 5-бабында «…­республикалық орта білім беру ұйым­дарын, сондай-ақ халықаралық келі­­сім­дерге сәйкес шетелдік мектептерде оқитын отандастарды оқулықтармен және оқу-әдістемелік кешендермен қам­­тамасыз етеді» делінген
Онда неге орта білім жүйесінде оқулық тап­шы­лығы орын алып, жылда оқулық сатып алу үшін баспалар мен кітап дү­кендеріне кезекке тұр­­ған ата-аналар­дың саны азаймай тұр? Ауылдық жерде тұратын ата-аналардың айтуынша, облыстық білім басқармасынан кітаптар тегін әрі жеткілікті мөлшерде бері­леді, бір­ақ жол-жөнекей ол оқулықтар алып­сатарлардың қолына түсіп, базарда саудаланады
Кейбір мектептерге әр сыныпқа оқулықтың жеткілік­сіздігіне байланыс­ты деген желеумен 5-6 кітаптан ғана үлестіріледі
Ми­нистрлік ұстанымының мың құ­бы­луы­нан жылда оқулық жа­ңар­тып оты­­руға тура келеді
Соның салдарынан ата-аналар жылда айлық та­бысының 30-40%-ын оқулық сатып алуға жұмсайды.
Жоғарыда айтылғандардың бә­рін қо­рыт­сақ, білім берудің негізгі те­тігі болып табылатын – мектеп оқу­лық­тарының түйт­кілді мәселелері тізбек­теліп шыға ке­леді:
Біріншіден, оқулық жазғанда бала­ның жас ерекшеліктері, деңгейі мүлдем ескеріл­мейді
Оқулық жазатын мүйізі қарағайдай ғалымдар оқушының білімді қабылдау деңгейін өз білім өресімен өлшеп қарайды.
Екіншіден, оқулықтардың орыс ті­лінен тікелей аударылуынан кітап тілі күрделі болып отыр.
Үшіншіден, баспалар мен кітап жа­зушы ғалымдардың арасындағы бә­се­келестік те өз салқынын тигізеді
Мы­салы, бұрын әр баспада редактор, кіші редактор, редак­торлар кеңесі және бас редактор деген қыз­меткерлер баспаға келген оқулықтарды жан-жақты қарап, саралап, әр сөйлеміне дейін мән беріп, жарамаса кейін қайтарған
Ал бүгінде кітап баспаға қалай келеді, солай басып шығарыла береді
Себебі Білім және ғылым министрлігінен шығарылсын деген тапсырма келеді екен
Сонда рес­публикалық «Оқулық» ғылыми-тәжірибелік орталығы қайда қарап отыр?
Академик Мұхтарбай Өтелбаев рес­пуб­ликалық газеттердің біріне берген сұх­­батында «Оқулық туралы әңгіме көп
Жа­затын адам бар
Бірақ соның ақ-қара­сын, бармақ басты, көз қыстыға салмай әділ айтатын адам кемшін болып тұр» дей келе, «Неге дейсің ғой, менің бір жақсы шәкіртім Әбдіғани Шыныбеков түсінікті тілмен, баланың өлшеміне сай келетін оқулық жазды
Бірақ шығара алмады
Бір псевдоғалым өзін авторлыққа қос депті
Бұл тірідей қанау ғой
Ол көнбеген
Ананың қолы ұзын болуы керек
Шығартпай тастады
Бұдан соң оқулық оңа ма?» депті
Иә, бармақ бас­ты, көз қыстыдан барынша ада болуы керек білім саласында да өкінішке орай академик Өтелбаев атап өткен әділетсіздік орын алып отыр
Жылда ауысатын оқулық пен ондағы қарама-қайшылықтан шатасып жүр­ген оқушылардың оқудан үйреніп емес, жиреніп жүрген жағдайы бар
Бүгінде Білім және ғылым министрлігі баспалардың да, авторлардың да санын қаптатып жіберді
Ал ол білім сапасына, оқулықтар мазмұнына кері әсерін тигізуде
Баспа мен оқулық жа­затын ғалым да, оқулық та көп
Бірақ сапалысы саусақпен санарлық
«Қойшы көп болса, қой арам өледі» дейді қазақ
Соның кебін киіп жүргендейміз.
Арна ЖҰМАТАЙ
