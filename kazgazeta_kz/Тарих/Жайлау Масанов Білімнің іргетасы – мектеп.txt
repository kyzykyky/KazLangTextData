Бүкіл ғұмырын ғылым жолына сарп етіп, үнемі ізденісте жүретін тұлғалар аз емес
Сондай қарапайым жанның бірі — Жайлау Масанов
Ол деформацияланған қатты денелердің механикасы саласы бойынша теориялық еңбекке өзінше жаңалық әкелген ғалым
Бүгінде білген-түйгенін шәкірттеріне үйретіп жүрген Жайлау Қабылбекұлы 75 жасқа толып отыр
Біз механик-ғалым ағамызбен ғылым, білім жөнінде аз-кем әңгіме өрбіткен едік
   
– Атымды әжем қойыпты
Білімді, ақылды кісі болатын
Қатты сырқаттанып жүрген әжем кірпік ілмейді екен
Мен өмірге келген күні рахаттанып, жайлы ұйықтадым дейтін
Содан заманымыз жайлы болсын деп, «Жайлау» деген есім беріпті
Атам кедей шаруа болғанымен үш қыз, төрт ұлды жарық дүниеге әкеліп, бағып-қақты
Қуаныштысы сол, төрт ұлы да соғыстан аман-есен қайтып кел­ген
Сол Масан ақсақалдың ең үлкен баласы – Қабылбектің ұлымын
Өмір­дің ащысы мен тәттісін, суығы мен ыстығына мойымаған атам ұл-қыздарының бәрінен немере көріп, өмірден озды
Біздің балалық шақ қиын кезеңде өтті
Кішкентай бала болсақ та, ауыр еңбекпен шұғыл­дандық
Оңтүстік Қазақстан облысы­ның барлық ауданында көшіп-қонып жүріп, еңбектің арқасында тез жетілдік
Соған қарамастан, сабақтан да қалмай­тын­мын
Он жылдық оқуды он бір мектепте тәмамдаппын
Әкем қызмет бабына байланысты жұмысын ауыстыра бергендіктен, Оңтүстік Қазақ­стан облысының барлық ауданында оқы­дым
Тағы бір мақтанатыным, 1956 жылы мектепті «Алтын медальмен» бітірдім.
– Ол заманда білім алу тегін болса да, ауыл балаларының техникалық мамандыққа түсуі некен-саяқ еді…
– Дұрыс айтасың, біздің уақытта оқу тегін болды
Бірақ Алматы сияқты білім, ғылым ордасында оқу ауыл баласының бағына бұйыра бермейтін бақыт еді
Біздің ауылға Татарстанның Қазан университетін бітірген бір математик келді
Ол бұрынғы Фрунзе ауданындағы мектепте сабақ берді
Есеп шығаруды аса шеберлікпен түсіндіретін
Сол кісіге еліктеп өстім
Міне, есеп шығаруға деген ынтам содан кейін арта түсті
Сөйтіп, КазГУ-дың математика факультетіне түстім
1961 жылы оқуымды тәмамдап, Ғылым академиясында еңбек жолым басталды
Аға лаборант қызметінен бүгінгі дәрежеге көтерілдім.
– Шәкіртті ғылымға жетелейтін ұстазы болады
Сіздің де еңбек жолыңызда жақсы адамдардың кездескенін білеміз
Алдыңғы буын ағалар туралы аз-кем айта кетсеңіз…
– Математика қиын да, қызықты сала
Нағыз аналитикалық әдістер де осы салада
Өзім сандық әдістерді жасаудың маманымын
Академияның математика, механика секторында жұмыс істедім
Әуелгіде академиктер Жақан Сүлейменұлы Ержанов пен Шмидт Мұсаұлы Айталиевтердің қарамағына келіп, талай дүниені үйрендім
Аспирантураны бітірген соң, кандидаттық диссертацияны қысқа мерзімде қорғауға ғылыми жетекшілік етті
Тағы бір ерекше тоқтала кететін тұлға, ол – Өмірбек Жолдасбеков
Өмекең қашан да еңбекке адал жандардың қасынан табылатын
Арнайы зертхана ашып, мамандармен, қажетті құрал-жабдықпен қамтамасыз еткенін әлі күнге ұмытқан емеспін
Ө.Жолдасбеков атындағы механика және машина жасау институтында зертханамыз жұмыс істейді
 Бүгінде бұл деформацияланатын  қатты денелердің механикасы деп аталады.
– Ғылымға қандай жаңалық қос­тыңыз? 
– Қазақтың жерасты, жерүсті байлыққа толы
Оны игеру керек
Топырақ, тас, мәрмәрді алу үшін тау жыныс­­тарының деформа­циялануының меха­никалық, мате­матикалық моде­лін құру бойын­ша кандидаттық, 1991 жылы доктор­лық диссертация қорғадым
Яғни тау жыныстарының деформа­ция­лануының механика, математика модельдерін құрып, жерасты құрылыстарына есептеуге пайдалану
Қорғар алдында бір күн бұрын, 1991 жылы қазанда Өмірбек Жолдасбеков пен Жақан Ержанов екеуі Механика және машинатану институтын ашты
Міне, сол институттың алғашқы докторы атандым
Әлі күнге сонда жұмыс істеймін
Жерастында метро, тоннель, жолдар бар
Алматыда салынып жатқан метроның құрылысына сараптама жасадық
Жер сілкінгенде толқын болады
Жер сілкінісінің әсеріне бағаланатын белгілі бір теория жасақтадық
Теориялық сандық әдіспен жүзеге асырған жобаны зерттедік
Сол кезде Мәскеудің жоба институттарымен, Украинаның, Мәскеудің, Сібірдің механиктерімен тікелей байланыс орнаттық
Қазір не көп, кандидаттар мен докторлар, профессорлық атағын иемденгендер көп
Біздің заманымызда ғылыми атаққа қол жеткізу қиынның қиыны еді
Өзім ғылым саласындағы жетістіктерге Кеңес кезінде жеттім
Ғылыми атақты да Мәскеу берді.
– Сол заманда ғылымға деген құл­шыныс ерекше еді
Қазір ғұмы­рын  ғылыми ізденіске  арнағысы келе­тіндер аз
Неге?
– Ғылымның дамып, шыңына жетіп, төмендеп кеткені бәрі көз алдымда
Өмір бойы ғылыми институтта жұмыс істедім
Соңғы жылдары ғана жоғары оқу орындарында дәріс оқып келемін
Ұстазым Жақан Ержанов пен академик Шмидт Айталиевтің тікелей бастамасымен бірқатар монографиялық еңбек жаздық
Кәдімгідей талпыныс бар еді
Қазір ше? Ғылым саласында өзгеріс көп
Үлкен модель қабылданып жатыр
Бұрын істеп тұрған қаншама ғылыми институттардың көбі жабылды
Қазір ғылымға көңіл бөлініп жатыр десек те, бәрі материалдық ресурсқа байланысты шығар
Сондықтан да біздің кезіміздегідей кандидат, доктор болсам екен дейтіндер күрт азайған
Не нәрсені болса да ынталандыру керек
Ғалым күндіз-түні еңбектеніп, зерттейді
Бір нәтижеге жетсем дейді
Ал оған мемлекет тарапынан қолдау болмаса, қалай күн көреді? Адам болған соң, көйлегім көк, тамағым тоқ болса екен дейді ғой.
– Қазір ғылым жоқ дейтіндер көп
Сіз Ғылым академиясының қоғамдық мекеме дәрежесіне түсіп қалғанына қалай қарайсыз?
– Мәселе осында
Ғалымға берілетін ақша аз
Оған отбасын асырай алмайды
Ақша болмаған соң жастар ғылымға бет бұрмайды
Ғылымның дамуының ішкі логикасын ешкім түсіне бермейді
Ғылыми жұмыс белгілі бір уақытты талап етпейді
Жұмыста да, үйде де үздіксіз жұмыс істеуге тура келеді
Бүгінде бұл сала аздап нашарлады
Үш жылдай болды, кандидаттық, докторлық диссертация қорғау тоқтатылды
Өзім ғылыми атақты бекітетін президиумның мүшесі, механика және машина жасау саласының бас сарапшысы болдым
Әрі сарапшы кеңестің төрағасы болдым
Қазір сан көп, сапа аз
Ғылым академиясының қоғамдық мекеме деңгейіне түскендігін қаламаймын.
– Бірақ шәкірт тәрбиелеуден жалыққан жоқсыз ғой…
– Құдайға шүкір, шәкіртім көп
Шамам келгенше шәкірт тәрбиелеуге атсалысып келемін
Он доктор, отыздан аса кандидат дайындадым
8 монографиялық еңбек, 300-ден аса ғылыми еңбек жаздым
Шәкірттерім Қазақстанның түкпір-түкпірінде еңбек етіп жүр
Алды прорек­торлық, кафедра меңгерушісі деңгейіне көтерілуде
Ара-тұра басқа облыстағы оқу орындарына барып, қатты денелердің деформациялануының механикасы бойын­ша курс өткіземін
Жас ғалымдарға жаным ашиды
Қазір ғалым болам дейтіндер азайды
Зерт­ханамызға шамалы грант бөлінеді
Сонымен тыраштанып жүрген жайымыз бар
Әрине, арнайы грант бөлініп жатыр, «Ғылым туралы» заң қабылданды
Бәрібір қолдау аз
Білім және ғылым министрі Бақытжан Жұмағұлов білім, ғылым саласының қыр-сырын жетік білетін азамат
Оның орынбасарлары да математик
Бірақ математика пәнінің сағатын азайтып жатқанын түсін­беймін
Біз министр Бақытжан Тұрсынұлы екеуміз бір доктор дайындадық
Ш.Есенов атындағы Ақтау мемлекеттік технологиялар және инжиниринг университетінің проректоры болып жұмыс істейді
Мұнымен қоса осы оқу орнына он шақты кандидат дайындап жібердік.
– Бүгінгі білім саласындағы өзгеріс­терге көңіліңіз тола ма? Техникалық мамандыққа деген сұранысты қалай қанағаттандыруға болады?
– Қазір техникалық маманның қажеті шамалы болып қалды
Техникалық кадр – ел қорғайтын азамат
Соғыс қару-жарағын басқаратын азамат
Бүгінде мектептерде, ЖОО-да техникалық пәндердің сағаты азайып кетті
Кафедраларды жауып, сағатын біріктіріп жатыр
Техникалық мамандарға деген сұранысты қанағат­тандыру үшін математика пәнін көп оқу керек
Бұрын үш жыл оқитын математиканы бір семестр ғана оқиды
Бұрынғы кемшілікті жою үшін сынақ жасау керек
Бізде өкінішке қарай бұрынғы оқу жүйесін өзгертіп, тестік жүйеге әкелді
Балалар бір мәселені қорытып жаза алмайды, тек есінде уақытша сақтайды
Бұл уақыт өте келе ұмытылып қалады.
– Ұлттық бірыңғай тестілеу жүйесі – жемқор­лық­ты азайтудың бірден-бір жолы делінді
Сіздіңше, қалай?
– Кеңес уақытында қалай еді? Ол кезде Мәскеудің орталығындағы мектептің математика, химия, физика пәнінің бағдарламасы біздің ауылдағымен бірдей еді
Барлық мектеп бір бағдарламамен оқыды
Соның арқасында білімді ұрпақ өсіп, қалыптасты
Қазақ – дарынды халық
Қазақ баласының баспаған жері қалмады
Сонау Мәскеуге, Ленинградқа да барып оқыды
Он бес республиканың ішінде ғылыми техниканың дамуы жа­ғынан үшінші орында едік
Қаншама білімді азаматтар шықты
Қазір әр мемлекет өзінше әрекет етуде
Бүгінде бәрі 11 сыныпты оқу керек дейді
Бұрын бала нашар оқи ма, оны міндетті түрде күзгі сынаққа қалдыратын
Сөйтіп, арнайы техникалық училищелерге түсетін
Нәтижесінде техникалық мамандарға тапшылық туындамайтын
Алдымен мектептегі кадрдың сапасын дұрыстауымыз керек
Бәрін анықтайтын мектеп
Мектеп дұрыс болмай, білім жоқ
Кеше ҰБТ-да түлектердің үштен бірі құлап жатыр
Неге? Өйткені білім таяз
Грантқа түсетін баланың да білімі нашар
Қазір студенттерге дәріс оқимын
Арнайы формуланы қорытып, теореманы жазып, айтып беретін бала жоқ
Грантқа түскен студенттер екі сөздің басын құрай алмайды
Негізгі формулаларды, қағидаларды білмейді.
– Жоғары оқу орындарын қысқарту да қолға алынды
Әсіресе жекеменшік білім ордаларының дәурені өтті десе де болады.
– Коммерциялық оқу орындарында дәріс оқып жүрмін
Білім беру сапасы төмен
Коммерция деген сөздің өзі – пайда табамын дегенді білдіреді
Ешкімді оқудан шығармайды
Сосын сапа да төмендей береді
Іргетасы нашар үйлер құлап жатқан жоқ па? Білім саласындағы іргетас – мектеп
Мектепті дұрыстамай ештеңе болмайды
Бұрын ақсақалдар бата бергенде «айналайын, мұғалім бол!» дейтін
 Мұғалім мәртебесі биік еді
Қазір беделі түсіп барады
Айлығы төмен
Әлеуметтік жағдайы мәз емес
Бүгінде тәрбие мәселесі нашарлап кетті
Жастардың есіл-дерті білім алу емес, диплом алу ғана
Біз мектепте мұғалімдерге, ал ЖОО-да аға буынға еліктедік
Қазіргі жастар кімге еліктейді?
– Отбасында ізіңізді қуған бала бар ма?  
– Материалдық жағдайым қара­пайым ғылым ада­мымын
Қазір жасым келді
Бұрын апта сайын семи­нар жүргіздік
Күнде симпозиум болатын
Ғылым академиясы­ның салмағы түсіп кетті
Онсыз да азайып бара жатқан біз сияқты ғалымдарды жәймен ығыстырып жатыр
Ақсақалдарды сыйлау жоқ
Жұ­байым – дәрігер
Екі балам бар
Ұлым да, қызым да математик
Өзімнің жолымды қуды десе де болады
Ұлым Ленинград университетін бітірген
Қызым жақында доктор ғылыми дәрежесіне ие болды
Бір кезде Алматыда жалғыз едім
Қазір үлкен бір ауыл болдық.
– Әңгімеңізге рахмет!
Сұхбаттасқан 
Динара Сатыпалды
