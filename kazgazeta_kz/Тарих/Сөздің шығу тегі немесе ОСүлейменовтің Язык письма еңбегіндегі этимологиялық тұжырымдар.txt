Осы мақалада ақын Олжас Сүлейменовтің «Язык письма» деген еңбегін оқу үстіндегі автордың этимологиялық зерттеулер туралы, сөздердің генезисі жайындағы ой-пікірлері сөз болмақ
Бұл еңбек менің ерекше қызығушылығымды тудырған, бұрын мән бермеген нәрселерге назарымды аударған, әрі қызық, әрі мән-мағынасы терең, әрі еуроазиялық кеңістікті тануға жол ашатын зерттеу болды
О.Сүлейменовтің «Язык письма» еңбегі – сөздің беймәлім тарихын тілдік сана тұрғысынан аша түсетін, этимологиялық зерттеулердің жаңаша әдістанымдық негіздерін ұсынатын жаңаша көзқараспен ерекшеленетін зерттеу еңбек. 
О.Сүлейменовтің ақын, қоғам қай­раткері, елші, публицист т.б
жан-жақты тұлға екені белгілі
Ал «Язык письма» атты еңбегі оның тілші ретіндегі қабілет-қарымын көрсетеді.
«Тілдердегі айырмашылық қай кезде пайда болды?» деген сауалға зерттеуші «Өте ертеде, бірінші иероглифтер жазу дәуірінде
Әртүрлі мәдени-мемлекеттік одақ құрған тайпалар ортақ таңбаны бірдей оқыса да, әртүрлі түсіндірген» дей келе, «Поэзия создавала языки, поэзия их разводила» − деп жауап береді
Сондықтан зерттеуші: «Генетикалық жағынан туыс тайпалар ғасырлар бойына көрші тұрып, бір жазуды меңгерсе де, ортақ таңбаны атайтын бірдей дыбыстардың тіркесімділігінен әртүрлі сөздерді туындатуы мүмкін
Әр сөз нақты автордың поэтикалық ойының жемісі» деп түйіндейді.
О.Сүлейменовтің «Язык письма» деген зерттеу кітабы «1001 слово» атты этимологиялық сөздігіне дайындық, ізденіс еңбек ретінде жазылған
Бұнда автор тіл біліміндегі дәстүрлі әдістен тыс өзгеше жолмен, нақты айтқанда, сөздің шығу тегін, яғни графикалық таңбаны алғашқы иероглифтермен генетикалық байланыста қарастырады.
Автордың ойынша, ең әуелі айға табыну, содан соң күнге табыну немесе күн діні болған, содан кейін барып пайғамбарлар дәуірі келіп, қазіргі дәстүрлі діндердің негізі қаланған
Жазудың алғашқы түрі болып саналатын алғашқы иероглифтер күнмен байланысты болып келді
Ең алғашқы таңба Құдайдың таңбасы мен оның есімі болды деген қорытындыға келеді
Күнге табыну символдары күннің ежелгі таңбаларының, көптеген символдық және суретті иероглифтердің пайда болуына негіз болып, адамзаттың образды жазуының негізі болып қаланды
Б.д.д
ІІІ-І мыңжылдықтағы «күн» деген мағынаны білдіретін «ra» ежелгі египет иероглифі мен re − күн (қытай), орыс тіліндегі rano (рано) және king − күн (майа), kon − күн (инк), күн (қаз.) сөздерінің арасындағы ұқсастықтардың сырын іздейді
«Көне сөзді жазудың алғашқы түрімен байланыс­тырмай зерттейтін тіл білімі көп нәрсені жоғалтады және күн таңбасында сөз бен сөйлеудің графикалық коды бар» деп тұжырымдайды.
Сөз тұлғасының дамуына фонетикалық өзгерістен басқа адам санасындағы саналық өзгерістің де әсер еткенін сөздің тарихын зерттеп отырып көз жеткізуге болатынына автор ерекше назар аударады: «Сөз өз даму тарихында тек лингвистикалық өзгерістерге түсіп отырмаған, ол сонымен қатар саналық өзгерістің, саналық дамудың да жемісі болып есептеледі
Сөз − саналық, тілдік, қоғамдық, әлеуметтік, экономикалық дамудың нәтижесі
Мәселен, ежелгі дәуір адамдары күн мен айдың шар тәрізді дөңгелек екенін түсінген кезде, соларға ұқсатып моншақ жасады
Бұл зат пен сөздің пайда болуына әкелді
Сөздің пайда болу себептілігіне негіз болды
Кеңейтілген лексикалық ұяға сөздерді жинақтағанда: money − 1) монета, 2) ақша (ағылшын); monet (фр.), монисто (слав.), monile − моншақ (лат.), monole − моншақ (тунг.-манж.), мундзак, монжак − моншақ (қараим), моншақ (қаз.) сөздерінің өзара байланыстылығына көз жеткіземіз
Ағылшын тілінде moon – ай дегенді білдіреді».
Егер сөзді туыс емес тілдермен салыс­тырса, ең алдымен, айырмашылықтар көзге түсетіндігі белгілі
Бұл тек бет жағы, ал тереңірек қараса, ортақ құбылыстардың бар екені анықталады
Айырмашылықтан емес, ұқсастықтан іздеуіміз керек
Сондықтан автордың ойынша, кейде праформаны анықтап, реконструкциялау үшін бір тілдік семья аздық етеді
Өз ана тілің мен тілдік семьяны тар аймақта қарастыру, әлемдік контекстен шектеу, одан тыс зерттеу оның алғашқы дәуірдегі бір ортақ болған тілмен байланысын үземіз, сол себепті генезисін қалыпқа түсіре алмай қиналамыз
Автор: «Кей жағдайда біз қоғамдық ғылымдардың белгілі бір қоғамды басқа қоғамдардан шектеп, тар шеңберде қарастыратынына куә боламыз
Қазір кейбір зерттеушілердің бір саламен шектеліп, зерттеп жүрген тілдік семьядан шыға алмауы кездеседі
Бұл олардың зерттеу нәтижелеріне кері әсерін тигізеді» деп санайды
Осымен байланысты О.Сүлейменов: «дәстүрлі этимологияның әдісінде сөздің генезисін анықтау жұмыстары алдымен жақын туыс тілдер, туыс тілдер, содан кейін зерттеуді кеңейтіп алыс туыс тілдердің негізінде жасалған этимологиялық ізденістермен ғана шектеледі
Бұндай әдіспен сөздің этимоны анықталмайды
Бұл тек жұмыстың бірінші бөлігі ғана
Сөздің себептілігі бұл кезеңде анықталмайды
Этимологтың ең басты міндеті бейнелі таңбаны анықтай алу керек» деп тұжырымдайды.
Осыған орай О.Сүлейменов шумер тілі мен түркі тілінің байланысын зерттейді
Оған дәлел ретінде шумер тілінде en – 1) Құдай
2) ең
Бұл сөз қазақ тіліндегі ең сөзімен мәндес келетіндігін көрсетеді: ең жақсы, ең күшті, т.с.с.
Автор түркі тілдерінің шумер тілімен байланысын былайша көрсетіп, нақты дәйектейді: u − он (шум.), un (on) − он (түркі), тізбек жалғаса береді: eš – 3 (шум.), üš (üc) – 3 (түркі), ušu – 30 (шум.), üšun (üčon) – 30 (түркі).
Жіктеу есімдіктеріндегі мынадай ұқсастықтарды көрсетеді: «me (шум.), men – мен (қазақ), ze (шум.), sen – сен (түркі, қазақ)
Демек, «бұл тілдік құбылыстар түркі-шумер байланыстарының болғанын дәлелдейді
Яғни түркілер өз заманында жақсы дамыған шумер мәдениетін пайдаланған».
Олай болса, сөздің этимологиясын іздегенде сөздің тұлғасы мен мағынасының себептілігін графикалық символ ретіндегі алғашқы иероглифтерден іздеу керек
Онсыз болмайды, ғылым алға жылжымайды
Бұл бір де бір сөздің мағынасы мен тұлғасының себептілігін таппаған барлық этимологиялық сөздіктердің тәжірибесінен анық дәлелденіп отыр
Лингвистикаға жаңа әдістеме керек, қырағы көз керек
Бұған сандар мен сан есімдер дәлел бола алады, яғни алғашқы иероглифтердің мәнін түсіне білу керек
Себебі иероглиф өзінің бейнелі, образды мағынасын жоғалтып алғаннан кейін әріпке айналды, ал әріп әліпбиі жаңа ақпаратты тез тасымалдаушы қызмет атқарды
Иероглифтің әріпке айналу, өту кезінде, яғни аралық кезеңде иероглиф-әріптер болған» деп түйіндейді.
Бөрі → бөрік → парик
Автор түркі тілдерінде кең тараған бөрі сөзінен Еуропа тілдеріндегі парик сөзі шыққан деп дәлелдейді, яғни ғұндар қасқырдың терісінен жасалған бас киімді қасқыр тайпасынан шыққанын, тарағанын дәлелдеу үшін басына киген
Сол себепті теріден жасалған кез келген бас киім түркілерде бөрік деп аталған
Былғары бас киім бөрік (börik, pörik, perük) ғұн дәуірінде Еуропаға әкетіліп, бөтен адамның шашынан, кейін жасанды шаштан жасалған басқа киетін парик (parik, peruk) сөзінің жасалуына негіз болды
Сөздің даму барысы: büri (böri) > bürik (börik) > pärik, pärük
Осы сөзден парикті дайындайтын шеберлер мен шеберхананы «парикмастер − парикмахер» деген атау туындады
Бұл төтемдік аңдардың атауларымен байланысы бар: böri − қасқыр (түркі), borz – қасқыр (шешен, ингуш), ber – аю (berk сөзінен).
Мол – много – much
Мәдениеттің даму кезеңінде аз/көп, бөлшек/тұтас қарама-қарсы ұғымдары туындап және сол көптік мағынаны білдіру үшін дөңгелекпен белгілеген
Дене мүшедегі, беттегі нүкте мең және мың сөздерін байланыстырып, мол сөздерін славян тілдерінде myng > mynog > mnogo, ағылшын тіліндегі much «көп», so many «өте көп» сөздері мен қыпшақ тіліндегі мұнша сөзінің арасындағы ұқсастықтың себептерін іздейді.
Автордың тәжірибесінде грамма­ти­калық тұлғалардың жүйелі түрде сәйкес келуі тілдердің генетикалық емес, мәдени туыстығын көрсетеді
Демек, «қазіргі әртүрлі «тілдердің семьясы» әу баста туыстықта болып, бір ортақ адамзаттық тілден шыққан» деп түйіндейді автор.
Пішен − сено
Қазақ тіліндегі «пішен» pishen сөзінің, серб және хорват тілдерінде pseno – сено, орыс тіліндегі – сено сөздерімен фонетикалық байланысын көрсетеді.
sifir → zero → цифр → цикл, цирк
Араб, түрік тілдерінен бастау алатын «нөл» мағынасын беретін sifir, sifr сөзі еуропа тілдеріне ziro: ifr > zifro > zirro > ziro > zero, ал орыс тіліне «цыланып» цифра болып жеткен
Cifr – дөңгелек, нөл
Бұдан цикл, цирк, циклон, мотоцикл сөздері туындап, «дөңгелек» деген мағынаны білдіреді.
«Слову о полку Игореве» (1185 ж.) дастанының авторы «поганный кощей» деп Кончак ханды жек көріп атайды
Игорь князь тұтқынға түскенде «пересел из седла злата в седло кощиево» дегендегі кощей, кощиево, кощщий, кощщеице сөздерінің және халық ауыз әдебиетіндегі Кощей Бессмертный кейіпкерінің атауына этимологиялық зерттеу жасайды
Орыс тілінде жарияланған сөздіктердің «кошей» сөзіне «құл» деп берілген түсініктемесіне О.Сүлейменов үзілді-кесілді қарсы шығып, өзіндік ізденіс талдауын ұсынады
Гәп кәсіпті білдіретін жұрнақтың мағынасында (-ші), оның тұлғасында жатқандығын көрсетеді
Бұл кейіпкер татар-моңғол шайқасы дәуірінде пайда болған
Татар-моңғолдарға қарсы шыққан Русь өз жауын толағай күштің иесі зұлым Кощей Бессмертный бейнесінде беріп, «өлмейтін көшпенділер» кейпінде көзге елестеткен
Бұл кейіпкер уақыт өте келе жағымсыз реңк алып, ертегілерде отырықшы Русьтің негізгі жауы көшпенділер деген жағымсыз жалпылама кейіпкерге айналған
«Кощей Бессмертный» тіркесіндегі кощей сөзі көш, көшші, көшпелі деген қазақ, түркі сөзімен түбірлес
«Елім-ай» қазақтың халық әніндегі «Қаратаудың басынан көш келеді – С вершин черных гор кочевье спускается» өлең жолдары дәлел
-шы/-ші > -чи > -че жұрнақтарының өзгерісінен көш > көшші («еңбекші» дегендегі –ші) > кощщий > кощщей; көшпелі > кочевьник сөздері туындаған
Осы секілді: қазынашы > казначий > казначей сөздері туындап, славян тілдеріне дыбыстық өзгерістерімен ауысқан
Христиандық Русь елі далалық көшпенділермен шайқас кезінде көшпенділерді «поганый кочевник», яғни «кочевой нехристь, язычник» деген христиандық сипаттағы атаумен атаған
Ал «поганос» сөзі грек тілінде «хрис­тиан емес» деген мағынаны білдіреді.
Автордың ойынша: «Тіл – жанбайтын, шайылмайтын, шірімейтін және идеологияның әсері тимейтін мұрағат
Ата-бабамыздан жеткен басты интеллектуалдық мұра; тіл мен мәдениетте көрініс тапқан бірінші иероглифтердің дамуын түсіне білу керек; сөздің себептілігін іздеу, жазу мен тіл бастау алатын бірінші иероглифтерді анықтау жұмыстары жүргізілгенде ғана тіл білімі өз мәнін сақтай алады; ауызша тіл жазба тілмен салыстырғанда құнды мәлімет беруі мүмкін
Сондықтан бізге ата-бабамыз өздерінің өткен тарихын ұрпақтары білсін деп, «біліңдер, білгір болыңдар» деп өсиет қалдырды
Бізге өте мол мұрағатты оқу тағдырымызға бұйырды, онда тек өткеніміз ғана емес, сонымен қатар болашағымыз да кодталған».
Этимология – тілдің археологиясы
Шын мәніндегі этимология (грек тілінде «сөздің шынайы мағынасы») сөздің атомдық және молекулалық құрылымы жайындағы білімді, дыбыстар мен морфемалар арасындағы ішкі коммуникация жүйесін бақылауы, лексеманың құрамында болатын эволюция мен революция заңдылықтарын, сөз тұлғасы мен мағынаның уәжін, яғни себептілігін бере алуы қажет
Бұларсыз ғылыми этимологияның нәтижелері халықтық этимологиядан асып, алысқа ұзап кете алмай, дәлелсіз, дәйексіз жорамал, долбар болып қала бермек
Ғылыми этимология халықтық этимологияға қарағанда өзіндік әдістемесінің болғандығымен ерекшеленеді
Автордың пайымдауынша, олар фонетикалық сәйкесімділік (фонетические соответствия ФС) пен тарихи-мәдени пайымдауға сүйенеді (историко-культурные соображения И.К.С.)
Автордың бұл келтірген әдістемелері ғылыми этимологиядағы фонетикалық, морфологиялық, семантикалық және тарихи-мәдени деген негізгі ұстанымдарға сәйкес келеді.
Cөздегі палеография әдісінің тиімді­лі­­гін этимологиялық тәжірибеде пайдалан­ған­да ғана көз жеткізуге болады
«Ядерлік лингвистика тіл мен бірінші иероглифтер­дің байланысын қарастыратын, сөздің молекулалық және атомдық құрылысын зерттейтін сала екенін айта келіп, онсыз сөздің түптұлғасын қайта жаңғырту мүмкін емес» деген ойын былайша сабақтайды: «Обновленный метод этимологии позволит прочесть начальные главы истории человечества, написанные столь мелким шрифтом, что обычной лупой принятой методики его не разгядеть
Нужен универсальный «микроскоп», способный достать до ядра, до каждого электрона слова».
Әрі қарай бұл ойын нақтылай түседі: «өкінішке қарай, «дүниетану ғылымдарында» (қоғамдық ғылымдар) адамзатты «өзім» және «өзге» деп екіге бөлуші этноцентризм психологиясының, идеологиясының ықпалы ұзақ уақыттан бері белең алып келеді
Осыдан қоғамдық ғылымдар бас тарту керек
Тілдерді салыстырғанда ұқсастықтан гөрі, айырмашылыққа көп мән беріліп келді
Барлық классификация осыған негізделген
Осының нәтижесінде туыс тілдерді семьяға бөліп, олардың шекарасынан ештеңе өте алмайтындай берік бекітіп тастаған
Өзімшілдік идеологиясы басқа топтағы тілдерді, тіпті кеңістік пен уақыт аралығындағы жақын, туыс тілдерді де білмеуге, елемеуге, танымауға әкелді
Кейде этимологтардың қиялынан шыққан «ғылыми аңыздар» зерттеушіні қайран қалдырып, кейбір тілшілердің бұндай «поэтикалық шығармашылық туындыларының» халықтық этимологиядан еш айырмасы болмай, ғылымға өз зиянын тигізеді
Мәселен, Шанскийдің «Қысқаша этимологиялық сөздігі» «чучело» сөзін оп-оңай чукча этнонимімен байланыстыруы – қате шешім
Чучело сөзі орыстар Чукоткаға бармай тұрғанда, ондай чукча деген халықтың бар екенін білмей тұрғанда бір-екі ғасыр бұрын пайда болған
Бұл жерде аймақтық лингвистиканың көмегіне жүгінуге тура келеді, себебі чучело сөзі орыстардың түркі халықтарымен араласатын аймағында қолданылады екен, яғни ол сөз – татар тілінің чуче «шошу, шошы, шошыту», «қорық» деген сөзінен туындаған, бөгде, жат адамды қорқыту үшін қойылған адам кейпіндегі ағаш белгі.
Сонымен бірге, «Этимология мор­фологиялық жүйеге, жұрнақтардың көне мағынасына да мән беру керек
Барлық грамматикалық форманттар жұрнақ, жалғау, предлог, артикль, жалғаулықтар өз уақытында ұғымды білдіріп, жеке лексикалық мағынаға ие болған
Ұзақ уақыт үнемі фразалық тіркестің құрамында қолданылғандықтан, негіз сөзбен бірігіп, өз дербестігін жоғалтып алған»
Мысалы барма, келме деген сөздердегі болымсыздық мәнді білдіретін «ма» жұрнағын іздестірген автор ежелгі Таяу Шығыс тілдерінің сөздеріне үңілді
Араб тілінде де, ma − «жоқ» (қытай), ma − «бірақ» (ит.), pa − «жоқ» (фр.) сөздерінен де болымсыздық мәнін білдіретін ұқсастығы анықталды.
Автордың ойынша, түркі және славян тілдері көне еуразиялық морфологиялық жүйе мен форманттарды сақтаған тілдер қатарына жатады
Түркі және славян тілдерінің арасында генетикалық туыстық болмағанымен, мәдени туыстық бар, олар өзара мәдени туыс әлем болып саналады.
«Языги, язычники (жазық дала, яғни, степняки − далалықтар) деген атау «хрис­тиан емес» деген христиандық-бағалауыш мәнге ие болған
Дегенмен, «язык» сөзінің өзі орыс тілінде жағымды мән алып, кең қолданыс табады
Язык − 1
Жазық дала
2
Жаз, жазу, жазба ескерткіштер
Оғыз тілінде язык − хат, жазу, жазба мәтін»
Бұдан шығатын қорытынды, отырықшы христиандар далалық көшпенділермен «языги, язычники» деп күресіп, соғысқан, ал язык сөзін қолданыста қалдырған» деп тұжырымдайды автор
Автордың бұл ойы қаншалықты ақиқатқа жақын келетінін қазір айту, әрине, қиын.
Халық туралы естелік тілде сақталған
Автор кез келген этностарды көне тарихы бар немесе жаңа қалыптасқан тарихы жоқ этнос деп, бөліп-жарып қарамайды, барлығы жер бетіне бір уақытта келген деп тұжырымдайды
Автор біздің ғылым «үлкен ғылым» санасымен ойлап, «үлкен тілдерді» ғана зерттеп жүргенде «аз тілдерді» назардан шығарып алып, ұмытып кетпесе боғаны деп қауіптенеді
Зерттеуші тілдерді үлкен/кіші деп бөлгенге қарсы.
Зерттеуші өзінің зерттеулерінің нәтижесінде «кез келген сөзді, кез келген тілдің тарихын еуразиялық контексте қараса жаңғырады» деген қорытындыға келеді
О.Сүлейменов сөздің алғашқы иероглифтермен байланысын іздеп, Шумер, Вавилон, Египет, Рим ежелгі мәдениеттердің жазуымен байланысын зерттейді, сөздің себептілігін анықтауға ұмтылыс жасайды, қазақ тілін түркологиялық масштабта қарамай, ежелгі мәдениет ошақтары, шумер, майя мәдениеттерімен, славян, роман тілдерімен салыстырмалы, салғастырмалы зерттеулер жүргізеді, қазақ тілінің (түркі тілін) сөз тарихын еуроазиялық кеңістікте, кең көлемде қарастырды.
Сонымен, еңбектің мазмұнымен танысып, зерделеу барысында О.Сүлейменовтің «Язык письма» еңбегі ізденістерінің кеңдігімен және тереңдігімен, жаңаша зерттеулермен этимологияның аясын барынша кеңейткен ғылыми үрдіспен сипатталғанын байқадық.
Гүлжиһан Көбденова,
А.Байтұрсынұлы атындағы
Тіл білімі институтының тіл тарихы
бөлімінің ғылыми қызметкері,
филология ғылымдарының
кандидаты
