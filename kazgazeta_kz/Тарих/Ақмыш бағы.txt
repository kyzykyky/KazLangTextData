Ақмыш демалыс орны жұртқа мәлім Орталық Қаратаудың солтүстігіндегі жасыл желекке бөленген ең көрікті жер
Себебі мұнда жерасты бұлақ көздері мол
Қалың өскен сан ­алуан ірі бұталы шөп түрлері өскен ұзындығы бірнеше шақырымға созылған жылға бойы Иірдің ойына дейін созылып жатыр.
Кейбір деректерге қарағанда, Ақмыш өңіріне 1880 жылдардың аяғында Сұлтангелді Тауасар деген қолы ұзын дәулетті бір адам Астрахань қаласы жағынан 220 түп ағаш бұтағын алдырып егеді
Бұл көлемі ат шаптырымдай үлкен баққа айналыпты
Амал не, көздің жауын алатын құлпырып тұрған бақтың ағаштарын 1918 жылы қыста Ақмыштың үстімен өткен атаман Толстовтың отряды отынға пайдаланып отап өткен.
Кеңес дәуірінде де Ақмыш жеріндегі жұтаң тартқан бақта «Правда» деген ұжымшар орналасып, өсіп тұрған ағаштар отынға, құрылыс материалдарына пайдаланылып, бақтың тек болар-болмас орны сақталады
Сондағы баяғы үлкен бақтан елуге тарта «кәрі ағаштар» қалған екен
Көп жылдар бойы Ақмыш бағы көзден таса қалып, мал жайылатын құнарлы өріске айналды.
Тек 1970 жылдардың орта шеніне таяу бұл жер қайтадан қамқорлыққа алынып, айналасы қоршалып, жаңадан тал шыбықтары егілді
Мұны қолға алған сол кездегі №302 жол салу және пайдалану мекемесінің бастығы марқұм Қыдырбай Жүсіпов еді
Бақтың бағбаны халық емшісі Тұқымбай Түйебайұлы деген кісі болды
Мұның үстіне ол түрлі көкөніс түрлерін егіп, жыл сайын тым тәуір өнім алып отырды
Дегенмен, жылдар жылжып алға қарай бара жатты
Қыдекең қайтыс болды
Тұқаң зейнеткерлікке шықты
Ақмыш бағы тағы да көзден таса болып қала берді.
Өткен жылы ғана осы өңірді жайлаған «Құт-Береке» шаруа қожалығының жетекшісі Нұрдәулет Тұқымбайұлы Ақмыш бағын тиісті орындар арқылы заңдастырып, өз қарамығына алды
Бақтың жан-жағы жаңадан қоршалып, сырланып, бұлақ көздері аршылып, лас қоқыстан толықтай тазартылды
Көпшілік келіп тынығатын жайлы орындар жасақталып, жаңадан 60 түп тал шыбықтары егілді
Бақ алдындағы қақпа алдына автокөлік тұрағы салынып, сынып бүліне бастағын «Ақбөбек» ару мүсіні қалыпқа келтірілді
Ескі ағаштардың түбі әктеліп, күтімге алынды
Бақтың іші көк шалғынға оранды.
Ақмыш бір жағынан тарихи да орын
Бақтың терістік батыс жағында орта ғасырлық қаланың орны бар
Мұны археолог А.Е.Астафьев зерттеу жұмыстарын жүргізіп, «Қызылқала» керуен сарайының орнын ашты
Археологиялық қазбалар арқылы кезінде пайдаланылған бірнеше құнды заттар қалдықтарын тапты
Ал Ақмыш бағының шығысында төрт-бес шақырым жерде аңызға айналған Шерқала тауы тұр
Бұл туристерді өзіне тартып тұрған жолбарыс бейнелі табиғат сұлулығы.
Ақмыш бағы туралы өлкетанушы Есбол Өмірбаевтың, айтулы ғалым географ Серікбол Қондыбаевтың еңбектерінде де оның ғасырлар бойғы тұңғиық шежіре-тарихы туралы біршама баяндалған
Ал Ақмыш бағының кіреберіс қақпасында: «Қазақстан Республикасының АҚМЫШ БАҒЫ мемлекеттік қорғаудағы табиғи ескерткіш» деп жазылуының өзі көп жайды аңғартып тұрғандай.
Аллаберген ҚОНАРБАЕВ
Маңғыстау облысы
