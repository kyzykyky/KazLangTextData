Ұлтымыздың өнерпаздары жайлы бірнеше кітаптардың авторы Сара Ләтиевамен сырттай таныстығымыз сонау 80-ші жылдары, студенттік партадағы алғашқы театртанушылық ізденістерімнен басталды
Қиын да күрделі жанр – опера өнері жайлы дерек жинап ғылым жолына бет бұрған кезде алғаш рет бұл кісінің шығармашылығымен жүздестім
Қазақ операсын зерттеуші оның тарихы, орындаушылық өнері, сүбелі жетістіктері жайлы дерек іздегенде қазақ сахнасының жұлдызы Күләш Байсейітова шығармашылығына соқпай кете алмайтын еді
Ол дүниеден қайтқаннан кейін жарияланған алғашқы еңбектер ішінде өмірі мен шығармашылығы тұтас қарастырылып, жан-жақты қамтылған «Бұлбұл» атты кітап осы С.Ләтиеваның терең де үлкен ізденіспен келген туындысы болатын. 
Әрине, Күләш жайлы пікір білдіргендер, зерттеп жазғандар бар десек те, үлкен шығармашылық тұлғаның өнердегі әрі өмірдегі келбеті жекеленген үзік-үзік әсерлерден түзіліп, толық ашылмайтын еді
Дүлдүл әнші жайлы кітаптар кейінірек те жазылды, бірақ автор әнші өмірден өткеннен кейінгі хронологиялық бірізділікті ұстана отырып көркем шығарманы ресми құжатқа негіздейді
Дерек пен көркем қиялды қатар өрбітеді
Және көзкөрген замандастарынан суыртпақтап сыр тарқатады.
С.Ләтиеваның «Бұлбұл» кітабын мен осыдан он жыл бұрын әншінің 90 жылдық мерейтойы тұсында Күләштің шығармашылық портретін жазуда дереккөз ретінде қолдандым
Дәл осы әнші шығармашылығы ғылыми жоба аясында менің зерттеу нысаныма айналғанда біз Сара апаймен тізе қосып М.Әуезов атындағы Әдебиет және өнер институтының «Ұлы дала тұлғалары» серия­сымен шығатын «Күләш» атты кітабының ұжымдық авторы болдық
Өзара пікір алысып, ойларымызды ортаға сала жүріп, апайымның өзін, қаламгерлік қырларын, өнер мен өмірге деген ұстанымдарын айқындай түстім
«Менің Күләшім», мен осы кезге дейін таныған Күләш бойындағы өзге де айтылмаған жұмбақтарды, кітапқа басылмаған сырларды айқындап, әнші туралы ой шеңберімді кеңейте түстім
Сонымен бірге мен білетін, мен таныған қымбатты Сара апайымның бойынан үлкен кісілік келбет, өз ісіне адал, оқырманымен жүзі ашық сұхбатқа баратын суреткерді көрдім
Өз ісіне, таңдаған тақырыбына, өзі зерттеген қаһармандарына деген адалдығы үшін бұл жаны жайсаң жанды ет жақынымдай жақсы көріп, жақын тартып сыйладым.
Жазуға таңдап алған тақырыпқа құлай беріліп, барлық жан-тәнімен ынтыға зерттеп жазу біздің кейіпкеріміздің сурет­керлік болмысынан айқын көрінеді
«Қазақ бұлбұлы» атанған Күләш дүниеден қайтқаннан кейін артынан іздеу­шісі болып біраз жылдар еңбектен­ген ол үлкен жұмыс істейді
Бұл ізденіс күні бүгінге дейін жалғасып келеді
Аңыздан шындықты ажыратып, өсекті дерекпен дәлелдеу үшін барын салады
Көзі тірі, Күләшпен жақын араласқан аға-апаларымен, әріптес ­достарымен жүздесіп, сұхбаттасып, назар аударарлық детальдарды, өмір мен өнерге қатысты бар деректі қалт жібермей жинайды
Аты аңызға айналған, сыңғырлаған үні барша қазақтың құлағында тұрған, келбеті көңілден өше қоймаған Күләштің шынайы бейнесін жасау жолында небір ұйқысыз түндерді басынан өткізеді
Соның нәтижесінде, біздің Күләш осындай деп айтарлықтай тамаша кітап дүниеге келіп оқырманның көзайымына айналды
Алайда бұл еңбек оңайлықпен келмегенін біз автордың: «Өнер әлеміне қызыға, әуестікпен қарай бастаған саналы кезеңнен бастап, қазақ үшін тірісінде аңызға айналған әнші туралы жазамын деп мойынға алу бір басқа да, оны ел қабылдайтындай, әруаққа шет болмайтындай етіп жүзеге асыру бір басқа
Осы екі басқа шаруаның жауапкершілігін анық сезінген кезде тайсақтаған сәттер де болды» деген ойынан байқаймыз.
Кездескен қиындықтар мен кедергі­лерге тоқталғанда біз жазушының таңданысы, ашынысы, адамдардың әр ­алуан кейпін танып білген «көзін ашу» сәтін де көреміз
Сара апайымыз суреткерлік, қаламгерлік жолындағы адамтану, кейіпкерлердің желісін тарқату секілді «өмір драматургиясы» пәнінен осы кітапты жазу барысында маңызды сабақ алады
Ол «Бір қызығы Күләшқа жұрттың бәрі мен сияқты ынтық емес екен
Шын ықыласпен сөйлескен, бірден ат-тонын ала қашқан, сыпайы ғана шығарып салған адамдар болды
Шынын айтқанда бұның өзі бір театр еді» дейді.
Танымал театр қайраткері жайлы жаза отырып Сара апай өзі таңдап алған кейіпкерінің айналасындағы әріптестерін де кеңінен қамтып жазады
Бұл жерде Күләштің белгілі ортада ғұмыр кешіп, 30-50-ші жылдары қазақ қоғамының қандай алып тұлғаларымен дәм-тұздас болғандығы жайлы айтып жатудың өзі артық
Әнші мен оның айналасындағы кейіпкерлер ара қатынасы, қосалқы екінші, үшінші пландағылардың да жанды бейнесін көреміз
Бұлардың бәрі «Билеушіні оның айналасындағылар жасайды» деген белгілі сахна заңдылығына бағындырылған желімен түзілген
Ол жүздесіп, сұхбаттарын жазып алған адамдары халқымыздың өнері мен мәдениетінің майталмандары: академик жазушы Ғ.Мүсірепов, Халық жазушысы М.Хакімжанова, Күләшты театрдағы алғашқы күндерінен білетін Л.Хамиди, сахнадағы әріптестері Ғ.Құрманғалиев, Б.Досымжанов, К.Кенжетаев, Ш.Бейсекова, театр ­директоры А.Жұбанышалиев, т.б
Кітаптың көлемін толықтыру үшін көзкөрген замандастарының айтқандарының бәрін кітапқа енгізуге де болатын еді
Бірақ қаламгер өмірден ерте озған, жұмбақ сырын өзімен ала кеткен, ел аузында аңызға айналған тұлғаға байланыс­ты кейінгі ұрпаққа қалатын кітапқа үшін таңдаған өз ұстанымына берік
Ол азаматтық, суреткерлік қалыптың ара жігінен ауытқуға жол бермейтін, жауапкершілікті сезінуден туындайтын тежеуіш, өзінің жазғандарын қалт жібермей цензорлық жіті бақылауы арқылы орнымен тосқауыл бола алды
Оның: «Сонымен кітап жазылды
Бірақ кездескен, сөйлескен адамдардың айтқандарының бәрі бірдей одан орын таппады
Ол жанрға, менің бұл шығарма жайлы ұстанымыма, ең бастысы Күләш Байсейітованың өз өмірінде ұстанған сеніміне деген құрметке байланысты» дейді
Міне, қандай қарапайымдылықпен айтылған жүрекжарды сөздер
Жұмбақтау, құпиялықпен әлі де болса толық ашылмай жатқан ақтаңдақтар болса көңіл ылғи тыншымай соған жауап іздейді
Бар нәрсе көзбен көріп, қолмен ұстағандай анық болуын қалайды
Сара апайыммен пікір бөлісе жүріп те Күләшқа байланыс­ты өзім жауабын әліге дейін таппаған жұмбақ мәселелер төңірегінде «қолайсыз» сұрақтарды қойғанда, ол кісінің: «Оны енді жариялаудың қажеті қанша, онсыз да Күләш өзінің қол жетпес биік тұлға екендігін өнерімен дәлелдеп кетті
Одан Күләшқа да, оқырманға да келіп-кетер пайда жоқ» деген толымды уәжін айтқан
Одан кейін әрі қазбалай беруге бармадым
Мен үшін Сара апайымның өмір тәжірибесімен түйіндеген осы бір салмақты сөзі жеткілікті болатын.
Әу бастан С.Ләтиеваның Күләшті таңдауында ерекше мән бар деп білемін
Осыдан кейінгі басқа да жазылған, аударылған шығармаларымен бірге араға ондаған жылдар салып «Ғибраты мол ғұмыр» сериясымен «Хадиша Бөкеева» деректі повесть-эссесі (Астана
Елорда, 2001), кейін «Хадиша мен Байғали» атты өмірбаяндық эссе (Алматы
Ана тілі, 2012) дүниеге келеді
Соңғы туындысының жанрлық бағдары жайлы автордың анықтамасына құлақ түрсек: «Бұл сағыныштан, махабаттан, жалғыздықтан түзілген туынды
Бұны қалыпты ұғымдағы тұтас шығарма деуге болмайды
Одан гөрі адамның әр кезеңдегі, әр жағдайдағы еске алуларымен, шегіністерімен толықтырылған көңіл-күйі деген дұрыс» дейді
Кітапты оқи отырып елу жылдан аса сахнаның гүлі болған актриса Х.Бөкеева мен опера сахнасының сұлтаны болған тенор дауысты әнші Б.Досымжановтың өмірі мен өнердегі тандемі, бірге қол ұстасып жүріп өткен ғұмыры, сахнадағы салып кеткен дара жолдарын анық көреміз.
Бұл еңбектердің жазылуы, құрылымы, кейіпкерлердің келбетін ашу жолында қаламгердің өзіндік қолтаңбасы, шеберлік қыры айқын көрінеді
Материалды хронологиялық ретімен емес, оқиғаның ­баяндалу желісіне сай қисынды түзуі, тілінің жатықтығы, деректердің кейіпкердің ішкі сезім иірімдерінің бағытымен келтірілуі көркем шығарма мен өмірлік нақтылы деректерді қатар үйлестіре береді.
Біздің театртану ғылымында тарихта болып кеткен Эсхил, Аристофан, ­Шекспир, Мольер, Кальдерон заманында көрсетілген спектакльдерді қалпына келтіру (реставрациялау) деген арнайы пән оқытылады
Ұстазымыз, өнертану докторы Б.Құндақбайұлы бізге сонау жылдары қойылған Ж.Аймауытовтың, М.Әуезовтің, өзге де авторлардың төңкеріске дейін және кейінгі қойылған спектакльдерінің қалай көрсетілгені жайлы өзі барып көргендей баяндайтын еді
С.Ләтиеваның кітаптарын оқи отырып та біз осындай күй кешеміз, өткенмен жүздескендей боламыз
Қанабек пен Күләштің, Хадиша мен Байғалидың арасындағы диалогтардан оқырман оқиға өрісінің даму бағытынан, негізгі кейіпкерлер арасындағы әңгіме өрісінің ­ауанынан мол мағлұмат аламыз
Жазушының көркемдік қиялын, шығармашылық шабытын болмашы штрихтармен, тарихи маңызы мол құжатпен, өмірлік нақтылы деректерімен қатар ұштастыра домбыраның қос ішегіндей сөйлету Сара апайдың осы еңбектерінен айқын көрінеді.
Ойымызды қорыта келгенде, қалам­гер Сара Ләтиева – талғампаз, турашыл, табанды суреткер
Кітабына кейіпкер болатын қаһарманын он ойланып барып таңдайды, еңбегінің нәтижесін оқырманмен жүздестіргенде қаншалықты шынайы шығатындығына көзі жеткенде барып кіріседі
Айтар ой-пікірін білдірерде кейбір ел назарынан таса фактілерді жариялауда ойланып, елдің ертеңі болар жас ұрпақ үшін қажеті бар немесе жоғын салмақтап барып жариялайды.
Бүгінде қазақ сахна өнері, оның саңлақ жұлдыздары жайлы жазылған еңбектерді театртанушылар, сахна өнерпаздардың өздері, ақын-жазушылар, журналистер, өзге де қолына қалам ұстағандар жазған, жазып та келеді
Соның ішінде өзінің ары мен ұжданын әдебиеттің жолына арнап, осы жолды ту етіп көтерген Сара Ләтиевадай апаларымыздың орны бөлек.
Аманкелді МҰҚАН,
М.Әуезов атындағы Әдебиет және өнер институты Театр және кино бөлімінің меңгерушісі, театртанушы
