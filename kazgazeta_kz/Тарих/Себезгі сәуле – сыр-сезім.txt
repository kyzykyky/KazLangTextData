«Бақытжандай ақын бар екен, былайша екен» деп жатуымыз, Бақытжан ғұмыр бойы энергетика – инженерлік салада қызмет атқарып келеді екен
Үлкен ғалым
Қазақстан Ұлттық инженерлік академиясының мүше-корреспонденті, профессор
Бүгінгі күні, алпыстың сеңгірінен асқанда да, алпауыт «Кегок» компаниясының білікті маманы
Бірақ, деген де, Бақытжан Тобаяқов ғұмыр-бойы «ақын – дүр-ақын» да боп келеді екен
Ал, бөліп алып көріңіз?.
Бөлетін дәнемесі де жоқ, инженерлігі – ақындығына немесе ақындығы – инженерлігіне сеп
Инженерлік – дәлдік; мұнда қате кетуге болмас
Бақытжанның өлеңдері де сондай – асып кетушілікті, ауытқушылықты кезіктірмейсіз.
Бақытжан өлеңдерін қай уақытта – күннің қай мезетінде жазады екен? Әй, шамасы, көбінесе таң алдында – таңғы шықты бір кешіп келіп, себезгі сәулеге бөленіп отырып жазады-ау, – сыр-сезімдерін сабақтағы жіптей біртіндеп тарқатады-ау
Қараңыз: «Балғын жүзді таңғы шықпен жуыппын»; «Бостанның бозғылт таңын атырушы ек»; «Ақын жігіт жазды қырды – жазды арай таңдарды»; «Шөпті басам таң біліне – жалаңаяқ шықпен жуып»; «Алматының түбіндегі ақ шаңқан – Отауындай күлімдейді Таң-Шолпан»; «Туған жердің таң шапағын қарсы алсаң – түк етпейді түнгі ызғар»; «Менің жырым – табиғат дара Таңы»; «Сұлулыққа шомылған өлеңдерім – Таң бояуын, Күн нұрын сіміреді».
…Себезгілеген таңның бозамық сәулесі, мөлдір шыққа малынған көк-майса, содан, тылсымдыққа оранып, балағын булап келген Бақытжан
Жазу үстелі
Әрине, әлгіндейден кейін, сыр-сезімдер домбыраның қыл-пернесінен төгілген қоңырақай күйдей төгіле береді емес пе
Енді, мына жолдарға назар салыңыздаршы: «Себезгілеп, ай толып жалқын нұрға – ұялайды көңілім салқын мұңға»; «Көкжиекте дірілдейді өрт-сағым, кейде мені ойлантады дерт шағым, Өз-өзінен алабұртып жүрегім, түні бойы сезім қарын күредім»; «Ертеден ынтық едім сырға тұнық»; «Сырлы дауысың сыр толқындай сыңғырлап… Шыншыл едің, сыршыл едің, өр едің»; «Сезімге ертіп жүрегінің дірілін»; «Өлең деген өз-өзінен сырғанап – Сыр аулайды, қағады ғой жыр қанат».
Назар салып, енді бағамдар болсаңыз­дар – біздің айтқанымыз бен ақын ойлары бір-бірімен жымдасып, жарасып, жал­ғасып тұрғанын көрер едіңіздер.
Жүздің жартысындай өлең-кітаптарды еңсеріп тастаған Бақытжанның соңғысы – екі томдық «Таңдамалы» («Фолиант» бас­пасы, Астана)
Ол он бір тарау – бөліктен тұрады
Алғашқы беташар бөлік – «Туған жер».
Елім шіркін әуелден-ақ тосқан ба,
Келдім, міне, кіндік кескен Бостанға..
Туған үйім қаз-қалпында қарайған,
Айналдым ғой бала кезгі достан да.
Өр таулардың қойнауында туыппын,
Өршіл қиял, белді бекем буыппын….
Кім де болса туған жерден түлеп ұшады ғой
Бақытжан да, әрдайым әуелі туған жеріне басын иіп, сәлемін салып, содан соң барып белін бекем буады
Сөйтеді де, «Қоймасында өлең толы Бостаным, Қазыналы кеудеңдегі қақпаны аш!» деп кеп туған жеріне балалық ерке-наз – базына-бұйрығын жасайды
Жарасымды.
Туған Бостан, думан Бостан,
Жер – Бостан,
Тағдырыма тағдырымды ел қосқан.
Бір тамшысы сен боларсың мәңгілік,
Жүрегімде жазылмаған мол дастан!
– деп, арман-тілектерін алдына қасқитып қойып, «өлең-дүниесіне» салтанатты сая­хатын бастайды, өр таулардан – өршіл қиял тудырады.
Сен Бостансың, Бостан деген бағымсың,
Балаң сенің құшағыңнан табылсын.
Құла дүзде жүргенімде сабылып,
Дабысымнан, шабысымнан танырсың.
Бақытжан туған жерінен қуаттанып, шабыттанып, шарықтап кетеді, – оқтын-оқтын құшағына қайта оралып, күш алып, қайта самғайды, – құла дүзден өр дабысын, дүр шабысын естіртіп-танытады
Туған жерін де марқайтады, өзі де масаттанады.
«Сөз өнері – дертпен тең»
Әбден ша­рық­тап, самғап, дәндеп алған Бақытжан-ақын енді өзіне – өлеңге сынмен қарай бас­тайды
«Қалам – қылыш, ақ қағаз – арыңдай бек…» Бірақ-та, сол «дерт» те дендеп алған
Ол дерт – «ғұмырлық та мәңгілік».
Ертеден ынтық едім сырға тұнық,
Маған жат егер жүрсем ырғатылып.
Көкірек көк нөсерді кіл көксейді,
Жанартаудан жатыр ма жыр атылып!?
Бақытжан ырғатылып-жырғатылып жатуды әсте қаламайды
Оның аңсағаны – аласапыран әлем
Жанартаудан атқылаған жыр – сыр ендігі тоғасылмайды…
«Ғашықтық – құмарлық пен ол екі жол»
Бақытжанның ғашықтық жырларына шүбәсіз сенесіз де елітесіз.
Күн батады, қызыл иек, кешкі арай.
Қызықты шақ
Қырдың желі ескені-ай.
Қызарып бұлт – қыз ұялшақ көшкені-ай,
Көңілімнің өскені-ай.
Ғашықтық-жырлардың прелюдиясы осылайша жайымен, бабымен, былайғы көзге білінбестей емекінмен басталады.
Түн келеді
Ауылдың сыршыл бағы,
Тылсым шағы, жігіттің қыршын шағы.
Дүрсілдеген күн бойы ғашық жүрек –
Жүрегінен арудың тың тыңдады.
Жастық шақ
Мастық кез
Пәк сезім
Алқынған өкпе, тарпынған жүрек… Бәрі де рас – шын, күні кешегідей көз алдыңда.
Осындайда ашылар жігіт бағы,
Арайланып алдынан үміт таңы.
Кеудеңдегі жүрегің асыр салар,
Шоршып шыққан шабақтай
тымықтағы.
«Алғашқы махаббат» – өмір бастауы
Бұ жалғанда бұйырған ғұмырыңдағы ізгі­лікті істеріңнің алғышарты
«Тымық» – жұмаққа айнала ма, әлде тамұққа айнала ма, ол енді бір жағы тағдырдың ісі де шығар, бірақ-та, деген де, «алғашқы сезім» ешқашанда алдамайды
«Кеудеңдегі» көк көгершін ұшты
«Шоршып шыққан ша­бақ­тай жүрегің» бұ дүниеде тыныштық тап­пайды – тыпырлайды да тапырлайды, тек, ана дүниеде ғана орнығар да басылар-ау…
«Мезгіл әуендері»
Абай атасынша – Бақытжан да жылдың төрт мезгілін келістіре жырлай білген.
Күннің көзі таратқандай шашақтар,
Әз-Наурызда сөгіледі қасат қар.
Қарағайлар қардан босап тауларда,
Бес қаруын шешінгендей жасақтар.
Расында да, қандай әдемі сурет – теңеу! Ұйқас, үйлесім, жарасым
Әрбір жолдар таудан аққан бал-бұлақтардай сыңғырлап келіп, бір арнаға жымы білінбей құйыла береді
Қысаң қыстан кейінгі – бейбітшілік бір әлем
Сенің әлемің…
Қарды басып сықыр-сықыр,
Орман ішін аралап.
Аяз деген шып-шыңылтыр
Тал бойыңа тарамақ.
Ақ қар толы ақпан кезде
Қара суық қалшылдат.
Ақ түтегі жапқан кезде
Есігімді тарсылдат.
Ақын ассоцияция тілімен – «Аяз» деп Өзін – Өлең-құдіретті беріп отыр ғой
Табиғат – Ана
Тазалық
Сол таза табиғат-ана – ақынның сарқылмас бал-бұлағы һәм шабытын ұштап отыратын қайрауық күш.
Біздер кез келгенге соқпаймыз, ама­­­лынша «жалғандықты» айналып өтеміз, яки тұратын, лайықты ныса­н­ға ғана қайырыламыз
Бақытжан То­баяқов – қайырылмасыңа болмайтын, бергені де, беретіні де мол, сезімтал да сыршыл, сырбаз да кербез ақын
Бір сөзбен, тақырыбымызда андағайлап көрсет­кеніміздей: «Себезгі сәуле – сыр-сағым»
Бүгінгі, осынау әбден толыққан шағында ақыннан бұрынғысынан да биік, бұрынғысынан да мағыналы өлең-жырлар күтеміз
Күтуге міндеттіміз.
ИГЕН
Астана
