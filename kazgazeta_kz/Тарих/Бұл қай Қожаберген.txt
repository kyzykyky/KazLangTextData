(Абақ Керей Қожаберген батыр Жәнібекұлы хақында)
Қазақ тарихында зерттеуді аса қажет ететін тақырыптардың қатарында кешегі өткен тарихта халық арасында аты мәлім болған, бірақ әлі де болса өз деңгейінде зерттелмей жатқан тарихи тұлғалар жетерлік
Оған, әрине, деректік қордың жетіспеушілігін немесе ауызба ауыз жеткен мәліметтердің шынайылығына күмән келтіретін жайттарды алға тартып жатамыз

Қазақ – жаугер халық
Өзі өзгеге тиіс­пейді, тиіскенді сөзімен де, күшімен де отырмайтын, жері, елі үшін өмірін қиюға дейін баратын батыр халық
Ел арасына әділдігімен танылған, саяси беделі жоғары биі де, ерлігімен аты шыққан батырлары да көп
Сондықтан халық биін де, батырын да қадір тұтып, оларды жыр-дастандарына қосқан
Мақалдап, мәтелдеп ел арасындағы беделін, қадір-қасиетін асқақтата айтқан
Мәселен, «Би әділ болса, дауды тындырады», «Батыр – жай күні бір адам, жау көрінсе мың адам» немесе «Батыр жігіт жау жеңер», «Батыр мың қол бастайды»
Міне, осындай мәні, маңызы зор мақал-мәтелдер көп.
Батырдың беделі – ел басына қатер төнгенде білінеді
Қазақ халқының басынан ежелгі заманнан жері үшін, елі үшін небір қатерлі соғыстар, ұрыстар өтті
Халықты қорғау жолында батырлардың жаугершілігі осы кезеңде танылды.
Дала батырларының рөлі, олардың әскери өнері мен соғыс тәсілері шетелдік саяхатшылардың жазбаларынан, зерттеушілердің де еңбектерінен тыс қалмаған
Ұлт зиялысы Ахмет Байтұрсынұлы айтқандай «батырлар турасындағы әңгіме – халықтың жаны, рухы турасындағы әңгіме
Батырлары қандай болса, халықтың рух жағы да сондай болған».
XVIII ғасыр қазақ халқының дәуірінде Абылай дәуірі, Абылай ­заманы болып есептеледі
Себебі Шоқан Уәлиханов ­«Абылай» атты мақаласында келтіргендей, «аласапыран кезеңде ­Абылай батылдығымен, тапқырлығымен және ақылдылығымен» ерекшеленген
Дүйім халықты соңынан ертіп, жоңғарлардың шапқыншылығын тойтарып, қытайлардың қазақ жерін басып алмау жолында түрлі дипломатиялық тактикаға барған.
Академик М.Қозыбаев жазғандай, Абылайдың кезеңі – ғажайып батырлардың, ұлы қолбасшылардың, жоғары дәрежедегі мемлекет қайраткерінің, көреген дипломаттың өмір сүрген кезеңі
Осы Абылай заманында өмір сүрген Абақ Керей Қожаберген Жәнібекұлының қазақ тарихындағы орны ерекше
Шұбарайғыр Қожаберген батыр жайлы қазіргі уақытқа дейін айғақтайтын нақты деректердің болмауы оның саяси портретін, өмір жолдары мен жоңғарларға, қытайларға қарсы күресін ашуға қолбайлау болғаны рас
Қарап отырсақ, батыр жайында бірде-бір еңбек жарияланбапты да
Тіпті ғылыми мақалалар жоқ десек те болады
Бахыт Еженханның мәнжүр-қытай тіліндегі құжаттарды қазақшаға аударып «Қожаберген батыр» атты кітапты шығаруы, өшкенімізді толықтыруға мүмкіндік жасап отыр
Бұл кітап бірден ғалымдардың назарына ілігіп, биылғы жылдың өзінде Қожаберген жырауға арналған бірнеше мақалалар жарық көрді
Болашақта да осы құжаттық материалдарды қолданудың негізінде ғылыми еңбектер жазылып, батырдың қазақ қоғамындағы орны мен рөлі анықталары, барша қазаққа Қабанбайдай, Бөгенбай батырлардай мәлім болары сөзсіз.
Абақ Керейдің Шұбарайғырынан шыққан Қожаберген Жәнібекұлының туған жылын XVII ғасырдың соңына жатқызады
Философия ғылымының докторы Д.Баймолданың жазуынша, батыр 1698-1783 жылдар аралығында өмір сүрсе керек
Ал бір деректерде 1723-1785 жылдар аралығы делінген.
Оның өмір сүрген жері – қазіргі Шығыс Қазақстанға қарасты Тарбағатай ауданындағы Қарғыба-Базар өзенінің маңы
Жалпы керей, найман тайпалары Зайсан ойпаты, Сауыр, Сайхан таулары, Қара Ертіс аңғары, Алтай, Тарбағатай, Іле өңірінде көшіп-қонғандығы деректерде келтіріледі.
Батырдың өмір сүрген уақыты қазақ жеріне жоңғарлар шапқыншылап, орыс­тардың көз тігіп, бодандыққа айнал­ды­руға бар күшін салып жатқан кезең еді
Жоңғардың өршелене шапқан бетін ығыстырып, қол бастап, олардың әскерлеріне күйрете соққы беріп, ойраттардың қазақ жерін тұтастай иеленуге деген ниеттерін талқандап, қазақ халқының рухын, болашаққа деген сенімін көтерген, серпін берген батырларының өшпес ерлігі ел аузында
Қабанбай, Бөгенбай, Райымбек, Наурызбай, Малайсары, Қарасай, Саурық және т.б
батырлар ат үстінен түспей, қолдарындағы найзасымен тәуелсіздікті аңсаған халқымыздың тұтастығын, бірлігін, тыныштығын сақтап қалуға тырысты.
Қожаберген батырдың саяси портреті XVIII ғасырдағы жоңғар билеушісі ­Әмір­санамен арақатынасына ­байланысты ашылады
1745 жылы жоңғарлардың ең мықты ханы Қалдан Серен өлгеннен кейін, тақ мұрагерлерінің арасында билікке тартыс басталды
Әсіресе 1750 жылы Жоңғарияда Лама Доржының билік басына келуі, ішкі қырқысты одан сайын күшейткен болатын.
Орыс зерттеушісі В.Н.Витевскийдің еңбегінде де бұл күресте жеңіліс тапқан Даваци ноян жиендері Әмірсана мен Баньджурды алып, 1751 жылдың көктемінде қазақтарға қашып келіп, абақ-керейдің билеушісі Қожабергенді паналағандығын келтіреді.
1752 жылдың жазында Лама Доржы қазақтарға арасында қазақ Жапақ батыр бар елшілерін жіберіп, қашып барған Даваци, Әмірсана мен Баньджурды қайтаруды талап еткен
Шілде айында осы мәселеге орай хан кеңесі болып, қазақтар екі лагерьге бөлініп, Әбілмәмбет хан, Малайсары батыр бастаған топ Қытаймен арақатынасты бұзбас үшін қашқындарды қайтарып берейік деген пікірде болды
Ал Абылай сұлтан бастаған екінші топ қытайларға жоңғар хандарын бермеуді қолдап, көп дауыс жинап алды
Сөйтіп, Лама Доржының елшілігі талаптарын орындата алмай елдеріне қайтты.
Әмірсана қытайлардан қашып, Қожабергенге келіп, Абылайға «панаңа ал» деп адам жіберген кезде, оған ­Абылай Қожабергеннің қасында болуын, өзінің кездесіп, әңгімелесуге келетіндігін білдірген екен.
Әмірсананың Қожабергенге ­барып паналағандығын Қытайдың басым құжаттары растайды
Мәселен, 1756 жылғы 12 тамыздағы мәнжу тіліндегі жылнамада қытайлар қазақтың Шұлық және Аралбай деген екі адамын ұстап алып, жауап алған кезде, олар Әмірсананың Қожаберген батырмен жүргенін және қол бастап, соғысқа дайындалып жатқандығын да мәлім еткендігі келтіріледі.
Құжатта айтылғандай, бастапқыда қытайлар Әмірсананың «қазақтардың арасында ма, жоқ па» деп, соны анықтауда барлау жіберіп, оны паналатқан қазақтарға қарсы шабуыл жасаған екен
Қожаберген Әбілпейіз бен Ғұмар үшеуі Әмірсанамен бірігіп, 2000 әскерді бастап қытайларға қарсы шыққан
Сондай-ақ Қожаберген Әмірсананы азық-түлікпен, көлікпен қамтамасыз еткені де келтіріледі.
Цин империясы мен қазақтардың арақатынасын зерттеген ғалым К.Хафизова Қожаберген батырдың қытайлармен 1756 жылдың шілде-тамыз аралығында бірнеше соғысы болғандығын «Казахская стратегия Цинской империи» атты монографиялық еңбегінде нақты келтіреді
Ғалымның жазуынша, Ярла (Ұржар) елді мекенінде Абылай мен Қожабергеннің жасағы сайға бекініп, қытайларға торуыл құрып, соғысады, бірақ қақпанға өздері түседі
Қытайлар сайды жан-жағынан қоршап алған
Олардың мәліметінше, 3000 қазақтың 570-і өлтіріліп, 11-і тұтқындалған екен
Қазақтар кейін шегініп, қытай әскерлері оларды Нұра өзеніне дейін қуып барған
Осы жерде 6 тамызда Қожабергеннің жасағымен шайқасады
Қытайлардың айтуынша, Қожабергеннің қол астында 3000 әскері болып, ұрыс барысында 340-ы қаза тауып, тағы да он адамы тұтқынға түскен.
Қытайлардың тұтқынға түскен қазақтар арқылы қазақ жерінде қашып жүрген Әмірсананы «ұстап беріңдер» деген талабына Абылай 1756 жылғы 16 қыркүйекте берген жауабында қуатты мемлекетпен еш уақытта дау-дамайға баруды ойламағандығын, алайда Әмірсананы іздеу барысында күшті армияларының соққысына тап болып, жеңіліске ұшыра­ғандығын айта келе, императордың құр­ған тұзақтарының бәрін жойып, оның өмірін сақтауды өтінеді.
Абылай мен Әмірсананың тұтқиыл шабуылынан сақтану мақсатында қытайлар әскери пошта станциялары, шекара бекеттерін салды және жүйелі түрде бақылап отырды
Қазақтар бірнеше рет қытайдың осы бекеттеріне шабуылдайды
1756 жылғы 25 қазандағы Цяльлун жылнамасында жазылғандай, Қожаберген Қабанбаймен бірге 500 әскерді бастап Серкіс қарауыл бекеті мен Айхас сынды 4 қарауыл бекетін тонап, одан әрі Қасулақ деген жерде қытай әскеріне шабуыл жасайды, алайда жеңіліске ұшырап, 100-ден астам жылқысынан айырылса керек.
Қытайларға елші жіберіп «Әмірсананы ұстап алдық, сіздерге береміз» деп алдаусыратып, күштерін нығайтып, жаңа ұрысқа әзірленуге кіріскен
Әбден алдауға түскендерін түсінген Император Әскери Кеңеске уәдемен алдап келген қазақтарға қарсы 1756 жылы әскери компания құру жөнінде Жарлық беріп, бүлікшіл Әмір­сананы «ұстап беремін» деп уәде берген қуларды аяусыз өлім жазасына кесуді бұйырады.
Осындай ауыр жағдай туындаған кезде 1757 жылдың тамызындағы жылнамаға сүйенсек, Қожаберген батыр мен Қара Барақ Қытай үкіметімен қарым-қатынасын қалпына келтіруге тырысқан
Олардың қазақ жеріне қауіп тигізіп тұрған қытайлардың алдын алып, ымыра, келісім жасауға ұмтылуы, дипломаттық қырларын айғақтайды.
Қытайлардың шақыруына алғашқы кезде Қожаберген аса сақтықпен қараған
Бастапқыда ол қасына 60-70 адам ертіп келсе, келесі кездесуге 100 адаммен барған
Қытайлардың қауіпсіздігіне әбден көзі жеткеннен кейін, үшінші кездесуге қасына тек бір тілмашты ғана ерткен екен.
Деректерге сүйенсек, Қожаберген баласы Байтайлақ пен Қара Барақтың інісі Мәмиді жіберіп, қытайлармен келісімге келіп, Әмірсананы тұтқындауға көмектесетіндігіне көңіл білдірген
Сондықтан қытайлар Қожаберген мен Қара Барақты Абылайдан кейінгі мәртебелі адам ретінде көтереді.
Қожаберген Жәнібекұлы қытай­лармен 8 шілдеде Наваң мен Сахатай Нарит асуының батыс жағындағы Яр өзені бойын­да кездескен
Сонда ол: «Армия­ларыңның жоңғарға қарсы жорық жасап келе жатқандығын білеміз
Біз 10000 әскер бастап, Лепсі мен Шағантоғай сынды жерлерде тығылып жатқан улеттерді олжалап келдік
Біз өз шекарамыздың жақын жерлеріне келіп жасырынып алған улет тайпаларын барымталап, кездескен қашқын қарақшыларды жинап алмақпыз
Жолда, біз Абылай батырдың ұлағатты Еженмен қарым-қатынас орнатып, Әмірсананы тұтқындауға шыққандығы туралы хабарды естідік те, өзіміз бас­тап келген армиямызды Аягөздің арғы жағына қайтарып жібердік
Сонан соң біз өзіміз бірнеше жыл адамды бастап, цзянзюнь-ұлықтарға кездесуге келдік» дейді.
Ал келесі 9 шілде күні ол өзінің келген мақсатын «қырғыннан қашқан жоңғар тайпаларын барымталап, олардың қашып шыққан адамдарын олжалау» деп көрсеткен
Қожаберген Абылай Еженмен қарым-қатынас жасауды елші жіберіп, хат арқылы білдірсе, ал өзінің сенім хат емес, тілімен келіп отырғандығын айтқан.
Қытайлар Қожабергеннің сөзіне сеніп, Әмірсананы ұстап береді деген үмітте болды
Келіссөз барысында олар барлық мәселе Әмірсанаға келіп тірелетіндігін, «оны қорғағандықтарыңнан зиян шектіңдер
Әмірсана – өте зұлым неме
Егер сендер де іске кірісіп, Әмірсананы тездетіп тұтқындап, бізге ұстап берсеңдер, біздің армиямыз шегінеді
Әмірсананы кім ұстап берсе, сол адамға еселеп сыйлық беріп, патшаның қамқорлығына бөленеді, ал егер былтырғыдай өтірік айтып, Әмірсананы жасырып қалсаңдар, онда біздің армиямыз сендердің жерлеріңе дереу кіреді
Сонда сендер өкініп қалмаңдар!» деп ескерту жасаған екен.
Қожаберген мен Қара Барақ екеуі шамалары келсе «Әмірсананы ұстап беруге дайын екендіктерін, егер күштері жетпей жатса, оларға елші жіберетіндіктерін» айтып сендіреді.
Қонақасына шақырған қытайларға Қожаберген 130-дан астам қазақтарды бастап апарған
Сол жерде дәм татқы­зып, сый-сияпат жасап, әскери өнер­лерін тамашалатқан
Құрметпен қабыл­дағандарына риза болған Қожабер­ген Әмірсананы ұстап әкеліп берсе, қытай әскерлері тұрған жерлерді қайтаруын және тұтқындағы бала-шағаларды (қалмақ) босатуды өтінген.
Осы келіссөзден біз, біріншіден, Қожа­бер­геннің дипломаттық қырының шебер­лігін көре аламыз
Екіншіден, ел тыныш­тығын, бүтіндігін сақтауда тактикаға барғандығын да байқаймыз
Үшіншіден, қытайлардың Қожабергенді Абылаймен қатар қойғандығын аңғарамыз
Бір ретте оған қытайлар сенімсіздік те танытып, Қара Барақ екеуінің арасына от жақпақ та болған
«Сенің қай жерің Қожабер­геннен кем? Әмірсананың тұтқын­­дал­ғандығы туралы хабарды алдын ала жет­кізсең, сыйлықты өзің алмайсың ба?» деген­деріне Қара Барақ: «Қожаберген де мен сияқты адам ғой» дей келе, қайсысы ұстаса, сол сыйлыққа ие болатындығын баса айтқан.
Дегенмен, Қожаберген мен Қара Барақты Абылай мен Қабанбайдан кейінгі ел басқаратын адамдардың қатарына жатқызып, олардың ел арасындағы беделін жоғары бағалаған
Абылай сияқты Қожабергенге де оқалы тон сыйлаған.
Қытай жылнамасында Қожабергеннің ұлы Жандәулеттің, інілері Жолбасардың, Қазыбектердің де аттары кездеседі
Қазыбектің Қытайға жылқы айдап апарып, сауда жасамаққа ниеттенгендігі айтылады.
Жалпы XVII ғасырдың 60-жылдары қазақтардың қытайлармен арада сауда қарым-қатынасы жанданған
1759 жылдың 1 қаңтарында Абылайдың елшілігі Үрімшіге барып, сауда жасауға рұқсат сұраған екен
Оның өтініші 19 қаңтарда бұйрықпен бекітіліп, осы күннен бастап Шыңжаң өлкесінде қазақ-қытай сауда қатынасының орнаған күні деп есептеледі.
Абылай сұлтанның талап етуімен Цин әкімшілігі сауда жасайтын қазақтарды алып жүретін, шекараға дейін шығарып салатын адамдар бөліп берген.
Қазақтар мен қытайлар көбіне малмен, оның ішінде жылқымен саудаласты
Малмен сауда жасау үшін қытай территориясына кіріп жүргендердің арасында Қожабергеннің аты да кездеседі
Мәселен, 1761 жылдың 17 наурызында жазылған құжатта сауда жасауға келген адамдардың арасында Қожабергеннің 13 адамы болғандығы, 700-дей жылқы айдап әкелгендігі келтірілген
Келесі бір сауда барысында Қожаберген, ­Абылай, Әбілмәмбетке қарасты төрт топ 344 жылқыны ақшаға, торғын, темекіге айырбастап алған.
Б.Еженханұлының кітабында Қожабергенді қытайлардың тұтқынға алуы барысына қатысты бірнеше құжаттардың топтастырылғандығын байқауымызға болады.
Қожаберген – өз заманының саясаткері, қайраткері
Абылай сұлтанмен үзеңгілес болып, қазақ елінің тыныштығын сақтауға, қытай елімен бейбіт өмір сүруге бет бұрған
Оны ел арасында ғана емес, қытайлар да құрмет тұтып, қадірлеп, сыйлап, Абылаймен тең көрген
Сондықтан оның есімі батыр ретінде, стратег ретінде тарихтан өз орнын алуға тиіс.
Қожаберген батырдың өмір тарихында бізге беймәлім тұстары өте көп
Оның ішінде жоңғар шапқыншылығы кезіндегі күресін зерттеу маңызды
Бұл – болашақтың ісі.
Светлана СМАҒҰЛОВА, 
тарих ғылымының 
докторы, Қазақ ұлттық аграрлық университетінің профессоры
