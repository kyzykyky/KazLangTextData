Тарихы бүтіндей бір ғасырға дейін созылып жатқан «Орал өңірі» газетінің тілшілері кезінде ару Ақ Жайықтың о жақ, бұ жағымен бірге, сонау күнге шағылысып жатқан Еділге дейінгі алып аймақты еркін аралап, ауыл-селолардың нағыз бір асығып күтер қадірменді қонақтарына айналып, олар сондағы тек бір жолғы сапардың өзінде-ақ көптеген жергілікті таныс-бейтаныс жандармен кездесіп, қоржын-қоржын материалдар жинақтап, соларын кейін тағы апталар, айлар бойына өздерінің шығармашылықтарына да арқау етіп жататын. 
Бұл журналистік дәстүр, бір жағынан, өңірдегі бас газеттің беттерін шығармашылық тұрғыдан байыта түссе, екіншіден, газет пен оқырмандардың арасындағы байырғы қалыптасқан байланыстың алтын жібі әліге дейін бір үзілмей, қайта күн санап, аталмыш газеттің жаңа, жас оқырмандары мен авторлары көбейіп келе жатқандығын анық байқатар еді
Ал өзіміз 1980 жылдары Батыс Қазақстан облыстық «Орал өңірі» газетінің редакциясында қызмет жасағандықтан, бұл басылымның сонау ХХ ғасырдың басындағы «Хабар-Известия» атанған тұсындағы тұңғыш редакторы Ішкі Орданы басқарушы облыстық кіндік (орталық) комитет төрағасы ­Степан Милютин болғандығын, әрі бұл газеттің 1918 жылдың соңына дейін бар-жоғы 31 саны ғана жарық көргендігін, тағысын-тағы дүбірлі 1919 жылдың 1-қаңтарынан бастап, өңірдегі бірқатар іргелі қоғамдық-саяси өзгерістерге байланысты, оның алғашқыда «Киргизская правда» – «Қазақ дұрыстығы» газеті болып шыға бастағандығын, оның сыртында, бұл газеттің де алғашқы редакторы С.Милютин болғандығын редакцияның аға буын өкілдері жылдар бойына тірнектеп жинап, қалыптастырған редакциялық мұражайдағы тарихи ­дерек, жәдігерліктер арқылы да жақсы білетінбіз.
«Орал өңірі» газеті дегенде, еліміздің өзге өңірлердегі облыстық газеттеріне қарағанда, оның өзіне бұйырған бағы, бақыты дерлік тағы бір шежіресі баршылық
Ол осы газеттің редак­циясында қазақтың маңдайына біткен арқалы ақыны, от жүректі азаматы, қазыналы Қарқаралы жерінің түлегі Қасым Аманжоловтың жан аямай, маңдай терін сығып қойып, жұмыс жасағандығы еді
Қасым ақынның Оралды дәл бір өзінің туған, өскен Қарағандысындай жақсы көріп, бұл өңірге әбден бауыр басып, құлашын тым кеңге салып, нағыз шығармашылық бақытқа кенелгендігі де өмірдің өзіндей-ақ ақиқат
Қазақ үшін қадірлі Қасым Аманжоловтың есімі аталған жерде, сен, әрине, қазақтың тағы бір дүлдүл ақыны Абдолла Жұмағалиевтің есімі қатар аталатындығын қалайша естен шығарарсың?! Біздің білуімізше, Қасым мен Абдолла ағаларымыз облыстық газет «Екпінді құрылыс» аталған жылдарда бір редакцияда бірге қызмет жасап, үнемі екеуі иық түйістіріп, қатар жүріпті
Бұл екі алып та кезінде ел басына күн туғанда, өздерінің қаламдарын бірден қаруға айырбастап, «елім, жұртым» деген жүректерін жалаулатып, Батыстағы майдан даласына аттанып кете барды.
Ару Жайықтағы өңірлік журналис­тиканың айнасы болған «Ұран» – «Известия» – «Хабар»-дың атауы бертінде уақыттың ыңғайына орай, «Қызыл ту», «Екпінді құрылыс», «Октябрь туы» деп аталынып, 1963 жылдың мамырынан бері қарай «Орал өңірі» деген атаумен шыға бастағандығы редакцияның мұрағатындағы тарихи шежірелерден белгілі
Қалай болғанда да, бұл газеттің 20-30-40-50 жылдардағы өмірінде тұтастай өңірдің арғы-бергі өткенімен байланыстыра қарастырып, үлгі-өнеге, тағлымдық тәрбие алып, рухани жаңғыруымызға септігін тигізер тәлімді тұстары жетерлік-ақ
Соның бәрінде де өңірдің бас газетінің елдің мерзімдік басылымдары арасындағы абырой-беделі өте жоғары болғандығы баса айтылатын
Мен облыстық «Орал өңірі» газетінің редакциясына әдеби қызметкер болып, 1980 жылдың күзінде келдім
Оған дейін Жаңақала аудандық «Жаңарған өңір» газетінің редакциясында тілші болып, газет өмірінің ыстық-суығын аз да болса, сезініп, бірқатар тірліктерді көзбен көріп, сондағылардың күнделікті журналистік тірліктерімен де біте қайнасқанмын
Сол «Жаңарған өңірде» істеп жүргенде-ақ «Орал өңіріне» жаңарған өңірдің мәдени-рухани өміріне қатысты біраз мақалаларым шыққан, тіпті бірде өз туған өлкемнің мәдени өмірінен сыр шерткен, өңірімізден түлеп ұшқан Құрманғазы мен Диналарды мақтаныш еткен бір шағын публицистикалық мақалам Алматыдан шығатын «Мәдениет және тұрмыс» журналының ең алғашқы бетінде жарқ ете қалғанда, өзім де қатты таңғалған едім
Сірә, соның бәрін ескерсе керек, мені «Орал өңірінің» басшылығы бірден мәдениет, әдебиет және өнер бөліміне әдеби қызметкер етіп қабылдады.
Бірақ мен «Орал өңірін» ауылда жүргенде-ақ көп зерттеп, ондағы мазмұнды жазылған дүниелер мен газеттің мықты деген тілшілерін де танып үлгергенмін
Бақтыбай Далабаев (бас редактор), Ғарифолла Көшенов, Мәжит Қайырғалиев, Тихон Әліпқалиев, Жанғали Набиуллин, Базарғали Қуатов, Жүсіпкерей Нұртасов, Алғали Мерғалиев, Ғилаж Наурзин, Ораз Мұсақұлов, Дайыр Досаев, Қуаныш Исағалиевтердің өнер, өмір, қоғам, Жайықтың жайсаңдары хақындағы толғанысқа толы очерк, мақала, суреттеме, репортаждарын сүйсіне оқып, шіркін, соңыра солардай «Орал өңірінің» редакциясында қызмет жасап, қаламымды кең сермеп, ару Жайықтың оқырмандарын да сүйсіндіргендей тәуір дүниелер жазсам ғой деп армандаушы едім
Арман адамды алдамайды екен, асыл арманым ақыры жүзеге асты
Мен газет редакциясына жұмысқа тұрғанда, бұндағы шығармашылық ортада жастардан гөрі, өңір журналистикасының білгір, кәсіби жұмыста біршама шыныққан аға буын өкілдері көп болатын
Жүсіпкерей Нұртасов, Болат Қалиев, Ғалиасқар Қосанов, Қажиахмет Жанғазиев, Жүсіп Өтеғалиев, Алғали Мерғалиев, Ғилаж Наурзин, Идаят Мұратов ағаларымыз нағыз шежірелер еді
Кейде кезінде ұзақ жылдар бойына газетімізді басқарып, сан рет шалғайдағы Мәскеуге барып, газет шежіресін түгендеуге көп еңбек сіңірген, сол кезде құрметті еңбек демалысында жүрген, әрі екі сөзінің бірінде атақты батыр Бауыржан Момышұлының рухани жәдігерліктерін ауызға алып отыратын Хабир Нұрмұхамедов ағамыз келіп, аға буын журналистерімізбен өткен-кеткенді айтып, сыр шертісіп отыратын
Сонда бір сәт біреулері жазуды, бірқатары секретариаттағы жұмыстарын қоя салып, бәріміз де солардың өзімізден бұрынғылар хақындағы тың деректері мен сыры таусылмайтын журналистік шежірелеріне мұқият құлақ түретінбіз.
«Орал өңірінің» редакциясына бізден кейін келген қыз-жігіттер де редакцияның байырғы ұрпақ сабақтастығы дәстүрін жалғастырып, Жайықтан түлеп ұшқан атақты тұлғаларды олар да үнемі мақтаныш етіп келе жатыр
Оның үстіне, бүгінде «Орал өңірі» біз қызмет жасаған жылдардағыдай облыстық партия комитетінің бөліміне емес, өз шаруашылықтарын өздері дөңгелете алатындай, әрі журналистік шығармашылықты кәсіби тұрғыда жақсы түсінетін «Жайық-пресс» ЖШС-не қарайды
Серіктестік басшысы Жантас Сафуллин мен газет қызметкері Қазыбек Құттымұратұлы осыдан бес жыл бұрын «Орал өңірінің» кезекті мерейтойын атап өтудің кезінде, алғаш 1911 жылы Ордада басталып, бертінде өз ғұмырын Оралда жалғастырған қазақтың тұңғыш демократиялық бағыттағы «Қазақстан» газеті мен ХХ ғасырдың басындағы Ордада жарық көрген «Ұран» атты ресми газеттің бай өмір-шежіресін түгендеп, елдің ішіндегі мұрағаттарды былай қойғанда, Мәскеудің тарихи мұрағаттарында сақталған көне басылымдарға дейін тауып алып, кезінде осынау қос газетте жарияланған материалдарды қазіргі қарпімізге келтіріп, өз алдына жеке-жеке кітап етіп шығартты
Шынында да, өңірдің бас газеті үшін ең бақытты шақ енді туды! Дәл осы бір күндерде «Орал өңірі» газеті еліміздің стратегиялық бағыттағы атқарылып жатқан игілікті істерінің ұйытқысы болып, өңірдегі қызу өмірдің нағыз рухани жанашыры, өмірдегі жарық сәулесі мен шапағатты нұры болуда
Жарқын істері мол өңірдің маңдайы әрқашан ашық, жүзі жарқын болмақ! Өңір өмірі, өңір тұрғындары ғұмырбаяндарының ХХІ ғасырдағы шежіресін өмірдің өзіндей-ақ сырлы шежіре мен нұрлы шуаққа толы материалдармен жазып, ару Жайықтың айбынын әлі де аспандата бергейсің, «Орал өңірі!»
Серікқали ХАСАН,
жазушы
