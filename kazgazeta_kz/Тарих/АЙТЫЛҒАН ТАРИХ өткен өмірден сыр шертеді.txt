Зәбира МЫРЗАТАЕВА,
 Абай атындағы ҚазҰПУ-дың Магистратура және PHD докторан­тура инсти­туты Қазақ­стан тарихы мен мәдениеті кафедрасы­ның оқытушысы, тарих ғылымдарының кандидаты
Тарих ғылымы мемлекет дамуында, қашан болмасын, жетекші рөл атқаратыны көпшілікке белгілі
Республикамыздың Мемлекеттік хатшысы Марат Тәжиннің бастауымен өткен тарихшылар отырысы – азат даму жолындағы рухани ілгерілеудің маңызды көрсеткіші болды
Отандық тарихшылар тәуелсіздігіміздің 20 жыл ішіндегі ғылыми ізденіс нәтижелерін қорытып, ендігі таңда тарих ғылымын дамытудың теориялық-методологиялық тұрғыдан жаңарту мен жаңғырту ісіне бетбұруда
Бүгінде, ғалымдар қазіргі ақпараттық-технология ықпалымен әлемдік ғылыми ортаға еркін еніп, онда өзара тәжірибе алмасу мүмкіндігіне кеңінен ие болуда
Соған сәйкес, Абай атындағы ҚазҰПУ-дегі «Айтылған тарих» ғылыми-зерттеу орталығының жетекшісі профессор М.Қ.Қойгелдиев өз ұжымымен, магистрант-докторанттармен «тарих айту дәстүрін» жаңғыртуда
Сөйтіп, отандық тарих ғылымын дамытудың қазіргі сұраныстарына сай зерттеу ісін қызу қолға алып келеді.
Бүгінге дейін тарихи зерттеулерде «мемлекет», «партия», «басшылар», «саясат» сияқты макропроблемалар басты орын алып, ол бұйрықтар, съезд қаулылары, рапорт, т.б
түрдегі ресми құжаттар (жансыз материалдар) арқылы жазылды
Деректің бұл түрлерінсіз ғылыми анализ жасау, әрине, негізсіз де болар еді
Бірақ қарапайым халықтың өз жадында сақтаған тарихи «жанды деректері» халықтық тарихты айқындай түсетінін атап көрсеткен жөн
«Айтылған тарих» өзгерістер арнасындағы қоғам күнделіктілігін түпкілікті микродеңгейден тануға жол ашады
Яғни түрлі тарихи кезеңдердегі өмір сүрген адамдардың қоғамдағы өзіндік орнын, тағдырын, отбасы тұрмысын, көңіл күйін (айтулары бойынша) және сол арқылы мемлекеттік билік механизмінің түрлі қырларын анықтауда алар орны зор.
Бүгінде тарихи оқиғаны көзкөрген адамдармен сұхбат жүргізіп, оның айтуы арқылы сол өмірді (ментальды тарих) түпкілікті тану мүмкіндігі бар
Мұндай зерттеу өзіндік әдістемелік құралдарымен де ерекшеленеді
Мысалы, тарихшы жаңа тұрпаттағы кәсіби біліктілік пен тарихи танымдық сұхбат жүргізу машықтығын игеруі қажет
Өйткені зерттеуші проблеманың түрлі қырынан: еңбек тәртібіне (әлеуметтік тарих), мәдени орта ықпалына (мәдени тарих), өмір салты мен тұрмыс деңгейіне (күнделікті өмір тарихы) және мемлекеттік саяси жүйе (саяси тарих) мәселелеріне зерттеу жүргізеді
Баршаға аян, батыстағы өткен ғасырдың 60-шы жылдарынан бастау алатын гуманитарлық тарихнама методологиясындағы синергетикалық әдіс ғылыми жан-жақтылықты дәріптеді
Сол қоғам өкілдерінің бірі Райнхард Зиддер «бүгінде дараланған, оқшау қалған тарихшының (одинокий историк) күні өтті
Қоғамның құрылымдық компоненті (шаруашылық, саясат, мәдениет, әлеуметтану) синтездік зерттеулерде ғана толыққанды бағасын алады» десе, француз ғалымы оған дейін-ақ тарихшыларға биік талаптар қойды: «тарихшылар, әлеуметтанушы болыңыздар; заңгер болыңыздар; географ болыңыздар!» деп ұран салды
Яғни тарихшы көзқарас фонының жан-жақты болу, барынша пәнаралық, пәнішілік ғылыми эрудициялы болу міндеті жүктеледі
Ғылымдар тоғысындағы зерттеу ісінің маңыздылығын өз отандастарымыз еңбектерінен де кездестіре аламыз
Бұл тұрғыда Мұхаммед Хайдар Дулатидың «Ғылымда шекара болмайды» деген пікірін профессор М.Қ.Қойгелдиев Отан тарихы методологиясы тақырыбында берген сұхбатында орынды келтірген
Ортағасырлық кезеңнің тарихшы-ғалымы М.Х.Дулати тарихты жазудың негізгі қағидаларын батыс зерттеушілерінен әлдеқайда бұрын айтып кеткен екен
Сондықтан отандық тарихнама тәжірибесінде бұрыннан бар методологиялық теориялар бүгінгі тарих ғылымының негізгі өзегі болуы тиіс…
2013 жылдың сәуір айында Ескелді ауданында 21 «Социалистік Еңбек Ері» шыққан атақты «Н.Алдабергенов» ауылының тұрғындарынан сұхбат алынды
Мақала мазмұны сол материалдар барысымен баян­далатын 40-60 жылдардағы еңбек күнделіктілігі жөнінде болмақ
«Тарих айтушылармен» жұмыс жүргізе отырып, біз аталған колхозшылардың өмірінде орын алған «құлдық» еңбек күндерінің куәсі болдық
Соғыс жылдарындағы 5-6 жас шамасындағы бүлдіршіндер, бүгінде 80-ге таяп қалған ардагерлер
«Өткен өміріңізді әңгімелеңізші» деп басталған сұрауларға бұл кісілер, кеңестік жүйе жағдайында өткен ауыр балалық шақ, тауқыметпен өткен жастық шақ, күрделі еңбекпен есейген өмірі жөнінде айта бас­тайды
Себебі олар өмір сүрген кезеңде биліктің алпауыт жүйесі үстемдік құрып тұрды
Қоғамның әлеуметтік, экономикалық, саяси, мәдени, т.б
салалары толығымен биліктің қатаң бақылауында болды
Мемлекет орталықтандырылған кешенді жоспарлар негізімен жұмыс істеп тұрды
Биліктің коммулятивтік ықпалы кеңес адамының күнделікті өмірімен біте қайнасып кетті
Сол себепті өзге өңмен көмкерілген «коммунистік тәртіп» ел ішінде мықтап тұрып «салтанат» құрды, яғни «Сталинге» тіл тигізбеу, социалистік тапсырмаларды күш-жігері жеткенше орындау, демалыс дегенді білмей, ашығуды сезінбей, туған сәбиінің жанында бола алмай, жаппай еңбекке жегілген аналар тұрмысы, кеңестік еңбек заңдарына сәйкес өкімет жұмысына басыбайлы тәуелді болу – міне, кеңестік жүйедегі еңбек адамдарының күнделікті өмірі осындай еді.
Әңгімеге тартылған 65-80 жастағы респонденттердің еңбек күндеріндегі естеліктерін әңгімеледі
Мысалы: Шатырбеков Жаңабек, 1938 ж.т.: «…еңбек күн мерзімінде шектеу болмаған, таң атқаннан кешке дейін жұмыс жасаймыз
Ауылдағы үйлер мен егістік алқабының арасы жап-жақын, ал еңбеккерлер шаруаны бітіргенше сонда қонып қалып та жұмыс істей беретін
«Социалистік Еңбек Ері» атағын алғандардың басым бөлігі осылайша қызылша өндіріп, жұмысты аянбай жасады…» дейді.
Колхоздық, совхоздық құрылымды күшейтуге атсалысқан адамдардың 40, 50, 60-шы жылдарға дейінгі өмірі мемлекетке бағыныштылық сипат алды
Еңбеккерлер мемлекеттік жоспарға сәйкес бар тапқанын өкіметке өткізумен болған: Жылқыбаев Омарбек: «Өзіміз қанша ашықсақ та, қанша астық жиналғаныменен, сол астықтан өзімізге алуға хақымыз жоқ
Соның бәрін ол кезде мемлекетке тапсырамыз, жас кезіміз, міне, осылай өтті» деп әңгімеледі.
Ал ауыл тұрғыны Ж.Омарбек тұрмыстағы әлеуметтік ахуалын мынадай ғұмырлық тарихи-кезеңдеулер арқылы көрсетеді: «Екі бөлмелі үйіміз болды, соның бір бөлмесінде мал ұстадық, ал екінші бөлмесінде өзіміз жатамыз, сонымен кәдімгідей 10 шақты сиырымыз, жылқымыз, 20-30-дай қойымыз болатын
Бұл – соғысқа дейінгі жағдайымыз
Ал енді негізгі біздің ол кезде киіміміз малдың терісі, жүні, соны пайдаланатынбыз
Ал соғыс басталғаннан кейін осы малдың бәрі түгел соғысқа берілді, салық салады, «заем» дейді
Соғыс біткен кезде ешқандай мал қалмады
Бір үй 58 кг
ет өткізу керек, 8 кг
тұштырылған, яғни қайырылған май, 90 жұмыртқа, 5 тері өткізуіміз керек
Оған жағдай бар ма, жоқ па ондай мәселе болмайды, бәрін өткізуіміз керек
Сонда бір сиырдан 8 кг
(топленный) қайырылған май өткіземіз, қалғанын ғана өзіміз пайдаланамыз» деп әңгімелесе, әрі қарай ол: «Тамақ жоқ, шай жоқ, жүгеріні суға салып, сөлін іше береміз, іше береміз, міне, біздің балалық шақ, қыстыгүні әке-шешемізге көмектесеміз, онда «кендір» деген өсімдік бар, қазіргі уақытта «марихуана» деп жүр ғой, ал ол кезде кендірді жинап, оның қабығын сындырып, өткізуге даярлаймыз
Көктемде соқамен жер жыртуға, жазда шөп шабуға әке-шешемізге көмектесетінбіз
Міне, бұл біздің жастық шағымыз…» деп бейнетпен өткен есею кезеңдерін әңгімелейді.
Сол заман адамдарының айтқан тарихынан тіршілік үшін тек еңбекпен күресіп өткенін байқау қиын емес
Өйткені қыруар атқарған еңбек нәтижесі мардымсыз кіріспен өтелген еді
Ақша қолға тимейді, сондықтан өкіметке беріле жұмыс жасаумен қатар әрбір адам өз шаруашылығын жасап, қам-қарекет етудің арқасында аман қалған
«Адамдар сол, үй іргесіндегі бақшасын өсіреді, малын өсіреді, сосын еңбек күнгі алған заттай табысын (азық-түліктерін) сатады ақырындап, тауығын сатады, жұмыртқасын сатады, сонымен күн көреді ғой
Дегенмен, адамдар нашар өмір сүрді, тамақтың өзіне зәру болатын
1965 жылға дейін қиындау болды» деп жұмсарта жеткізуге тырысады
Ш.Жаңабек: «Соғыстан кейінгі жылдары аса байлық болған жоқ, 1947-1948 ж
мектепке барған жылдары апаларымыз киімдерді, сөмкемізді қолдан тігіп беретін
Сия сауыттарымыз болатын оларды да үнемдеп төкпей дорбасына салып жүретінбіз» деп айтылған әңгімелерге ұқсас көптеген мысалдар келтіруімізге болады
Ауыл шаруашылығындағы еңбектердің басым бөлігі қол еңбегіне бағытталған
Мектеп қабырғасындағы оқушылар, яғни арзан жұмыс күшін пайдалану сол кезеңнің экономикасында орын алған күштеп еңбекке тартудың негізгі әдістерінің бірі болатын.

Ұжымдық шаруашылықтарда еңбек­шілер бригадаларға бөліну арқылы басқа­рылатын
Сондықтан бригадирлер еңбек күнделіктілігінде басты фигураға айналды
Ж.Омарбеков: «Өзіміздің бригадир терезені қамшымен тақылдатып, «сабақ бітті ме?» деп, сабақ біткен бетте бәрімізді алдына салып, жұмысқа әкетеді
Ол кезде ең бір… (үнсіздік)… бидайдың арам шөбін жұламыз, отаймыз, бидай піскен соң оны қолмен орамыз, ол кезде бар, қазір жоқ «малта тас» деген болады, бидайды сонымен жинаймыз, үш ай бойы мектепті, үйді көрмейміз» деген естелік жоғарыда айтылған тарихқа сарындас болып келеді.
Әсіресе қоғам күнделігіндегі балалы аналардың еңбегі айтарлықтай орын алады
Тарих айтушылар: «сәбиі бар аналар, баласына екі ай толған соң-ақ жұмысқа шығуға тиіс болған» дейді
Балалар бақшасында қалдырып, күні бойы өзі егістік даласында жүрген
Тәрбиешілер сәбиді арбаға орналастырып, егістіктегі анасына 2-3 рет емізгеннен соң алып кететін көрінеді
Бүгінде біздер қоғам күнделігіндегі қарапайым адамдардың тіршілік-тынысындағы осындай фрагменттерді тек көзкөрген адамдардан алмасақ, мұрағаттардан кездестіре алмайтынымыз анық
Үстемдік еткен билік саясаты қоғамдағы адам тағдырына аса немқұрайды қарағаны бірден байқалады
Немесе тарихшы Фуконың сөзімен айтсақ, «өз халқы тағдырына немқұрайдылық танытқан елде тұрғаннан асқан қасірет жоқ» шығар, сірә?!
Тіршілік үшін аянбай тер төгіп, күреспен шыныққан адамдар, бүгінде сол заманын күрсіне еске алумен қатар сағынып та еске алатыны байқалады
Соған қарағанда қандай жағдайда өтсе де адамның өз балалық шағы, жастық шағы, есею шағы ыстық болып көрінеді екен…
Жоғарыдағы «Айтылған тарихтан», колхозшылардың күнделікті өмірінде «энтузиазмға беріле» еңбек ету дәстүрінің мықтап тұрып орын алғанын көреміз
Бұдан мынадай қорытынды жасауға болады: қазақ еңбеккерлерінің тәжірибесінде еңбек тәртібіндегі қысымшылыққа әлеуметтік қарсылықтар көрсету орын алып көрген емес еді
Мысалы, жұмысшылар табы әлдеқашан ертерек қалыптасу, даму жолынан өткен елдерде, ауыл шаруашылығындағы еңбеккерлердің де өз талап-мүдделерін батыл қоя білгендігін біз тарихтан жақсы білеміз
Ал қазақ қоғамындағы жұмысшылар да, ауыл шаруашылығындағы еңбеккерлер де құлдыққа бағытталған заңдардың тек орындаушысы болды
Өйткені Қазақстанда революцияға дейін де, одан кейінгі кезеңде (40-60 жылдарда) құқықсыздыққа бағытталған заңдылықтар үстемдік етті
Әсіресе қазақ халқы 30-шы жылдардағы зұлматтан кейін мемлекетке қарсы тұрудан ерекше үрейленіп те қалған болатын
Сондықтан қоғам санасын ауыр тұрмыстық өмірге толығымен бейімдеу, оны ырықсыз мойындату – 40-60 жылдардағы өкімет үшін аса қиынға соққан жоқ еді…
«Айтылған тарих» жанрындағы зерттеу жұмыстары – халықтың тарихи жадын жаңғыртуға бағытталған жаңа зерттеу құралы
Жанды дауыспен айтылатын тарих өз зерттеушілері мен оқырмандарын бейжай қалдырмасы анық
Тарихты жасайтын халық болса, тарих халық үшін жазылуы тиіс қой
Сондықтан халық жадындағы тарихтың ғылым үшін маңызы аса жоғары
Сол арқылы түрлі тарихи оқиғаларда үлкен із қалдырған, есімі елеусіз қалған тұлғалар тарихи санадан орын алар еді
Бүгінгі күндері біздер көптеген ғалымдар, жазушылар, қоғамдық, мемлекеттік қайраткерлер, соғыс ардагерлерінен айырылып отырмыз
Сонымен қатар тарихта өзіндік үлесі зор мыңдаған қарапайым адамдарымызды (олардың өз жақындарына ғана белгілі, біздерге белгісіз) күннен-күнге жоғалтудамыз
Сондықтан ХХ ғасыр тарихын толыққанды зерттеу үшін ортамызда жүрген тарихи оқиға куәгерлерінен сұхбат, жанды-дыбысты естеліктер, күнделіктер жинау қажет
Бұл біздің еліміздің өткен өмірін сомдайтын және жадымызда мәңгі сақтауға көмектесетін үлкен мүмкіндік
Сол себепті тарих қойнауындағы оқиға куәгерлерінен қарттар дауысы мен бейнесінен тұратын «тарихи мұраларымызды» жинап, материалдарды (аудио-видео жазбаларын) мұрағаттау ісіне кіріскеніміз абзал.
