М.О.Әуезов атындағы Әдебиет және өнер институтында Еркін Бекмұхамбетовтің «Потомственный дворянин Мухамеджан ­Бекмохаммедов» және Ғаділбек Шалахметовтің «Пятый сон» кітаптарының тұсаукесер рәсімі өтті.  Институт директоры Уәлихан Қалижанов жиынның ашылуында сөйлеген кіріспе сөзінде аталған екі кітап Бөкей ордасының теңізге жақын аймақтарын басқарған әйгілі билеуші, салмақты да салиқалы басқарушылық істерімен халық жадында сақталған Мақаш Бекмұхамбетовпен тікелей байланысты деп атап өтті. 
Үздіксіз жалғасқан 40 жылдық қызметінде жүйелі, байыпты және икемді саясатының арқасында ол отаршыл биліктің лауазымды тұлғаларымен, оған сеніп тапсырылған адамдармен ортақ тіл табысып, күрделі мәселелердің ақылға қонымды және әділ шешімін таба білді
Билеуші Мақаш әкімнің араласуы­мен сол кезеңдегі ішкі тайпалық алауыздықтар жойылып, халықты басқару ретке келтіріледі.
Дала билеушісі ру-тайпаласта­рының шаруашылықты басқа­руға бейімделген әдістерін өз тәжірибесінде қолданып, халық­тың жеке басына тиесілі жер телімдерге қол жеткізіп, сол мекенде орнығуына ықпал етеді
Ағартушылықты қолға алған билеуші надандықпен күресу үшін көп күш жұмсайды
Ауылдарда қарапайым халық балаларына арнап мектептер ашып, дала халқын шаруашылықты жүргізуге, сауда жасауға, қолөнермен айналысуға, балық аулауға, ауыл­шаруа­шылығына, асыл тұқымды малды өсіруді үйретті.
Ол көрнекті мемлекет қайраткері, әрі ғалыми-ағартушылық істермен де айналысты
Мақаш жақсы білім алды, орыс тілінен бөлек, түрік, араб, парсы тілдерін меңгерді
­Ганюшкин ауылында елуден астам тәрбиеленушілерге арнап екіжылдық мектеп ұйымдастырды.
Бойындағы мол білімін Кіші жүз, сонымен бірге көрші халықтардың ішінде ноғайлар мен қалмақтардың тарихына, этнографиясына қатысты жинақтау, зерттеу жұмыстарына жұмсады
Өз кезінде ежелгі қолжаз­баларды, ескерткіштердегі мәтіндерді ажыратып оқумен бірге, қазақ-ноғай фольклорын жазды.
Бір сөзбен айтқанда, Мақаш Бекмұхамбетов – жан-жақты тұлға
Ол – тарихшы, фольклорист, этнограф
Мақаштың шығармалары өзі өмірден өткеннен кейін жарық көрді.
«Потомственный дворянин ­Мухамеджан Бекмохаммедов» кітабы­ның авторы Еркін Лутфуллаұлы ­Бекмұхамбетов – танымал билеушінің тікелей ұрпағы.
1934 жылы Ақтөбе облысының Шалқар қаласында дүниеге келген
1959 жылы Қазақ мемлекеттік ауыл­ша­руашылығы институтын аяқтаған, ауылшаруашылығы ғылымының докторы.
Кітапты талқылауға танымал ақын және әдебиеттанушы Татьяна ­Фроловская, Еркін Лутфуллаұлының курстасы – Өтеген Нұржанов, институттың Сыртқы байланыстар және сараптама бөлімінің меңгерушісі Светлана Ананьева қатысты.
Мәскеуде жарық көрген «Пятый сон» кітабының авторы – белгілі ­публицист және мемлекет қайраткері Ғаділбек Шалахметов
Автор шара барысында кітапқа қатысты идеяның тууы мен қажетті материалдардың жинақталу жолдарын әңгімеледі.
Кітапты талқылау барысында Уәлихан Қалижанов Ғаділбек Шалахметовтің «Пятый сон» кітабы тарихи мол деректерге негізделген, өзінің туған аймағы Каспийдің өткені мен бүгіні туралы басынан кешкен толқыныс, әсерлерге, жеке көзқарастық пікірлерге құрылған тарихи-биографиялық эссе деп атап өтті
Кітапқа аталған аймақтың белгілі ғалымдары, әртістері мен суретшілерінің есімдері енген
Әлемнің әйгілі жазушыларының шығармаларынан нақыл сөздер мен салыстыруларды сәтті қолдануы ­материалдарды қабылдауды ғана емес, сонымен бірге автордың эстетикалық және интеллектуалдық деңгейін тануға мүмкіндік береді.
Институт басшысы автор­дың «Пятый сон» тақырыбы ­Н.Чер­­ны­шев­скийдің «Не істеу керек?» атты танымал романымен үндес келуі кез­дей­соқтық емес деген пікір айтты.
Ғаділбек Шалахметовтың кітабында аталып өткендей, Мақаш Бекмұхамбетов жоғары білімді, бірнеше еуропа және түркі тілдерінде еркін сөйлей алатын, Герценнің «Колокол» мен Некрасовтың «Современник» басылымдарын жиі оқығандар қатарынан саналады
Сібір қуғын-сүргінінен қайтып оралған Чернышевскийге алғашқы болып арнайы жолыққан адам Мақаш Бекмұхамедов еді
Н.Г.Чернышевскийді бес күн бойы полиция бақылауынан жасырып, жазушыны өзінің басшылық орнына, Жанбай қонысына, Ганюшкино ауылына алып барады.
Сонымен қатар жиын барысында Әуезовтану бөлімінің меңгерушісі Диар Қонаев Мұхтар Әуезовтің Н.Г.Чернышевскийдің қызымен хат алмасқаны туралы да әңгімені тілге тиек етті.
Тұсаукесерге көрнекті ақын және қоғам қайраткері Олжас Сүлейменов қатысып, сөз сөйледі.
Нұркен ЖАНДӘУЛЕТҰЛЫ
