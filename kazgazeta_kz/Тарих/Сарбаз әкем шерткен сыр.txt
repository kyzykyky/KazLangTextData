Менің «Ұлымын Аманкелді сар­базының» деген «Сарыарқа сазы» атты қос томдығыма енген өлеңім бар
Сарбаз ұлы екенімді ауыз толтырып айтып, мақтан етіп жүремін
Кім білсін, қазір сарбаз ұлдары аз-ақ қалған шығармыз.
Әбдірахман – сарбаз әкем сом білекті,
Сардарға еріп соғыста ерлік етті.
Көтеріліске қатысқан бастан-аяқ,
Кісі еді батыл, қайсар ер жүректі.
Самалына шомылып жел-жібектің,
Намыстың мен де туын желбіреттім.
Өзімнен төртінші атам Бектұр қажы,
Жалғыз ұл немересімін Сомжүректің.
Жетінші атам – әулие Назар абыз,
Ол жайлы талай жақсы тарады аңыз… – деп әрі қарай жалғасады
Осы жыр жолдарынан әкеміздің тегі қандай екені көрініп тұр
Ауылдастары «қажы мен абыз әулиенің ұрпағы» деп құрметтеп, батасын алуға тырысатын
Назар абыз атамыздың кесенесі Торғайдың Қызбел ауылының қасында, басына қысы-жазы адамдар түнейді
Жақында барып ас беріп қайттық
Ал өзім абыз әулие бабамыздың атын желеп-жебеп қолдап жүрсін деп өз атыма қосып алдым.
Әкем Әбдірахман 1916 жылы Торғай өңірі қазақтарының патша үкіметіне қарсы көтерілісі басталғанда 22 жаста үйленбеген кезі екен
Тетелес інісі Әлайдарға: «Болашақ шаңырақ иесісің, әке-шешемізге қамқор болып, үйде сен қал» деп өзі сұранып сарбаздар сапына қосылған.
– Сол кездегі тәртіп бойынша, – деп еске алған әкем, – әр ру өздеріндегі шаңырақ саны мен олардағы ерлер санына қарай сарбаз беретін
Біздің рудан жиырмадан астам сарбаз жиналдық
Басшымыз Аманжол есімді жігіт ағасы болды.Бар қаруымыз шолақ найза
Қылыш бірен-саранымызда ғана
Мылтық Аманкелді мен Кейкі батырда және қырық мергенде ғана бар
Басты күшіміз солар, ұрыста салмақ та соларға түседі
Біздікі қол көбейтіп, қаптай шауып, ұран салып дұшпанға сес көрсетіп үрей туғызу
Шіркін, қоян-қолтық шайқасқа келсе, көрер едік дейміз
Бірақ, бізге ондай қолайлы сәт туа қоймады
Торғай қаласын қоршауға алғанмен ұстап тұра алмадық
Ат үстінде шауып жүріп, үйлерге от қойып, қаланы өртке орадық
Ішкі жақтан оларға қосымша күш келіп, бізге кері шегінуге тура келді.
Сардар мен әскер басылар шегіне жүріп, тосқауыл қойып, ұрымтал тұстарда ұрыс салғызады
Жазалаушы патша әскерінің жолында қалатын Торғай бойындағы ауылдарды кейін қарай қауіпсіз жерлерге үдере көшіріп жатты
Қыс түсті
Қыс болғанда да сол жылы қатал қыс болып, ат тізесінен асатын қалың қар жауды
Мұздай қаруланған жау солдаттары бізді өкшелей шегіндіріп келеді
Екі жақ та бір-бірінің шамасын байқау үшін барлаушылар жібереді
Бірде барлауға бару кезегі маған келді, үш адамбыз
Аманкелді мен Кейкі батыр бастаған мергендер өзен саласының сағасында тасада тосқауылда тұрған
Ал сарбаздар тоғай арасына жасырынған
Біздің міндетіміз алға озып барып, жау әскерінің қай жерде келе жатқанын біліп келу болатын
Сол барлау нәтижелеріне қарай тиісті шешім шығарылады
Жау қарасы көрінгенге дейін алға бара береміз
Ел көшіп иесіз қалған қыстау үйлерінің төбесіне шығып, түтін мұржаларының тасасына тығылып тұрып қарауыл қараймыз
Дұшпан барлаушыларының артықшылығы оларда дүрбі бар, ал бізде жоқ
Соның арқасында бізді алыстан көріп, өзеннің ар жағындағы талдардың тасасымен байқатпай таяп қалыпты
Кеш болса да біз де көріп қалып, үй төбесінен секіріп түсіп атқа қондық
Қашып келеміз, атысатын біз байғұстарда мылтық жоқ
Қар қалың, ат көсіліп шаба алмайды
Мен алдыңғы екеуден қалыңқырап қалдым
Артыма қарасам олар да үшеу екен, алдыңғысы винтовкасын кезеніп, мені көздеп ата бастады
Оқ екі жағымнан да дыз етіп қарға сүңгіп жатыр
Әуелі бір Аллаға жалбарынып, екінші әулие Назар абыз атамның аруағына сыйынып, атқа қамшы басып келемін.
Кейде оқ өзіме де тиген сияқты болады, әйтеуір аманмын
Тосқауыл тұрған сайға да таяп қалдым
Аманкелді ат үстінде тықыршып тұр екен
Қолында бесатары
Мені өкшелеп келе жатқан жау солдатын атайын десе, оқ маған тиеді
Маған қолын сермеп: «аттан секір!» деп, айғай салды
Мен аттан секіріп түсіп, сайға домалап кеттім
Сол кезде Кейкі екеуі қосарлана атып, үшеуін де аттарынан мұрттай ұшырды
Аттары үркіп, қырға қарай ойнақшып шыға берді
Мергендер үшін винтовка оғы алтыннан қымбат
Ал әлгі жау аттарының қанжығасындағы оқшантайлар оқтарға толы
Аманкелді сол оқшантайларды алуға және аттарды қайырып әкелуге «кәне, қайсың барасыңдар» деді
Ет қызуымен алабұртып тұрғанмын: «өз атым болдырып қалды, мінуге мықты ат берсеңіздер мен барайын» дедім
Тағы екі жігіт қосылды, үшеуміз тапсырманы жақсы орындап келдік
Батыр «жарайсыңдар» деп арқамыздан қақты.
Енді сол күнгі оқиғаның соңын айтайын
Сөйткенше кеш болып, қонар орынға келіп, сыртқы киімдерімді шеше бастадым
Мойнымда шешем Ажарсұлу тоқып берген қалың түбіт шалмам болатын
Соны мойнымнан алып сілкіп қалғанымда, екі-үш бытыра жерге домалап түсті
Жанымдағы туыс жігіттердің бірі «ой, мынау бесатар оғы ғой, ажалың жоқ екен» десе, екіншісі «әулие Назар абыз атамыздың аруағы оқты денеңе дарытпаған» десіп жатты
Шынында да, солай
Абыз атамның аруағы мені кейін де талай жерде ажалдан аман сақтаған, – деп басынан өткен оқиғаларды айта бастады
Мен:
– Әке, көтерілісшілердің жазалаушы патша жасақтарымен кейінгі шайқастары қалай болды деп, әңгімені бұрынғы арнасына бұрдым.
– Ой, балам-ай, от-қарудың жоқтығынан бармақ тістеген кездеріміз көп болды ғой
Әйтпесе, қырық-елу мың самсаған сарбаздар бірнеше мың солдаттан жасқанып кері шегіне берер ме едік
Сонау Торғайдан шегіне-шегіне, былайша айтқанда, қаша ұрыс сала отырып, сол кездегі Батпаққара, қазіргі Аманкелді ауданы орталығынан да бері өтіп, Ағаштыкөл аталатын қыстауларға жеттік
Ақырғы деуге болатын шайқастар осы жерде өтті
Қырық мергеніміз осы маңдағы қыстаулардың бірінде қоршауда қалып, соңғы демі біткенше, соңғы оғы таусылғанша шайқасып, жауды ауыр шығынға ұшыратып барып, бірі қалмай қаза тапты
Көрген көздер келесі күні жау оншақты шанаға тиелген өліктерін алып қайтқанын айтқан
Санап тұрған ешкім жоқ, әрқайсысы жастығын ала жығылғаны анық.
Өзім көзіммен көрген көтерілісшілер жағынан аса ауыр шығын Тінәлінің көңі (қыстау үйі) деген жерде болды
Сарбаздар тоғай ішінде, мұз үстінде тұрғанбыз
Бұл кезде жау жағы да байқатпай келіп тұтқиылдан шаб­уыл жасау тәсілін қолданатын боп алған
Осы жолы тап солай болды
Қалтарыстан тап беріп, от-қаруларынан оқты қарша боратты
Мұз үстінде оққа ұшқан адамдар жайрап жатты
Жаппай қаша бастадық
Сол жолы жетпістен астам сарбаздар шаһит болды
Қауіп күшті
Көтерілісшіл Торғай елінің тағдыры одан әрі не болары белгісіз еді
Одан бізді Құдай құтқарғандай болды
Ресейдің өзінде төңкеріс болып, Николай патша тақтан құлаған
Сол хабар жетісімен бір-ақ күнде жазалаушы әскер жасақтары кері қайтып, жерімізден тайып тұрды
Қуанышымызда шек жоқ
Қырға, құмға, алыстағы сай-салаларға үдере көшіп жасырынған жұрт өз мекені қыстауларына қайтып, бейбіт тірліктеріне кірісті.
Бірақ, нағыз бейбіт өмірдің ауылы алыс болатын
Ақ әскердің орнына қызыл әскер келді
Жеңіліп оңтүстікке қарай қашқан ақтардан көрген қорлық та аз емес
Оның қайсысын айта берейік
Бір күні Торғайда қызыл комиссар болып тұрған Аманкелдінің бүлікшілер қолынан қаза тапқаны туралы жеткен қаралы хабар елді есеңгіретіп тастады
Бұл кезде Аманкелдінің атағы жер жарып аспандап тұрған
Нағыз ертегінің батырларындай мергендігі, қолбасылығы, ерліктері аңызға айналып, аты ел аузынан түспейтін
Сөйткен батырынан айырылу халық қабырғасына қатты батты
Әсіресе, Аманкелдінің қарулас досы, үзеңгілес серігі Кейкі батырдың қайғысында шек болмаған шығар, қатты ашынып, Аманкелдінің кегін алмақ болып қайта атқа қонды
Ол қызылдардың да елді оңдырмайтынын болжап білген сияқты, соңына ерген сарбаздарын бастап партизандық соғыс бастады
Сөйтіп, ол жаңа үкіметтің жауына айналды
Оның соңына шырақ алып түсті
Бірақ Кейкі бірнеше жыл бойы ұстатпады
Соңына түскен қы­зыл әскер солдаттарын талай рет атып тастап, қа­пыда қалдырып, қуғыннан құтылып кетіп отырды.
Бірде оны «сені кешіреміз, комиссар етеміз» деп алдап қолға түсіріп, Торғай қаласына апара жатады
Олардың зымиян ойын сезіп қалған батыр түнде өтірік ұйықтаған боп жатып, бәрі қорылға басқан кезде атып тұрып, бәрін атып тастап қашып кетеді
Сол кеткеннен мол кеткен
Халық сүйікті батырын қай жерлерде жүргенін білсе де милицияға айтпай жасырды
Кейкі жүрген жерлерінде өлеңмен салауат айтып жүрген
Ел есінде қалған кейбір шумақтары мынадай:
Атқа да салдым терлікті,
Жауға да қылдым ерлікті.
Мен кеткен соң халқым-ай,
Көрерсің жаудан кемдікті.
Лә иллаһа иллолла,
Лә иллаһа иллолла.
Атқа да салдым ерімді,
Бермедім жауға елімді.
Өз елімнен жау шығып,
Сындырдың Алла белімді.
Лә иллаһа иллолла,
Лә иллаһа иллолла.
Атқа да салдым пыстанды,
Көтердің Алла дұшпанды.
Естіген жұртым дұға қыл,
Кейкі де батыр ұсталды.
Лә иллаһа иллолла,
Лә иллаһа иллолла.
Соңғы шумақ ұсталып барып, қашып шыққаннан кейін қосқаны болу керек.
Бұл салауат өлеңінің мұңды-зарлы әні бар
Шешең біледі, айтқызып тыңда
«Аңдыған жау алмай қоймайды» деген ғой, ақыры ізінен қалмай аңдып, қуып жүріп түбіне жетті ғой
Кейкінің өліміне де ел еңіреді
Оғы таусылған батырды кескілеп өлтіріп, басын алып кетіпті деп естігенбіз
Ел не көрмеді дейсің
Елмен бірге әкеңнің де көрмегені жоқ
Аштық жылдары жапан далада жалғыз келе жатқанымда, қарсы алдымнан бірнеше аш адамдар шыға келіп жеп қоя жаздағаны бар
Шолақ найза жасап алғанмын, соны сермелеп жүріп әзер құтылдым
Байғұстың бірінің бетіне найзам қатты тиіп жараланып қалды
Ал соғыс жылдары Сібірде еңбек армиясында болып, ағаш дайындадық
Өзің көргендей содан бері колхоз жұмысындамыз, – деп әкем әңгімесін аяқтады.
Әкем 1894 жылы туған
Сол жылы атасы Бектұр қажы Меккеге қажылыққа аттанып бара жатып, баласы Сомжүрекке «келіннің аяғы ауыр ғой, ұл туса атын Әбдірахман қойыңдар, қыз туса өздерің біліңдер» деп тапсырып кеткен
Әкем Әбдірахман өз әңгімесінен көрініп тұрғанындай, Аманкелді сарбазы атына сай батыл да қайратты, әділетсіздікке төзбейтін турашыл да намысшыл адам болды
Қажы атасы мен әулие Назар абыз бабасының имандылық жолынан таймай, адал да абыройлы өмір сүріп, 1974 жылы өмірден өтті.
Абыз баба мен сарбаз әкенің өмір жолдары менің де өмірлік ұстанымымды тағалап-шегелеп кеткендей
«Ұлымын Аманкелді сарбазының» – мақтан үшін жай айтыла салған сөз емес
Сарбаз ұлы қалай өмір сүру керек болса, солай өмір сүріп келемін
Әкемнің жорық қаруы найза болса, менің қаруым қалам-найза болды
Оны қолыма алғаш алғаннан бері:
«…Шындық үшін шырылдап отқа түсер,
Әділдік сарбаздары сапындамын!» десем, сол саптан 55 жыл бойы табанымды тайдырмай келемін
Менің өмірім де сарбаз әкемнің өміріндей ауыр да бейнетті болды
«Жабылып бар басшысы ауданымның, Ақыры Алматыға ауған ұлмын» деген қос жолдан жас журналистің не үшін қуғын көргені айқын көрінеді
1970 жылы Алматыға көшіп барған соң әдебиет сыншылығын қолға алып, ақындар мен жазушылардың шығармаларындағы кемшіліктерді өткір сынаған мақалаларым газет мен журналда жиі жарияланып жатты.
Иә, әділдік сарбазы болу қиын міндет
Жалғыз сында ғана емес, қазіргі ауылдарды қауымдық шаруашылықтар құру арқылы қалпына келтіру жөнінде бірнеше рет бастамалар көтеріп күресіп жүргеніме де көп болды
Кешегі Жер комиссиясы жұмыс істеген айларда оған мүше болмасам да, бір мүшедей-ақ белсенділік көрсеттім
«Жер мен ауылды қауымдық шаруашылықтар құтқарады» деген ұсыныс-мақалам бірнеше газет пен сайттарда, интернеттегі Фейсбукте жарияланып талқыланды
Таразы басында ел мен жер тағдыры тұрғанда шегінуге жол жоқ.
Міне, Аманкелді сарбазы мен сарбаз ұлының тағдыры осындай
Сыр соңын:
Нық қадап намыс туын, ар қазығын,
Қоғамның жазып келем бар жазығын.
Сарбаз әкем орнына қойып кеткен,
Мен соңғы Аманкелді сарбазымын! – деген жыр шумағымен түйіндеймін
Аман жүрген Аманкелді сарбаздарының ұлдары болса, сарбаз әкелеріңнің атына сай бола біліңдер деймін.
Жұма-Назар СОМЖҮРЕК,
Қазақстан Жазушылар одағының мүшесі, 
ақын, әдебиет сыншысы
