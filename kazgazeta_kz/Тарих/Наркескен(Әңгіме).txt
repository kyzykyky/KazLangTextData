Ақын бүгін тым көңілді.
Медеу байдың қалың бақтың ор­та­сындағы ағаштан қиып салған үйіне келіп түскелі төңіректегі игі жақсылар бас қосып, әңгіме дүкенін қыздырды
Ди­дары ашылып, төрде отырғанда бә­рі­нен биік әрі көркем көрініп, бітім-бол­мысы, айтқан сөзімен де ерекшелене түседі.
Медеу Сүйінбай ағасын көптен шақырып жүретін
Оның әкесі Пұ­сыр­ман құрдасы еді, жаужүрек, Сұран­шы батырдың жан жолдасы, біраз жыл Сібірге жер аударылып, әзер қайтып, ерте қайтыс болған
Міне, сол Пұсыр­манның ұлы Медеу Алатау бөктеріне неше түрлі жеміс егіп, асыл тұқымды мал әкеліп, дәулеттеніп, сәулеттеніп, Верный қаласының бас жағына ағаш үй салды
Суды бұрып, бау-бақша егіп, аты дүрілдеп, ел аузында жүрген осы бір қияқ мұртты елгезек жігіт ә дегеннен өзіне керемет ұнаған.
Алдымен меймандарға жеңсік ас – отқа қақталған қырғауыл мен арқардың төстігі ұсынылды
Артынан өз майына қуырылған кепенің сірнесі тартылды
Бағланның былбырап піскен басын асықпай мүжіп, ара-арасында ғана сұраққа жауап беріп отырды.
Медеу сөзге де пысық, дастар­қанын өзі басқарып, қымызды өз қолымен ұсынып отыр.
–Атағы жер жарған асыл аға біздің шаңыраққа хош келіпсіз
Бүгін осы жаңа салып бітірген үйде боласыз
Ал ертең анау қалың ну қарағай, шыршалы әсем шатқалдағы алаңға барып, демалып, аунап-қунап сыбағаңызды жеп қайтарсыз
Мал тұяғы тимеген көкорай шалғынға алты киіз үй тіктіріп қойдым
Біраз күн жатып, сый-сияпатымызды көріңіз
Өзіңіздің де үніңізді, сөзіңізді сағынып отырған біздерге өлең-жыр айтып берерсіз
Алыстан ат терлетіп сапарлап келіпсіз
Қазір есік алдындағы ағаш тақтайдан салған сәкіге барып, кешкі тау самалына тынығыңыздар, – деп өзі орамал ұсынып, ақын қолына су құйды.
Сүйінбайға ілесе бәрі сыртқа шықты
Жаздың күні қиялай қып-қызыл батып барады
Таудан аңқылдаған сар самал кеуде сарайын ашып, рақаттана төменге көз салды
Қала келбеті ұлғая бастапты
Өзен үстіне шатырлап салған демалатын мекенжайға көрпелерді көрпілдетіп төсеп тастапты
Шынтағына қос құс жастық жастанған ақын ішкі әлемі нұр­ланып, қазір жырлайтын Сұраншы мен ой желке атанған ер Пұсырман жай­лы толғауын күбірлеп кетті
Осыны аңғар­ған Медеу ағаш үйден дереу басына үкі таққан ұзын қызыл домбырасын әкеп ұсынды.
Дың-дың…дың-дың…
Домбыраны шертіп-шертіп, зар күйіне келтіре тарта жөнелгенде өзеннің екі жағына жұрт анталай жинала бас­тады
Анадай жердегі екі жерошақта шұрқылдап ет асылып жатыр.
Ақын алдына келіндер дастарқан жайып, жігіттер сары самаурын көтеріп әкеп, шай құйыла бастады
Шырайы кіріп, көзі отша жанып, ақын домбырасын әрі-бері аунатып, бірде қырғыз шертіске салып, бірде кең даладағы құлан дүбірге ұластырып, кейде арсыл-гүрсіл жаумен шайқасқан зарлы әуен, запыран өкініш буып, шанақ бебеу қағып тұрып алды.
Сүйекең алдымен өлең-жыр айтпас бұрын домбыра күйімен тыңдау­шы­лар­ды осылай баурап, біржола күй­мен буып, төңірегін сілтідей тыңдатып қоятын.
Әбден құлақ құрышы қанды-ау дегенде қырандай саңқ ете қалар еді
Өзі де қанатын қомдаған қырандай көтеріліп-басылып, домбыра әуенімен ырғалып, қозғалып зар күйіне келіп, тасып-толып отыр.
Енді-енді тамағын кенеп, құлағын қағып тастай беремін деген кезде екі салт атты тасырлата келіп, аттан түсе, жүгірген күйі келіп, жүрелей отыра кетті.
– Ассалау…– деп сәлемші жігіт ағасы дауысы тарғылдана тіл қатты.
– Жайшылық па? Жүрістерің суыт қой, – деді Сүйекең домбырасын алдына тастай бере.
– Жайшылық болмай тұр, омырт­қамыз опырылып, қабырғамыз қаусап, күніміз тұтылып, қайғылы хабар алып келдік
Бүкіл арғы ата-бабасынан бері хандық үзілмеген асылзада айбарымыз, алтын тақты, асыл жақты барған жері бақ болған, айтқан сөзі жыр болған қайран да қайран ардақтымыздан айырылып қалдық қой, – деп келген жігіт жүрелей отырған күйі еңіреп жіберді.
– Не дейді?
– Ақсұңқардай сыланған Тезек төрем аман ба? – деп Сүйекең екі ұмтылып барып, орнынан түрегеп кетті.
Хабаршы сол еңіреген күйі барып ақынды құшақтай көрісті.
– Иә, иә Тезек төре бұл опасыз дүние­ден өтті… Сізге хабар айтсын деп аттан-ат ауыстырып жеткен бетіміз осы, ақын ата.
– Қайран Тезегім-ай, асыл қыра­ным-ай, бағыланым-ай, сөзімді ұғар сырласым-ай
Қасиетімді білер мұң­дасым-ай
Парқымды білер хан ием-ай, алтын-жауһар сөз іздеген, мөлдір моншақтай жыр тізбектеген, ақын-жырын әспеттеген, елін бірлікте ұстаған, жауына жұрты мен малын бермеген қара дауыл қаһарманым-ай!.
– деп Сүйекең дауыс салды.
Бүкіл ел егіліп кетті.
– Иә, қашан қайтты хан ием жарықтық?
– Бүгін түнде
Сәрсенбінің сәтінде сәскеде жаназасы оқылып шығарылады.
– Онда былай болсын
Елге хабар беріңдер
Андас болыс, Сарыбай би, Жамбыл ақынға арнайы айтыңдар
Бүкіл жақсылар түгел келсін
Өз жөн-жоралғысымен түнделетіп жүріп, Іленің төменгі сағасындағы өткелден өтіп, арғы бетте бір-бірімізді күтіп алысайық
Қой жиналайық
Аттарды әзірлеңдер!..
– Медеу шырағым сен де жүр.
– Таңғы самалмен шықсақ қалай болар екен?
– Жоқ
Дәл қазір аттанамыз.
Әп-сәтте бәрі жолға шықты
Батыс­ты қан қызылға бояп жаздың күні де батып бара жатты.
– Қаладан шыққан соң жол ирек­теліп жалғыз аяқ сүрлеуге айналды
Алдында осы жерді бес саусақтай білетін Медеу алдыда кетіп барады
Ақын тайпалған жорғасымен оның қатарында келеді
Түн қоюланып, аспан асты, жер үстін қараңғылық тұмшалап тастаған сәтте сығалап ай шықты
Көлбеп ай сәулесімен, ұбап-шұбап шыққандар бір-біріне тіл қатпай суыт келеді
Жорғаның жүрісі тым жайлы
Тек үстіндегі Сүйінбай ақын ауыр-ауыр күрсіне береді
Ойды ой қуалап, санасына Тезек сұлтан жайлы көрген-білгендерін есіне түсіріп, тізбелей бас­тады
Қандай еді қайран Тезек төрем…
Алғаш рет албырт, жас шағында Тезек төренің ауылына барғаны, оның қалай қарсы алғаны, қалай сынағаны, ондағы екеуінің айтысы, қалың елге қураған орманды өрт шалғандай аңыз боп тарады.
Есігін ашуға зәре-құты қалмай­тын кейбір бағлан-байлар, атпал азаматтар сескенетін Тезек төренің үйіне кіре айқай салып, өлеңін төгіп-төгіп жеткізгенде қатарынан асып туған бекзат сұлтан сөзінің нәрін ұғып, қалай-қалай сөз сайыстырып еді
Тезек те аузымен құс тістеген ділмар да арғы-бергіні бірден аңғаратын терең сұңғыла, төкпе ақын еді-ау.
– Ұраным менің – Қарасай,
Мен – Сүйінбай!
Өлеңді Қарасайлап айтамын-ай!
Сәлемге келген кісінің атын алып,
Не деген пейілің тарылды
тақсырым-ай!
Ұрыларың басымды кесіп алар,
Өткізіп қанжығаға тесіп алар.
Шапырашты, Дулатым қаптап
келсе,
Отыз үйлі төренің несі қалар?!
Сөздің парқын білген, нарқын біл­ген Тезек төре сонда: әйелін, қызын сынатып, уәжден ұтылып, түйе бастатқан тоғыз беріп, сый-сияпатпен аттандырды.
Ғұмырында тепсіне Тезек төреге қандай ауыр сөздер айтты, қаймықпай қасқайып өрескел істерін бетіне басты
Бүкіл Жетісуды ашса алақанда, жұмса жұдырығында ұстаған, қаһарынан жер тітіренген оған қатты кеткен жерлері де болды
Қаны қарайып зіркілдеп, зілмен айтқан небір өлеңдеріне тоқтағаны, тоқтап қана қоймай жанына шақырып, отырғызып, сый-сияпат көрсетіп, артық істеген ісіне кешірім сұрап, қиянат қылмасқа уәде бергені – нағыз ерлік емес пе?!
Хан емессің қиықсың
Қалың елді айдап жеп,
Төріңе зорға сыйыпсың.
Ұры, қары залымның,
Жаныңа бәрін жиыпсың.
Жанға жауап бермейтін,
Дүлей-мылқау сияқты.
Қиял мінез тұйықсың.
Дүниені жұтса тоймайтын,
Түпсіз жатқан ұйықсың.
Қадірің жоқ халыққа,
Аққан судай сұйықсың.
Судан да сусын қанады,
Оппа балшық сықылды,
Жұтқыш лай былықсың.
Әрине, мұның бәрін Сүйінбай артындағы қалың еліне, Сұраншы, Саурық секілді қабырғалы батырларына сеніп айтушы еді
Сұраншы егер тоқсан баулы, тоғыз тараулы Кәшке атасының туын көтерсе бүкіл Алатау алабы бірге көтерілетінін Тезек жақсы біледі.
Сүйекеңнің жолын ашып, алғаш ұлы додаға түсірген де Тезек төре
Сапарлап оңтүстікте жүрген жерінен Байғара деген жігітті арнайы жіберіп, ақ ордасына шақырып былай деп еді:
– Сүйеке, естіген боларсыз қырғыз­дардың атақты манабы ұлан-асыр ас өткіземіз деп хабар жіберіпті
Соған жыршы, айтыскерлерін баптап, дайындап жатса керек
Соған сені апармақпыз, қалай қарайсың?- дегенде:
– Он ақыннан парлап салса да қаймығатын мен емес
Айтысқа салып көріңіз өнерімді, – деген еді бірден келісіп.
Елу адам нөкер ертіп, Тезек төре бастап асқа келгенде қырғыздар тік көтеріліп қарсы алып, арнайы тігілген үйлерге түсірді
Несін айтасың сол айтыста қырғыздардың үкілеп, мәпелеген екі жыл бүкіл жыршы ақындары әзір­леген Қатағанды жеңгенде Тезек төре «Сені тапқан ата-анаңнан, сені өсірген ел-жұртыңнан айналайын, Сүйеке! Сіз елдің бағын көтеріп, намысын қолдан бермеген нағыз наркескен екенсіз» – деп құшағына қыса, дүйім жұрттың көзінше арғымақ атын сыйлаған еді.
Қатаған да қатарынан озған орақ ауызды ақын, керемет күйші
Таңдай қақтыратын сегіз қырлы, бір сырлы өнерпаз болып шықты.
Кейін қайтыс болғанда Ала­тау­дың теріскейіндегі Сүйінбайға хабар берілмей, асына боз қасқа бие жетектеп барып, бүкіл елді тебірентіп, егілдіріп, жырлап жоқтағанда белі бүгілген жұрт көз жастарын шұбыртып, жылап көрісіп еді-ау… Қайран Қатаған-ай, сөздің майталман жорғасы ол да бұ дүниеден өтіп кетті, жатқан жері жұмақ болсын!
Арада үш жыл сала Тезек төре қырғыздарға тағы апарып, Жетіөгізде Арыстанбек ақынмен айтыстырғанда да ел намысын жібермеді
Қазақтан барған Сыпатай батыр, Құртқа тәуіп қажы бастаған жақсылар мен жайсаңдар бұл айтысты қалың елге аңыз боп таратты.
Тезек төре ғұмыры еш жерде қолын қақпады, қыран құстай баптады
Сүйінбай да оның үмітін ақтады.
Тезекпен етен жақын, сырлас болды
Ірі дауларға бірге барды, қасында жүрді
Оның арғы атасы атағы жер жарған Абылай хан
Абылайдың отыз ұлы болған
Жетісу мен Оңтүстікті билеуге Шағатай, Тоғай, Сөк, Қамбар, Қасымхан, Әділді жіберген
Әділден Нұралы, одан Тезек төре
Тезек төре Сүйінбайдан алты жас кіші болғандықтан «Сүйеке» деп өтті.
Тезек төре жиырма жылдан астам Жетісу жерінде аға сұлтан болып, билік құрып тұрғанда бұл өлке жан-жақтан қатты қыспаққа ұшырады
Орыстар Қапал, Верный бекіністерін салып, қара сақал шекпенділер қаптай бастады
Қытай да дүркін-дүркін күш көрсетіп, жылмысқы әдеттерін жалғастыра түсті
Қырғыздар ұдайы дауласып, барымтадан көз аштырмады
Қоқандар қоқаңдап, Ұзынағашқа дейін отыз мың қолмен келіп ой­сырай жеңіліп, есін таппай есең­гіреп кетті
Осының бәрінің бел омырт­қасында қылпылдаған ұстараның жүзінде елін дауға да, жауға да бергізбей Тезек төре даналығымен, саралығымен көш бас­тай білді.
Жер жәннаты үшін бүкіл көршіле­ріміз көз алартып, қалай уысына түсіру үшін сан түрлі әрекет жасады
Осы елдің көсемі Тезек сұлтанға Ресей патшалығы полковник шенін берсе, Қытай өкіметі 3-дәрежелі тайжы атағын және басқа сый-сияпаттарын беріп отырды
Тезек патша өкіметінің ашкөздене жаулап алуына қарсы болып, Қытайға көшуге дайындалып жатқанда ұсталып, алты ай абақтыға қамалғанда Сүйінбай арнайы іздеп барып, әзер кіріп, аға сұлтанмен кездесіп, тілдескен еді.
Бүкіл Жетісудың игі жақсыларын жинап, шағымданып жүріп, патша өкіметінен аға сұлтанды абақтыдан әзер дегенде алты айдан кейін босатып алды
Патша тыңшылары өмірі қыр соңынан қалмады, оған өз туыстарының бірлі-жарымы қосылды.
Соңғы жылдары аға сұлтан құша­ғын кеңге жая алмай, күрсініспен, іштей мүжіліп, күйзеліспен жүрді.
Қазақ-қырғыз бас қосса «Тезек төре сөйлесін» деп, дауласа қалса «Тезек сұлтан бітімін айтсын» дер еді
Енді кімді арқа тұтамыз, кімге сүйенеміз, қандай-қандай заман болады
Қадіріңді, қасиетіңді танитын, сыйлайтын Тезек төредей асыл сұңқар туа ма?
Таң сібірлей олар жағаны сипай ағып жатқан Іле өзенінің өткел берер жайылма тұсына жетті.
Астындағы пыр-пыр еткен жорғаны тебініп қалып еді, суға күмп түсіп жүріп берді
Таңсәресімен су беті сынап түстенеді
Айдынды өзеннен жағаға шыға берер тұста қарсы бетте тұрған топтан айқай естілді
Айқай емес, зар-запыранға толы жоқтау
Сай сүйегіңді сырқыратар қапалы да қасіретке толы асылзада ел көсемін жоқтау!
– Аспандағы жарық жұлдызым едің, біржола сөндің бе?..
– Жамбыл ғой, мынау, Жам­был­жан-ау сен де жоқтап жатырсың ба?
Сүйінбай ат үстінде толқып, теңселе ауып түсе сақтады
Екі шетінен екі жігіт қаумалай сүйей берді.
Жағаға шыққанша Жамбыл даусы бүкіл алапты күңірентіп тұрды.
Арғы бетке өткендер аттарынан түсе-түсе қалысып, бір-бірімен көрі­сіп жатыр
Ылдам-жылдам Жамбыл Сүйін­байды аттан көтеріп түсіріп қапсыра құшақтай алды
Ұстазы мен шәкірті бір-бірін құшақтаған күйі көңіл айтты.
– Өзіме тартып туған Жамбылжан-ау сен де келдің бе? Сұңқарды сұңқар таниды, тұлпарды тұлпар таниды
Енді қазақта жауһар сөздің киесін ұғар Тезек төредей көсем қашан туады? – деп Сүйекең суланған екі көзін қолының қырымен сүрткіштей берді.
Бір түнде бүкіл сақал-мұрты түп-түгел ағарып, жаңа шығып келе жатқан күнге шағылысып, күмістене жылтырайды.
Жамбыл ақын ағасының ұзынтұра бо­йының еңкіш тартып, көздерінің төңі­регіне майда әжімдер толып кет­ке­нін байқап, ішкі күйзеліс-толға­нысын ұқты.
– Мына Күртіде жүр едім, хабар естісімен осында жетіп, Сізді күттім
Енді еліміздің бағына Сіз аман болыңыз, асыл Аға!
– Аттанайық Жамбылжан! Ат қойып барайық
Асыл туған Тезек төремді біз жоқтамағанда кім жоқтайды? Кеттік қане! – деп Сүйекең жорғасына қайта мінді.
Іленің өткел болар жайылма суынан өткен қалың жұрт жан-жақтан Тезек төре ауылына қарай топ-тобымен, лек-лек кетіп барады.
Нағашыбек ҚАПАЛБЕКҰЛЫ
Алматы облысы
