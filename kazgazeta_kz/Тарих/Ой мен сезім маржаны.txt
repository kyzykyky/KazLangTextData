Алдымызда анау-мынау емес – он том
Он том өлең
Он том толған жыр
Он том толған сыр
Олай демеске шараңыз жоқ
Әрбір жырды ақынның жан сырына баласақ қателесе қоймаспыз
Жүрек сыры, жан толғанысы болып өріліп тұр

Алғашқы томды қолымызға алдық
Кітаптың қысқаша кіріспесінде айтыл­ғанындай, мұнда «Күлтегін», «Тоныкөк» жырларынан бастап көне ғасырлар ақын-жырауларының дүниелері жинақталған

«Күлтегін», «Тоныкөк» дегенде өткен ғасырдың жетпісінші жылдары еске оралар еді
Университетте сабақ берген ұстазымыз, бүгінде елге танымал мемлекет және қоғам қайраткері Мырзатай Жолдасбеков орхон жазулары жөнінде әңгіме қозғағанда тасқа қашалып жазылған сол сөздердің мән-мағынасына терең бойлай қоймаппыз
Бұл, сірә, тұтас қоғамды ашық-тесік, саңылау қалдырмай жаулап алған сол уақыттағы зымиян саясаттың әсері шығар.
Орхонды айтасыз, тіпті Шығыс ғұлама­ла­рының еңбектеріне, шығыс әдебиетіне тосырқай, жатырқай қараған, бүкпесіз тіке айтар болсақ Шығысыңды, Азияны жұрт деп, ел деп менсіне қоймаған заман еді ғой ол
Қазір ғой, тәуелсіз, дербес ел болып, жеке түтін түтеткеннен кейін ғана түбіміздің, тегіміздің қайдан екенін біліп жатырмыз
Әңгімені әдетке айналған Қазан төңкерісінен емес, сонау алыстағы, ертеректегі ғұн, сақ дәуірлерінен бастайтын болдық
Осының өзі өскеніміз, жетілгеніміз, санамыздың жаңғырғандығы, келте, тұшымсыз ойлардан тазарғандығы.
Кім біледі, келер ұрпақ ғұн, сақ кезең­дерінің бүгінгі күні бізге беймәлім жұмбақ-құпияларын ашар, ал қазіргі шүкіршілік ететініміз түркі заманындағы бірқатар құнды, бағалы еңбектерге қол жетіп отыр­ғандығы
Қол жетіп қана отырған жоқ, сол дүниелер арқылы бойымызға тың күш-қуат, серпінді жігер қосылды
«Біз түркіміз!», «Ер түріктің ұрпағымыз!» деген көкірек керер мақтаныш пайда болды
Бізді рухтандырған, елге, жерге деген құштарлық, іңкәрлік сезімін оятқан не құдірет? Ол, сөз жоқ – «Күлтегін», Тоныкөк» дастандары
Қазақ жыр көшінің, Ұлы дала жырының бастауында, көшбасында қаһармандық пен ерлік істерге ұмтылдырар, айбыныңды асырып, алдағы күндерге сенімді досыңдай, серігіңдей жетелер «Күлтегін» мен «Тоны­көк» рухының тұруы өте құптарлық.
Екінші томға Абай бастаған XVIII ғасырдың аяғы мен XIX ғасырдың басын­да өмір сүрген ақындардың өлеңдері топ­тастырылған.
Абай
Ұлы Абай
Дана Абай
Қазақ жы­­рын Абайсыз елестету мүмкін емес
Қазақ жыры сөз болғанда Абайды ауызға алмай тұра алмаспыз
Абай – философ, Абай – ойшыл
Абайдың сөздері қазір де мән-мағынасын жойған жоқ
Ұлтымыздың жақсы жақтары мол екендігі күмәнсіз
Алайда кемшіліктеріміздің де бар екендігін жа­сыруға болмас
Соны Абай тайға таңба басқандай, көзге шұқығандай көрсетіп кетті
Оқылықтарымызды әлдебіреу емес, сөзіне құлақ қоймаса болмайтын, тыңда­маса лажың жоқ, ақиқатшыл, шыншыл Абай­дың айтқаны дұрыс болды
Өзге айтса кім біледі шамданып, шамырқанып, жатыр­қамай, ат-тонымызды бауырымызға алып тулар ма едік.
Бұл томнан аты-жөндері халыққа жақсы белгілі, арада талай жыл өтсе де есімдері ел есінде сақталып келе жатқан Біржан, Кемпірбай, Майлықожа, Кұлтума, Әсет, Мәди, Тұрмағамбет, Кенен және басқа да ақындардың жыр жауһарларын кездестіре аламыз
Бұл ақындардың дені ой-толғау тілімен қалай өмір сүру керек, адамдық атты қалай сақтап қалу керек, неден алыс, неден жақын болу керектігі жөнінде ақыл-кеңес береді
Бұл өлеңдер нағыз тәрбиенің көзі
Әр шумақтың өзі тағылымы, тәлімі жағынан бір-бір кітаптың жүгін арқалап тұр
Мәселен, Тұрмағамбет Ізтілеуұлының «Адамдық іс» атты өлеңінен үзінді келтірелік:
…Кейбіреу сәл бақытқа мас болады,
Шабақтай шалпылдаған қайраңдағы.
Адамдық ісіңді жұрт аңсап тұрсын,
Не керек қарныңның құр майланғаны?!
Көңіліне: «Мен де адаммын!» деп жүрген көп,
Кілегей майға ұқсаған айрандағы.
Бұл өмірде ең қажеті адамдық іс қой
Тұрмағамбет ақын көкейкесті осы мәселені көтеріп отыр.
Үшінші томды келесі жылы 170 жыл­дығы атап өтілетін жыр алыбы – Жамбыл жырлары ашып тұр
Ақын жырлары бала кезімізден жаттап өскен «Одақ» деген өлеңнен басталған.
Одағым десем ойыма,
Шалқыған шалқар көл түсер.
Көкжиегі балбұрақ,
Көкорай шалғын жер түсер.
Сазға біткен өрімтал,
Бағында сансыз бұлбұлы
Шырқап салған үн түсер.
Көз тартарлық жанарлы
Көрікті көгал жамылып,
Ашық түскен күн түсер, – деп жалғасып кете береді.
«Одағым» деп кешегі Кеңес Одағын жырлап тұр-ау деп үрікпей-ақ қоялық
Бұл кәдімгі туған ел, туған жер туралы өлең
Ақын өзгені емес, Қазақ елін, өз елін жырлап отыр деп ұғынғанымыз жөн болар
Жырдағы байқалар жүрек лүпілі, сүйіспеншілік сарыны осыны аңғартады.
Осы томдағы көзімізге де, көңілімізге де жылы ұшырайтын ақындар дегенде ең алдымен Сұлтанмахмұт, Мағжан, Ілияс, Сәкен, Иса, Әбу, Тайыр, Әбділда, Қасым, Қайнекей, Қабдыкәрім, Еркеш, Шәміл… есімдерін айтарымыз анық.
Күннен туған баламын,
Жарқыраймын, жанамын.
Күнге ғана бағынам.
Өзім – күнмін, өзім – от,
Сөзім, қысық көзімде – от,
Өзіме-өзім табынам.
Жерде жалғыз Тәңірі – от,
Оттан басқа Тәңірі жоқ, – деген Мағжан жырлары немесе
Дүние қандай жап-жарық!
Жырдың алтын бұлағы.
Жалт-жұлт етіп жатшы ағып,
Жарқылдайын мендағы, – дейтін Қасым өлеңдері туған елімен бірге жасай беретініне шек келтірмейміз.
Әдебиетімізде ойып тұрып өз орындарын алған ақындардың бір легі бар
Олар­дың көшбасында антологияның төртінші томында берілген Жұбан Мол­да­ғалиев, Қалижан Бекхожин, Хамит Ерғалиев, Сырбай Мәуленов, Мұзафар Әлім­баев, Қуандық Шаңғытбаев, Тоқаш Бер­дияров, Ғафу Қайырбеков және басқа да ақындар менмұндалап тұр
Соғыс жылдарында оқ пен оттың ортасында құлындағалы жатқан биені жырына арқау еткен Сырбай ақын­ның «Құлын» атты өлеңі – ерекше туынды.
Шашыраған көк жалын бүркіп темір,
Орманның іші үрейлі.
Ал оттың ортасында –
Шіркін, өмір
Құлын боп кісінейді, – деп аяқталатын өлеңде өмірдің жарық дүниені енді көрмекке ұмтылған құлынға теңеулі ғажап-ақ
Жинақта Қуандық Шаңғытбаевтың ел есіндігі «Дала», «Қыз қуу» секілді шоқтықты өлеңдерінің берілуі де өте құптарлық
Ұлттық ойынымыз – қыз қуу бәрімізге белгілі
Әне, қыз алда, жігіт соңында
Екеуі де желмен жарыса жүйткіп барады
Өлең былай аяқталады:
…Сырбай-ау, әне, қарап бақ:
Қуалай өрлеп даланы,
Айтылмай жүрген махаббат,
Құйын боп ағып барады.
Қандай келісті сурет! Осы өлеңді Тұманбай Молдағалиев те жақсы көрген екен
Бірде Жазушылар одағында өткен Қуандық ақынның кешінде жоғарыдағы өлең жөнінде тамсана әңгімелей келіп, көптің алдында жатқа айтқаны бар-ды.
Қазақ өлеңі ешқашан тоқырап қалған емес, Ылғи да өсу, жетілу үстінде
Бұған он томдықтың бесінші, алтыншы томдарын шолып шыққанда анық көз жеткізер едік.
Жұмекен Нәжімеденов, Мұқағали Мақа­таев, Сағи Жиенбаев, Тұманбай Молда­­ғалиев, Қадыр Мырза Әли, Мең­декеш Сатыбалдиев, Өтежан Нұрғалиев, Фариза Оңғарсынова, Жұматай Жақыпбаев, Кеңші­лік Мырзабеков, Исраил Сапарбай, Ибрагим Иса… Әрқайсысы бір-бір шың, бір-бір тау
Біз қандай бақытты халық едік.! Бірінен бірі өткен дарынды ұлт перзенттерін бір уақытта, бір кезеңде топырлатып дүниеге әкеле салыппыз
Бұлар расында де бір-біріне ұқсамайтын ерекше жаратылған арқалы, алабөтен ақындар.
Ойым бар менің,
Ойым бар менің ерекше.
Жақсылық жауып,
Дүниені мынау сел етсе,
Жауыздықтардың,
Жамандықтардың барлығын
Көрге алып кетем керексе.
(Мұқағали)
Кірпігімде мөлдіреп бір тұрды шық,
Кең жазықта ағып барам нұр құшып.
Мен жығылып қала ма деп абайсыз,
Туған далам келе жатыр бірге ұшып.
(Сағи)
Ай да бүгін аласарып төбемізден төнеді,
Сәулешімді ұлықсатсыз
қайта-қайта көреді.
Көмгейлеп жабар едім албыраған
жар жүзін,
Бірақ менің өзімнің де көре бергім келеді
(Тұманбай)
Жердің көрген қорлығы көп, жетеді.
Ол жыласа жасқа толар етегі.
Аяғаннан алдыма алып сәбидей,
Айдарынан сипағым кеп кетеді
(Қадыр)
Осының бәрі жұдырықтай жүректі тербетіп, ой шыңырауынан бетіне «қиқым» түсірмей, тұнық таза қалпында шыққан сөз
Ал жүрекпен жазылған жырлардың ғұмыры – мәңгілік болатыны баршаға аян.
Ақындар легін ары қарай жалғастырсақ: Марфуға Айтхожа, Күләш Ахметова, Сейфолла Оспан, Аян Нысаналин, Рафаэль Ниязбек, Оразақын Асқар, Ғұсман Жандыбаев… Тауыса алар емеспіз
Лайым таусылмасын!
Уақыт өте келе өз ерекшеліктері, өз қолтаңбалары бар ақындар шоғыры пайда болды
Олар Төлеген Айбергенов, Мұхтар Шаханов, Темірхан Медетбек… Өлеңдерінде сағыныштың, мөлдірліктің дәмі байқалатын Төлеген, оқиғалы жырларға бейімірек Мұхтар, «Күлтегін», «Тоныкөк» сарындарын қайта тірілткен, жаңғыртқан Темірхан жырлары поэзиямыздың алтын қазынасы
Ал Жарасқан Әбдірашев, Нұрлан Оразалин, Иран-Ғайып, Нәсіпбек Айтұлы, Жүрсін Ерман, Аманхан Әлімұлы… есімдерін біл­мей­тін жыр құмар замандастарымыз кемде-кем
Олар жарық дүниеге өлеңді серік етіп келген және өлеңсіз-жырсыз өмірдің мәні болмас-ау дейтін жандар.
«Дәл қазіргі таңда жұрт білетін, жырлары оқырман жүрегін баурап алған дарынды ақындарымыз кімдер?» дегенде, Есенғали Раушановты, Серік Ақсұңқарұлын, Ұлықбек Есдәулетті, Байбота Серікбайұлын, Ертай Ашықбаевты, Шаһизада Әбдікәрімовты, Мәди Қайыңбаевты, Ғалым Жайлыбайды, Қасымхан Бегмановты, Ғалым Әріпті, Бақытжан Абызовты… және басқа да замандас әріптестерімізді атаған болар едік
Бұлар кеше ғана өмірден өткен ұлттың айтулы ақындарының көзін көргендер, бата-тілектерін алып қалғандар
Содан да өлең құдіретін, жақсы жырды өмірге қалай әкелуге болатынын біледі.
…Тірлік бұл – арты қайғы,
Ерніңнің кезергені…
Айнадай жарқылдайды
Даланың өзендері.
Жанымда жаңбыр басым,
Керімсал кезеңдегі.
Аман бол,
тағдырласым –
Даланың өзендері, – деп даланың өзімен сыр бөлісетін Ғалым Жайлыбайдың өлеңдері бүгінгі қазақ поэзиясының көңілді нұрландырар деңгейін аңғартады.
Сегізінші томнан өзімізге жақсы таныс Светқали Нұржан, Сабыр Адай, Нұрлан Мәукенұлы, Болат Шарахымбай, Гүлнәр Салықбай, Бауыржан Жақып, Амантай Шәріп, Әділбек Ыбырайымұлы, Табылды Досымов, Жарас Сәрсек, Әмірхан Балқыбек, Елена Әбдіхалықова, Бекжан Әшірбаев…, ал тоғызыншы томнан Маралтай Райымбекұлы, Әлібек Шегебай, Жанарбек Әшімжан, Алмат Исәділ, Танакөз Ілиясова, Маржан Ершу, Қалқаман Сарин, Есей Жеңісұлы, Бауыржан Қарағызұлы, Мақпал Мыса, Мақпал Жұмабай және басқалардың есімдерін көре алдық
Бір топ жас ақындардың жырлары оныншы томға енгізілген.
Он томдық антологияны қолға алған­дағы мақсат осы кітаптарда жарық көрген өлеңдерге талдау жасау емес
Бұған көп уақыт кетер еді әрі газет беті көтере де қой­майды
Сонымен бірге «мына ақынның аты-жөні неге аталмай қалған», «тізімде мен неге жоқпын» деген өкпе-наз болмауы тиіс
Мәселе бір адамның көңілінен шығуда емес, қалың жұртшылықтың сүйіспеншілігіне бөленуде ғой
Оның үстіне он кітапқа енген ақындардың шығармашылығына баға беру де бір мақалада мүмкін емес.Басты айтайын дегеніміз, үлкен еңбек­тің, ұлтымыздың, әдебиетіміздің абы­ро­йын асқақтатар игілікті істің жү­зеге асқандығы
Осы үшін қуанамыз, мерей­ленеміз.
Қандай да игілікті іс оңайлықпен жүзеге аспайды
Қазақтың рухани өмірінде елеулі жаңалық болған он томдық поэзия анто­ло­гиясы үлкен еңбектің жемісі
Бұл ретте елімізге танымал екі азаматқа айтар ри­­за­­шылығымыз шексіз
Олар Атырау об­лы­сы­ның әкімі Бақтықожа Ізмұхамбетов пен жа­зушы-баспагер Мереке Құлкенов
Бірі жо­баның авторы әрі жанашыры болса, екін­шісі елге қажет маңызды істі сәтті аяқтай білді
Өскен, өркен жайған елдің ұландары осылай өнеге көрсетсе керек.
Ұлы Абай өлеңді сөз патшасына балап еді
Өлеңнің орнын, оның қадір-қасиетін сезініп, түсінгендіктен осылай бағалады
Олай болса, қадірлі оқырман, Сөз патшасына құлақ түріңіз
Ол Сізді адалдыққа, сұлулыққа, тазалыққа, сәуле төгілген жарқын әлемге, бір сөзбен айтқанда бар жақсылыққа жетелейді.
«Жыр маржаны» – тұнық ойдың, мөлдір сезімнің маржаны.
Нұрперзент ДОМБАЙ
