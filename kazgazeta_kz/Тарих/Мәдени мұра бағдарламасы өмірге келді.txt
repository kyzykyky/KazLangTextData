Қазақстанның экономикасының нығайып, тұрақты өсу жолына түсуі елдегі рухани-мәдени өмірді жандандыра түсуге мүмкіндік туғызды
Себебі зор рухани күшке ие мәдениетті дамытпай қоғам алдыға жылжи алмайтын еді
Осындай экономика мен мәдениет арасындағы тығыз байланысты түсінген Елбасы Н.Назарбаев 2004 жылы 13 қаңтарда «2004-2006 жылдарға арналған «Мәдени мұра» мемлекеттік бағдарламасы» туралы Жарлыққа қол қойды
Бұл бағдарламаның мақсаты Кеңес Одағы ыдырағаннан кейін орын алған мәдени саладағы аса ауыр дағдарысты және кері кетушілікті жеңу болды
Өтпелі кезеңдегі қиыншылықтарға байланысты мыңдаған клуб, кинотеатр, кітапхана мен балабақша жабылып, талан-таражға түскен болатын
Мәдениетті ел болу үшін осылар бірінші кезекте қалпына келтірілуі керек еді.
Қазақстанның тарихшылары мен мәдениеттанушыларының деректері бойынша елде 25 мың мен 35 мыңның арасында тарихи-мәдени ескерткіштер бар екен
Олардың қомақты бөлшегі әлі де толық зерттеліп, елдің рухани игілігіне қосылмаған
«Мәдени мұра» бағдарламасы аясында осыншама құндылықтарды тіркеу, зерттеу және сақтау мәселелері күн тәртібіне қойылды
Сонымен қатар елдің тарихы мен мәдениетіне қатысты құжаттарды шетел мұрағаттарынан жиыстыру, көрнекті ғалымдардың, жазушылардың, ақын-жыраулардың еңбектерін қалпына келтіру және жариялау жұмыстарын атқару көзделді
Археологиялық зерттеулер аясын кеңейту, мәдени-сәулет ескерткіштерін қалпына келтіру, Алаш жұртының көрнекті қайраткерлерінің еңбектерін, ауыз әдебиетінің озық үлгілерін жариялау жоспарланды
Бұл шараларды қаржыландыруға 3 млрд теңге бөлінді
Тек қазақ хандарына байланысты олардың шетел басшыларымен жазысқан хаттары мен жазбаларының өзі 5 томдық ретінде шығарылды
Осындай 41 ғылыми басылымды әзірлеу, 32 қалашықтар мен қорғандарға археологиялық зерттеулер жүргізу жоспарланды
«Мәдени мұра» бағдарламасы аясында әлемде баламасы жоқ 100 томдық «Бабалар сөзі» деп аталатын ауыз әдебиеті үлгілерін шығару басталды
Бұл жоба қазақ халқының фольклорлық мұрасын жинақтап, болашақ ұрпаққа тарту етуге қосылған зор үлес болды
Сонымен қатар қазақ халқының пәлсафалық танымын көрсететін 10 томдық та шыға бастады.
Тәуелсіз дамудың 13 жылында өмірге келген «Мәдени мұра» бағдарламасы ғасырлар бойы қордаланып, шешімін таппай келген қазақ ұлтының рухани даму мәселелерін шешуге көмектесті
Халықтың рухани жадындағы көп «ақтаңдақтардың» орны толтырылды
Елдің мәдени жадымен қоса тарихи санасы жаңғырды
Халық еуроцентристік ойлау жүйесінен құтылып, өркениеттілік жүйеге көшудің күрделі жолын бастады
Кеңес Одағынан қалған идеологиялық қасаңдықтың дәйексіздігіне көпшіліктің көзі жетті
Халықтың мәдени жадының күшеюі қазақстандық патриотизмді, ұлттық бірегейленуді нығайтты.
Рухани өрлеу үрдісі экономиканың қарыштап дамуына оң ықпал етті
Қазақстан 2004 жылдың қорытындылары бойынша транзитті экономикасы бар мемлекеттер арасында ең жылдам дамушылар қатарына қосылды
2001-2004 жылдар аралығында ЖІӨ мөлшері 50 пайызға артты
1 жылда 5 мұнайхимиялық кәсіпорын, Балқашта цинк өндіру зауыты, Атырауда полиэтилендік құбыр зауыты, Қостанайда дизель зауыты, Каспий порты жөнделіп іске қосылды
Агроөнеркәсіп кешені 2003 жылы 51,5 млрд теңге қаржы алса, 2004 жылы бұл көрсеткіш 70 млрд теңгеге жетті
Бір жылда ауылшаруашылығы өнімдерін өндіру 9,5 пайызға өсті
Орта және шағын шаруа қожалықтары көбейе бастады.
Экономикадағы жетістіктер әлеуметтік саланы қаржыландыруды жақсартты
2004 жылы зейнетақы көлемі 3 мың теңгеден 5,8 мың теңгеге дейін 2 еседей өсті
Ең төменгі жалақы 2,5 есеге, мемлекеттік әлеуметтік жәрдемақылар мөлшері 45 пайызға артты
Бұл көрсеткіштер Қазақстанның бәсекеге қабілетті экономика құрғандығын, экономикалық реформалардың табыс­ты болғандығын дәлелдеді
Қазақстан енді индустриалдық-инновациялық дамуға қарай бетбұрысты бастады
Экономиканы либералдандыру, мемлекеттің экономикаға араласып неғұрлым шектеу шаралары басталды.
Қазақстан экономиканың әлеуметтік бағыт алуын, түрлі меншік формаларының бәсекелес болуын қалады
Өкінішке орай Қазақстаннның дамуына Кеңес Одағы кезінде әбден тереңдеп кеткен шикізаттық экономика бөгет болды.
Экономикалық тәуелсіздікке қол жеткізудің жолы нарықтық қатынастарды қоғамдық қатынастардың барлық салаларына енгізу болды
Ұлттық қордағы табыс 2004 жылы 5 млрд АҚШ долларына жетті
Бір жылда ел экономикасына 3 млрд доллар инвестиция тартылып, шетелдік инвестиция көлемі 26 млрд
долларға жетті.
Қомақты қаржылар мен қорлар жасала бастасымен Қазақстан жаңа технология­ларды игеруге негізделген экономика құру саясатын басшылыққа ала бастады
«Жасыл экономика», өндірісте білім мен ғылым жетістіктерін пайдалану, жаңа технологиялар мен құрал-жабдықтарды пайдалануға бағытталған жұмыстар басталды
Қазақстан өзінде бар мүмкіндіктерді пайдалану арқылы түсті металлургия мен уран өндірісін жаңа технологиялар арқылы меңгеруді бастады
Әлемдегі өте сирек түсті металдарды өңдеу, өте сапалы болат қорытуға қол жету қосымша 13-14 млрд доллар пайда әкелетіні белгілі болды
Қазақстан 2004 жылдан бастап индус­триалды-инновациялық дамуды бәсекеге қабілетті экономика жасаудың ең тиімді жолы ретінде таңдады.
Сайын Борбасов, 
саяси ғылым докторы, профессор
