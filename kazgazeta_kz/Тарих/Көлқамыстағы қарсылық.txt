 II Александр патшаның 1867 жылғы 11 шілдеде қабылданған «Уақытша ережесі» көшпелі қазақты толығымен тәуелді етті
Бұл ережеге сай қазақтар орналасқан барлық жер және сол жердегі барлық нәрсенің бәрі орыс империясының меншігі деп жарияланды
Ресейдің орталық аудандарынан орыс шаруалары қазақ жеріне қоныстандырыла бастады.
Петербордағы 1905 жылы 7 қаңтардағы «қанды жексенбінің» салдары бұл үрдісті жылдамдата бастады
Жер-жердегі бас көтерген орыс шаруаларын шалғайдағы Орта Азияға, Қазақстанға шұғыл түрде көшіре бастады
1906 жылға қарай Жетісу облысына 40 мың адам, Сырдария облысына 27 мың, Ферғана облысына 4 мың орыс шаруасы қоныстандырылды
Патшаның солақай саясатына қарсы 1905-1906 жылдары империядағы түркі-мұсылман халықтары атынан орталық билік орындарына 500-ден астам петиция жолданды
Жетісу облысы қазақтары мен қырғыздарының атынан Министрлер комитетінің төрағасы, граф М.Ю.Виттеге қырғыз манабы Шабдан Жантаевтың петициясы жіберілді
Сонымен бірге, Сырдария облысының Әулие ата уезінен де жолданды.
Бұл петицияны жолдауды Әулие ата уездік басқармасында хатшы болған Әзімхан Кенесарин ұйымдастырған
Жолданған петицияларда жергілікті халықтардың талап-тілектері – дін, халық ағарту ісі, жер мәселесімен қатар думаға халық өкілдерін сайлау ісі де көтерілген
Орыс империясы Орта Азия халықтарын бұратана (туземцы) халыққа санап, жоғарыдағы петицияларда қойған талаптарды орындамаған, езіп-жаншу тәсілдерін қолдануын жалғастыра берді.Бірінші дүниежүзілік соғыс кезінде табиғатынан мерген, ат құлағында ойнайтын қазақ жігіттерін әскери кавалерияға да алмады
Себебі, оқу-жаттығумен машықтанған бұратаналар өздеріне кесірін тигізеді деп ойлап, жергілікті халықты рухани құлдықта, мәңгүрттік үлгіде ұстау көзделді.
Нәтижесінде, патшаның 1916 жылғы 25 мау­сымда «бұратана халықтан 19-43 аралығында 500 мың адам окоп қазу, т.б қара жұмысқа алынсын деген жарлығы шығады
Бұл жарлық Орта Азия халықтарына, оның ішінде тұрмыс-тіршілігі бір, «шықпа жаным, шықпа» деп отырған қазақ-қырғызға өте ауыр тиеді.Салықтан көз ашпаған, шұрайлы атақоныс жерлерінен айрылған жергілікті халықтың ашу-ызасының шарықтау шегіне жеткен кезі еді
Ашу-ызаға булыққан халық жер-жерде бой көтеріп, қарсылық көрсете бастады.
Тосыннан келген жағымсыз жаңалық халықты одан бетер тұралатып тастады
Шарасыз қалған ел серкелері – ру басылар, бас көтерер көзі ашық, көкірегі ояу азаматтар жер-жерде бас қосып тығырықтан шығудың жолдарын іздейді
Әскерге, қара жұмысқа алынатын адамдардың қатталып тізімі жасалады, бес саусақ бірдей емес дегендей кейбір болыс, атқамінерлер ел басына күн туғанда балаларын тізімге кіргізбей, ояздарға болысып халыққа қарсы келді
Негізінен, Кеңес үкіметі оқытып-үйреткендей үстем таптың, яғни би-болыстың өкілінің барлығы халыққа қарсы келмеген, көпшілігі халық жағында болып отарлаушы үкіметке қарсы келген, қалың бұқараның сөзін сөйлеген, бас пайдасын ойламаған, халқы үшін бастарын өлімге тіккен
Атап айтсақ, Жетісудағы көтеріліс басшылары Бекболат Әшекеев, Сәт Ниязбеков, Әли Нұрғожаев,Ұзақ Саурықов, Жәмеңке Саурықұлы және тағы басқалардың тегі батыр, би-болыс болған адамдар.
Осы көтерілістің басшыларының бірі – Әли Нұрғожаұлы
Ол 1872 жылы Жетісу облысы, Верный уезі, Ырғайты болысының №6 ауылында (Жаманты ауылы) дүниеге келген
Оның ата-тегі Дулат-Жаныс-Жарылқамыс-Бәйімбет (Қасқарау)-Бұқар-Баба-Жандос-Бекболат-Қонақбай-Әйнеке-Нұрғожа-Әли болып таралады
Түп Бабасы Жандос батыр, атқан оғы зая кетпеген мерген болған.Қариялардың айтуына қарағанда жоңғар шапқыншылығы кезінде батырлығымен көзге түсіп, қол бастаған
Бабасына тартқан Әли де 1916 жылы Жетісудағы ұлт-азаттық көтеріліске белсене қатысып, басшылық жасаған, елінің азаттығы үшін басын бәйгеге тіккен, көзсіз ерлігімен көзге түсіп, халқының құрметіне бөленіп «Әли батыр» атанған.
Патшаның 25 маусымдағы жарлығынан кейін халық толқи бастайды
Бұл жарлыққа наразы болған Верный уезінің Ботбай, Күрті, Қордай, Ырғайты, Шығыс, Батыс Қастек, Ұзынағаш, Тайторы, Қарғалы болыстарының игі-жақсылары бастаған 5000-ға жуық адам 7-8 шілдеде Үлкен саз жайлауына жиылып, боз биені бауыздап, қанына қолдарын батырып «соғыс жүргізіп жатқан патшаның окоп қазу жұмыстарына адам бермейміз» деп ант-су ішіп бәтуаласады
Содан кейін, әрқайсысы өз болыстықтарына тарап, халыққа мән-жайды түсіндіріп хабардар етеді.Көзі ашық, көкірегі ояу, жастайынан сауаты бар Әли батыр да құр отырмай жанына сенімді жігіттерді жинай бастайды
Көп ұзамай 1916 жылдың 17 шілдесінде Ырғайты болысына қарасты Көлқамыс бекетінде, Бекет билеушілері, яғни басшылары Арсений, Павелдермен және Әли Нұрғожаевтың жігіттері арасында қарулы қақтығыс болады
Әли Нұрғожаевтың тобына Қордай болысынан атақты ақиық ақын Кенен Әзірбаев пен Көшекбаев, Шу болысынан Беке Базарбаев пен Садық Түктіқұртовтар бастаған бір топ жігіттер келіп қосылады
Келесі күнгі қақтығыста Қордайдан Кенен ақынмен бірге келген Көшекбаев және Әлидің тобынан бірнеше адам қаза табады
Көтеріліс күшейіп, атыс үдей түседі, жазалаушы отряд бекеттегілерге көмекке келеді
19 шілде күні көтеріліске қатысқан бас-аяғы 42 адам тауға қашып жан сауғалайды
Әли Нұрғожаұлы отрядының соңына түскен жазалаушы патша әскері «Сарықойын» деген жерде 17 кісіні атып өлтіреді
Сол күнгі жазықсыз шейіт болғандарды Сарықойын шатқалындағы Шетенді бұлағының бойына жерлейді .
Көлқамыстағы көтеріліс жайында архив құжаттарына тоқталатын болсақ, патшаның озбырлық саясатына шыдамаған жергілікті халықтың атақоныстары Тес-Шеле, Чотынды, Күр-креуде ауылшаруашылығымен айналысып отырған орыс мұжықтарының «Осташинско-Сергиевское» атты малшаруашылық ұжымына шабуыл жасап, малдарын, дүние-мүліктерін тартып алады
Хутордағы ұжым мүшелерін 7 тамыз күні № 11 ауылға, ертесіне өздерімен бірге, үдере көшіп тауға алып кетеді.Бір күн өткеннен кейін орыс мұжықтарын бала-шағасымен аман-есен, сонымен бірге 7 жылқы, 204 бас ірі қараны және тағы басқа дүние-мүліктерін қайтарып береді
Осы істері үшін №11 ауылдың азаматтары Севанкул Тойчибеков,Қалықпай Базарбаев, Тортай Атуев, Бепай Абанов, Мулькиш Чебыев, Балтабай Сатпаев, Сенгирбай Досқожа, Джаменке Чокаев, Бакай Батасовтар және №6 ауылдың азаматтары Ноғайбай Джамбулов,Қалиасқар Ноғайбаев,Кердыбай Айнекеев және Тайты Нұрбаевты қашып жүрген жерлерінде ұсталып атылған.Осы №6 ауылдың атылып кеткен аты аталған азаматтары – Әли Нұрғожаевтың туыстары
(ҚРОММ.102 қор.1 тізбе, 6в-іс ).
Келесі бір архив құжаттарына сүйенсек, Әли Нұрғожаев алғашында «Кіші-молда» аймағындағы, кейіннен Отар станциясы маңындағы наразылықтарға қатысады.Сонымен бірге, «Осташкинско-Сергиевское» хуторына шабуыл жасағандардың ішінен табылады.Жазалаушы отрядтан бас сауғалап Ырғайты болысының азаматы Ахмеджан Бестыбаевпен бірге басында Іле өңіріне, кейіннен Пишпек жақтағы болыстықтарға кетеді
Қашқында жүрген кезінде бауыры Жапарбек Нұрғожин келіп, патша үкіметінің «болыстыққа өз аяғымен келіп берілсін» деген бұйрығын жеткізеді
Ертесіне айтылған жерге келіп беріледі
Верныйдағы түрмеге қамалады
Верный уезінің 7-ші учаске судьясының қаулысымен 1916 жылдың 7 қарашасында сотталады (ҚРОММ.102 қор.1 тізбе, 6в-іс ).
Жоғарыдағы қолжазбадағы деректер мен архив құжаттарындағы деректерді осы өңірдің тумасы, ақиық ақын Кенен Әзірбаевтың «Әли батыр» атты жыр-дастанындағы мәліметтер толықтырары хақ
Әлидің көтерілістің жетекшісі болғаны туралы және оны қолдаушы серіктерінің көтерілістегі ерлігі Кенен Әзірбаевтың «Әли батыр» дастаны арқылы кейінгі ұрпаққа жетті.
1916 жылы қазан айында қолында қаруы бар орыс отрядтарының күшінің басымдылығынан Жетісудағы көтеріліс басылып тасталған соң, орыстардың қарулы әскерінің тегеурініне шыдамаған қазақ көтерілісшілері қырғыз асып, тауға тығылып, бас сауғалаған
Нүсіпбай мен Майсап оққа ұшып, жау қолынан қаза тапқан
1916 жылғы көтеріліс кезінде Әлидің әйелі, бауыры және балалары патша жендеттерінің қолына түсіп, қатты азап шегеді
Әйелі мен туған бауыры Жапар жазалаушылардың қолынан қаза табады.
Отаршыл Ресей патшалы өкіметінің іс-әрекетіне қарсылық көрсеткен Ырғайты болысының ауылдарының жігіттері мен Шу, Қордай болыстарынан келген азаматтар бірігіп, бекетті қорғаушы орыс жендеттерінің арасында болған бұл шайқас – ел арасында «Көлқамыс бекетіндегі көтеріліс» деген атпен қалған.
Жандарбек ҚАРАБАСОВ, 
өлкетанушы-тарихшы,
Қазақстан Журналистер 
одағының мүшесі
