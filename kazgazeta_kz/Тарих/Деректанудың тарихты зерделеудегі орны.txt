Қоғамымызда үлкен қозғалыс тудырған Мемлекеттік хатшы Марат Тәжиннің  кеңейтілген отырыста жасаған баяндамасынан бері де   екі айдан астам уақыт өтті
Осы аралықта «Тарих толқынындағы халық» атты айдармен көптеген іс-шаралар атқарылды және атқарылуда
Дегенмен, біздің байқауымызша, баяндамадағы ең өзекті мәселелердің бірі – деректерді сыни талдау арқылы пайдалану жолдарын іздестіру  назардан тыс қалып бара жатқан сияқты
Мысалы, М
Тәжин өз баяндамасында: «Еуроцентризммен әбден уланған шетелдік көпестердің, барлаушылардың, әскери адамдардың немесе географтардың қазақ тарихы туралы куәгерліктерін сыни талдаусыз сөзсіз ақиқат деп қарауға бола ма? Біз ол дереккөздердің бәрін байыпты түрде қайта пайымдауға, бүгінгі ғылымның биігінен қарағанда, олардың көбіне-көп қазіргі үлгі-қалыптар бойынша ешқандай сын көтермейтінін түсінуге тиіспіз» деп атап айтты. 
Дерек­көздердің бәрін байыпты түрде қайта пайымдау – деректанудың тікелей міндеті
Демек, Қазақстан тарихшылары бірінші кезекте, қазақтың кәсіпқой тарихшылары тарих ғылымының іргелі негіздерінің бірі – деректануды терең меңгермей, ұлттық тарихымыз өз деңгейінде еш уақытта зерттелмейді де, зерделенбейді де
Бұл тарих ғылымының өзіндік ерекшелігінен туындаған заңдылық
Тарих ғылымының басты ерекшелігі сонда, тарихшы өзінің негізгі зерттеу объектісі болып табылатын – тарихи оқиғаны ешуақытта да тікелей зерттей алмайды
Оқиға, яғни тарихи шындық пен тарихшының арасында, сол оқиға бейнеленген дерек тұрады
Демек, тарихшы тікелей тек деректермен ғана жұмыс істейді
Олай болса, тарихшы алдымен деректермен жұмыс істеуге мүмкіндік беретін деректану теориясын терең меңгеруі тиіс.
Тарихшылардың кәсіби деңгейлері олардың деректану теориясын қаншалықты меңгерулерімен тікелей байланысты
Деректану теориясын жете меңгермей, деректермен тиімді жұмыс істеу мүмкін емес
Деректану археология, этнология және тарихнама сияқты тарих ғылымының іргелі негіздерінің бірін құрайды және оның құрамдас бөлігі болып табылады
Деректану – бойында қоғамдық құбылыстар, уақиғалар, үдерістер туралы мәліметтер сақтаған деректердің пайда болу заңдылықтарын және оларда тарихи үдерістердің объективті бейнелену дәрежесін зерттейді
Демек, деректану ғылымының тікелей зерттеу объектісі – тарихи деректер.
Деректану тарихи деректер туралы ғылым ретінде тарихшыларға әртүрлі нақты тарихи мәселелерді және тұтас тарихи үдерістерді терең де тиімді зерттеуге көмектеседі
Әсіресе қазіргі ақпараттар тасқыны жағдайында тарихи ақпараттарды іріктеу және талдау тәсілдеріне баса көңіл аудару қажеттілігіне байланысты, деректану уақыт талабына сай маман тарихшы дайындаудың маңызды буынына айналып отыр
Бұл үрдіс одан әрі тереңдей бермек
Бұл проблемалар бүгінде Қазақстанның тарих ғылымының, қазақ тарихшыларының алдында тұрған ең өткір проблемаларға айналды
Оның айқын дәлелі Мемлекеттік хатшы Марат Тәжиннің баяндамасы
Демек, көп ұзамай қабылданар «Тарих толқынындағы халық» атты бағдарламада тарих ғылымының іргелі негіздерінің бірі ретінде деректануға ерекше көңіл бөлінуі тиіс.
Деректанудың міндеттері аса кең де жан-жақты
Сондықтан бір мақаланың көлемінде оның бәріне тоқтап жату мүмкін емес
Дегенмен, оның негізгі екі аспектісін қарастырайық
Олар: «Шындық және дерек», «Дерек және тарихшы».
Бірінші аспект туралы айтсақ, «Шындық» ол болған объективті құбылыс, яғни деректанушының да, тарихшының да еркінен тыс болып өткен объективті шындық, тарихи факты
Мысалы, «Желтоқсан» көтерілісі – ол шындық
Ал «дерек» сол шындық тарихы бейнеленген, яғни бойында сол оқиға туралы мәлімет сақтаған ауызша, заттай, жазбаша немесе тағы да басқа формада жасалынған деректер немесе дерек көздері
Демек, алдымен шындық (уақиға, құбылыс, т
т.) пайда болады және олар әртүрлі деректерде немесе дерек көздерінде бейнеленеді, яғни көрініс табады
Мысалы, сол оқиға туралы біреу айтады, біреу жазады, біреу суретке түсіреді, яғни дерек жасайды
Сондықтан тарихшының міндеті деректің пайда болуын алдымен қоғамдық құбылыспен тығыз байланысты заңды процесс ретінде талдау.
Егер, белгілі бір оқиға немесе құбылыс болмаса онда дерек те болмайды
Дерек белгілі бір оқиға салдарында пайда болғандықтан, онда сол оқиға туралы мәлімет те болады
Өзінде бейнеленген оқиға туралы белгілі бір дәрежеде мәлімет сақтамайтын дерек болмайды
Әңгіме сол деректе сақталынған мәліметтің шынайылық деңгейінің қай дәрежеде екендігінде
Оны анықтау тарихшының тікелей міндеті
Ол үшін зерттеуші-тарихшы деректің пайда болуын, шындық туралы мәліметтің дерекке ену жағдайын зерттеуі керек
Деректану ғылымында ол деректің пайда болуын сынау немесе «сыртқы сын» деп айтылады.
Ол енді екінші аспектте қаралады
Тарихшы өзінің зерттеу объектісін, яғни оқиғаны тікелей зерттей алмайды, оны тек сол оқиға бейнеленген деректер арқылы ғана зерттейді
Демек, оқиға мен тарихшының арасында дерек тұрады
Оқиға – дерек – тарихшы
«Тарихшы», сол деректердегі салынған қоғам өмірінде болған барлық оқиғалар, құбылыстар және процестер туралы ақпараттарды ала білуге, оның сенімділігін, ғылыми маңыздылығын анықтай білуге және оны өзінің ғылыми-зерттеу жұмыстарында пайдалана білуге тиіс
Екі аспект бір-бірімен тығыз байланыс­ты және бірін-бірі толықтырады.
Қорыта айтқанда, деректанудың өзекті категориясы – тарихи дерек
Дәл сол тарихи дерек зерттеу объектісі мен (тарихи шындықпен) субъекті (тарихшыны) жалғастырып тұрған буын.
Шындық – Тарихи дерек – Тарихшы.
Шындық, яғни іс жүзінде болған оқиға деректе бейнеленеді, ал тарихшы болса сол деректің негізінде оқиғаның ғылыми реконструкциясын жасайды.
Тарихи дерек деген түсініктің мәнін дұрыс ұғыну тарихи танымның өзінің объективтілік мәселесін дұрыс шешуге көмектеседі.
Тарихи деректің мәнін ашудың негізінде бейнелену теориясы жатыр
Болған тарихи құбылыстың деректе бейнеленуі дегеніміз сол деректерде болған құбылыстардың әртүрлі образдарда көрінуі
Бірақ оқиға алдымен адамның, яғни деректі жасаушының сезімінде, түйсігінде, ойында және істерінде бейнеленеді, ал тарихи дерек болса сол Адам ойындағы бейнеленудің жемісі, қорытындысы, соның салдары ретінде пайда болады
Осыдан шыға отырып, ХІХ ғ
соңы мен ХХ ғ
басындағы орыстың ірі деректанушы ғалымы, академик А.С.Лаппо-Данилевский: «Тарихи дерек дегеніміз – адам психикасының іске асқан жемісі» деп жазды.
Әрине, адам психикасы тарихи деректі жасау кезінде үнемі қатысады, бірақ ол деректің пайда болуының басты себебі, басты негізі емес
Ол тек объективті оқиғаны қабылдаудың, түйсінудің психологиялық ортасы ретінде сол сезімді, түйсікті тарихи деректерге енгізуге қатысады
Образдың бейнеленуші объектімен ұқсастық принципі – деректің объективтілігін көрсететін аса маңызды фактор, оның тарихи шындықты, тарихи оқиғаларды объективті бейнелей алатын қабілеттігінің белгісі.
Адамның іс-әрекетінің нәтижесінде пайда болған объект ретінде, тарихи деректің өзі – нақты шындықтың бір құрамдас бөлігі (кез келген дерек материалды)
Демек, нақты объективті шындық деректе тек қана бейнеленіп қоймайды, сонымен қатар нақты объективті шындық туралы мәлімет тарихи дерекке енеді
Сондықтан объективтілік дегеніміз нақты шындықтың деректе бейнеленуі мен ол туралы мәліметтің дерекке енуінің диалектикалық бірлігі болып табылады.
Дегенмен, сөз жоқ, әрбір тарихи дерек субъективті, өйткені ол адам санасының, нақты іс-әрекетінің жемісі, яғни субъектің (деректі жасаушының) дүниеге келтірген туындысы («Объективті дүниенің субъективті бейнесі»)
Басқаша айтсақ, кез келген тарихи деректе оны жасаған субъектің, яғни жеке адамның өзіне тән (әлеуметтік не жеке) белгілері қалады
Сондықтан еш уақытта тарихи шындық пен тарихи дерек толық сай келеді деп айтуға болмайды.
Сонымен, тарихи дерек дегеніміз – объективтілік пен субъективтіліктің диалектикалық бірлігі
Бұл жердегі объективтілік – болған оқиға, яғни шындық, субъективтілік – жеке адамның, яғни дерек жасаушының іс-әрекеті
Біріншіден, оқиға болмаса дерек те болмайды
Дерек нақты оқиғаның салдарында пайда болады, екіншіден, дерек өзінен-өзі де пайда болмайды
Ол нақты бір субъектің немесе субъектердің саналы іс-әрекетінің нәтижесінде жасалынады, яғни пайда болады
Сондықтан біріншіден, кез келген деректе белгілі бір дәрежеде нақты оқиға туралы ақпарат болады, екіншіден ол ақпарат субъективті болып келеді
Демек, зерттеуші дерекке деректанулық талдау жасау арқылы деректегі ақпараттың объективтілігі мен субъективтілік деңгейін ажырата білуі керек.
Баяндамада бағдарламаның негізгі мақсаттарының бірі: «қазақтардың ұлттық тарихының көкжиегін кеңейту, ұлттың жаңа тарихи дүниетанымын қалыптастыру» деп айтылды
Қазақтардың ұлттық тарихының көкжиегін кеңейту, қазақ тілін жете білетін, оның төл деректерін оқып, талдау жасай білетін, әртүрлі үлгіде дүниеге келген қазақ жәдігерлерін, әсіресе шет жерліктер жасаған жәдігерлерін ғылыми сыннан өткізе білетін адамдардың ғана қолынан келеді
Демек, осы іспен арнайы айналысатын мамандар даярлау керек
Демек, болашақ қазақ тарихының жазылуы деректану ғылымының дамуымен тікелей байланысты.
Әрине, біз деректану сияқты іргелі ғылымға толық талдау жасауды мақсат етіп отырған жоқпыз
Дегенмен, осы айтылғандардың өзі де деректанудың ұлттық тарихты зерделеуде алатын орнын көрсетеді ғой деп ойлаймыз
Сондықтан да мен ойымды «Ана тілі» газетінің 1998 жылы 9 сәуірде жарияланған «Қазақ тарихы деректану ғылымы негізінде жазылуы тиіс» деген мақаламда айтылған сөздермен аяқтағым келіп отыр
Онда: «Іргелі ұлт тарихы сияқты ауқымды мәселенің шешілуі бір газеттің немесе бірнеше адамның қолынан келетін іс емес
Ол – ұлттық көлемде, мемлекеттік деңгейде шешілуге тиісті іс
Тек мемлекет тарапынан тұрақты көрсетілер қолдау ғана бұл мәселенің біртіндеп шешілуіне жағдай жасайды
Сондықтан мен сөзімді осы газет арқылы биылғы жылдың Президент жарлығымен Ұлттық тарих жылы болып жариялануына байланысты құрылған мемлекеттік комиссияға арнаймын
Себебі бұл комиссияның шын мәніндегі ақиқат төл тарихымыздың пайда болуына алғышарттар жасауына мүмкіндігі бар деп ойлаймын
Бұл істің маңыздылығын зиялы қауым өкілдерімен кездесуінде Елбасы Нұрсұлтан Назарбаев – «Түптеп келгенде тарих тек ғылым үшін зерттелмейді
Ол ең алдымен тарихтан тағылым, сабақ алу үшін зерттеледі» деп тағы бір мәрте атап айтты.
Егер, ұлттық тарихымызға байланысты жоғары дәрежеде арнайы құрылған осы комиссия, сөзімізге құлақ салып, қажет деп жатса, мен осы мәселе бойынша нақты ұсыныстар жасауға, бағдарлама ұсынуға дайынмын».
Міне, осында айтылған сөздерімді еш өзгеріссіз бүгінгі күні Мемлекеттік хатшының басшылығымен жұмыс істеп жатқан коммиссияға да арнаймын
Мүмкін бұдан 15 жыл бұрын «ұлттық тарихымызға байланысты жоғары дәрежеде арнайы құрылған комиссия, сөзімізге құлақ салып, қажет деп» таппағанымен, бүгінгі комиссия қажет деп жатса «мен осы мәселе бойынша нақты ұсыныстар жасауға, бағдарлама ұсынуға» бүгін де дайынмын.
Қамбар АТАБАЕВ, 
әл-Фараби атындағы Қазақ ұлттық университеті Әлем тарихы, тарихнама және 
деректану кафедрасының профессоры,
тарих ғылымдарының докторы, 
деректанушы
