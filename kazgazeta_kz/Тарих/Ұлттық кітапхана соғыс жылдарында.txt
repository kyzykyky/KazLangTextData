Биыл еліміз айтулы оқиғалардың бірі – Ұлы Жеңістің 70 жылдығын тойлауға қызу дайындық үстінде
Ұлы Отан соғысының сұрапыл жылдарында мәдениеттің барлық салалары, оның ішінде А.С
Пушкин атындағы Мемлекеттік көпшілік кітапханасы еліміздің бейбіт өмірге жетуіне (қазіргі Қазақстан Республикасының Ұлттық кітапханасы) оқырмандарға қызмет көрсету арқылы өзінше үлес қосып тұрды.
А.С.Пушкин атындағы Мемлекеттік көпшілік кітапханасы мен Халық ағарту комиссариатының кітапханашыларға әдістемелік құрал шығаратын полиграфиялық базасы болмағандықтан, көптеген материалдар мен ауылшаруашылығы әдебиеттерін насихаттауға арналған ұсыныс тізімдерін ротатор арқылы көбейтіп отырды
Кейбір кездері тек машина арқылы көбейтіліп, облыстарға ғана жіберілді
Соғысқа дейінгі жылдарда әдістемешілер облыстық және аудандық кітапханаларға сирек баратын
Көп жағдайларда облыстарға семинар, курс жұмыстарын ұйымдастыру үшін шығатын
Іссапарлары кезінде кітаптарды жіктеу, орналастыру жайын үйрететін
Алайда көпшілік кітапханаларда мамандардың тұрақсыздығынан бұл жұмыстар ойдағыдай жүргізілген жоқ
Ұлы Отан соғысы қарсаңында А.С.Пушкин атындағы кітапханада кітап қоры 800 мыңнан, оның ішінде қазақ тіліндегісі 30 мыңнан асты
Өлкетану қорында 35 мың, ал шет тілінде 47750 кітапқа толықты.
1941 жылдың 22-маусымынан бастап кітапхана жұмысы күрт өзгерді
Көптеген митингілерде халық Отанды қорғауға тастай бекінгендерін бірауыздан мәлімдеді
Қазақстан бойынша мыңдаған адамдар Әскер қатарына ерікті түрде баратындары туралы өтініш білдірді
Мемлекеттік көпшілік кітапханасы қызметкерлерінің бір бөлігі өз еріктерімен майданға аттанды, солардың қатарында ағайынды Ахметовтер, Иван Бондаренко, Владимир Маховиков, Григорий Царев, кітапхана директоры Мұхтар Жанғалин, барлығы 11 адам болатын
Мұхтар Жанғалин мен Григорий Царевтан басқалары соғыс майданында қаза тапты.
1942 жылы соғыстың алғашқы қыс айла­рын­дағы әйелдер жұмыс істейтін ұжымға бар ауыртпалық жүктелді
Әйелдерге екі еселеп жұмыс атқаруға тура келді
Кітапхананың жұмысы соғыс уақытына сәйкес тәртіпке ауыс­ты: штаттар қысқартылды, демалыс күндері күшін жойып, жұмыс аптасы 6 күнге созылды
Сол кездегі соғыс уақытының заңы бойынша үстеме жұмыс жүргізілді: барлық жексенбілерде қоғамдық іс-шаралар ұйымдастырылып, кітапхана түнгі сағат 12-ге дейін жұмыс істеді
Осылайша кітапхана жұмысы бұрынғы нормалармен жалғаса берді
Бірақ, қызмет көрсететін адам саны аз болғандықтан, өз мүмкіндіктерін барынша пайдалануға тура келді
Соғыстың бірінші жылындағы қатал жағдайларға қа­рамастан, бөлімдердің 1941 жылғы өндірістік жос­парлары дер кезінде орындалды
Ол туралы ашық пар­тия-комсомол жиналысында талқыланған со­циалистік жарыстың қорытындыларынан кө­руге болады
Соғыстың халыққа тигізген ауыр зардабы әрбір қазақстандықтан аянбай еңбек етуді талап етті
Адамдардың өздерінің мүшкіл жағдайларына қарамастан, патриоттық сезімі өте жоғары еді
Олардың алдында жеңіске жету жолында жанкешті еңбек ету, іске берілгендік, Отан үшін тер төгу мақсаты тұрды
Соғыс жылдарында Алматы қаласы ғылыми-зерттеу мекемелерінің, оқу орындарының қызметкерлері, сондай-ақ студенттер эвакуацияланған орталықтардың біріне айналды
Аса көрнекті жазушылар, ғалымдар, өнер адамдары, композиторлар Алматыға көшірілді
Оқырмандардың жоғары талаптарын қанағаттандыру, сұраныстарын орындау және оларға мәдениетті қызмет көрсету үшін кітапхана қызметкерлерінің тынымсыз еңбек етулеріне тура келді әрі бұл міндетті ойдағыдай атқарды
Кітапхананың оқу залына жазушылар В.Луговский, А.Н.Толстой, С.Успенский, режиссер С.Эйзенштейн, КСРО халық артистері М.Жаров, Б.Чирков, Н.Черкасов, Л.Целиковская, В.Марецкая, Н.Сац, А.Абрикосов, П.Кадочников, академиктер Потемкин, А.Адоратский, А.М.Панкратова, т.б
мәдениет, ғылым қайраткерлері, тарих мамандары үнемі келіп тұрды
Соғыс жылдарында К.Г.Паустовский, С.Я.Маршак, Н.Сац кітапхананың тұрақты оқырмандарына айналды
Сондай-ақ, бұлардың барлығы да қор құрамымен көрсетілген қызметке жоғары баға берді
Ұлттық кітапхананың сирек кітаптар мен қолжазбалар бөлімінде У.Воинов пен С.Эйзенштейннің 8 дәптерден тұратын суреттері сақталған
Осы суреттер кітапханаға «Иван Грозный» кинофильмін Алматыда түсіру аяқталғаннан кейін тапсырылды
Режиссер, өнертану ғылымының докторы кеңестік киноматографияның хас шебері С.М.Эйзенштейннің өз жазбасында: «Кітапты сүйемін! Кітап сақтау қоймаларын құрметтемеу мүмкін емес
Кітапхананың төбесіне дейін жеткен сөрелердегі кітаптарға үңілуден артық қандай рақат бар
Жер шарындағы кітап сақтау қоймаларының ұзыннан-ұзақ саны туралы ризашылық сезімімді жадымда сақтаймын: Петербургтегі көпшілік кітапхана, Мәскеудегі В.И.Ленин атындағы кітапхана, кезінде Маркс жұмыс істеген Лондондағы Британ көпшілік кітапханасы, Кэмбридж, Колумбия және Гарвард университеттерінің кітапханалары, Париждегі, Нью-Йорктегі Ұлттық кітапханалар, Армениядағы Эчми-Эдзин кітап сақтау қоймасы немесе Мехико-Ситидегі Ұлттық кітапхана – солардың барлығынан қайсыбір мәселемен айналыса бастағаныңда аса зәру болатын қай замандардағы керек дүниеңді табасың
Ой мен мәдениеттің осы интернационалды сақтау қорлары туралы ойлағанда, Алматының Пушкин атындағы кітапханасы көкейіме келеді» деп баға берді.
Ал Алматыға эвакуацияланған белгілі тарихшы-ғалым Н.М.Дружинин, 1941 жылы қазанда: «Қазақтың А.С.Пушкин атындағы көпшілік кітапханасы Алматыдағы жарқын мәдени ошақтардың бірі
Ол өзінің кітап байлықтарымен ғана емес, сонымен бірге оқырмандарға тамаша қызмет көрсетуі арқылы да өзіне қалың көпшілікті тартады
Біздер, эвакуацияланған ғалымдар үшін кітапхана ғылыми жұмысымыздағы аса маңызды тірегіміз болды» деп жазды.
Соғыс жылдарында республиканың аса көр­нек­ті ақын-жазушылары: М.Әуезов, С.Мұқанов, Т.Жароков, Ә.Тәжібаев, майдангер-ақындар: П.Куз­нецов, П.Богданов және т.б
зиялы қауым өкіл­дері кітапхананың жиі қонақтары болды
А.С.Пушкин атындағы Мемлекеттік көпшілік кітап­ханасы соғыс жылдарында 30 әскери бөлімдер мен гос­питальдарға қызмет көрсетіп, оларға 300-ден аса көп­шілікке арналған әртүрлі іс-шаралар өткізді.
Екінші дүниежүзілік соғысы жылдарын­дағы баспасөз уайым кешкен, сарыла күткен ха­лыққа қатты әсер етті
Баспасөз халықпен тығыз байланыста болып, олардың мұңына ортақтасты
Күш-жігерін ортақ жауды жеңуге жұмылдырды
Сондай басылымдардың бірі И.В.Панфилов атындағы 8-гвардиялық дивизияның саяси бөлімі шығарған «Отанды қорғауда» («На страже Роди­ны», 1942 -1945) газеті
Осыдан бірнеше жыл бұрын газеттің барлық санының көшірмесін жасап, оны түптеп, осы газетте қызмет атқарған тілші Бисен Жұмағалиев ақсақалдың ұлы өз қолымен Қазақстан Республикасы Ұлттық кітапханасының сирек кездесетін кітаптар мен қолжазбалар қызметінің қорына әкеліп тапсырған
Мұндай бағалы естеліктің барлық саны қазір қорда түгелдей сақтаулы
Бүгінде Бисен Жұмағалиев ақсақал 92 жасқа толып отыр.
А.С.Пушкин атындағы Мемлекеттік көпшілік кітапханасы соғыс жылдарында оқу залдары, абонемент, көшпелі кітапханалар, госпитальдар, әскери бөлімдер мен әскерге шақыру органдары арқылы 1,5 миллионнан аса адамға қызмет көрсетіп, 2,5 миллионнан аса кітаптар мен журналдар берді
Кітапхана қабырғасында өткізілген дәрістерге, баяндамаларға, конференцияларға, пікірталастарға, жазушылармен, ғалымдармен және өнер қайраткерлерімен кездесулерге 200 мыңға жуық адам қатысты.
Соғыс кезіндегі табанды еңбектері үшін 300-ге жуық кітапханашы «1941-1945 жж
Ұлы Отан Соғысындағы ерлігі үшін» медалімен марапатталды
Солардың ішінде А.С.Пушкин атындағы Мемлекеттік көпшілік кітапханасының 38 қызметкері бар
Қазақ КСР-ының 25 жылдығына байланысты 50 кітапханашыға ҚазКСР Жоғарғы Кеңесінің грамоталары тапсырылды
Республикалық кітапхана қызметкерлері КСРО Жоғарғы Кеңесінің Жарлығымен орден-медальдармен марапатталды
Мәселен, Е.Н.Шмелева – «Құрмет белгісі» орденімен, Ф.А
Абдуллина және А.Т
Спальвина медальдармен марапатталды.
 
Айзада Байдарова,
Айткүл Жақыпова,
ҚР Ұлттық кітапханасының
қызметкерлері
