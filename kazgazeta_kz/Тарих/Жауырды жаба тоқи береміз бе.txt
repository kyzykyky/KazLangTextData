Ақтөбе облысында да Қазақстанның басқа өңірлеріндегідей патшалық заманнан, кешегі кеңестік кезеңнен қалған бұрмаланған атаулар тұнып тұрған-ды
Тәуелсіздік алған жиырма жыл тарихи атауларымызды қайтарып алуға біраз мүмкіндік берді
Атаулары бұрмаланып кеткен ұзын саны 167 елді мекеннің бүгінде 140-ы тарихи атауларына қайта ие болды
Бұл, әрине, оңайлықпен жүзеге асқан жоқ
Әуелі Ақтөбе облысының топонимикалық атауларына зерттеу жүргізіліп, екі тілде екі томдық шығарылды
Оған республика ғалымдары тартылды
Үш жылдық жоспар қабылданып, елді мекендерде түсіндіру, насихаттау жұмыстары жүргізілді
Оған бұқаралық ақпарат құралдары кеңінен қатысты
Енді қалған 20 елді мекеннің атауын қайтару ісі қиынға түсіп отыр.Міндет – орысша аталған атаулардан құтылу емес
Болгар халқы тұратын Болгарка селосын, Тарас Шевченко ат ізін салған елді мекенді, басқа да тарихи тұлғалар атындағы ауылды сол күйінде қалдыра беру ойымызда
Демек тарихи атаулары дәлелденген ауылдар ғана өз атауына ие болды
Көріп отырғаныңыздай, көрсеткіш жаман емес, алайда қордаланған мәселелер алда әлі де жүйкені жұқартатын түрі бар
Соның бастысы енді нысандарға есім беруде кездесіп отырған мәселелер дер едім.
«Жартасқа бардым, күнде айқай салдым, одан да шықты жаңғырық» демекші, бүгінде күндіз күлкіден, түнде ұйқыдан айырған мәселе – осы ономастиканың қайнауы бітпейтін іске айналғаны
Тіпті осы туралы заңнамалық құжаттарды ақтарғанда біреу арнайы дау туғызу үшін жасап қойды ма екен деген ой мазалайды
Өйткені, көкесіне көше сұраушылар, атасының атын ұлықтаушылар, өз руының батырын дәріптеушілер (әрине, батыр есімі жалпы қазақ әйгілі болса, аруақ алдында парызымыз) көбейіп кетті
Мұндайда қазекемнің «көңілі құртқа шабатыны» белгілі
«Тисе – терекке, тимесе – бұтаққа» деген де пиғыл жоқ емес
Ал Қазақстан Республикасының «Қазақстан Республикасының әкімшілік-аумақтық құрылысы туралы» Заңының 14-ші бабы жергілікті әкімдерге көше беру мәселесін өздері шешуге негіз жасаған
Сонымен қатар объектілерге адам атын беруде де «жарыс» басталды
Біреу қайбір соғысы майданында болған әкесінің, біреу кеңшар (совхоз) басқарған атасының, т.т есімдерін «мәңгілікке қалдырудың» ұтымды жолын ономастикадан іздеп әлек
Заңнамалық тұрғыда нақты талап жоқ
Сосын-ақ тетіктің босаңдығын білген жұрт елді мекенге әкесінің, атасының есімін қалдыру туралы Елбасының, облыс әкімінің атына хат жазып, шенеуніктердің, яғни біздің жағамызға жармасып бағады
Бұл – бұрынғы партиялық тәсіл
Түп­теп келгенде мәселені заңдылық тұр­ғыда әуелі қарайтын жергілікті жер екенін, оның сатылап өтетінін білмеушілік­тен, білсе де, білгісі келмеушіліктен туындап отырған жағдай
Жергілікті өкіл­ді және атқарушы органдардың құзыре­тін білмесе білмесін, БАҚ-да жазыл­ған түсіндіру, тіпті өзіне жазылған хаттың мазмұнына, байыбына бармайтынын не істерсіз
Осыдан келіп бүгінде атауларды өзгертуге мораторий жарияланып, атау алуға лайықтылар да сол «күріш ішіндегі күрмекпен» тасада қалып отыр
Мәселен, Ақтөбе облысы бойынша осындай 30-дың үстіндегі ұсыныстар 2005 жылдан бері қарай жоғары жақтың қарауында шаң басып жатыр.
Елді мекеннің тарихи атауын қайтару үшін сол жердің тұрғылықты тұрғындарының пікірін ескеру керек
Заң солай дейді
Сол себептен өзге ұлт өкілдері көп шоғырланған аймақтағы елдің пікірі ескі атаудан ауытқымайтыны белгілі
Айталық, Ақтөбе облысындағы Петропавловка ауылының атауын Желтау деп өзгерту аяқсыз қалды
Сол сияқты Дмитриевка ауылында Решетниковтың үрім-бұтағы тұратындықтан олар қарсы болды
Сонда қазіргі жастардың тарихты білмеуі былай тұрсын, әлі де өздерінің ауылы Ресейдің бір бұрышы деп есептейді білем, біздің тарихымыз осы деп отырып алады
Олардың ойынша «Покровка» да, «Веренка» да, «Дмитриевка» да «тарихи атау» көрінеді
Ол жерде бұрын-соңды қазақ атауы болмаған сыңайлы.
Ономастика мәселесі былайғы елде тап біздің елдегіге қарағанда қатты өзгертілмеген
Тіпті керек десеңіз, ономастика туралы дау бола қалса, өзге ұлт өкілдері қазақтың бұрынғы жерлеріндегі, мысалы, Орынбордағы Қуандық ауданы сол күйінде аталатынын біздің алдымызға тартады
Сонда оны не деп атау керек? Ол тарихи атауы ғой
Оның өзінде «Кувандыкский район» деп транскрипциясын өздерінің тіліне қарай бұрып алғаны есепке алынбайды да.
Жақында Г.Р.Державин атындағы Тамбов мемлекеттік университетінің шығармашылық үйі «Экология языка и речи» деген ғылыми жинақ шығарыпты
Оны олар теңдесі жоқ ғылыми еңбекке бағалап отыр
Мейлі ғой, мүмкін ғылыми тұрғыда бағалы шығар
Алайда, сыртының өзі ескі славян жазуымен көмкерілгені нені меңзеп тұрғанын аңдатса керек
Кітапты дайындауға Ресей, Қазақстан, Қырғызстан, Украина, Германия, АҚШ, Польша, Македонияның жетекші ғылымдары атсалысқанын астын сызып тұрып көрсеткен
Демек аспаннан алынып отырған жоқ, тілдің тазалығын сақтаудың ұтымды тұстарын бізден үйреніңдер деп отыр.
Егер біздің Ақтөбе облысындағы өзге ұлт өкілдері көп шоғырланған жерлерде сол жердің тарихи атауын өзгерту туралы әңгіме қозғалса болды, жел тұрғандай шу ете қалатын әдет бар
Оның арты әкімге тарихи атау беруді қоя тұруды өтінген ұжымдық хат жазумен аяқталады
Осыны көріп жүрген біз жинақтың нені мақсат еткенін оқымай-ақ біліп отырмыз
Тек біздің қазақстандық ғалымдарымыз не айтты екен…
Ертеректе мынадай бір мақала шыққан
Г.Галкина деген автор Ресей геологы Л.К.Диденко-Кислицинаның бүгінде тарихи атауларды қайта атауға алаңдаушылық білдіретінін жазыпты
Жоңғар Алатауының солтүстігінде алтын іздеумен біраз машықтанып жүрген ол өзінің «тілі келмейтін» біраз атауларға сүрініп, жығылып тұрса керек
Оның айтуы бойынша өткен ғасырдың 90-шы жылдары елді мекендерді қайта атау кезінде тек қана орыс атаулары ғана емес, қазақ атаулары да «зардап» шегіпті-міс
Кеңес дәуірінде геология, тектоника, гидрогеология, т.б салалардың зерттелгенін, атаулардың содан қалғанын дәлелдеп бағады
Оған 1965 және соңғысы 1980 жылғы жер бедерін (картасын) мысалға алыпты
«Ол жерлердегі атауларды ономастикалық комиссиялар қысқартып тастаған» деген байбалам салған
Мақалада «Андреевка» деген селоның жанынан 1958 жылы сүтқоректілердің фаунасы табылыпты
Мұны Моңғолиядан кейінгі екінші орын алатын ғылыми жетістікке балаған
Қазір Андреевканың атауы өзгертілгені, оның ғылымға «қатты» нұқсан келгені туралы ашына жазыпты
Қандай нұқсан? Жер орнында, байлық оның астында
Қайта атаудың қазба байлықтарына тигізер зияны неде? Осы да әңгіме болып па? Географиялық карта жыл сайын болмағанымен он жыл сайын өзгертуге келеді емес пе
Ғылым ол жерден адасып кетсе, кете берсін, сол жерде жерленген ата-бабаларының сүйегіне түскен таңбаны көріп отырып, тарихи атауын қайтаруды жүзеге асырған жандарға мың алғыс
Одан әрі автор «Глиновка», «Тонкорыз» деген жерлердің де атаулары өзгергенін тілге тиек етеді
Сонда түсіндік, қазақша атау деп отырғаны «Тонкорыз» екен ғой
Оның, әрине, «Төңкеріс» екені бізге ғана түсінікті және оның мағынасын біз ғана білеміз
Қазан төңкерісі де күл-талқан болып, бүгінде тәуелсіз ел екенімізді осылар түсінбейді, түсінсе де әліптің артын бағып, әлде «не болар екен, айта берейік» дейтін шығар
«Балта жарқылдап, жаңқа ұшадының» кері
«Бірі болмаса, бірі шала қазақтың ойында қала берсін» деген жымысқы ой да жоқ емес шығар.
Одан қалды, бұлардың біздің қазақ тілінің орфографиялық жазу ережемізге күдікпен қарайтынын қайтерсіз
2002 жылы А.Байтұрсынов атындағы Тіл білімі институты, «Картография» кәсіпорны, Қазақстан Республикасының Ғылым және білім министрлігі бекіткен «Географиялық атаулардың орыс тілінен қазақ, қазақ тілінен орыс тіліне аударылғандағы айтылу ережесіне» қарағысы жоқ, өз тілдері келетіндей болса болды
Бұл –тоқыраудан қалған саясаттың сарқыты, «бөліп ал да билей бер»
Жоңғар Алатауын орыс тіліндегі транскрипциясы бойынша Жонгарский деудің орнына – «Джунгарский», Жамбылды – «Джамбул», Әбілқайыр ханды – «Абулхайыр хан» деп атау сіңісті деп ойлай ма екен? Әрине, өз құлақтарына сіңісті
Алайда қазақ тілінің нормаларына келе ме?
Ресейдің өзі «Ономастикадағы Украинизм» дегенді айтып жүр
Волгоград облысының ономастикасындағы украинизм туралы мәселе терең талдана бастады
1654 жылдары Украинаның орталық аймақтарынан Еділ мен Донның бойына қашып келіп, қоныс аударушы шаруалар мен казактарды І Петр патша Царинцынның маңындағы далалық жерлерді игеруге пайдаланған
Украиндықтардың өздерінің мәдениетін, салт-дәстүрлерін сақтауда және оны өздері тұрған жерде пайдалануда, елді мекендерге өздеріне тән атаулар беруде ерекше белсенділік танытатынына тарих куә
Кез келген аймақтан украиндықтардың атауын кездестіруге болады
Оның мысалын алыстан іздеудің керегі де жоқ, біздің облыс аумағында да қоныстанушылардың атап кеткен жер атаулары жетіп артылатын-ды
Украинка, Полтавка, Херсон, т.б атаулар – осының айғағы
Ресейде де осы мағынада Черкасск, Успенка, Богословка, т.б атаулар орыстардың да қытығына тие бастаса керек
Біз мұны өзгенің шаужайына жармасып, шаруасын тіктеп беру үшін айтып отырғанымыз жоқ
Қазақта «Өзің диуанасың, кімге пір боласың» деген мақал бар
Өздерінің шекесі шылқымай отырып, біздің ата-бабаларымыз атап кеткен жердің атауын қайтаруға қарсы тұратындарын қайтерсің.
Тағы бір мәселеге тоқтамай өтуге болмайды
Өткен жылы «Ономастика мәселелері бойынша кейбір заңнамалық актілеріне өзгерістер мен толықтырулар енгізу туралы» Қазақстан Республикасы Заңының жобасын талқылау үшін бір дүркін Астана, кейін Ақмола облысының Бурабай елді мекенінде жиын болды
Осы жиындарда ономастиканың жілігін шағып, майын ішкендер қызыл кеңірдек болып пікір алмасып, шыр-пыр болып талай-талай ұсыныс айтысып тарасты
Соның бірі – облыстық өкілдік және атқарушы органдардың тиісті аумақ халқының пікірін ескере отырып, облыс орталығының құрамдас бөліктерінің атауын өзгерту туралы мәселелерді шешетіні жөнінде енгізілгелі отырған толықтыру еді
Бұл осы заңның 13-бабына қайшы келеді
Ол қалалық өкілдік және атқарушы органның құзыретіне кіреді
Сол сияқты адам есімі қайтыс болғаннан кейін жеті жыл өткесін ғана берілуі дұрыс болар еді
Қазақта жеті, тоғыз деген киелі сан
Әйтпесе, топырағы суымай жатып есімін ұлықтау орын алып бара жатыр
Оның үстіне тұрғын үй, ғимараттарға ескерткіш тақта орнату үрдісі белең алуда
Қалада айналаңа қараудың өзі қорқынышқа айналды.
Десек те өзгертулер мен толықты­рулар енгізілгелі отырған заңның қазаны әлі қайнап жатыр
Оның қақпағын ашатын кез келгеніне де біраз уақыт өтті, алайда ештеңе өзгеріссіз қалып отыр
Рас, арада Парламент пен жергілікті мәслихаттардың депутаттарын сай­ладық
Одан кейін де алтын уақыт жылжып өтіп жатыр, жоғарғы жақ үнсіз
Жауырды жаба тоқымай заңдылығын айтайық.
Алмат ПАНГЕРЕЕВ,
Ақтөбе облыстық Тілдерді
дамыту басқармасының ономастикалық
жұмыстар және талдау бөлімінің
бастығы, облыстық ономастика
комиссиясының хатшысы
