2001 жыл
Елдегі қоғамдық-саяси оқиғалардың дені Қазақстанның тәуелсіз мемлекет болуының 10 жылдығына байланысты өтіп жатты
Осы жылдарда Қазақстан түрлі қайшылықтар мен қиыншылықтарды жеңіп, тәуелсіз мемлекет ретінде толық қалыптасты
Қоғамдық қатынастардың негізгі салаларын қамтыған реформалар белсенді жүргізілді
Мемлекет өз қаржысын білімнің, ғылымның, медицинаның сапасын жақсартуға бағыттай бастады
Сонымен қатар әлемдік терроризм мен діни экстремизмнің қауіптерінің күшейе түсуіне байланыс­ты Қазақстанның қорғаныс қабілетінің нығаюына назар аударылды. 
Қазақстанның әлем халықтарының алдында беделінің өсіп, танымал бола түсуіне әлем католиктерінің дін басшысы Рим Папасы ІІ Иоанн Павелдің Қазақстанға пасторлық сапары әсер етті
Рим Папасы елдегі дінаралық және этносаралық татулық жағдайына жоғары баға берді
Қасиетті дін басшысының келуіне орай Астанада жаңа рим – католик діні костелі бой көтерді
Понтифик өз сөзінде Қазақстанның бейбітсүйгіш саясаты оның кемел болашағының кепілі болатындығына сенім білдіріп, байлық пен кедейлікті тым алшақтатпауға шақырды.
Қазақстан Кеңес Одағының артынан күйрейді деп сәуегейлік айтушылар оңбай қателесті
Қазақстан халқы қазақ ұлтының мемлекет құрушылық рөлін мойындап оның маңында топтаса түсті
Мемлекеттік тілдің де жалпықазақстандық ұйытушылық қызметі күшейе түсті
«2001-2010 жылдарға Тілдерді қолдану мен дамытудың он жылға арналған мемлекеттік бағдарламасы» бекітілді
Бұл құжатқа сәйкес ҚР Қарулы Күштерінде мемлекеттік тілді енгізу үрдісі басталды
Осы жылы орта мектептерде оқитын 3,5 миллион оқушының 1,6 миллионы (50,6%) қазақ мектептерінде оқыды
Бұл көрсеткіш 1991 жылы 40% ғана болатын
1,5 миллионы орыс тілінде (45%), 1991 жылы 54% болатын
Деректер 10 жылда орта мектептерде қазақ тілінде оқытатын оқу орындарының үлес салмағының ұдайы арта түскендігін нақты дәлелдейді
Алайда, қала мектептерінің мемлекет тіліне ауысуы ауылдық жерлерге қарағанда баяу жүрді
Жоғары оқу орындарында орыс тілінде оқыту әлі де болса басым болды
2001 жылы жоғары оқу орындарындағы студенттердің 32% қазақ тілінде, 68%-ы орыс тілінде білім алды
Бағдарлама мемлекеттік тілдің қолданыс аяларын кеңейтудің тиімді шараларын күн тәртібіне қойды.
Қазақстанның халқының тарихи жадының жаңғыруына әсері болған оқиға 2001 жылдың көктемінде Л.Н.Гумилев атындағы Еуразия ұлттық университетінде Күлтегін ескерткішінің ғылыми көшірмесінің орнатылуы болды
Түркі халықтарының ортақ мұрасы болып табылатын Күлтегін жазбалары Моңғолия жерінде сақталған
Жазбалардан қазақ халқының тарихы тереңде екендігі, түркі тайпаларының негізін бүгінгі қазақ этносының бабалары қалағандығын көруге болады.
Қазақстандағы мәдени жаңару үрдісінің іргетасы экономикалық жаңару болды
2001 жылы елдегі өнеркәсіп өнімдерін өндіру 14 пайызға өссе, сыртқы сауда айналымы 18 пайызға өсіп, негізгі қорларға инвестиция тарту 30 пайызға дейін артты
ЖІӨ өсуі 2000 жылы 9,6% болса, 2001 жылы 12,6%-ға жетті
Мұндай даму қарқынына Жер шарындағы 10-шақты мемлекеттер ғана қол жеткізе алды.
Мемлекет елдің ішкі инфрақұрылымын жақсартуға көптеп қаржы бөлуге мүмкіндік алды
2001 жыл автомобиль жолдары жылы болып жарияланды
Трансевразиялық «Батыс Еуропа – Батыс Қытай» автомагистралі құрылысы басталды
Бұл жолдың 3000 шақырымын салу Қазақстанға жүктелді
Бірнеше мың шақырым тас жол жөндеуден өткізіліп, Каспийдегі теңіз порты қайтадан жарақталды.
Қазақстан үкіметі әлеуметтік саланы дамытуда көптеген шараларды іске асырды
8 мыңдай оқу орыны компьютерлендірілді
Соның 6 мыңдайы ауыл мектептері болды
Елдегі 80% мектептер жөндеуден өткізіліп, 92 жаңа орта мектеп салынды
Мектеп түлектеріне 2001 жылы 24 мың білім гранттары бөлінді
Гранттар саны 2000 жылға қарағанда 3 мыңға артты
Мемлекеттік қызметкерлердің жалақысы 25% өсірілсе, зейнетақының ең төменгі мөлшері 45% арттырылды.
Айтылған жетістіктер Қазақстанның өтпелі кезеңнің дағдарыстық сатысынан толық өткендігін, транзиттік экономиканың ауыр салдарынан аттап өткендігін дәлелдейді
Қазақстан индустриалды қоғам құру міндеттерін ойдағыдай шеше бастады.
Халық пен биліктің өзара түсіністігі елдегі этносаралық татулық пен қоғамдық келісім ахуалында мүмкін болды
Қазақстан азаматтарының ұлттық, діни айырмашылық­тарына қарамастан құқықтары мен бостан­дық­тарының теңдігін қамтамасыз ететін заңдар қалыптасты
Қазақстанда ұлттар мен ұлыстар теңдігіне нұқсан келтіретін бірде-бір заң, немесе құжат жоқ
Міне осы негізде ел халқының этносаралық келісімін нығайту мүмкін болды.
Қазақстандағы 2,5 мыңнан астам діни бірлестіктер қызметтерін еркін жүргізе алды
Олар 46 діндер мен діни конфессияларды құрады
Діни ахуалдағы теңдік пен бостандықты діни экстремизм мен терроризм бағытына аударуды көздеген көптеген діни ұйымдардың антиконституциялық қызметтері әшкереленіп, елдегі 29 діни ағымға тыйым салынды.
Даму жолындағы қиыншылықтарға, қайшылықтарға қарамастан Қазақстан халқының мемлекет құрушы қазақ ұлтының маңайына топтасуы, Қазақстан халқы болып бірегейлену үрдісі күшейе түсті.
Сайын БОРБАСОВ,
саяси ғылым
докторы, профессор
