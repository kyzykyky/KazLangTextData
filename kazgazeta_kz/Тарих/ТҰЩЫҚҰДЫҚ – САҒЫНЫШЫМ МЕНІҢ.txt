Жақында Атырау облысы Исатай ауданындағы Тұщықұдық ауылының солтүстік-шығыс жақ бетінде осындай тақырыппен үлкен той өтті
Жергілікті халық сол күні тайлы-таяғы қалмай, күн ұясынан арқан бойы көтерілгеннен-ақ «Едіге талына» қарай шұбыра бастады
Жасыл желектің саясында «Сәт ата», «Таскран», «Бегайдар», «Дуаберген», тағы басқа ұзын саны он үштей киіз үй тігілген
Бір жағында сауда жәрмеңкесі қызып жатса, екінші бір жерінде әсем әуен мен тәтті күй күмбірлеуде. 
Көп ұзамай сахнаға бүгінгі тойдың ұйымдастырушысы әрі осы идеяның бастамашысы, есімі Атырау аймағына та­ныс азамат, «Тұщықұдық ауылының ше­жіресі» атты энциклопедиялық кіта­п­­­тыңқұрастырушы-авторы Сәйпе­ден Сида­ғалиев көтеріліп, алғашқы сөз­ді аудандық мәслихаттың хатшысы Жұмажан Қадимовке берді.
– Бұрынғы Новобогат, Жанбай, Орпа селолық кеңестері жерлерінің бір бөлегін, Айбас, Бабан, Тұщықұдық, Бегайдар ауылдық кеңестерінің жері мен халқын түгелдей біріктіріп, бес мыңға жуық халық мекен еткен Тұщықұдық ауылдық кеңесі бүгіндері қатқылында «қара алтын» өндірген, теңізінен балық аулаған, шаруасы шалқыған іргелі өңірге айналды
Алғаш Тұщықұдық селолық кеңесінің Нарын құмында қалыптасқанына бүгіндері жетпіс бес жыл болса, ауылдық округтің осы атты иеленуіне бес жыл толып отыр
Міне, бүгін осы ауылымыздың өткен тарихы мен бүгінгі өмірін сипаттаған «Тұщықұдық ауылының шежіресі» атты энциклопедиялық кітабы қолымызға тиіп отыр
Оны шығарушы Сәйпеден бауырыма халық атынан шын ризашылығымды білдіргім келеді
Бұл тойдың мақсаты ел бірлігін көрсету, өткеннің ұлағатын кейінгі жас ұрпаққа ұқтыру, туған жерге алыс-жақыннан келген жерлестердің тағзым етуі болып табылады, – деді Ж.Қадимов.
«Тұщықұдық ауылы шежіресі» атты энциклопедиялық кітап Алматыдағы «Сардар» баспасынан шыққан
Бұл баспаның бас директоры – осы ауылда туып-өскен Әділ Қаженбайұлы Қойтанов
Облыстық мәдениет басқармасының басшысы Алтынбек Нысанғалиев пен Қазақстанның еңбек сіңірген артисі, белгілі күйші-домбырашы Айгүл Үлкен­­­баева кітаптың тұсаукесер рәсі­мін жасады
«Қазақ энциклопедия­сы» баспасының директоры, «Дарын» сыйлығының лау­реаты, белгілі ақын Б.Жақыпов, ақын А.Ахметбеков өлеңдерін оқыса, облыстың Құрметті азаматы М.Ғабдісәлімова, Атырау музыка академиялық колледжінің басшысы Г.Садуақасова, аудан әкімінің орынбасары М.Өтеғалиев, ақтөбелік сазгер М.Меңкешев құттықтау сөз сөй­­леді
Кітаптың тұсаукесер рәсі­мін­де бұдан басқа да көптеген қонақ­тар игі тілектері мен жылы лебіз­дерін білдірді
Мереке кезінде мүге­дек жандардың әрқайсысына 20 мың теңгеден қайырымдылық кө­мегі көрсетілді
Биыл мектеп бітіруші Бақберген Балеркеге, Айгерім Сапароваға, Бектас Ха­мидуллаевқа сертификат тапсырыл­ды
Бұдан кейін қонақтар ауыл өнер­пазда­ры Р.Бермағанбетов пен «Әжелер» ансамблінің және «Нарын» ұлт-аспаптар оркестрінің концерттік бағдарламасын тамашалады.
Одан әрі ат бәйгесіне жалғасты
Жиыр­ма бір шақырымдық аламан бәйгеге ауыздығымен алысқан 23 сәйгүлік қатысты
Аламанның бас жүлдесін, яғни «Лада» автокөлігін атыраулық ­Жандарбек ­Жанбалаев (демеушісі Е.Тәниев) ұтып алса, бірінші орынға махамбеттік Жасұлан Хайруллин ие болды
Екінші, үшінші орындар маңғыстаулық Әбілсейіт Ақшабаев пен ақтөбелік Медет Ерғалиға бұйырды.
Бәйге мен жарыс соңында тойды ұйымдастырушылар атынан шабандоздар мен палуандарға ақшалай сыйлықтар тапсырылды
Алыстан-жақыннан келген қонақтар мен демеушілерге қазақы дәстүрмен дастарқан жайылып, құрмет көрсетілді.
А
САЛИХОВ 
Атырау облысы
