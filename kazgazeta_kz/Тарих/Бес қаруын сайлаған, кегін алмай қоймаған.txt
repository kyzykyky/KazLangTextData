Тоталитарлық билік кезінде қазақтың өткен тарихын бұрмалау, елдің бостандығы мен тәуелсіздігін қорғаған хас батырлардың есімдерін халық жадынан ұмыттыру, оларды еске алып елемеу құйтырқы саясаттың арам пиғылды әрекеттерінің бірі болатын
Соның салқыны Байғозы батырға да тиді
Болымсызды дәріптегенде қызыл сөздің майын ағызатын жазғыштар кезінде атақ-даңқы жер жарған, жоңғар шапқыншылығына қарсы жүргізілген Ұлы Отан соғысының қаһармандарының бірі – Байғозы Наймантайұлына әр томының қалыңдығы сынық сүйем келетін Қазақ Совет Энциклопедиясында небәрі 15 жолдық мәлімет беріліпті
Мұның өзі де тарихи шындыққа онша жанаспайды
Олай дейтініміз, батырдың туған және қайтыс болған жылдары қасақана жазылмаған
Екінші Тарақты руға жатпайды, ол іргелі ұлыс
Оның үстіне Орта жүздің Ноқта ағасы болып саналады
Тарақтыдан қазақ елін көркейтуге лайықты үлес қосқан көптеген белгілі қайраткерлер шыққан…
Солардың бірі емес, бірегейі Байғозы Наймантайұлы
Ол 1705 жылы туып, 1803 жылы дүние салған

Батырдың өмір жолын, қазақ елінің тәуелсіздік жолындағы күресіне сіңірген қыруар еңбегін зерттеумен кеңес заманында жұртқа танымал ғалым, ақын Балтабай Адамбаев марқұм айналысқан болатын
Балтекең талай жылдар ел аралап жинаған кұнды материалдарын уақытында жарыққа шығара алмады
Бұдан соң бұл маңызды іспен үзбей, жан-жақты шұғылданған белгілі жазушы-этнограф, филология ғылымының докторы, профессор, марқұм Ақселеу Сейдімбек.

І
Байғозының соғыстағы ерлігі мен батыр атағының жас кезінен шыққанын айғақтайтын тарихи жазба деректер баршылық
Бұған ең алдымен көңіл аударған Шоқан Уәлиханов
Ол «XVIII ғасырдың батырлары туралы тарихи аңыздар» деп аталатын очеркінде Байғозының жас кезінен батыл болғанына Шақшақ Жәнібек батырмен екеуінің арасында болған мына бір жайтты дәлел етеді.
Ресейден кашқан торғауыт-қалмақ­тарды қуып келе жатқан Абылай ханның қолы жолай ат шалдыруға тоқтайды
Ханмен іргелес шатырда Шақшақ Жәнібек батыр демалып отырады
Ол өзінің өр мінез, тәкаппарлығымен де белгілі
Ханнан басқаларды адам деп менсінбейді
Кенет бір жас жігіт омыраулай келіп, ат үстінен қолын созып Жәнібектің қорқорын сұрайды
Бұл батырға шыбын шаққандай әсер етпейді, ештеңе болмағандай қорқорын сорып отыра береді
Темекіге мейірі қанған соң, қорқордың күлін қызыл етігінің өкшесіне қағып түсіріп, қайтадан қалтасына салып қояды
…Көп ұзамай соғыс басталып кетеді
Құрамында 10 мың жауынгері бар торғауыттар Абылай ханның шағын қолын тықсырып, жеңе бастайды.
Қазақтар амалсыздан қашуға мәжбүр болады
Әсіресе қара атты, ұзын қалмақ бет қаратар емес
Батырға да жан керек
Жәнібек те қашады
Қолдан келер қайран жоқ, өкініш өзегін өртеп: «Мына ақымақтың көзін құртатын бір қазақ болмағаны ма?» деп айғай салады
Сол кезде Байғозы жұлқына алға шығып, шірене садақ тартады
Зырқырай ұшқан қозыжауырын жебе қалмақты аттан жай ұрғандай жұлып түсіреді
Бұлай болар деп күтпеген жау абдырап сасып қалады
Қазақтар атойлап қалмақтарға тап береді
Сағы сынған торғауыт жасағы жеңіліске ұшырайды
Сөйтіп, жас Байғозының ержүректігі арқасында қазақ қолы өзінен әлдеқайда күші басым жауды тізе бүктіреді.
Соғыстан соң аузында қорқоры бар Байғозы Жәнібекке жақындап келіп: «Батыр аға, темекі тартатын кез, енді келді» депті
«Міне, Байғозының батырлығы осылай басталған, бұдан соң оның есімін бәрі білді» дейді Шоқан Уәлиханов.
Ш.Уәлиханов осы очеркінде Байғо­зы­ның ерлігімен қатар оның табандылығын, ұстам­дылығын көрсететін тағы бір дерек келтірген
Бұл жолы шайқас қырғыз бен қазақ арасында болады
Қанжығалы Есет батыр манап Теміржанды өлтірген
Қыр­ғыздар ашына соғысып қазақтың үш батырын: Жаулыбайды, Үсенді және Байғозыны тұтқынға алады
Манабының кегін алу үшін қырғыздар қолға түскен қазақ батырларының бірін өлтірмек болады
Жеребе Байғозыға түседі
Одан манапты кім өлтіргенін сұрайды, Байғозы батыр қатқыл үнмен: «Мен ешкімге айғақ болғым келмейді» дейді.
Батырдың бетін шығысқа қаратып, қырық қадам жерге барып қырғыз мергені көздей бастайды
Байғозы шарт жүгінген қалпынан қозғалмай, ажал күтеді
Мынадай қас қақпаған ерлігіне сүйсінді ме, немесе қазақтардың қолында пүшәйман болған қырғыздарды айырбастап алғысы келді ме, әйтеуір мылтық атылмады
«Мен ешнәрсе ойлаған да, қорыққан да жоқпын
Басымды мықтап таңып алдым да мылтықтың атылуын күтіп отыра бердім» депті кейін Байғозы.
Енді Батыр туралы ел аузында сары ал­тындай сақталған тамаша аңыз-әңгіме­лердің кейбіреулеріне тоқталып өтейін
Мұны марқұм әкем Арын Айболатұлынан естіген болатынмын
Бұдан халқымыздың ел қорғаны болған сүйікті ұлдарының асқақ тұлғасын әрқашанда қастер тұтып, соларды кейінгі ұрпаққа үлгі-өнеге тұтатынын байқаймыз
Сонымен…
Хантауына бекінген хонтайшы Қалдан-Сереннің қандыбалақ шапқыншылары Арқадағы қазақ ауылдарының адамдарын байлап, малдарын айдап әкетіп, маза бермепті
Байғозы батыр мен Жарылғап батыр Көкшетаудағы Абылай ханға барып жағдайды айтады.

– Қалдан-Сереннің бергі жағында қалың әскері жатыр
Оған тиісу үлкен соғысқа ұласады
Одан гөрі шағын қолмен хонтайшының ордасын қамап алайық
Соған қолды дұшпанның көзіне түсірмей Бетпақшөл арқылы кім бастап барады?–депті Абылай.
– Мен бастап барамын,–дейді Байғозы.
– Шөлге ұрындырмауды өз мойныма алайын,–депті Жарылғап.
Абылай хан 300 адамдық жасақпен аттаныпты
Әскер бірінің артынан бірі шұбыра тек түнде жүріп, күндіз жатады
Жарылғап қолдың алдында барлаушы, Байғозы артта бақылаушы
Осылай суыт жүріспен Хантауында бейғам отырған қалмақ ордасының үстінен түседі.
Ханның жасағы мейманасы асқан хонтайшының үрейін ұшырып, қан төкпей, айдап әкеткен адамдар мен малдарды түгел қайырады
Хонтайшы айы­бына ханға кызын беріп, бұдан былай тиіспеуге бітім жасайды.
Қайтып келе жатқанда Абылай қолды алға жіберіп, Байғозы мен Жарылғапты алып қалады.
– Жарылғап, сенің түнде найза ша­ныш­қан жеріңнен су табылады
Ал  Байғозы, жетіқараңғыда келе жатып, маңайда қыбырлағанның бәрін көзің шалады
Осы екеуіңнің қандай кереметтерің бар, соны оңашада маған көрсетіндерші? – дейді хан.
Жарылғап сілкініп қалғанда қойнынан алтайы қызыл түлкі ата жөнеледі
Сол сәтте Байғозының қойнынан бір қара бүркіт ұшып шығып, әлгі түлкіге шүйліге береді
Қас пен көздің арасында түлкі жалт беріп, иесі­нің қапталына қойып кетеді… көтеріле жөнел­ген – бүркіт те тез көзден ғайып болады.
– Иә, көрдім, көрдім
Біріңнің киең–алтайы қызыл түлкі екен, екіншіңдікі – қыран бүркіт екен
Аруақты ерлер екенсіңдер, ризамын, – депті Абылай хан.
Әрине, бұл аңыз
Халық батырларын осылайша әспеттеген
Бірақ мұның негізінде бұлтарғысыз шындық бар
Сонау Сарыарқадан оңтүстіктегі Мойынқұм іргесіндегі Хантауына адастырмай алып келетін «Хан жолы» күні бүгінге дейін сайрап жатыр
Бұл жерде сәл шегініс жасап, Байқозы батырдың ғұмырнамалық мәліметтеріне назар аударғанымыз жөн болады.
Наймантайұлы Байғозының туып-өскен жері Арқаның Ортау, Қызылтау деп аталатын сілемді таулардың арасы
Батырдың шыққан тегі Орта жүздің Ноқта ағасы Тарақты тайпасынан
Шежіре дерегі бойынша он екі ата Тарақтының бір атасы Қыдыр болса, одан Қаржау, одан Есенгелді, одан Сүтемген, одан Наймантай батыр, одан Байғозы батыр туған.
Байғозы батыр жасы ұлғайған кезде де қалмақ басқыншыларын қақ маңдайға со­ғудан, ел іргесінің тыныштығын қорғау­дан әсте танбағаны туралы қызықты әңгі­ме­лер әлі де сақталған
Соның тағы бірі мынадай.
Бір жолы жоңғарлар қазақ еліне Қар­қа­ралы жақтан шабуыл жасап, Қара­кесекті басып өтіп, Қуандықтың шетіне жақындап қалды деген суық хабар жетеді
Байғозы батыр дереу Асау күрең атына мініп, Ақса­ры­бас туын көтеріп, сарбаздарын бастап жауға аттанады
Жиені Жарылғап батырға жаушы жібереді
Қалмақтарға Қызылтау бөк­терінде кездеседі
Бірақ бірден ұрыс сал­май, алдын бөгеп, сыртынан қоршап алады.
Көп ұзамай батыстан сары жел тұрып, маңайға сасық тұман түседі
Солтүстіктен калың шаң борайды
Міне, батыр осы кезде ғана дабыл қаққызады
Соғыс бас­талады
Жарылғап батырдың жасағы да қаһарын шаша жауға ат қояды
Жан алып, жан берген қанды майдан қыза түседі
Қалмақ шапқыншылары сарбаздардың тегеурініне шыдас бермей күйрей жеңіліп, қырғынға ұшырайды
Байғозы өзі ұрысқа кірмей, биіктен бақылап, басқарып, ту ұстап тұрады.
– Батыреке, шабуылды неге ерте бас­тамадыңыз? – депті, жеңістен соң Жарыл­ғап.
– Сен де бір соғысымды көрсін, жауды қалай тізе бүктіру тәсілімді үйренсін деп келуіңді күттім,–деген екен Батыр.
Қызылтаудағы сол қырғын болған жер осыдан былай «Сасық жартас» атаньпты.
Жорықтан қайтып келе жатқанда «Сүйінші сұраңдар» деп батыр бәйбішесіне кісі шаптырыпты
Бәйбішесі сүйіншіге қыз алып беріпті
Бұ кезде Батырдың жасы 85-те екен деп қариялар қайран болатын.
Байғозы батырдың көптеген жорық­та­рына белсене қатысып, өзі де талай ерлік көрсеткен жиені Жарылғап батыр бірде:
– Батыреке, қазақ жерін қалмақ, ойрат шапқыншыларынан қорғап көп соғыстыңыз ғой
Сондағы ерекше бір ерлігіңіз туралы айтып беріңізші? – деп сұрапты.
Байғозы батыр сәл ойланып, былай деген екен.
– Ерлікті қашанда ел жасайды, бірақ атағы бастаушыда қалады
Халық жасаған ерлікгі иемденіп неғылайын
Одан да өзіме тән үш нәрсені айтайын:
– Бала кезім, ауыл Балқаштың жағасында отыр.Ұйықтап жатсам Наймантай әкем: «Аққозым мен Қарақозым өлген соң, мені Құдайдың тышқаны да басынды-ау! Мына иттерді мысық құрлы көрмегені ғой» деп жамылып жатқан жарғақ тонымның сыртынан қамшымен екі-үш рет тартып жіберді
Соның алдында ғана Аққозы, Қарақозы есімді екі батыр ағамыз қалмақтармен соғыста мерт болған еді
«Не болды?»  деп оянсам, арқандаулы шұбар атын жолбарыс соғып кетіпті
Жерошақтың жанында жатқан темір көсеуді алып, ат арқандалған жерге келсем, шұбар ат діңкиіп жатыр екен
Санынан жұдырық сыйғандай ойып жепті
Жерге қырбық қар түскен екен
Жолбарыстың ізімен келсем, қалың қамыстың ішінде жатыр екен
Мені көргеннен тісін ақситып тұра ұмтылды
Темір көсеумен қақ басқа бір ұрып сұлаттым да, үйге сүйреп әкелдім
Екінші
Ел жайлауда отырған, үйде шалқамнан ұйықтап жатсам, кеудемде сұп-суық бірдеңе жорғалап келеді
Ақырын көзімді ашып қарасам, білектей қарашұбар жылан
Аузымды аша бердім
Ін деді ме үңіле берді, басын қыршып алдым
Үшінші
Үш айдай ешкі қотыр болдым
Құрт денемді канша жеп жатса да қасынып, етіме қол тигізбедім
Енді ойласам, осыларым ерлік-ау деймін!
ІІ.
Қазақ халқының елдігі мен еркіндігін қорғау жолында жоңғар шапқыншылығына қарсы жүргізілген Ұлы Отан соғысында теңдесі жоқ ерліктер жасап, исі қазаққа даңқы жайылған Байғозының әкесі Наймантай Тәуке ханның бас батырларының бірі болғаны тарихтан мәлім
Түркістан, Ташкент, Жетісу аймағын жаудан қорғау үшін қазақ-қырғыз-қарақалпақ қосындары тізе қосып жүргізген соғыстарда жойқын ерліктерімен танылған.
Наймантайдың сүйегі Түркістандағы Ахмет Ясауи мазарының іргесіне қойылған.
Наймантай батыр баласы Байғозының ерге лайық қасиеттерін ерте танып, жас кезінен жанына ертіп, соғыс өнеріне баулыған
Тіптен әкелі-балалы болып жауға қатар шапқан кездері де аз емес сияқты
Ел аузындағы: «Жауға шапсаң Наймантайдай бол, батыр болсаң Байғозыдай бол!» деген сөз сол бір алмағайып заманда тізе қосып соғысқа кірген әкелі-балалы қос батырға сүйсінген соң айтылса керек.
Байғозы батырдың он сегізінде жауға аттанатыны 1723 жыл
Әйгілі «ақтабан шұбырынды, алқакөл сұламаның» басы
Сол жылы қыс қатты болып, қазақ даласы «ақ мешін» жұтына ұшырайды
«Жұт жеті ағайынды», «Жығылған үстіне жұдырық» дегендей, жұттан тұралап шыққан елге жоңғардың 70 мың әскері тұтқиылдан лап қояды
Бұл шабуылдың жалпы әскери басшылығы жоңғар ханы Суан Рабданның інісі Шона Дабаға тапсырылады
Шона Даба қазақ даласын тұтастай жайпап өту үшін 70 мың әскерін жеті шепке бөліп, олардың бір мезгілде әрі ширақ, әрі аяусыз қимылдауына жарлық береді.
Жетінші шепті суан Рабданның аға­йы­ны Даба Доржы бастап, Шу бойын қыс­тап шыққан қалың елге қырғидай тиеді.
Байғозы батырдың ауыл-елі Шу бойын қыстап шығып, Арқаға қарай бет алғанда осы Даба Доржы шерігінің қанды шабуы­лына ұшырайды
Ет-бауыры ағайын-туғандарының қырғын тапқанын көзімен көрген Байғозы қанына қарайып, сол кезден бастап жауына деген өшпенділік жүрегінің басына шемен болып қатып қалса керек
«Қалмақ сөз болса батырдың бет-аузындағы түк атаулы едірейіп шыға келеді екен» дегенді бұрынғылар текке айтпасы керек.
XVIII ғасырдағы қазақ батырларының қалмақ басқыншылығына қарсы ерлік күрестері туралы нақты деректерден гөрі ауызекі аңыздар көбірек айтылатыны белгілі
Ал Байғозы батырдың туған елдің бостандығы жолындағы жорықтарда жасаған теңдесі жоқ ерліктерін баяндайтын тарихи деректер жеткілікті.
Жоңғар билеушісі Лама Доржы 1752-мешін жылы қыркүйекте 20 мың қолмен қазақ жеріне басып кіреді
Бөгенбай, Байғозы, Сәңкібай батыр бастаған сарбаздар жауды тас-талқан етіп жеңіп, осы қанды айқаста Доржыны жер жастандырады.
Доржының орнына таққа отырған Дабашы 1754-ит жылы 10 мың жауынгермен қазақ еліне тағы да шабуыл жасайды
Бұл жолы небәрі екі мыңға жетер-жетпес жасақпен қарсы шыққан Абылай жеңіліске ұшырап, 300-дей сарбазынан айырылады.
Ел тыныштығын сақтауды көздеген Абылай хан қалай да қарымта кайтаруды ойлап, 1755-доңыз жылының жазында бір түмендей қолмен ата жауға аттанады
Қалың жасақ екіге бөлініп майдан ашады
Біріншісін Көкжал Барақ, Баймұрат, Жидебай және Шынқожа бастап Еміл бойында жауға бас көтертпестей соққы береді
Ал Малайсары, Баян, Байғозы, Сәңкібай, Шой басқарған қол тегеурінді қимылмен ойран салып, Дабашының қыруар әскерін Талқының асуынан асыра тырағайлата қуып, сол қарқынмен Қорғас, Құлжаға дейін тықсырады…
Қазақ пен жоңғар жасақтарының арасында болған Бұлантыдағы, Қарасиредегі, Қозымаңырақтағы, Аңырақайдағы, Ерейментаудағы, Түркістандағы, Ыстық көлдегі сұрапыл шайқастардың бәрінде Байғозы батыр бел ортасында болып, асқан ерліктер көрсеткен
Солардың неше алуан таңғажайып оқиғалары Арқаның Жанақ, Шөже сияқты ақиық ақын-жырауларының жан тебіренткен жыр-толғауларында және Мәшһүр-Жүсіп сияқты ғұламаның жазбаларында сақталып қалған
Олар нағыз ерліктің шежіресі іспетті.
Сол ғұлама былай депті: «Абылай­ хан­ның заманындағы қазақ жұртынан шыққан батырлар Қаракерей Қабанбай, Қанжығалы Бөгенбай, қаз дауысты Қазыбек, Шақ­шақұлы Жәнібек, Көкжарлы көкжал Барақ, Шанышқылы Бердіқожа, Сырым Ма­лайсары, Балтекей Тұрсынбай, Тарақты Байғозы…
Бұл айтылған батырлардың бәрі де Ербекейше бұзау жарып «батыр» атанған емес, жалғыз жүріп қалмақтың қамалын бұзған батырлар…
Терістаңбалы Найман Жарылғап батырдың қазасын естігенде Абылай хан тебірене былай депті:
– Бүгінде жер бетінде тірі жүргенім үшін үш адамға қарыздармын
Оның бірі – бүгін маған Жарылғаптай қас батырдың қазасын естіртуге келіп отырған мына Керей Жәнібек
Қан майдан төсінде қал­мақтар атымды жарып, жаяу қал­ға­нымда астындағы атынан секіріп түсіп алдыма көлденең тартқан ер.
– Екіншісі, Аякөзде қаптаған қара қы­тай­мен кескілескен ұрыс салып жүргенде санымнан оқ тиіп, аттан аунай бергенімде аяғымды жерге тигізбей іліп әкеткен Тарақты Байғозы батыр еді.
– Үшіншісі, Баратолада ­Дауашыны шапқанда, байқамай хойттың төрт батырының арасына түсіп қалып, жаным мұрнымның ұшына келгенде найзадай жарқылдап әп-сәтте солардың үшеуіне ажал құштырған Терістаңбалы Найман Жарылғап еді
Арыстан еді, көкжал еді
Жарық дүниеден өтіпті.
Ауызша, жазбаша жеткен тарихи деректерге сүйене отырып академик Р.Б.Сүлейменов пен ғалым В.А.Моисеев былай дейді: «Алғашқыда жоңғарлармен, кейін манжүр-қытай жаулаушыларымен күрес барысында Бөгенбай, Қабанбай, Малайсары, Жәнібек, Баян, Есет, Байғозы, Жанатай, Оразымбет, Тұрсынбай сияқты ержүрек батырлардың, білікті әс­кер­басылардың қалың легі ел ішінен суырылып шықты» (Из истории Казахстана XVIII века
Алма-Ата, 1998 г., 136 стр.).
Ақселеу Сейдімбек зерттеулерінде Батыр туралы мынаны атап көрсетті:
– Байғозы батыр өз кезінде Болат, Әбілмәмбет, Әбілқайыр, Абылай сияқты хандардың алдын көрді; Төле, Қазыбек, Едіге, Бұхар сияқты би-жыраулардың ұлағатты сөзін естіді; Бөгенбай, Қабанбай, Жәнібек, Жанатай сияқты батырлардан тәлім алды, Керней Жарылғап, Әлтеке Жидебай, Шанышқылы Бердіқожа батырлармен төс тигізген дос болды
Байғозы батырдың Баяу деп аталатын жақын әп­ке­сінен Қанжығалы Бөгенбай батыр туады
Сондай-ақ, Байғозы батырдың Шәкі деген немере кызынан әйгілі Ықылас Дү­кенұлы туса, батырдың өз кіндігінен Қой­сана деген қызы Шұбыртпалы Ағыбай батыр­дың туған анасы
Белгілі тұлғалардың өміріне қатысты мұндай деректер де елдік та­рихтың қызықты беттері болып табылады.
Байғозымен бірге Ұлы Отан соғысына үзбей қатысқан жоңғарларға талай рет күйрете соққы берген Әлеуке Орыбай батырды, Абылай ханның қырғызға жасаған жорығында ерекше көзге түскен Көгедей Қабақ батырды да еске алып, рухына бас иеміз.
Қариялардың айтуы бойынша, Бай­ғозы батыр ел қыстаудан Кенелі жайлауына көшіп бара жатқанда, Жаман Сарысу өзенінің бойында 1803 жылы 97 жа­сында қайтыс болыпты
Батырға топырақ бұйырған жер қазіргі Қарағанды облысының Жаңаарқа мен Шет аудан­да­рының жапсарындағы Жаман Сарысу өзенінің бойы
Байғозы батырдың бейіті тұрған жер «Батыр басы» деп аталады.
Осыған байланысты атақты Жанақ ақынның ел жадында мынадай жыр шумақтары сақталып қалған:
– Бес қаруын сайлаған,
Кегін алмай қоймаған,
Он жылдығын ойлаған,
Құрыққа бойы бойлаған,
Бір құлынға тоймаған,
Байғозы да өтті дүниеден.
Байғозы өлгеннен кейін де Тарақтыдан батырлық үзілмеген
«Ақсерке мен Құлжан өліп те Тарақты ел болған» дейтін мәтел бар
Оның мәнісі былай
Тарақтылар орыс отар­шыларына қарсы ұлт-азаттық күресіне белсене атсалысқанын тарихи фак­тілер растайды
Алғашқыда олар Саржан Қасымовтың, кейін Кенесары ханның козғалысын қолдайды
Шамамен, 1830 жылы Тарақты Ақсерке мен Құлжан (Байғозының немересі) және Тоқа Бәйтелі батырлар мың колмен Шоңның Қарағашы деген жерде (Қарағанды облысының Жаңаарқа ауданының бұрынғы «Рассвет» совхозының маңы) полковник Шубиннің солдаттарымен соғысады
От қарулы отаршыларға төтеп бере алмаған көтерілісшілер көп қырғынға ұшырайды
Сол соғыста Ақсерке мен Құлжан батырлар шейіт болады.
Тарақтылар Кенесары Қасымовтың көтерілісіне де қатысқанын жоғарыда айттық
Соның бір дәлелі Сары атамыздан тарайтын Алыбай батырдың не­ме­ре­лері Аққозы, Байқозы, Тойқозы Ақмола бекі­нісіне шабуыл кезінде зеңбірек оғына ұшқан
Белгілі жазушы Ілияс Есенбер­лин­нің «Қаһар» романында бұл ерлік жақсы суреттелген.
– Абылай он жетісінде қалмақ шапқан,
Сөз емес жай айтылған текке мақтан.
Байқозы, Тойқозы мен Аққозы да,
Хан кене жорығында қаза тапқан,–деген өлең бар.
Байғозы батырлығымен қатар артына аталы сөз қалдырған білікті, кемеңгер адам ретінде де ел есінде сақталған
Ол өзінің замандасы Тышқанбай биге сөзін ұнатқанда: «сайрашы, қара бұлбұлым» десе, ұнатпағанда «қақсамашы, қара құзғыным» дейді екен.
Батыр мен Бекболат би (Қаз дауысты Қазыбек бидің баласы) нағашылы-жиен болып, әзілдесе береді екен
Бірде Бекболат тарақтылардың Сарыарқаға өздерінен кейінірек келгенін меңзеп.
– Армысың, қоңсым! – дейді.
– Бармысың, некесізім, – депті сонда Байғозы қаракесек күңнен туған деген аңызды ишаралап.
Тарақтыға қатысты бір дауды дұрыс шешпеген үшін Байғозы Байдалы биге:
– Жел жағымнан панамсың, күн жағымнан саямсың деп жүрсем, әншейін тіліңді көрсетіп, тісіңді жасырып жүр екенсің ғой, – деген екен.
Байғозы батырдың үрім-бұтағы қаулай өскен
Кең-байтақ Қазақ елінің қайсы түпкірінен де кездеседі
Бұлар Қарағанды, Ақмола, Шығыс Қазақстан, Жамбыл, Оңтүстік Қазақстан облыстарында және Түркістан қаласында тұрады.
III.
Бүгінде төл тарихымыздың ажырамас бір бөлігіне айналған Байғозы батырдың ерлігін құрмет тұтқан халқымыз оны әсте ұмытпақ емес
Әрқашанда қастерлеп, кейінгі ұрпаққа үлгі-өнеге тұтады
Еліміздің тәуелсіздігі салтанат құрып отырғанда мұның мән-мағынасы еселеп арта түспек
Бабамыздың қазақ халқының бостандығы мен тәуелсіздігі жолындағы қаһармандық күресін жұртшылыққа кеңінен әрі тиянақты насихаттаудың маңызы зор
Осыған орай Қарағанды облысындағы бұрынғы Ағадыр ауданының қалың жұртшылығы «Байғозы батыр қорын» құрып, игі бастама көтерген болатын
Ата-баба аруағын сыйлап, ұлтымыздың тарихи жадын жаңғыртып отыруға бағытталған мұндай шара ешкімді де бейтарап қалдырмаса керек
Бұл қорға Батырдың Жамбыл, Оңтүстік Қазақстан, Қызылорда және Алматы облыстарында тұратын үрім-бұтақтары әл-қадарынша үлес қосуға мүдделік танытты.
Елінің бақыты мен бүтіндігі жолында жан аямай күрескен тендесі жоқ баһадүрдің бірі – Наймантайұлы Байғозыға 2001 жылдың 29-қыркүйегінде, жұмада Жамбыл жерінде, Тараз қаласында алғашқы рет ас беріліп, құран оқылды
Бұған батырдың Жамбыл, Оңтүстік Қазақстан облыстарында және қырғыз елінде тұратын ұрпақтары, соғыс және еңбек ардагерлері, қоғамдық ұйымдар мен бұқаралық ақпарат құралдарының өкілдері – барлығы мыңға жуық адам қатысты.
Осы жолдардың авторы мәртебелі жиында жасаған баяндамасында Байғозы батырдың өмір жолы, ел қорғаудағы қа­һар­мандық ерліктері туралы бұрын-соңды көпке айтылмаған толық қанды соны мағ­лұмат­тарды тілге тиек етті
Ол батырдың айбынын асқақтата түскендей жақсы әсер қалдырды деп ойлаймыз
Жиында сөйлеген дуалы ауыз азаматтар Байғозы батыр аруағына шын жүректен тағзым жасап, осындай сауапты шараны еліміздің басқа да әйгілі тұлғалары туралы жүйелі ұйымдастырудың танымдық та тәрбиелік маңызы зор екенін, оның жас ұрпаққа оңды ықпал жасайтынын атап көрсетті
Батырға арналған астың қалай өткізілгені облыстық телерадио компаниясы арқылы бүкіл облыс жұртшылығына көрсетілді
Қалың көпшіліктің қолдауы арқасында Жаман өзенінің бойындағы «Батыр басы» аталатын қорымда Байғозы батыр кесенесі 2001 жылы қайта жаңғыртылып, сәулетті болып салынды
Құрылысты жүргізуге Амантай Жұматаев көп еңбек сіңірген
Сол сияқты Берік Бекенұлы, Тұрсын Төлеубайұлы, ағайынды Тәжіғұловтар, Жаңаарқа депосының бастығы Берік Жұмағұлов және шырақшы Өмір Кәріпұлы игі іске үлкен қолғабыс жасаған.
Батыр кесенесінің ашылуына Астанадан, Алматыдан, Тараздан, Шымкенттен және Кентау мен Түркістаннан ағайын-туыстар қатысып, құдай тамақ берілді, құран оқылды
Бәріміз кесене ішіндегі қабырға маңдай тигізіп, тәу еттік
Бесік-қабыр соншалықты ыстық көрінді, бір сәт бабамыздың рухымен тілдескендей жақсы әсер алдық
Кентаулық ағамыз Ақжол ақсақалдың батыр бабасына арнап ма­қам­дап оқыған дұғасы, ерлікті, елдікті мадақтаған мағаналы өлеңдері жұртшы­лықтың аруаққа деген ынта-ықыласына арттырып, мақтаныш сезімін туғызды.
Байғозының жауға шапқанда ұстайтын Ақсарыбас деп аталатын жорық туын Жаңаарқа ауданындағы Сәкен Сейфуллин атындағы шаруашылықта тұратын ұрпағы Саламат Әбдіғұлов (Бұл батырдың 85 жаста алған бесінші әйелі – жалайыр қызынан тарағандардың бірі) көп жылдар бойы көздің қарашығындай сақтап келген еді
Бабамыздан қалған осы жалғыз жәдігер қазір Президенттің мәдени орталығында сақтаулы тұр.
Байғозы батыр қалмақ шапқыншылы­ғы­на қарсы бүкіл халық болып екі ғасыр жүргізілген Ұлы Отан соғысының жұртқа танымал басшыларының бірі
Ол басқарған атты сарбаздардың ата жауға қарсы қолданған соғыс тактикасы, әдіс-айласы кезінде орыс қолбасшысы А.В.Суворовтың назарын аударыпты деген сөз бар
Бұл айғақтар іздестірілуде
Егер табылатын болса, онда бабалар қалыптастырған қазақтың ежелгі әскери тағылымдары бүкіл әлемге паш етілері сөзсіз.
Байқозы батырдың 300 жылдық мерейтойы 2005 жылдың 12-тамызында Қарағанды облысының Шет ауданына қарасты Ақадыр кентінен 40 шақырым қашықтықтағы «Батыр басы» деп аталатын киелі жерде үлкен салтанатпен мерекеленді
Осы тойға Қазақстанның барлық облыстары атсалысты деуге болады
Қасиетті Түркістаннан, Шымкенттен, Жамбылдан, Жезқазғаннан, Көкшетаудан, Семейден, Қызылордадан, Қарағандыдан әкелінген ақшаңқан үйлер тігілді
Бұл тойдың мәртебесін шын мәнісінде көтеріп, батырдың рухын, аруағын ел-жұртымыздың ешқашанда ұмытпағанын білдірсе керек.
Ең алдымен, Қарағанды облысының има­мы Қанат Сансызбайұлы Байғозы батыр рухына арналған арнайы құран бағыштады
Содан соң Елбасы Н.Ә.Назарбаевтың батыр тойына арнаған құттықтауы оқылып, оны жиылған жұрт үлкен ілтипатпен тың­да­ды.
Нұрсұлтан Әбішұлы тебірене былай депті: «Қазақ халқының тарихы – еліміз бен жеріміздің азаттығы мен тұтастығы, соның жарқын болашағы жолындағы ерлік күрестерге толы, аса даңқты тарих
Біз соның арқасында бүгінде осынау қасиетті де ұлан-байтақ жерді сақтап қалып, байырғы бабаларымыздың лайықты мұрагері болып отырмыз
Осы жолда талай-талай ержүрек батырларымыз қайраты қайтқанша аттан түспей қол бастап, ту ұстап, туған жерін қорғаумен өтті
Соларды шола қарағанда, Байғозы батырдың шоқтықты тұлғасы да көзімізге әрдайым оқшау түсуге әбден лайықты
Оның ерлікке толы өмірі мен азаматтық болмыс бітімі халық зердесінен берік орын алып, бүгіні күнге көмескіленбей жетіп отыр
Сондықтан батырдың рухын ардақтап, өмірін зерттеп, ерлігін насихаттап, құрмет көрсету – әрі парыз, әрі зор ғанибет іс
Біз өткенімізді, ардақ тұтар азаматтарымызды бір сәтке де ұмытпауымыз керек».
Қарағанды облысының сол кездегі әкімі Қ.Мұхамеджановтың арнайы баян­дамасы мен халық жазушысы Әбіш Кекілбаевтың терең толғамды сөзінде батырдың қазақ халқына сіңірген өлшеусіз зор еңбегі санаға сәуле түсірерлік дәрежеде жан-жақты айтылды
Осы тойға Жамбыл облысының әкімі Бөрібай Жексенбин арнайы сый-сияпат жасады.
Елбасымыз «Біз тойларды тарихтан тағылым алу, ұлықтан ұлағат алу үшін өткізуіміз керек!» деп ерекше атап өткені белгілі
Мына той тап сондай той болды
Тұңғыш рет «Жыр арқауы – елдік пен ерлік» атты республикалық жыраулар конкурсы өтті
Кең даланы ән-күй кернеді.
Жоғарыда айтылғандар бізге мынадай нақты ұсыныстар жасауға мүмкіндік береді деп ойлаймыз:
1
Байғозының қазақтың атақты батыры екенін тарихи деректер айғақтап отыр
Бұған тарихшыларымыздың зерттеулері де толық көз жеткізеді
Бұл жерде тағы қайталап айтсақ, Байғозының қазақ халқының бостандығы мен тәуелсіздігін қорғауға сіңірген аса зор еңбегі Бөгенбай, Қабанбай, Наурызбай және Жәнібек батырлардан да ешбір кем емес
Осыған байланысты оны мәңгі есте қалдырудың нақты шаралары белгіленіп, ол сөзбұйдаға салынбай мемлекет тарапынан шұғыл жү­зеге асырылуы тиіс
Бұл жерде Елбасының батырдың 300 жылдық тойы­на жолдаған құттықтауында айтылған нұсқаулар басшылыққа алынуы қажет.
Батыр тойынан бері он жыл уақыт өтті
Алайда Елбасының тапсырмаларын орындауға бағытталған ешбір іс-әрекет байқалмайды
Бұл маңызды шаруаға ең алдымен үкімет тарапынан баса назар аударылуы тиіс еді
Бірақ олай болмай отыр
Батырды халық жадында мәңгі сақтау үшін оған ескерткіш қойылып, есімінде аудан, мектеп, көшелер болғаны дұрыс
Мәселен, Қарағанды облысының Шет ауданында батырдың атын берсе лайықты болады
Мұның тарих үшін де маңызы зор
Байғозы батырдың атына мемлекетіміздің Ақ Ордасы – Астанадан бір үлкен көшенің аты берілсе қандай ғанибет! Өшкен жанып, өлген тірілді дегеннің өзі сол емес пе!?.
2
Сонау Арқадан Іле бойына барып, Райымбек батырмен тізе қосып ата жаудан Жетісу жерін қорғаған батырға Алматы қаласындағы жоғары оқу орындарының біреуінің атын беру елдіктің белгісі болады
Қарағанды қаласында ескерткіш орнату қажет
Байғозының өз кіндігінен тараған ұрпақтардың бірі, күні кеше марқұм болған Ақселеу Сейдімбек осыны арман еткен болатын
Қазақ хандығының құрылғанына 550 жыл толуын атап өту қарсаңында бұл шаралар жүзеге асырылса нұр үстіне нұр.
3.Қазақ халқының жоңғар басқыншы­лығына қарсы жүргізілген соғысындағы Байғозы батырдың ерлігі туралы тарихи деректер еліміздің тарихына, мектеп оқулығына енгізілуі тиіс
Байғозыға, оның әкесі Наймантай батырға қатысты өмірлік баяндаулар, өлеңдер, дастандар, ел аузында сақталған аңыздар жиналып, кітап болып басылса нұр үстіне нұр.
Ата-баба дәстүрін құрметтеу қашанда абыройлы борышымыз
Соның арқасында біз елдігімізді, ерлігімізді дәріптеп, жас ұрпаққа лайықты тәрбие береміз
Бұл – қазақ халқының бірлігін, тәуелсіздігін нығайтып, басқа жұрттармен терезесі тең болуына жол ашады.
Бәрімізді Байғозы бабамыздың аруағы қолдап, қорғап жүрсін! Аллаһуакбар!
Сағат АРЫНҰЛЫ,
Қазақстанның Құрметті журналисі,
Жамбыл облысының Құрметті азаматы
