Жуырда Ақтөбе облысы Әйтеке би ауданында туған халқына, ел-жұртына шешендік өнерімен, даналығымен аты шыққан Былшық би Сейітұлының есімін ұлықтауға арналған мерекелік шаралар өтіп, кесене тұрғызылды.
Былшық (Құтаяқ) Сейітұлы жөнінде өлкетанушылар Қапаз Еламанов, Алмат Көрпебаев, журналистер Нысаналы Жаңбырбаев, Нұқы Қартбайұлы және т.б
авторлардың еңбектерінде, мерзімдік баспасөз беттерінде жарияланған материалдар атақты бидің өмірінен жан-жақты сыр шертеді.
Сөйтсе де, аруақты шешенді халқына қауыштыруға ықпал еткен Қазақстанның құрметті журналисі, көсемсөзші, ақын Мейірхан Ақдәулетұлының облыстық «Ақтөбе» газетінің екі санында жарық көрген көлемді зерттеу мақаласы болды
Ғалымдар, журналистер, ел ардақтылары салиқалы әңгімеге үн қосып, өткен ғасырдың отызыншы жылдарындағы нәубет құрбанын ұлықтауды қолдай түсті
Бұл Қазақ хандығының 550 жылдығына орайласатын маңызды шара екені айтылды.
Мейірхан Ақдәулетұлы басшылық еткен ұйымдастыру шараларына Әліби Қойлыбаев, Іскендір Мұратқанов, Хамит Өтеуов, Серғазы Қорғанбекұлы және басқа азаматтар атсалысты
Банктен арнайы ашылған есепшотқа өз ықыласымен үлес қосушылар да болды
Олардың қатарында Қауыпбай Жанбауов, Қасымжан Байсадақов, Бағдат Еңсепбаев, Әкімгерей Көшербаевты атап өтуіміз керек
Былшық биге арналған кесене тұрғызылатын жер ретінде Ақтөбеден Қарабұтаққа бет алған жолда Көрпе ауылына таяу сол жақ қапталдағы биік төбе таңдалып алынды
«Оразбай – 2005» Жауапкершілігі шектеулі серіктестігінің директоры Ғибат Қыдыралин, облыс аумағында бірқатар тарихи нысандарды салудың басы-қасында болған суретші-мүсінші Аяпберген Қарпықов ұсынысты ықыласпен қабыл алып, жұмысқа кірісті
Осы ретте кешегі партия-кеңес қызметкері, зейнет демалысына шыққанына қарамастан ұлттық салт-дәстүрлерімізге шынайы жанашырлық көрсетіп жүрген Игілік Сағиевтің еңбегін де айрықша айтқан жөн.
Сәуірдің 25-інде іргетасы құйылған кесене құрылысы бабаны еске алу шарасы белгіленген 19-маусымға дейін толық аяқталды
Маусымның 19-ы және 20-сы күндерінде Қарабұтақ өңірі тамаша той-думанның куәсі болды
Осы тұрғыда Әйтеке би ауданы басшылығындағы азаматтар ұйымшылдық танытып, тойдың жоғары деңгейде өтуін ерекше мән берді
Кесенеге таяу жердегі алаңда Әйтеке би, Мұғалжар, Шалқар, Ырғыз, Хромтау, Қарғалы аудандары, сондай-ақ Ақтөбе қаласындағы «Ақбұлақ» акционерлік қоғамы тұрғызған отыз киіз үй бой көтерді
«Достық сазы» ансамблі, аудандардан келген өнер ұжымдары ән мен жырдан шашу шашты.
Жұма күні Қарабұтақ ауылындағы клубта әйгілі тұлғаны ұлықтауға арналған жиын өтті
Ақын Мейірхан Ақдәулетұлы, ғалымдар Амангелді Айталы, Үкітай Байжомартов, Алтай Тайжанов, еңбек ардагерлері баба өмірі, билік ұстанымы, өз тұстастарымен қарым-қатынасы, басқа да мәселелер турасында ой қозғады
Ұйымдастыру тобы айрықша белсенділік көрсеткен адамдарға Алғыс хаттар, ескерткіш сыйлықтар тапсырды.
Атырау облысынан арнайы келген Бекет ата мешітінің имамы Ислам қажы Мырзабекұлы Мейірхан Ақдәулетұлына Бекет ата Асатаяғының көшірмесін сыйға тартты (суретте)
Сүйсінерлік жай – мереке қарсаңында арнайы екі кітап шығарылуы, арнайы ескерткіш медалдің жасалуы
Аудан өнерпаздары әзірлеген концерттік бағдарлама көпшіліктің көңілінен шықты
Шара аясында Әйтеке би ауданының әкімдігі «Әйгерім» мейрамханасында мереке қонақтарына дастарқан жайды
Аудандық мәслихат хатшысы Ақансері Ермағамбет жүргізген осы басқосуда аудан әкімі Аманғали Бердалин ел өміріндегі маңызды шараға белсене атсалысып, өткізуге үлес қосқан азаматтарға сыйлық тапсырды.
Әйтеке би, Мұғалжар, Шалқар, Ырғыз, Хромтау аудандары­ның әкімдері Аманғали Бердалин, Серік Шаңғұтов, Ербол Данағұлов, Мейірхан Дуанбеков, Аязбай Османғалиев (суретте) құттықтау сөз сөйледі
Ақтөбе облысы әкімі Архимед Мұхамбетовтің құттықтау хатын аудан басшысы А.Бердалин оқып берді
Еңбек ардагерлерінің сөзінен соң Атырау облысының Жылыой ауданында Ислам қажы Мырзабекұлы Былшық би аруағына дұға бағыштады.
Мерекелік іс-шара театрландырылған көрініспен, ұлттық ойындармен, бәйгемен шырайлана түсті.
Жанғабыл ҚАБАҚБАЕВ,
журналист
