Сырдария бойы сонау тас ғасырынан бері үзілмей ел қоныстанған құтты өлке
Сырдария біздің заманымызға дейінгі антикалық грек-рим тарихшылары мен саяхатшылардың еңбектерінде Яксарт, арабша жазбаларда Сейхун деп аталған
Тарихқа толы бұл өлкеде қазіргі кезеңде 300-ге тарта археологиялық ескерткіштердің орны белгілі
Алайда археологтар толыққанды зерттеу жұмыстарын жүргізбегендіктен, бұл тізім қатары алдағы уақытта көбеюі мүмкін
Сонымен қатар құм басып, уақыт тезіне төзе алмай жермен-жексен болып тегістеліп кеткендері қаншама.

Алыстан менмұндалап көрініп тұрған Сыр бойындағы ескі қалалар орны көне және орта ғасырлық жазбаларда, карталарда кездескенімен, шын мәніндегі ғылыми зерттеу жұмыстары ХVIII ғасырдың орта кезінен басталды
Солардың бірі Сырдың сағасына таяу орналасқан Жанкент және т.б
қалалар жө­нінде И.Гладышев, Д.Муравин, С.Ремезов, П.Рычков, А.Левшин еңбектерінде қарастырылған
Аталған еңбектердегі мәліметтер де тұңғыш берілген
Аралдың шығыс жағалауындағы Әмудария мен Сырдария бойындағы ескерткіштерді зерттеуді 1946 жылы профессор С.Толстов басқарған Хорезм археология-этнографиялық экспедициясы бастаған болатын.
1991 жылға дейінгі жұмыстар кезінде 200-ден аса ескерткіштер табылып, олардың бірқатары терең зерттеліп, өмір сүрген уақыттары анықталды.
Сырдарияның ең көне арналары Жаңадария, Қуандария мен Іңкәрдарияның бойларында Стра­бонның айтуынша, «Аралдар мен сазды жерлерді мекендеуші» массагет тайпалары қоныстанған
Кейінгі гректегі Александр Македонский жорығымен байланысты жазылған деректерде тағы төрт тайпаның: апасиактар, тохарлар, аугастар және сакаравактардың аттары аталған
Аса қуатты мемлекет құрған бұл тайпалардан қалған ғажайып ескерткішттер молынан сақталған
Атап айтқанда, Шірік-Рабат, Бұланды (Баланды), Бәбіш-молла, Сенгір-қала, Іңкәр-қала қа­ла­лары, Шірік 3, Қарабас, Алып пен Қабыл қамалдары мен қалалардың төңі­регінде салттар өткізген Сенгір-там тәрізді зәулім ғи­ма­раттар
Сонымен қатар жоғарыда атал­ған көне арналар бойында он­да­ған шақырымға созылған каналдар мен арықтардың іздері айқын аңғарылады
Бұл белгілер егін шаруашылығының кеңінен қанат жайғанын көрсетеді

Бұл шағын ма­қалада барлық ар­хеологиялық зерттеулер туралы айтып шығу мүмкін болмағандықтан, тек Сыр бойының ғана емес, бүкіл әлемдік тарихта өзіндік алар орны бар, мықты қорғанысы бар қала ішіне мавзолейлер, храм мен обалар тұрғызып, мыңдаған гектар алқапты қолмен суландырып егін шаруашылығын дамытуға көңіл бөлген Шірік-Рабат қала-қорымына тоқталуды жөн көрдік.
Шірік-Рабат қала-қорымы Қы­зылорда қаласынан оңтүстік-ба­тысқа қарай 300 шақырым, Сыр­дарияның көне арнасы – Жаңа­дарияның оң жақ жағалауын­дағы көлемі 850х600 м сопақша келген табиғи төбе үстіне салынған.
Ескерткіш мықты қорғаныс жүйелерімен қоршалған
Сырты 3 м болатын дуалмен және ені 40 м жететін ормен қоршалған
Бекініс дуалы қалашықты солтүстіктен және батыстан қорғап тұрған
Бұл жерде қала жұртында қо­ныстанудың бірнеше кезеңі болғанын атап өт­кеніміз жөн
Төбенің сол­түстік, биік жағы ең көне болып есептеледі
Онда екі үлкен оба мен үш биік қабырғалы дөңгелек пішінді қоршаулар орналасқан
Соңғы жылдардағы зерттеулер барысында бір үлкен кесене, алты үлкен топырақ оба, басқа да жерлеу құрылыстары анықталды
Үлкен бекініс қамалының маңындағы тұрғын үйлерге жүргізілген қазбалар мұнда мәдени қабаттың 2 м-ге дейін жететінін көрсетті
Шірік-Рабат қала жұрты алғашында тайпа көсемдері өмір сүріп және жерленіп отыратын бекініс қызметін атқарып, кейіннен тұрақты үлкен мекенге айналған.
Көне қамал қа­быр­ғалары ал­ғашында тек топы­рақтан үйілген болса, кейіннен 200-300 жыл өт­кен кезде қам кесектерден, саз бөліктерден қайта жаңғыртылған
Бірақ ол төбенің оңтүстік бөлігі мен ортасы теңдей бөлініп салынды
Бұл қабырғаның биіктігі 4 м-ді, ені 4,5 м-ді құрайды
Қабырғада ені 1,8 м
болатын атқыштар галереясы бар
Қабырға сонымен қатар тікбұрышты және сопақшалау пішіндес болып келетін мұна­ралармен күшейтілген
Мұ­на­ралар негізгі қабырғадан 3-5 м-ге дейін сыртқа шығыңқы және ішкі жа­ғынан ат­қыш­тар галереясымен байланыс­ты­рыл­ған
Бекініс қабырғасы мен мұнараларында са­дақ атуға арналған ойықтар болған.
Қала маңына жүр­гі­зілген барлау жұмыстары барысында бастауын Жаңадарияның негізгі арнасынан алатын жасанды суландыру жүйелері мен суармалы егістік алқаптарының іздері, бірнеше ауылдың орындары анықталды
Осындай ауылдардың арасында қабырғаларының биіктігі 1-1,5 метрге дейін жететін төрткүл-қамал бар
Қоныстардың маңайынан табылған материалдарға қарағанда ауылдар ұзақ уақыт өмір сүрген
Табылған заттардың арасынан сақ кезеңіне жататын қыш ыдыстар көп кездеседі
Малдың сүйектері аз
Бұлар ауыл тұрғындарының егін шаруашылығымен айналысқанын көрсетеді.

Шірік-Рабат көне заманғы Жібек жолы бойына орналасқан қала болғандықтан, ерте заманнан-ақ белгілі болған
Оның алғашқы ғылыми сипаттамасын, сызбалық жобасын 1895 жылдары Әулиеата және Перовск уездерінің генерал-губернаторы болған Каллаур жасаған
Оның еңбегін Орынбор ғылыми-архивтік комиссиясының хатшысы А.Кастанье 1911 жылы пайдаланған
Алайда ең алғаш­қы археологиялық қазбалар С.П.Толстовтың басшылығымен 1957-1958 жылдары жүргізілген еді.
2004 жылы бастау алған мем­лекеттік «Мәдени мұра» бағдар­лама­сының аясында Шірік-Рабат археологиялық экспедициясы құрылып (же­текшісі Ж.Құр­манқұлов), ес­керткіштегі әр кезеңді қамтитын бірнеше нысанға қазба жүргізіп келеді
Олардың кейбірі толық зерттеліп бітсе, енді біреулері әлі зерттелу үстінде.
Шірік-Рабатта әртүрлі ескерткіш қазылып жатыр
Айта кететін болсақ, топырақпен үйілген обалар, іші бірнеше бөлмеден тұратын шикі кірпіштен тұрғызылған кесенелер, храмдар, жерасты катакомбалар және орта ғасырға жататын үй орындары зерттелуде
 
Осы қазба жұмыстарының нәти­же­сінде адамдардың қалашықты бірнеше мәрте қоныстағаны анықталды
Екі бекініс қа­малымен қор­шалған, аумағы 40 га-дан астам бо­латын ескерткіштің солтүстік бө­лі­гіндегі құ­ры­лыстар б.з.д
VІІІ-II ғғ
тұр­ғызылса, ал би­ік­тігі 4 м-ге, ені 4,5 м-ге же­тетін мық­­ты бекініс қа­­ма­­лымен қоршалған оң­түстік бөлігі моң­ғол шап­қын­­шы­лығына де­йінгі дамыған орта ­ға­­сырлар­да, яғни Х-XII ға­сыр­ларда пайда болған.
Шірік-Рабаттан та­был­ған жәді­герлер б.з.д
І-мың­жыл­дықта өмір сүр­ген тайпалардың ірі рухани-әкімшілік орталық­тары болғанын, қоғамда аса беделді ру немесе мемлекет басшылары, солармен қатар абыздар, әскербасылар сияқты сатыларға бөлінгенін көрсетіп отыр
Аса зор көлемді күрделі қала құрылысы оның төңірегінде қоныстанған елдің санының көп болғандығын және де бұл жұ­мыстарға жаугер­шілікте қолға түскен тұтқын­дар мен жалдамалы жұмысшылар еңбегі пайдаланғанын ай­ғақтайтын сияқты
Айта кететін бір жайт, бұл ашылған нысандар қала ішіндегі шағын көлемді ескерткіштер
Алдағы уақытта зерттелер аса ірі нысандар тобы мол тарихи дереккөзі болары сөзсіз.
Шірік-Рабат қалашығының өңірдегі стратегиялық маңызы зор болған
Ол – Әмудария мен Сыр­да­рия­ның аралығындағы керуен жолдарының түйіскен жерінде орналасқан және Бактриямен, Парфиямен, Қосөзен аңғарындағы мемлекеттермен, Мысырмен саяси және сауда-саттық байланыста болғанын көреміз.
Жанболат ҰТЫбаев,
Ә.Х.Марғұлан атындағы
Археология институтының
аға ғылыми қызметкері
