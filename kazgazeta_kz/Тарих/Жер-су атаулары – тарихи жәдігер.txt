Қазіргі таңда еліміздің тарихын, әсіресе ұмытыла бастаған тарихи жер-су атауларын зерттеу өзекті тақырыптардың бірі
Көне географиялық атауларды зерттеудің тарихи-географиялық әрі этнографиялық мәні мен маңызы өте зор.
Халқымыз ғасырлар бойы түрлі саяси оқиғалардың куәсі болғандығы баршамызға белгілі
Соның бірі – патшалық Ресейдің отаршылдық саясаты болатын
Бұл жүйе тұсында ұлтымыздың тарихы, жер-су атаулары ешкіммен санаспай жаппай өзгертіле бастады
Әсіресе Кеңестік дәуірде қазақ жеріне келімсектердің ағыла келуі салдарынан көптеген тарихи ұлттық атаулар жойылып, олардың орындарына орысша атаулар пайда болды
Тәуелсіздік алғаннан кейін кейбір тарихи атаулар қайтарылып, кейбіріне жаңаша атау берілгенмен, бүгінгі күні тарихи атауын зерттеуді және қалпына келтіруді қажет ететін қалалар мен елді мекендер, географиялық нысандар жетерлік.
Жер-су атаулары – тарихи жәдігер болумен қатар, тәуелсіз мемлекетіміздің бір белгісі, ұлттық нышаны
Егемен ел екендігімізді білдіретін, ұлттығымызды ұлықтайтын атаулар арқылы бабалар мұрасын ұрпақтан-ұрпаққа жеткізу басты міндет
Келер ұрпақ тарихтан тағылым алу үшін байырғы атау­лары ұмытылған және транскрипциясы бұрмаланған жер-су атауларын қайта қалпына келтіру қажеттілігі туындайды
Жер-су аттарын тарихи атауына ауыстыру мәселесіне тек тарихи-мәдени мұрамызды сақтау деп емес, сондай-ақ, қоғамдық-саяси маңызды мәселе ретінде қарауға тиіспіз
Сондықтан жер-су атаулары өзгерісінің тарихи себептеріне үңіле отырып, тарихи-этнографияның, географияның, лингвистиканың шешілмей тұрған мәселелеріне жауап табуымыз керек.
И.БЕКЗАТҚЫЗЫ, 
ҚР Ұлттық музейі «Халық қазынасы» 
ғылыми-зерттеу институтының қызметкері
