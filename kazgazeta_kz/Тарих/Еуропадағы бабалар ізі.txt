Бір құрлықтан екінші құрлыққа, Азиядан Еуропаға барып тұру – бақандай жыл бойы бейтаныс елдің суын ішіп, дәмін тату, бауыр басып жерсіну, сөйтіп, туған мекенге қайтып оралу тым қиындау тиеді екен
Өйткені жат жұрттың қоршаған ортасына, ауасы мен суына, дәм-тұзына әбден бейімделген соң ба, туған топырағыңа етің үйренуі, ой-сана қабілетінің қалыпты күйіне түсуі баяу жүретін үдеріс екенін сезіндім
Көрген-түйгенімді ортаға салып, бөлісуге көпке дейін көңілімнің қошы келмей жүріп алғаным да содан
 Алматы-Астана-Майндағы Франкфурт бағыты бойынша ұшатын Lufthansa-LH649 әуе лайнері лезде жұлдыз жамылған аспан әлеміне сүңгіді
Жоғары класты ұшақ бортында сымдай тартылған неміс бортсеріктері біресе су, біресе жеңіл-желпі тағам ұсынып, алты сағат бойы көк жүзінде қалықтағанымызды сезбей қалдық
Франкфурт әуежайында қол жүктерімізді кеденшілердің тексерісінен өткіземіз дегенше Полонияның [Польшаның] Познан қаласына ұшатын ұшаққа тіркелу де басталды
2010 жылдың 30 тамыз күнгі сағат 10:55-те Франкфурттен ұштық
Әне-міне дегенше, бортсерік Познан әуежайына таянғанымызды хабарлады
Ұшақ иллюминаторынан сұсты көрінген Познан аспанын тұтас жапқан түйдек-түйдек, қап-қара бұлттар ғұн дәуіріндегі Алтайдан Еуропаға жөңкіле жылжыған Ұлы көшті еске салғандай әсер етеді.
Менің жанымдағы әріптесім Сәкен Нұрбеков: «Бізді қарсы алуға, сірә, ешкім шығып, күте қоймас
Сондықтан Адам Мицкевич атындағы университетті өзіміз тауып баруымызға тура келетін болар» дейді
Мен оған «алыстан, өзге құрлықтан келетін қонақты еуропалықтардың күтпеуі мүмкін емес» деймін
Шынында, мен ойлағандай бізді бұрынғы Полонияның Қазақстандағы өкілетті және төтенше елшісі, профессор Марек Гавенский, профессор Хенрик Янковский, аспиранттар Томаш Колад пен Радек Анжевский күтіп тұр екен
Біз қол жүктерімізді алып, жолаушылар күтетін залға өткенімізде түр-әлпеті, дене тұрқы өткен ғасырдағы қырым татары Исмайлбей Ғаспраліні сойып қаптап қойғандай қияқ мұртты, жұқалтақ жігіт ағасы қоңыр даусымен «Сіздер Қазақстаннансыз ба?» деп жақындай түсті
Еуропаның төрінде қазақша тіл қатқан жанға: «Иә, біздер қазақ елінен, Алматыданбыз» дедік екеуміз де жарыса
Осы сәт бойымызды толқыныс сезімі билеп, ерекше бір әсерде тұрдық
Лезде көптен көрмеген туысымызды тапқандай, қол алысып, жөн сұраса бастадық
Жеңіл көлікпен шет елдік ғылыми ізденушілерге арналған Звержинецка көшесіндегі «Ювита» қонақүйіне де жеттік
Біз әрқайсымыз өз алдына бөлек бөлмеге жайғастық
Бөлме ішінде шығармашылық жұмыспен айналысуға барлық жағдай жасалған
Профессор Марек Гавенский мен Хенрик Янковский бізді орналастырған соң ертеңге дейін қош айтысты.
Қыркүйектің 1-і күні Марек Гавенский мен Хенрик Янковский ҚР Президенті «Болашақ» бағдарламасы бойынша Адам Мицкевич атындағы университетке ғылыми тағылымдамадан өтуге Ақтөбеден келген жерлестеріміз Бағила Мұратбек, Гүлшат Қондыбай, Ақмоншақ Тілеуова, ЖаннаТектіғұлды қарсы алып, біз тоқтаған «Ювита» қонақүйіне орналастырды
Дәл сол күні Адам Мицкевич атындағы университеттің қоғамдық-мәдени іс-шаралар жөніндегі меңгерушісі Еже Ласковский бізді төлқұжатымызды Познанда бір жыл тұруға тіркетуге тиісті мекемеге ертіп жүрді
Жол-жөнекей ол қаланың мәдени ескерткіштерін таныстырумен болды
Познандағы демократиялық өзгерістерге белсенділік танытқан Пиотр Майкшакқа (II-V – 1982) қойылған тас белгі тірі пенденің қымбат қазынасы Құдай берген еркіндігін қорғай білуді еске түсіргендей
Тастағы мәтінде: «Егер адамдардың аузына қақпақ қойылса, онда қара тастың өзі шыңғырады» делініпті
Жалпы бұл қалада түйе тастарға ескерткіш белгі қою дәстүрге айналғанына бірнеше мәрте куә болдық
Ертесіне Адам Мицкевич атындағы университеттің проректоры, профессор Иашек Виткош Қазақстаннан ғылыми тәлімгерлікке келген әріптестерді қабылдап, қонақасы берді
Дәстүр бойынша мәртебелі профессордің басына қазақтың ұлттық киіз қалпағы мен киіз үйі бейнеленген кәдесыйын тарту еттік
Дастарқан басында профессор мырза ғылыми тәлімгерлікке келген қонақтарға университет туралы мол мағлұмат беріп, оқу орны тарапынан барлық тиісті көмектің жасалатынына сенім білдірді
Адам Мицкевич атындағы университетте 56 мың студент білім нәрінен сусындайды екен
Бұл біздің әл-Фараби атындағы Қазақ ұлттық университетінен студенттерінің саны жағынан үш есе үлкен болып шықты
Ғасырлық тарихы бар білім мен тәрбиенің шаңырағына арналған мерейтойы үстіндегі: «Варшава университеті – ең үлкен, Краков университеті – ең ежелгі, Адам Мицкевич атындағы Познан университеті – ең мықты оқу орны» деп айтылған тілек қанатты сөзге айналған
Кейін білдік, университет жанында төрүктану орталығы және қазақ тілі мен әдебиетінің мамандарын даярлайтын факультеттің барлығы біз үшін ерекше мақтаныш сезімін ұялатты
Жалпы Полониядағы жоғары оқу орындарының студенттері мемлекеттің қазынасынан тегін білім алады
Ақылы білім алу – тек шетелдің студенттері үшін ғана белгіленген
Демек, Полонияда білім беру жүйесін қаржыландыру – мемлекет тарапынан жолға қойылған
Талапкерлердің жоғары білім алуы – өздерінің ізденістері мен қабілет күшіне байланысты екен
Профессор Иашек Виткош бізге университеттің халықаралық байланыс жөніндегі басшысы Малгорзата Вишковска-Фракиевич пен Веата Проминсканы таныстырды.
Еуропада, соның ішінде Полонияда оқу жылы біздегідей 1 қыркүйекте емес, 1 қазанда басталады екен
Сондықтан біз бос уақытымызды қаланың көрікті жерлері мен мәдени-рухани орындарын тамашалауға арнағанды жөн көрдік
Адам Мицкевич атындағы университеттің акт залында өткен халықаралық конкурстардың бірнеше дүркін жүлдегері, пионист Ионна Маршинковсканың жеке концертіне қатыстық
Сахна шеберінің репертуарында орындалған Фридерик Шопен, Игначи Иан Падеревский, Пиотр Чайковский, Михайл Плетнев, Джузеппе Верди, Ференч Лист шығармалары үлкен шабытпен тыңдарман жан дүниесіне әсер етті
Пионистің саусақтары клавишада билеп, музыка құдіреті рухани ләззатқа бөледі
Біз классикалық музыкаға деген Еуропа жұртшылығының құмарлығы мен өнердің бұл түрін жүрек қалауымен тыңдау мәдениетіне тәнті болдық
Концерт басталғаннан үзіліске дейін, үзілістен сахна шымылдығы жабылғанша залда жүріс-тұрыс, қыбыр-жыбыр, артық ауыз сыбыс, жөтелу-түшкіру сап тыйылып, шыбынның ызыңы естілгендей тыныштық орнады
Ең кереметі – тыңдарманның басым бөлігі студент жастар екеніне қайран қалдық.
Біз оқу жылы басталғанша текке жүрмей, Алманияны аралап қайтуды ұйғардық
Познанға келгенімізден хабардар Сәкеннің сыныптас неміс достары жиырма жылдан соң көруді тағатсыздана күтуде еді
Біз қыркүйектің 8-і түнгі автобусқа отырып, таңғы сағат 6-да Бильфельд (Bielfeld) қаласына жеттік
Алдын ала келісім бойынша тура сағат тілі 7-ні көрсеткенде қарсы беттен «Мерседес» көлігінен ақ сары жігіт қолын бұлғап, бұрылып келіп жанымызға тұра қалды
Ол көлігінен түсе салып, Сәкен екеуімізбен құшақтасып амандасты
Қуана қарсы алған Густав Кригермен ескі танысымыздай сөзіміз бірден жарасым тапты
Ол бізге жөн көрсеткен жанымыздағы поляк қызын да жол-жөнекей жеткізіп салуға келісіп, көлігіне отыруды өтінді
Густав Бильфельд қаласынан 25 шақырым жердегі Лага қаласында тұрады екен
Біз ең әуелі Лаганың әкімшілік орталығы Дельтмонд қаласына поляк бикешін жеткізіп салдық
Сөйтіп, екі арасы 7 шақырым Лага қаласындағы Густавтың үйіне келдік
Пәтерге кіргенімізде Густавтың әйелі Ольга Япс қызметіне, қыздары Штефан мектептегі оқуына, ал кенжесі Лия балалар бақшасына жиналу үстінде екен
Ертеңгілік астан соң жиырма жыл бұрын Талдықорғанның Шұбар ауылынан этникалық отаны Алманияға үдере көшкен немістердің жасы егде қарттарына барып амандастық
Олардың қуанышында шек болған жоқ
Бәрінің білгісі келетіні Шұбарда қалған көрші-қолаң, көзкөргендерінің жай-күйі, жаңалықтары, жалпы қазақ еліндегі оң өзгерістер туралы құлағын тіге, тамсана тыңдайды
Густавтың үйіне Алатау көшіп келгендей Лага қаласындағы қазақ елінен қоныс аударған немістер бірінен соң бірі бас сұғып, бізбен дидарласуға соншалықты құлық танытты
Біз Еуропаның қақ ортасында емес, ел ішінде жүргендей ерекше әсерде болдық
Қазақтың жатты бауырындай сыйлайтын қонақжайлық қасиетін көріп өскен немістердің қалай біздің ұлтымызды қадірлейтінін, аңсары ауа сағынатынын аңғардық
Густав та кең қолтық, сөйлескен жанның іші-бауырына кіріп кететін, сері жігіт
Ол әйелінің тамағы ұнамаса, жанында көрші тұратын енесінің үйіне барып тамақтанады
Мұндай ерке күйеубала қазақта да жоқ болар
Оның бірінші некелескен жұбайы – Ольганың туған әпкесі, одан екі бойжеткен қызы бар
Густав енесі Амалияға әзілдеп: «Мен сіздің екі мәрте күйеубалаңызбын» деп наз айтады екен
Ал әйелі Ольгаға: «Шіркін, сенің сіңлің болмағанына да шүкір! Әйтпесе енемнің үш мәрте күйеубаласы атанарым да ғажап емес еді» деп қағытады екен
Амалия шешейдің ұл-қыздары Лага қаласының төңірегінде тұрады
Қарт ана ұл-қыздары, немере-шөберелерін күніге қоңырау шалып, хабарларын біліп отырады
Ол: «бес саусақ бірдей болмаса да, біреуі ауырса – жаның сол жерде
Сол сияқты әр балам, немере-шөберелерімнің орны мен үшін бөлек
Біреуіне бірдеңе болса, жаным ауырып, берекем қашып, уайымға батамын» дейді
Бұл ананың имандай шыны екеніне иланамыз
Амалия шешейдің үлкен ұлы Сашка Япс – дін қызметкері
Оның әйелі қазақ қызы Алма Әжікеева, қазір ол – Альма Япс аталады
Бұлардың алты баласы бар екен
Алманияда алты балалы болу – үлкен отбасы саналады
Біз танысқан екінші ұлы Рудик Япс жұмыс үстінде өндірістік жарақат алып, зейнет­кер екен
Екі қабатты үлкен үйде тұрады
Ол ауласында қоян, көгершін ұстайды, есігінің ал­­дын­дағы кішкене су айдынында балық өсіреді екен.
Густавтың інісі Сашка Кригер: «Қазақстаннан Алманияға қоныс аударған алғашқы жылдары тілдік кедергіні жеңу оңайға тиген жоқ, – дейді
– Бір жолы жұмыс үстінде бастығым қарсы бөлмеден «Brechcisen»-ді алып кел» деп жұмсады
Қарсы бөлмеге барып қарап-қарап маған беймәлім нәрсені ұқсата алмай қайтып келіп «жоқ, таппадым» дедім «Brechcisen»-нің не екенін түсінбегенімді білдірткім келмей
Бастығым жұмсаған нәрсесін түсінбегенімді менің түрімнен оқығандай «жүр!» деп соңынан ертіп келді де, қабырғаға сүйеулі сүйменді көрсетіп «міне, мынау «Brechcisen» деді
Мен сүйменнің немісше атауын білмегеніме ұяттан жарылардай қысылдым
Жалпы, сөйлеу тілінен салалық-кәсіптік ұғымдардың атауын игеру қиынға соқты» дейді
Густав: «Бізді Ресейде «фашист» десе, этникалық отанымызға оралған соң өз немістеріміз «орыс» деп мұқатып, жатырқай қарайды
Сонда біздің жазығымыз атамекен топырағымызға оралғандығымыз ба!?» деп күйінеді.
Ольга отағасы Густавқа «Сірә, сенің қолың бос ғой, қадірлі қонақтарға Алмания мемлекеттігінің символы саналатын киелі Герман тарихи ескерткішін көрсетсең, әбден ұнаған болар еді» деген ұсынысын білдірді
Біз де бұл идеяға елең ете қалдық
Сөйтіп, қыркүйектің 11-і күні Дельтмонд қаласының оңтүстік-батысындағы Тевтобург орманы аймағында 386 метр биік жотада орналасқан киелі Герман (Hermann) ескерткішін тамашалаудың сәті түсті
Ескерткіштің биіктігі 53,46 метр, тек ғана қылышының ұзындығы 7 метр, ал салмағы шамамен 550 килограм екен
Монументтің құрылысы 1841 жылы басталып 1875 жылы аяқталған
Рим империясының бұғауынан елін, жерін азат етіп, өз билігі өзінде Алмания мемлекетін құрған көсем Герман немесе Армин (латынша Арминия) ескерткіші құрылысының аяқталуына 1870 жылы күллі Алманияны біртұтас мемлекет ретінде біріктіруші, Алмания империясының бірінші рейхсканцлері Бисмарк Отто фон ұйытқы болған екен.
Біздің жыл санауымыздан бұрынғы 1-інші ғасырдың аяғында Рейн өзенінің шығысы мен Везер өзені аралығын мекендеген алмандық ру-тайпаларды Рим империясы түгел өз иелігіне қаратты
Алайда алмандық ру-тайпалар римдік басқыншыларға ұдайы бас көтеріп, оның соңы үлкен қарулы қақтығысқа ұласып отырды
Жыл санауымыздың 9-шы ғасырында Рим империясын Август Октавиан билеп тұрғанда әйгілі қолбасшы Публий Квинтелий Вар бастаған әскер күшін бағынғысы келмеген алмандық ру-тайпаларды қатаң жазалап, тәртіп орнатуға арнайы тапсырмамен аттандырады
Тевтобург орманында болған шешуші шайқаста алмандық ру-тайпалардың көсемі Герман әлемге атағы жайылған соғыс өнерінің білгірі Публий Квинтелий Вар басқарған әскери жасақтың талқанын шығарып, Алманияның дербес мемлекеттігінің негізін салады.
Қыркүйектің 13-і күні сағат 10-нан өте Густавтың көлігімен Сәкен үшеуіміз Лага қаласынан Гумерсбах қаласына аттандық
Гумерсбахта Сәкеннің мектепте бірге оқыған досы Владимир Шлезе тұрады
Алдын ала телефон арқылы келісім бойынша 12:00 мен 16:00 аралығында бірге болу еді
Сағат 16:00-дан бастап Владимир Шлезе жұмысқа шығады
Немістерде күн тәртібіндегі белгіленген қоғамдық-әлеуметтік жұмысты және жекебастың кейін қалдыруға болмайтын шаруасын «термин» деп, сөздің соңғы буынына екпін түсіріп айтады
Егер терминді бұзса, уәделі уақытта келмесе немесе кешіксе, іс жүзеге аспайды
Густав алыс жолға шығуға жиналып болмай, кештеу қозғалдық
Жоғары жылдамдықпен жүретін үлкен жолға түскен соң, (немістер оны «аутобан» дейді) Густав көлігіндегі навигаторды қосты
Навигаторға баратын мекенжайдың толық дерегін енгізіп, тапсырыс береді
Сол бойынша навигатордың мониторынан алдыңыздағы бұрылысты, оңға немесе солға жүруді, әрбір кездескен көшенің атын, межеленген жерге жеткенше қанша шақырым қалғанына дейін бейнесін көрсетіп, немісше саңқылдап айтып тұрады
Адам жасампаздығының құдіреті – ғылыми-технологияның көмегіне қайран қаласың
Густав: «навигатордың діттеген жеріңе қалай бару керек екенін айтып жол көрсеткенін бірінші рет естігенде менің енем «сенің көлігіңде шайтан отыр ма?» деп таң-тамаша болғаны бар» дейді
Навигатор-шайтанның жетегімен Гумерсбах қаласына да жеттік
Қалың қарағайлы орман арасындағы асфальт жолмен тау етегіндегі екі қабатты еңселі әрі сәулетті үй жанына тоқтадық
Күте-күте шыдамы таусылып, елегізіп отырған Владимир Шлезе көлік даусын естісімен сыртқы есікті ашқаны сол – біз де қарсы кірдік
Владимир Густавқа «неге сонша кешіктіңдер?» деді
Густав «жол бойы кептеліс болып, амалсыз кешіктік» деп ақталды
Владимир ішкі ренішін жасыра алмай Густавқа «терминнің не екенін сен білесің ғой» деді
«Алайда сәті түсіп, шефімнен 20 жыл көрмеген досымды бір күн күтуге демалыс беруін өтіндім
Ол кісі түсініп рұқсат берді
Әйтпесе әңгіме-дүкен құрып, өткен-кеткенді еске түсіруге уақыт та тығыз болып қалып еді
Енді асығатын ештеңе жоқ
Біз әлі таңғы асымызды да сіздерге қаратып, ішпей отырғанбыз
Кәне, тамақтанып алалық» деді көңілі орнығып
Владимир жұбайын Эльвира деп таныстырды
Сәкенмен кездесуге Эйлард Барлебен есімді жерлесі де келген екен
Жеңіл-желпі ауқаттанып алған соң Владимир Шлезе аяқ жазып, серуендеп қайтуды ұсынды
Шегенделген тасжолмен төмен түсіп, бір-екі көшеден кейін қала шетіндегі шоқ-шоқ қалың ну қарағай орманға қарай созылған соқпақпен өрлеп келеміз
Алдымыздағы жотаға шыққанда таулы орманнан соққан самалға тынысымыз кеңіп, бойымыз сергіп сала берді
Айнала қоршаған орманның ортасы жазық алаңқай – қозы көш жер екен
Сол жазық алаңқайда айналдыра ағаш шарбақпен қоршалған аула ішінде бір табын сиыр жайылып жүр
Мен Владимирден «ағаш шарбақпен не үшін қоршаған» деймін
Ол: «қоршалған жердің шөбін тауысқан соң, қайтадан шөбі өскенше шарбақты екінші жерге көшіреді
Сөйтіп, кезекпен шөпті рәсуа қылмай, үнемдеу әдісі» деп түсіндірді
Орман шетінен жылт еткен бірер елікті байқап қалдық
Біз келген ізімізбен ақырын кейін аяңдадық
Владимир: «Сіздерге тарихи ежелгі үйді көрсетейін
Бұл ғимараттың іргесі 1592 жылы қаланған
Алманияда ескі мәдени ғимараттардың қасбетін немесе тұтас сыртын айналдыра руникалық белгілермен көмкеріп қою – ол нысанның мемлекеттік қамқорлыққа алынған ескерткіш, ұлттық құндылық қатарында сақталғандығын айғақтайды
Мұндай үйде тұратындар мемлекетке салық төлеуден біржолата босатылады
Бірақ шарт сондай – ғимаратты ұлттық жәдігер ретінде ерекше күтіммен ұстауға тиісті» деді
Мен Алманияның батысы мен шығысы, оңтүстігі мен солтүстігінің немісінен құрылыс нысанын руникалық белгілермен қоршап қоюдың сырын сұрағанымда – бәрінің жауабы бірдей болып шықты
Кейінірек ақпанның 3-4-інде Польшаның Слубица қаласында өткен ғылыми-конференцияда бірге болған Берлиннен келген Бернд Бруссигтен «Алманияда кейбір ғимараттардың сыртын руникалық таңбалармен қоршап қоюдың себебі неде? Ол нені білдіреді?» деп сұрадым
Бернд Бруссиг: «Руникалық белгілермен әшекейленген ғимараттар өте ескі, мемлекеттік құндылық ретінде қамқорлыққа алынғандығын байқатады
Ондай нысанды Алмания азаматы ерекше күтім жасауға, қамқорлыққа алуға тиісті екенін білдіртеді» деп жауап берді
Шамасы мұның астарында ежелгі ілімнің базалық руна таблицасы тұрғандығын аңғартса керек
Біз тұрған Познан қаласында да сыртын айналдыра руникалық таңбамен өрнектеген XVIII-XIX ғасырда салынған құрылыс нысандары баршылық екен
Руникалық концепция Еуропаға руна жазуын біздің жыл санауымыздан бұрынғы бірінші ғасырда Каспий жағалауындағы ру көсемі бастап алып барғандығы туралы хроникалық дерек сақталған (Мэнли Палмер Холл
Энциклопедическое изложение масонской, герметической, каббалистической и розенкрейцеровской символической философии
М
–С
–Петербург, 2003
стр
82-83; Медоуз К
Магия рун / Пер
с англ
К.А
Савельева
– М.: Агенство «ФАИР», 1997
стр.14)
Алмания аумағындағы ежелгі Сақсония мемлекетінің де құрамында сақтардың болуы руника ілімінің енуіне себеп болғандығы шүбәсіз
Тарихта «Ұлы қоныс аудару» аталған дәуірде Алтайдан Батыс Еуропаға жөңкіле көшкен ғұндар, сақтар Руникалық концепцияны өздерімен бірге ала барды
Алмания аумағында XIX ғасырға дейін жасырын құпия қоғамдар көп болған
Ендеше, скандинав елдері (алман, кельт, гот, саксон, швед, т.т.) рунасының бастау бұлағы қазақтың ру таңбаларымен, бағзы руна жазуымен тікелей байланысты екен
Демек, ғимараттың сыртын руникалық таңбалармен көмкеру – онда тұратын жандарды тіл-көзден, қауіп-қатерден, бәле-жаладан, т.б
жағымсыздықтан қорғайтын бағзы даналық ілімнің магиялық күші бар деген сенімнен қалыптасқан.
Біздің сапарымыз жалғасып, Алманияның Нидерландымен шекараласатын Хюкельхофен қаласына кешкісін жеттік
Арнайы ат басын тіреп, іздеп келген қазақ достарына ерлі-зайыпты Саша мен Лена Пельц ерекше ықылас көрсетіп, бәйек болды
Ұзақ кешке әңгіме-дүкен үзілмеді
Ерлі-зайыпты Пельц Қазақстандағы бұрынғы мекен-тұрағы туралы бейнетаспаны көрсетіп, өткен күндерді сағынышпен еске түсірді
Таңертеңгісін есік алдындағы аулада таза ауамен тыныстап, бой жазып тұрғанмын
Маған Саша Пельц жақындай беріп: «Қалай демалдыңыз?» деп сөзге тартты
Ол одан әрі әңгімесін жалғастырып: «Мынау мансардымен екі қабатты үйді өзім тұрғыздым, ішкі жылу жүйесінің құбырын жер астындағы қайнаған су көзімен байланыстырдым
Сөйтіп, қысы-жазы ыстық су мен жылу жүйесі тегінге түсті» деді
Саша Пельцтің тапқырлығы мен іскерлік шеберлігі менің ойыма Руникалық концепциядағы [♀] таңбаны көз алдыма елестетті
Сосын 1970 жылы Ақтөбе облысының шалғайдағы Доңызтау елді мекеніндегі жерастынан қайнап шыққан артезан суы қысы-жазы құр далаға ағып, ысырап болып жатқаны есіме түсті
Шіркін, егер жөн білетін біреу болса, табиғаттың сыйын адам игілігіне орынды жаратар еді
Сөйтіп, бұл ғылыми жаңалық – сол елді мекен тұрғындарын ыстық сумен қамтамасыз етіп әрі жылу жүйесін жүргізіп, қаншама ауыр бейнеттен құтқарар еді-ау
Түске дейін Саша Пельц Хюкельхофеннің көрікті орындарын тамашалатып, шекаралас Голландияның бірсыпыра жерлерін қызықтауымызға еріп жүрді
Лагаға қайтар жолда Кёльн қаласының тұсынан Рейн өзеніне төселген ұзын көпір мен 1126 метрлік туннельден өттік
Адольф Гитлер екінші дүниежүзілік соғыста Алманияның бағы үстем болып, дегеніне жетсе, жеңіс құрметіне – Рейн өзенінен шампан ағызуды уәде еткен екен деседі.
Алманияда 5 миллион түрік ағайындар мекен етеді екен
Олар өздерінің ұлттық дәстүрін сақтап, бақуатты, ұйымшыл өмір сүреді
Тағы бір ерекшелігі ­– түрік отбасында баланы шектемейді екен
Керісінше, неміс отбасында бір-екі баладан аспайды
Егер бұлай жалғаса берсе, таяу болашақта Алманияның демографиялық ахуалы қиындай түседі деген болжам жасаушы ғалымдар бар
Алманиядағы түріктер салт-дәстүрін, тілін берік ұстағандықтан ассимиляцияға түспей отыр
Сондықтан бұл жағдай немістер арасында алаңдаушылық туғызатын сыңайлы
Түріктер негізінен елде сұранысқа ие аспаздық, дүкеншілік, таксистік, қызметшілік жұмыстарда көбірек.
Қазақ «жол мақсаты – жету, қыз мақсаты – кету» деп мақалдайды
Біздің ендігі бағытымыз Зике қаласына қарасты Твистринген ауылына жету
Ондағы елден кеткен Сәкеннің немере қарындасымен дидарласу еді
Ұзын жолдың екі бетінде бос жатқан жер жоқ, орман-тоғай, мұнтаздай таза, гүлзарға оранған елді мекендер, әйтеуір, кезектесіп жалғаса береді
Кей елді мекенде үй шатырларына қондырылған электр қуатын табиғи әдіспен алатын күн батареялары көзіңе анадайдан шағылысса, енді бір жерлерде биіктігі зәулім электр қуатын алатын желбағарлар сойдиып-сойдиып даланың сәнін келтіріп-ақ тұрғаны сүйсінтеді
Алманияның даласы да, қаласы да қыздың жиған жүгіндей жып-жинақы, жылан жалағандай тап-таза, қараған сайын көзің де, өзің де немістің тәртібі мен жасампаздығына риясыз риза боласың
Алманияда күз айы жаңбырлы
Содан да болар, күзгі аспанды торлаған жылауық бұлт әлсін-әлі сіркіреп, ара-арасында себездеп, Твистринген ауылына тақалғанда ғана көк күмбезінде кемпірқосақ ілініп, күннің көзі шуағын аямай шашты
Біздегі ауыл мен қаланың аражігі жер мен көктей
Алманияда, жалпы Еуропада ауыл мен қаланың айырмашылығы жоқ десек артық айтқандық емес
Твистринген елді мекенінің көркі мен тазалығы, архитектуралық сәулеті мен эстетикалық талғамы – әлеуметтік тұрмыс деңгейінің қаншалықты ілгеріге кеткенінің куәсіндей
Біздегі ірі деген қалалардағы мәдени олқылықтар мен азаматтық сана тәрбиесіндегі елеулі жауапсыздықтар еріксіз ойлантады
Қош, несін айтасың, жұмақта жүргендей тамсанасың
Тамсанбасқа амалың жоқ
Қалада да, далада да біздің қазақтың зары – баспана екені есіңе түскенде, өзіңнің ойыңнан өзің жерге кіріп кете жаздайсың
Күн сәске тұс шақта межелі үйдің жанына тоқтап, есігін еппен аштық
Бет әлпеті, сырт пішіні Сәкенге ұқсаған келіншек бізді салқынқандылықпен қарсы алды
Бәлкім, «қорыққан мен қуанған бірдей» деген әуел баста Ғалия сөзге сараңдау араласып, жатырқаңқырап қабылдағандай еді
Сосын асүйге дастарқан басына дәмге шақырды
Әдепкіде әңгіме Сәкен мен Ғалия арасында өрбіп, аға мен қарындас елдегі ет жақын туыстары туралы ақпарат алмасумен болды
Азан шақырып қойған есімі Ғалия, бірақ анасы орыс болғандықтан Галя аталыпты
Кейін неміс жігітіне тұрмысқа шыққан Ғалияның аты-жөні – Алманияға келген соң Хильда Эрл болып өзгерген
Густав екеуміз екі арадағы әңгімеге бөгет болмайық деп, жанарымызбен ұғысып отырдық
Мен қолайлы сәтті пайдаланып, – Алманияда тұрған сіздерге ұнай ма? – дедім.
«Бұл жерде кез келген мәселеге әртүрлі мекеме кеңсесін сағалауға тура келеді
Ал былайша Алманияда өмір сүру өте қолайлы» – деді Хильда ханым.
– Туған жерге, елге деген сағыныш тарта ма?
«Әрине, Қазақстанды көруге құштарлық бар
Себебі, ол біздің туған жеріміз».
– Қазақстан түсіңізге кіретін болар? – деймін сыр тартып.
«Ондай жағдай анда-саңда болады
Жалпы біз бұл ортаға әбден үйреністік
Балалар мектепте оқиды, олардың болашағына барлық жағдай жасалған».
– Қарындасым, енді үлкен ағаларыңа, елге не сәлем айтасың, – деп сөзге кимелеп, Сәкен араласты.
«Мені іздеп, тауып келгендеріңе рахмет! Қазақша айтуды білмеймін
Мен Қазақстанда туыстарым бар екенін ойламаған да едім
Енді менің туыстарым, ағаларым бар деп жүремін
Бұйырса, оларды көрудің де реті келер».
– Сенің руың төре, соны ұмытпа!? – деді Сәкен.
«Мен есімде сақтай алмаймын ғой
Алманияда руын білудің еш мұқтаждығы жоқ».
– Дегенмен өзіңнің тегіңді, әкеңнің қанын ұмытпауың керек, – деп Сәкен қарындасына қайта-қайта ыждағаттайды
Күн маңдайдан ауғанда үйге ақ сары, көк көз жігіт кірді
Бұл Ғалияның күйеуі болып шықты.
– Гарик – менің күйеубалам
Алманияға қоныс аударып, орнықты
Бір ұл, екі қызы бар, – деп Сәкен күйеубаласына ишарат жасап, – Енді қалған әңгімені өзің жалғастыр, – деді.
«Қазақстанда еске түсетіні – Алатау
Мен қазақтардың ортасында жүріп қазақ тілін үйрене алмадым
Өйткені Қазақстанда қазақ тілінің еш керегі болмады
Алманияға келгеніме 1997 жылдан бері әжептәуір уақыт өтсе де неміс тілін әлі толық игерген жоқпын
Бәрібір неміс тілін ерікті-еріксіз меңгеруге тура келеді
Иә, егер тілді толық игермесең, бұл арада аяқ басқан сайын қоғамдық-әлеуметтік қиындыққа ұрынасың
Сосын азаматтық құқыңа, әлеуметтік қорғауыңа, мәртебеңе нұқсан келеді
Сондықтан қоғамнан тыс қалмау үшін күресуге мәжбүрсің» деп ақтарыла баяндады Гарик Эрл мырза.
Жасыл желек жамылған, бабы мен күтімі келіскен жол жиегіндегі талай жерді артқа тастап, кешкі асқа енді отыра берген Флейтлинг Райнгольд үйі есігінің қоңырауын бастық
Ол мұндай кездейсоқ кездесуді табан астынан күтпесе керек
Қапелімде өз көзіне сенер-сенбесін білмегендей абдырап қалды
Бұл хабарды сексеннің сеңгіріне шыққан Ионат қарт ести сала, Алманияның қиыр шетінде орналасқан Хейлигенфельде деревнясына аяғымен келген қазақтарды көруге асыға жетті
Ионат ақсақалдың зердесі мен жады – қаншама тарихи оқиға мен адамдар тағдыры туралы сыр толғағанын сол кеш куәсі болдық
«Жетпіс жылдан астам уақыт бұрынғы Жетісуға депортацияланған неміс отбасының мал таситын вагондарда апталап жол азабын тартып, азып-тозған, аштық пен суықтан қалжыраған мүшкіл халіне жаны ауырып, өзі жетісіп жүрмесе де үйінің бір бұрышына паналатып, қолындағы бір үзім нанын бөліп берген қазақ халқының мейірбандығы мен бауырына тартқан адамгершілік қасиетін қалай ұмытуға болады?! Кеңес Одағының идеологиясы тұтас неміс ұлтын «жау», «дұшпан», «фашист», «опасыз», «сатқын» деп қаралап, насихат жүргізіп тұрғанда, оған қоса соғыстан жапа шеккен шаруашылық пен майдан алаңында шейіт болған азаматтарынан айырылған, жоқтау айтқан, қара жамылған шаңырақтар саны да қазақ арасында аз емес еді ғой!? Сонда да бейкүнә жандарға деген жанашырлықпен мұндай қол ұшын беру – қазақтың даналығы екенін жар салып айту парызым
Себебі менің жер басып жүруім, мен сияқтылардың ұрпақ таратып, алыстағы отанына көп жылдан соң қайтып оралуына біз тек қана қазаққа борыштымыз
Менің тілеуім жер бетінде қазақ аман болсын! Қазақ пен неміс бір туғандай жарты ғасырдан астам шай деспей, тату-тәтті өмір сүрдік
Менің көзкөрген қазақ замандастарыммен өткізген сол кездерімді сағына еске аламын» деп Ионат қарт тебірене сөйледі
Менің де бойым ащы мұң мен тәтті қуаныштан толқып, тамағыма бір сезім тақалып тұрды
Шұбардың әр отбасын түгендеп, бақи болған, дүниеден көшкен құрдастарының аруағына ризалығын білдірген қарт «Жұманға, анаңа менен, менің отбасымнан дұғай-дұғай сәлем айт!» деді Сәкенге.
Бұл сапарда біз Алманияны тоғыз күн бойы армансыз араладық
Густав бізге бастан-аяқ серік болып, жол көрсетуден еш жалыққан жоқ
Өйткені оның қолы бос, уақытша жұмыссыз екен
Алманияда мемлекет тарапынан жұмыссыз азаматтарға әлеуметтік қорғау үшін төленетін жәрдемақы біздің профессорларымыздың жалақысымен пара-пар
Сондықтан Алманияда қол жайып, қайыр сұрайтын сұрамсақ немісті көрмейсің
Егер ондайлар кездесе қалса, халықтың қаһарынан қаймығады
Әлбетте, еуропалық келімсек сығандар ата кәсібіне салып, жергілікті жастардан оңбай таяқ жеген жайлар талай болған екен
Жалпы мемлекетте жұмыссыз азаматқа әлеуметтік қорғау болғанмен «қоғамның арамтамағы сияқты» көзқарас қалыптасқан
Бұл жағдай он екі мүшесі сау пенденің алдындағы қызметінен айырылып қалмас үшін кәсіби бар өнерін салады
Жұмысы бар жанның қоғамда мәртебесі өте жоғары
Густав: «жұмыссыздыққа деген қоғамдық көзқарас болмаса, жәрдемақысын алып жүре беруге болар еді
Бірақ өзіңді қоғамның толыққанды мүшесі етуге амалсыз мәжбүр боласың» дейді
Оның әйелі Ольганың жайдары жүзбен дәмін ұсынып, бір қабақ шытпағанына дән риза болдық
Густавтың отбасымен қимай қош айтысып, Бильфельдтен Познанға дейін автобусқа отырдық.
(Жалғасы бар).
Аманқос МЕКТЕП-ТЕГІ,
филология ғылымдарының кандидаты, әл-Фараби атындағы ҚазҰУ-дың доценті
Алматы – Познан – Ганновер –
Бильфельд – Лага – Гумерсбах –
Хюкельхофен – Зике – Познан
Арнайы «Ана тілі» газеті үшін.
