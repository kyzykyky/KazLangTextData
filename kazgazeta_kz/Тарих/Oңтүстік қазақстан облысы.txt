Сайрам ауданы
Құтарыс – ауыл
Құтарыс ауылы Арыс және Құтырған өзендерінің ортасында орналасқандықтан, «Құтарыс» деп аталуы Арыс және Құт өзендеріне байланысты
Оңтүстік Қазақстан облыстық мәслихатының 2000 жылғы 26 желтоқсандағы №7/88-11 шешімімен Қызыләскер атауы өзгертіліп, ауылға Құтарыс атауы берілді.
Ақарыс – ауыл
Ақарыс ауылының атауы Ақсу және Арыс өзендерінің тоғысқан жерінде орналасуына байланысты қойылған
Онда Ақсу өзенінің «Ақ» сөзі мен Арыс өзенінің толық атауы біріктірілген
Сондықтан да Ақарыс деп аталған.
Қызылжар – ауыл
Қызылжар атауы елді мекеннің географиялық ерекшелігіне байланысты қалыптасқанға ұқсайды
Аталмыш ауылда «Қызылтөбе» атты жар болған, сол жарды жағалай ауыл орналасқан
Осы себепті Қызылжар деп аталған.
Көлкент – ауыл
Көлкент атауы ауылдың географиялық ерекшелігіне байланысты қалыптасқан
Осы өңірді мекендеген халық жер игеріп, егін еккен, шаруашылықпен айналысып, суармалы және күнделікті суды «Көлкент» көлінен пайдаланады
Топоним «Көл» және «кент» деген қосынды сөзден құралуына сәйкес «Көлкент» болып қалыптасқан
Оңтүстік Қазақстан облысы мәсли­хатының 2000 жылғы 26 желтоқсандағы №7/88-11 шешімімен «Қызылқыстақ» атауы өзгертіліп, ауыл Көлкент деп аталған.
Ханқорған – ауыл
ХV-ХVI ғасырларда Қазақ хандығының іргесі қаланып, бір шаңыраққа бірігуі Сайрамды қайтадан ұлы оқиғалар ортасына алып келді
1512 жылы Сайрамның басшысы Қасым ханға арнайы елші жіберіп, көмек сұрайды
Қала кілті ханға табыс етіледі
Қасым хан да, одан кейінгі қазақтың ел билеушілері де Оңтүстік шекараны нығайтуда, мемлекеттің тұтастығын сақтауда Сайрамды маңызды стратегиялық орын деп қарап, бұл аймақта қорғаныс шараларын күшейту мақсатында және сыртқы жаулардың басқыншылық әрекеттерінің күшейе түсуіне байланысты Абылай хан 1771 жылы Оңтүстіктің қалаларын қайтадан өзіне қаратып, Сайрамның жерінен, Арыс өзенінің бойынан бекініс салады
Халық оны «Ханқорған» деп атайды
Тарихи деректерге сүйеніп, бүгінде елді мекен атауы Ханқорған деп аталды
Кейбір деректерде: «Арыс өзені бойындағы Мәдени ауылындағы «Ханқорған» атты тарихи орын күллі қазақ үшін қасиетті жерлердің бірі» деп жазылған
Абылай хан Қоқан хандығынан қазақ даласына төнген қауіпті сезіп, бірнеше бекіністер салдырған
Солардың бірі – Ханқорған
Абылай ханның бұйрығымен салынғаннан соң, Ханқорған деп аталған болса керек.
Ақсуабат – ауыл
«Ақсуабат» деген сөздің мәні Ақсу өзенінің бойындағы көк майса, көк желек дегенді білдіреді
Жалпы, өзен бойында жайғасқан елді мекеннің көгеріп, гүлденіп тұрсын деген мағынаны білдірсе керек
Міне, сондықтан да Ақсуабат деп аталады.
Молыбай Оразалиев – ауыл
Ауыл атауы білім саласына сіңірген еңбектері жоғары бағаланып, «Қазақ КСР-інің еңбек сіңірген мектеп мұғалімі», «Қызыл Жұлдыз», «Еңбек Қызыл Ту» ордендері мен «Еңбек үздігі» медалінің иегері ­Молыбай Оразалиев атымен байланысты қойылған.
«Оңтүстік Қазақстан 
облысындағы жер-су, елді мекен атауларының қысқаша 
тарихы» кітабы бойынша 
дайындаған өлкетанушы 
Молдияр СЕРІКБАЙҰЛЫ
