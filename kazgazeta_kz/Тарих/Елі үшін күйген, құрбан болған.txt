Ұлт тәуелсіздігі – қоғамның барша саласына соны серпін берді
Өмір мұраты айқындалып, адам еңбегіне көп көңіл бөлінді
Мәдени-рухани арналар айқындалып, жаңа бағыттар белгіленді
Зерттеу мен зерделеу ісіне кең өріс ашылды
Ұлт мұраты мен елдік мүддені, тәуелсіздік тағылымын баянды ету сынды кәделі де сауапты істер, қалың көптің арман-аңсарларына негізделген игілікті де ізгілікті қадамдар алдыңғы кезекке шықты

Алаш ардағы, қайраткер-қаламгер һәм ақын-аудармашы, ұстаз-ғалым Жүсіпбек Аймауытұлы ұлт руханиятына, оның ішінде сөз өнерінің дәстүрлі жанрларының дамуы жолында ерен еңбек етіп, сүбелі үлес қосты
БАҚ жүйесіне еркін араласып, жауапты қызметтер атқарды (мысалы, «Қазақ тілі», «Ақ жол» газеттері мен «Абай» журналы)
Бұдан басқа Қазақ комитеті, «Алаш» партиясы, Семей губерниялық атқару комитеті (жер, әділет, халық ағарту бөлімдері), Халық Ағарту комиссариатында еңбек етті
Ұстаздық қызметі – Семей, Қарқаралы, Орынбор, Ташкент, Шымкент қалаларымен байланысты болды (1917-1920)
Шығармашылық ғұмырбаянының жарқын беттерінің бірі – қазақ әдебиетінің шағын және орта Һәм көлемді жанрларында жанкешті еңбек етті (мысалы, «Әнші», «Елес», «Күнікейдің жазығы», «Қартқожа», «Ақбілек», «Шернияз», «Абайдың өнері Һәм қызметі», «Мағжанның ақындығы туралы», «Ұлтты сүю», «Әдет заңы», «Ән-күй жайында», т.с.с
)
Өнерпаздық қырларын еске алсақ, бұдан актерлік Һәм режиссерлік сипаттары, ән-өлең мұрасы мен сазгерлік тұстары терең танылар еді.
Ақиқатын айту керек, көрнектi қалам­гердiң өмiрбаяны хақында әр алуан пiкiрлер бар
Көрнекті қаламгер С.Мұқанов «XX ғасырдағы қазақ әдебиетi» атты ең­бе­гiнде көптеген қазақ зиялылары – А.Байтұрсынов, М.Жұмабаев, М.Дулатов, С.Дөнентаев, Б.Күлеев, О.Қарашев, т.б
бiрге Ж.Аймауытұлының өмiрi мен қа­лам­герлiк қызметi хақында маңызды мә­лi­меттер бередi
«Абай»журналында үл­кен-кіші жанрдағы туындылар мен драмалық шығармалары хақында да бағалау мен танып-талдаулар кең орын алады
Ж.Аймауытұлының әкесi, руы, ұрпақтары туралы дәлелді дерек-дәйектерді алға тартады
Бастапқы тұста-ақ: «Жүсіпбек Аймауытұлы 1893 жылы бұрынғы Кереку уезі, Семей облысы, Қызылтау болысында туған» деп анық-қанық жазады.
Ақын Ә.Тәжiбаев: «Жүсiпбек – баян­ауылдық, 1896 жылы туған» десе, С.Сә­дуақасовтың сұрақтарына қайтарған жауабында қаламгердiң өзi сиыр жылының аяғында (1890) «…тусам керек» дейдi
Шымкент педтехникумындағы анкеталық жазбаға: «1888 жыл» деп толтырылған

Ал «…тергеу ісі» материалдарының бірінде (1929, 16-мамыр): «…40 жастамын, отбасылы – үш балам бар» дегенді анық-қанық айтады (ҚР ҰҚКМ – 01149 – «іс, 2 том)
Айып­тау қорытындысының келесі бөлігінде «…40 жас, қазақ, ұстаз-әдебиетші, партияда жоқ» дегенді де назарға салады (ҚР ҰҚКМ-011494- іс, 6 том)
Жазушы ғұмырбаянын байыту һәм толықтыру тұстарында, кезең-уақыт тынысын тану ісінде мұның да деректік мәні, нақтылық сипаты бары анық.
Қазақстан Компартиясы Орталық Комитетiнiң қорытындысында 1889 жыл көрсетiлiп, осы мезгiлде Қазақстан Рес­публикасы Ғылым министрлiгi – Ғылым академиясының М.О.Әуезов атындағы Әдебиет және өнер институты әзiрлеген бiр томдық таңдамалы «Шығармалары» қалың көпке жетті
Сыншы-ғалым С.Қирабаевтың «Бiлiм» қоғамы мен «Ана тiлi» баспасынан «Жүсiпбек ­Аймауытов», осы жолдар авторының «Жүсіпбек», «Жүсіпбек Аймауытұлы», «Жүсіпбек Аймауытұлы және 20-жылдардағы қазақ прозасы», «Ар айнасы» атты кiтаптары жарық көрдi
Жазушының 100 жылдық мерейтойы рес­публика көлемiнде кеңiнен атап өтiлдi
Қазақстан Жазушылар одағында, Абай атындағы Қазақ мемлекеттік опера және балет театрында мерейтойлық шаралар өткізілді
Алайда кейiнгi зерттеулерде, әсiресе, филология ғылымдарының кандидаты Е.Өтебайұлы «Тағдырдың кездестiм ғой кермесiне…» атты мақаласында жазушы өмiрбаяны хақындағы ойын былай бiлдiрген: «Жүсiпбек Аймауытовты 1884 жылы 28-қарашада туды, 1930 жылы 7-сәуiрде өлдi деп жазып, әдiлдiгiне көшкен мақұл» (Аталған мақала
– «Ана тiлi», 1990, 7-ақпан)
Ал сталиндiк зұл­матқа ұшыраған бiр топ қаламгерлердiң (А.Байтұрсынов, М.Әуезов, М.Жұмабаев, М.Дулатов, Ж.Аймауытов) ОГПУ, НКВД түрмесiне отырып iстi болған тарихы туралы «Абақты» атты көркем-публицистикалық зерттеулердiң авторы, жазушы Д.Досжан: «Сот құжатында, жазушының өз қолымен толтырған анкетасындағы туған уақтысы 1890 жылы болып көрсетiлiптi» деп жазады («Жалын», 1991, № 4, 34-бет).
Бұл бағыттағы iзденiс-көзқарастар, атап айтқанда, Ж.Аймауытұлының туған мерзiмiн – Қ.Мұхамедханов – 1890 жыл («Семей таңы», 1989, 4-қаңтар), Семей университетiнiң оқытушысы Т.Қабышев «Семейдiң жаңа құжаттар орталығы» дерегi бойынша – 1892 жыл деп көрсетеді («Қазақ әдебиетi», 2001, № 35)
Ғылым кандидаты, жүсіпбектанушы Н.Қуантайұлы жазушының туған жылына бірсыпыра салыстырулар жасап, С.Сәдуақасов сұрақтарына табан тірейді
Жазушы жазбасындағы – сиыр жылы: «1889 – нақты, дәл сан» деп көрсетеді
Тарихшы һәм жүсіпбектанушы Т.Қаленова: «…Жүсіпбек 1889 жылы Баян­ауыл өңірінде дүниеге келген
Ол 1929 жы­лы «ұлтшыл, халық жауы» деп айыпталып, 1930 жылы 21-сәуірде Мәскеудегі Бутырька түрмесінде атылады» деп жазады
Ал С.Байбосын «Алаштың Аймауытов­­ын іздейтін кім бар?» атты мақаласында жазушыға қатысты кейбір деректерге ден қояды («Қазақ әдебиеті», 2014, 7-ақпан)
Бастапқы тұста жазушының аты-жөнін – Оймауыттың Түсіпбегі, – деп атағаны, ата-бабасы мен өскен ортасын, өмір жолының кейбір бұралаң-қалтарысты тұстарын әңгіме-естелік, мұрағаттық деректер негізінде сөз етеді
Туған жылына қатысты да бұрынғы, соңғы деректерге шолу жасайды
Жазушының өмір жолы, оның кейбір бұрылыс-бұлталаңы мен ­театр өнеріне қатысын, сазгерлік қырын да қозғайды.
Ж.Аймауытұлының қайтыс болғаны турасында да алуан көзқарас, кереғар қисындар бар
Мәселен, журналист Т.Боранғалиұлы: «Бутырка – барса келмес қапасты орын
Аймауытовпен, Байдилдин­мен, Әдiлевпен бiрге Ахметсафа 1930 жылдың 21-сәуiрiнде қаза тапты» десе, сыншы Ә.Меңдеке: «Өз зиялыларына қырғидай тиген үкiметтен мен ешуақытта кешiрiм сұрамаймын!»
Бұл – Жүсiпбек Аймауытовтың сөзi
Ақтық сөзi
1932 жылы атылар алдында айтқан сөз» деп жазды.
Осы жайттарды еске алған тұста, Алаш мұратына адалдық танытқан, өмірі мен өнер туын­дыларын арнаған, «елі үшін күйген» Ж.Аймауытұлының араға көп уақыт салып, қайтыс болған мерзімінің – 1930 жыл деп жазылуы, қысқасы қайта қалпына келтірілуі көңіл қуантқаны анық.
Ақиқатын айтсақ, жоғарыдағы зерттеу еңбектерімізде: «…Жазушының қай­тыс болғаны жөніндегі куәліктің көшір­месінде 1930 жылдың 21-сәуірінде, яғ­ни 41 жасында атылған делінген»
Өз ке­зегімізде мұрағаттық материалға, жазушы өміріне қатысты отбасылық дереккөздеріне, ұстаздары мен тұтастарының, замандастарының естелік-әңгімелеріне табан тірей отырып көрсеткен едік
Осы ақиқат пен нақтылы дереккөздері ғалым Е.Өтебайұлының «Тағдырдың кездестім ғой кермесіне…» («Ана тілі», 1990, 7-ақпан ), жазушы Б.Қойшыбаевтың «Боздақтардың соңғы суреттері» («Қа­зақ әдебиеті», 1992, 18-желтоқсан), Н.Қуан­тайұлының «Жүсіпбек Аймауытұлы қай жылы туған?» («Жас Алаш», 2001, 9-қазан), Т.Қаленованың «Жүсіпбек ­Аймауытов: қайраткерлігі, ағартушылығы, саяси көзқарасы» (Астана: Мастер По, 2012
3-бет), М.Утеубаевтың «Желая счас­тья народу» («Казахстанская правда», 2014, 17 января) атты мақала, еңбектерге де арқау етілген еді.
Асылы, ақиқаттан ешкім айналып та, аттап та өте алмасы анық
Осы реттен келгенде, еліміздің Орталық мұрағатында, ҰҚК мен Шымкент, Ташкенттегі мұрағаттарда Алаш ардағы, асыл сөздің саңлағы Жүсіпбек Аймауытұлының қайтыс болған уақыты – 1930 жылдың 21-сәуірінде, Мәскеудегі Бутырка түрмесінде атылғаны жазылған
Біздіңше, осы жыл мен уақыт – ақиқаттың ту тіккен тұсы
Осыған ден қойған, тоқтаған жөн.
Алайда осы тұста айналып өтпейтін, айтып-жазбауға мүмкіндік бермейтін белгілі жазушының естелік-жазбасын еске алу артық емес
Мәселен, Мемлекеттік сыйлықтың иегері Р.Тоқтаров «Бітеу жара» романының бірнеше бетінен орын алған жазушының ұлы – Бектұрмен сұхбатында қайраткер-қаламгер Ж.Аймауытұлының өмірбаяндық һәм отбасылық деректеріне ден қояды
Жазушы Ж.Аймауытұлының өмірі мен шығармашылық ерекшеліктеріне – Бектұрдың көзімен қарайды
Жасыратыны жоқ, бұған дейін-ақ бұл тұстар бірқатар ғалымдар мен баспасөз беттеріндегі материалдарынан кең орын алған-ды.
Бұл тұста, Бектұрмен бірге Жанақ, Муза сынды жазушының ұл-қыздарымен де кездесу-сұхбаттар – БАҚ жүйесінде, әдеби- ғылыми орталарда жан-жақты көрініс тапты
Жазушының ұл-қыздарының – қазақ еліне, руханият әлеміндегі өзгерістерге, әсіресе, әкелері – Ж.Аймауытұлына деген перзенттік ықылас-ілтипаттары, сағыныш-сезімдері жан-жүрек дүрсілінен де, көз бен көңілдегі қуаныш нұрынан да танылған еді
Жекелеген жүздесу, қауышу-кездесу кездерінде – жазушының ұл-қыздарының аузынан жоғарыдағы мазмұндағы әңгіме-сырларға біз де қаныққандықтан, оның қайсыбір қырларын қайталағанды артық деп білеміз
Оның басым бөлігі, бірсыпыра тұстары қалың көпшілікке ақпарат құралдары арқылы да таныстұғын
Жинақ кітаптарға енді
Зерттеу еңбектеріне негіз етілді.
Орайлы тұста айтарымыз, жазушы Р.Тоқтаров Бектұрмен арада болған әңгіме-сұхбатында Қазақстандағы қуғын-сүргін көріністерін Голощекин – Аймауытов арқылы дамыта түседі
Тіпті Бектұрдың айтуынша, Голощекин мен Аймауытов дос-жар адам болғанға ұқсайды (62-бет)
Әңгіме арасында: «Әкеміз «Бутыркада» атылған жоқ, оны біз жақсы білеміз… Оны ақталатынына көзі жеткен соң ашуға мінген Голощекин Алматыға шақыртып алдырады…» дегенді де айтып қалады (63-бет).
Ал жазушының айтпағына келсек, бастапқы сөзді: «Ол – Аймауытовтың «Бутырка» түрмесінде емес, мүлде басқа орында аяқ астынан қаза болған фактісі» дегенді анық айтып, еске түсіреді (64-бет)
Жазушы оны баяндау үшін «азғантай лирикалық шегініс керек» деп Керекудегі Кеңес үкіметіне қарсылық – толқуға назар аударады
Бүлікшіл топтың бел орта­сында жүрген Қанжығалы жігіттерінің Ленинге жазған хатын – Ж.Аймауытов дайындағанын, оны: «… Ат айдаушы кө­шір менің әкемнің інісі Төлеш екен, жа­сырақ күнінде осы әңгіменің шет жағасын сол кісінің аузынан талай қабат естігенмін» дегенді де қаз қалпында баяндайды (64-бет)
Ж.Аймауытұлы қазасының ауыр күнәсі – Голощекинге қатыстылығын Ке­рекуде тұратын – Қанапия Асқаровтан естігенін де алға тартады (64-бет).
Бұдан кейінгі жерде жазушы ­Ж.Ай­мауыт­ұлы өмірінің соңғы сәттерін – Алматымен, Голощекинмен кездесулері арқылы жалғастырады
Кеңес идеология­сы, «Кіші Октябрь», жазушы еңбегі мен шығармашылық үдеріс, әсіресе, «Ақбілек» романындағы ақтың офицері Қарамұрт – Голощекин төңірегіндегі топшылаулар, көзқарастар қақтығысы, оның соңы – Голощекиннің Аймауытұлын атумен аяқталады (64-68 беттер).
Тіпті солай болған күннің өзінде, атап айтқанда, Голощекинге қатысты дереккөздері, мұрағаттық материалдар, естелік-әңгімелер, хат, күнделік жазбалары, т.с.с
жазушы өмірі мен шығармашылық мұрасын зерттеушілердің, әдебиетшілер мен тарихшылардың, замандастары мен тұстастарының, қалың көпшіліктің назарынан тыс қалып келеді
Ауыл-елі, ұрпақтары мен көзкөргендер неге үнсіз? Себеп, сырлары неде?
Жазушы мен оның шығармашылық мұрасы ақталған тұста, мерейтойлары кезінде көз бен көңілден тыс қалуын немен түсіндіруге болады?Қаламгер туындыларында, көптомдықтары мен ондағы алғы және соңғы сөздерінде, түсініктерінде, т.т
неге назарға алынбаған? Елдес-жерлестері, жақын-жуықтары, ұрпақтары, т.б
бұл мәселелерді неге қозғамаған? Тәуелсіздік тұсында, одан бертінгі кезеңдерде ізденуші, зерттеушілер еңбектерінде, орта және жоғары мектептің оқулық-хрестоматияларында, т.с.с
орын алмауы, маңыз-мәнінің түсіндірілмеу себебі не? Қазіргі кезеңнің жас ғалымдары (магис­трант, докторант) неге үнсіз?
Біздіңше, жазушы еңбегіндегі жоға­рыдағы жайттар әдебиеттанушы, тарихшы ғалымдардың назарын аударып, ізденіс-зерттеулерінде жіті көзбен қарауды қажетсінеді
Шындық жүзі – айқын да жарқын, ізденіс-зерттеулеріміз дәлелді де нақты болса, баршамыз үшін маңызды болары хақ
Ақиқатында, тарих пен таным тоғысы, өмір мен уақыт шындығы, талап пен талғам таразысы да осыған табан тірері анық
Шындық шырағы, сыры осы.
Ақиқат барометрi, өмiр-уақыт өлшемi – қай кезеңде де үстем ғой
Болашақ қаламгердің өскен ортасы, отбасы жайлы сөз етер болсақ, алдымен еске түсетіні –жазушының С.Сәдуақасовтың сұрақтарына қайтарған жауабы
«Өз жайымнан мағлұмат» атты өмірбаяндық қолжазбада (1928, қаңтар
Шымкент) жазушының өмірі мен шығармашылығы хақында дәлелді деректер беріледі
Алдымен, М.Көпеев пен С.Торайғыровқа туыстығын, 7-8 атадан қосылатындығын еске алады
Өмірбаяндық һәм шығармашылық мағлұматтардан да жүйелілік бедері, таным мен талғам таразысы танылады
Қолжазба М.Әуезовтің жеке мұрағатында сақталған екен
Тапсырған С.Сәдуақасовтың жұбайы Елизавета Әлиханқызы Бөкейханова
Ол қаламгердің шығармашылық мұрасы ақталғаннан кейін баспасөзде жарияланды («Қазақ әдебиеті», 1988, 23-желтоқсан).
Осы ретпен сөз етсек, Жүсіпбек – Күлік руының Ақыл деген атасынан тарайды
Ақылдан – Дәндебай, Молдабай, Ордабай деген балалары болады
Дәндебайдан Оспан, Аймауыт (негiзi – Оймауыт) туады
Ал Аймауыттан Жүсiпбек пен Жақыпбек тарайды
Әкесi Аймауыт та, атасы Дәндебай да шаруа баққан адамдар екен
Аймауыт бес ағайынды (Дәндебайдың бәйбiшесiнен Аймауыт пен Иса, тоқалынан – Оспан, Абылайда, Әбдiраман туған) болғанмен, кедейлiктiң қамыты қатты батқандықтан – «мал табуға», өнер-бiлiмге баулиды
Жазушы өмiрбаяндық жазбасында жастық кезеңiн төмендегiше еске алады: «5 жасым­нан 15-ке шейiн ескi молдадан оқып, «Мұқтасарды» дендеп, «Наку» оқып барып қалдым»
Ауылымызда Оспан деген кiсi молда ұстаушы едi
Әуелi Жүнiс қожадан, содан кейiн Шаймардан қожадан, артынан Қожахмет молдадан, Қапар қажыдан, Мұқаметжаннан оқыдық
Сөйтiп, ескiше 5-6 молданың алдын көрiппiз
Бастапқы екеуi болмаса, соңғылар басқа ауылдың молдасы
Жаз жайлауда оқып тұрушы едiк».
Ж.Аймауытұлы бұдан кейiн бiраз жыл молдалықпен айналысады, бала оқытады
«Қартқожа» романындағы бала молда автордың өзi
Көп ұзамай орыс мектебiне түскен Ж.Аймауытұлы мектеп ісі мен ережесiне және әдiлетсiздiкке байланыс­ты бiр топ балалармен бiрге одан шығып кетедi
Бiраз жыл оқытушылық қызмет атқарады
1911 жылы Керекудегi екi клас­ты орыс-қазақ мектебiне кiрiп, бiлiмге қайтадан ден қояды
1914 жылы Семейдегi мұғалiмдер семинариясына түсiп, оны 1919 жылы (Қ.Сәтбаев, М.Әуезов, т.б
оқыған) ойдағыдай бiтiрiп шығады
«Қыс оқысам, – деп еске алады ол, – жаз елге шығып, бала оқытып, қаражат жинадым
Орысша оқуға кiргеннен былай, әкеме мал тауып бере алмадым (Сүлеймендерден алған бiр құнан, бiр тайдан басқа), бiрақ әкемнiң аз күн көргiшiне бiр тиын зиян да келтiргем жоқ»
Бұған аталмыш семинарияда стипендия алып оқығаны да дәлел
Абай мұражайының қызметкерi М.Бейсенбаевтың белгiлi қаламгердiң «Семей кезеңiне» (1918-1921 жж.) қатысты келтiрiлген дерек-дәйектерiнде қазақ мектептерi үшiн мұғалiмдер даярлайтын екi жылдық семинарияда Ж.Аймауытұлының есiмi мен еңбегi, хатшылық қызметi, т.т
нақтылы сөз болады
Ж.Аймауытұлының Семейде Кеңес үкiметi орнағаннан кейiнгi кезеңде Губерниялық революциялық комитет (Губревком) мүшесi (1920 жыл, 3-сәуiр мен 30-қараша аралығы) әрi жер бөлiмi мен халық ағарту iсiне басшылық етiп, осындағы – Знаменская, 5 және Больничная, 62 нөмiрлi үйлерде тұрғаны баяндалады.
Ж.Аймауытұлының өмірі мен кезеңі, әсіресе, өнерпаздық қырлары хақында Жақаңның – Міржақып Дулатовтың қызы – Гүлнәрдің естелік-эссесінен де көп жайттарға қанығарымыз хақ: «…Думанды кештерде топ жарып ән салуда Жүсіпбек көп күттірмейтін
Әміренің домбырасын алып құлақ күйін келтіріп, кербездігімен жан-жақты бір шолып, кеудесін сәнді керіп, шабытын шақырғандай үндемей домбыраны біраз шертіп барып, өлеңді майда қоңыр даусымен баяулата бас­тап, бірте-бірте көтере түсіп шырқап салатын
Ағаның дау­сы да, орындау шеберлігі де басқалардан бөлек жататын, өзі қандай сыпайы, келбетті болса, салған әндері де құлаққа жұмсақ, жанға жайлы, ­биязы естілетін
Ағаның жақсы көріп айтатын әндері «Маңмаңгер», «Гүлнәр-ай», «Қараторғай», «Қызыл бидай», «Гауһартас», «Екі жирен», Абайдың «Көзімнің қарасын» Ғайнижамал екеуі қосылып салатын
Жүсіпбектің дүниеге келген табиғаты ғажап сұлу Баянауылы біртуар ұлының басына жетерліктей дарынды аямай бере салған
Қолынан келмеген ісі қалмаған, келбетіне өнері сай
Қазақтың көркемсөзінің зергері, журналист, ақын, ағартушы, ғалым, қылқаламның ше­бері (суретші), әнші, «сегіз қырлы, бір сырлының» нақ өзі
Әкемнің жанындай жақсы көретін қаламдас серігі, өзімнің туған ағамдай болған Жүсіпбекті айтып жеткізу қолымнан келмейтін дүние
Екі арысты жақындата түскен қарым-қатынас ертеректен басталған
Жүсіпбектің менімен түйдей жасты Бектұры әрдайым біздің қолымызда болды» (Дулатова Г.Шындық шырағы (естелік-эссе)
Алматы: Мектеп, 2013
348-бет).
Ой-сөз жүйесін нақтылай түссек, ұлттық ән-күй мұрамыздың жанашыр-қамқоры А.Затаевичтің «Қазақ халқының 1000 әні» атты еңбегінде Ж.Аймауытұлы жаздыртқан бірнеше әнді кезіктірер едік: «Абайкөк», «Әупілдек», «Ардақ», «Баян­ауыл», «Жиырма бес», «Қарғам-ау», «Келіншек», «Сармойын», «Сәулем-ай» және «Азаматқожа» күйі (Алматы: Дайк-Пресс, 2004, 242-253 беттер).
Ақиқатында, Ж.Аймауытұлы ел әдебиетінің классигі, қазақ сөзінің хас шебері ғана емес, ұлт руханиятының («Қазақтың өзгеше мінездері», «Тәрбие», «Театр кітабы туралы», «Ел газетке не жазады?», «Ана тілін қалай оқыту керек?», «Асыл қазына жиналса екен», «Әдебиет мұралары», «Қалыбек әртіс», «Ән-күй жайында», «Әзірет Сұлтан», т.т.), ән-күй мұрамыздың жанашыр-қамқоры һәм орындаушы-жеткізушілердің де қатарында болғаны анық
Кешеден бүгінге жеткен дереккөздері, жазушы еңбегі мен шығармашылық мұрасы, замандас-тұстастарының естеліктері де бұған дәлел-мысал бола алады.
Ж.Аймауытұлы 1920 жылы Қазақстан Кеңестерiнiң Құрылтай съезiне делегат болып қатысса, 1921 жылы Семей губерниялық оқу бөлiмiнiң меңгерушiсi, «Қазақ тiлi» газетiнiң редакторы және журналистер бюросында қызмет iстедi
1922-1924 жылдары Қарқаралыда мектеп мұғалiмi болса, бұдан кейiн, яки 1924 жылдың соңында Ташкент қаласына қызметке ауыса­ды
Халық ағарту институтында ұстаздық қызмет атқарады
Қоғамдық һәм мәдени-рухани мәселелерiмен айналысады
«Ақ жол» газетiнiң әдеби бөлiмiн басқарады, осы газет қосымшасы «Сәуле» журналының жарық көруiне де едәуiр еңбек сiңiредi
Ж.Аймауытұлы 1926-1929 жылдары Шымкент педагогикалық техникумының оқытушысы әрi директоры қызметтерін атқарды.
Орайлы тұста еске алсақ, 1921-1922 жыл­дардағы алапат аштықтың зоба­лаң-зардабы, көлең­келі тұстары – Ж.Аймауытұлына да әсер етеді
Торғай ашыққандарына көр­сет­кен ­адами һәм азаматтық көмегі үшін әміршіл-әкімшіл жүйенің қырағы көзіне түседі
Еске түсірсек, Семейде «Жанар» атты ұйым құрылған-ды
Ұйымның негiзгi мақсат-мiндетi: қарапайым халыққа көмектесу, ұлт бостандығы жолындағы жастарды қамқорлыққа алып бiлiмге, саясатқа тарту болды
М.Дулатов «Абай» журналында төмендегiше жазды: «…Аш-жалаңаш қазақ-қырғыз бауырларға жұрттан жеткiлiктi жылу жинап, рулы елiмiздi өлiмнен сақтап қалу мақсатымен Семей облысының Алаш қаласында қазақ комитетi һәм жастардың «Жанар» атты ұйымы басшылық етiп қауым жасады
5-наурызда қауым ортасынан iс басқаратын бес кiсiлiк комитет сайлап шығарды
Қауымның бастығы Әлихан Бөкейханов, жай бастығы, көмекшiсi Мұқаш Поштайұлы болды
Комитет төрағасы – Мiржақып Дулатов, орынбасары – Жүсiпбек Аймауытов, хатшысы – Мұхтар Әуезұлы


Мәжiлiсте 7000 сомдай жылу жиналды
Комитет қазiр iске кiрiстi» («Абай», 1918, №3).
Ж.Аймауытұлы осы жылдары ел iшiнде саяси науқандарға қатысып, Торғай уезiнiң ашыққан халқына жәрдем ету ниетiмен Семей губерниясынан 8 мың мал жинап, жолай оны ашыққандарға үлестiргенi бар-ды
Олардан қолхат та алады
Бiрақ мөрi болмағандықтан, осы малды «өзi пайдаланып кеттi», «бай мен орташаларға тегiн үлестiрiп бердi» деген жалған-жа­ламен және «1929 жылы Қазақстандағы ұлтшылдық ұйыммен байланысы бар, Кеңес үкiметiн құлатуға күш салған», т.т
не­­гiзсiз қаралаудың, жолсыз жазаның нә­тижесiнде жауапқа тартылады
«Малды бөлгенде комиссияның басқа мүшелерi Құлжанлы, Балғабайұлының көрсетуiмен ауылдық, болыстық өкiлдердiң қолына бермек ордердi мен жазып тұрдым
Жеке адамдарға, қызметкерлерге мал бергенде комиссияның ұйғарған адамдарына ғана бердiм
Малдың дұрыс бөлiнуiне, мұқтаждарға, аштарға бөлiнуiне көңiл бөлдiм» дейдi соттағы жауаптарының бiрiнде («Еңбекшi қазақ», 1926, 16-наурыз)
Оның «… елмен таныс болмағандығымнан кеткен қателер болмаса, бөлу жөнiнде орынсыз қиянат iстеген жоқпын» деген жауабымен санасқан ешкiм болмады
Әйтсе де, ол сотта дәлел-дерегi мол нақтылы жауаптарымен өзiн-өзi ақтап алады
Ашық сот мәжiлiсi «Еңбекшi қазақ» газетiнде (15-26 наурыз, 1926 жыл) жария­ланып тұрды
Соттағы сұрақ-жауаптан Қазақстандағы 1921-1922 жылдардағы алапат аштық көрiнiстерi, әміршіл-әкімшіл жүйе ұстанымы, кезең-уақыт шындығы айқын аңғарылады.
Көрнектi қаламгердiң – «iстi болу сыры» естелiк, әңгiмелерден де көрiнiс бередi
«Жүсiпбектiң сотта болуының мән-жайы былай едi, – деп еске алады белгiлi ғалым Б.Кенжебаев
– 1921-1922 жылы Қазақстанның Қостанай, Торғай, Ақтөбе жағында жұт болды, халық ашаршылыққа ұшырады
Қазақстанның қалған губернияларында әр жерде, әркiм өз бетiмен аштарға жәрдем жинады
Сонда Семей, Павлодар жағынан Жүсiпбек жинайды
Жинаған жәрдемiн (мал, астық) аштарға өзi алып барып үлестiредi
Осы жөнiнде кейiн Жүсiпбектiң үстiнен қылмыстық iс қозғалады…
Сот үш күнге созылады
Үшiншi күнi Жүсiпбек соңғы сөзiн сөйледi
Оны түгел жазып алған екен, мәнерлеп оқып шықты
Залдағы отырған жұрт риза болды
Соңғы сөзiн Жүсiпбек түгелдей қазақ халқының әдет заңының негiзiне құрған едi
Асылы былай болды: «Қазақ ежелден қарыз берiп, қарыз алады, құн берiп, құн алады, қалыңмал бередi, қалыңмал алады
Сонда ол бiрiнен-бiрi ешуақытта қолхат алмайды, ешбiр протокол жасамайды: бәрiн ауызша сөзбен жүргiзедi
Бұл әбден әдет болып кеткен
Аштарға жәрдем үлестiрген кезде менiң бойымда да, ойымда да осы заң күштi болды
Мен атам қазақтың осы заңын ұстандым
Аштарға не берсем де, ешқайсысынан қолхат алмадым
Хат бiлмейтiн, аштан көзi қарайып, өлейiн деп отырған адамнан қолхат сұрауды қолайсыз көрдiм дегендi айтты
Осылай Жүсiпбек ақталып шықты» (Кенжебаев Б
Телегей теңiз (естелiк)
– «Лениншiл жас», 1989, 6-қаңтар)
Осы мазмұндас ой-пiкiрлер ақын-жазушы Д.Әбiлевтiң «Көкейде қалған кездесу» атты естелiк-әңгiмелерiнде сөз етiлдi
Естелiк авторы ой түйiнiн былай бiлдiрген: «Жүсiпбектi ақтаған Жүсiпбектiң өзi
Өзiнiң жан тазалығы, аштарға жасаған адал қызметi» (Әбiлев Д
Көкейде қалған кездесу (естелiк)
– «Егемен Қазақстан», 1992, 26-желтоқсан).
Сот мәжiлiсiнiң хаттамасына жiтi көз, сергек көңiлмен қарасақ: Ж.Аймауытұлы «ақтық сөзiнде» қазақ елi, оның дәстүр-өне­гелерi, әдет-дағдысы хақында кең кө­лемде әңгiме етедi
Айталық, қазақ соты, адамдар арасындағы алауыздық, көзбояушылық, «қазақшылық қасиет» туралы сыр-толғаныстар ешкiмдi де бейтарап қалдырмайды
Адам, мал, аштық тақырыптары өмiр, уақыт шындықтарымен қатар көрсетiледi
Аттың жалында, түйенiң қомында жүрiп аштарға таратылған мал­дың есебiндегi ала-құлалықтар, қазақы дағды, әдет заңының алуан үлгi-нұсқалары негiзiнде байыпты баяндалады
Өркениеттi елдердiң тәлiм-тәжiрибесi, Алаш ардақ­тыларының iс-әрекеттерi, «алдына келсе – атаңның құнын кеш» деген даналық ойлар да реттi тұстарда жатық, нанымда сөз болады
Ой түйiнiн: «…Өз елiмнiң ортасында құрбан болып кетсем арманым жоқ
Ел заңына бағынбауға болмайды
Егер халқымның заң, ғұрпы менi айыпты десе арманым не?» деп бiтiредi.
Бұл – «елi үшiн күйген» асыл ердiң – ар алдында тазаруы.
Бұл – ұлт мүддесiне, ел мұратына шексiз берiлген азаматтың қарыз-парызды жіті сезініп, адами сапаны бар асылдан жоғары қойған биiк тұлғасы.
Бұл – азаттықты аңсаған, дербес мемлекет мүддесi жолында басын бәйгеге тiккен зиялылар тобының асыл мұраттарын жүзеге асырушының нұрлы да сәулелі сәті, құтты қадамы, кәделi де сауапты iстерiнiң бiрi…
Ендеше, «Адам – барлық нәрсенiң өл­шемi» (Протогор), «Адам атанудан артық мiндет жоқ» (М.Горький), «Атымды адам қойған соң…» (Абай) секiлдi өмiр­ден, тәжiрибе тәлiмiнен алынған сөздер­де зор шындық, үлкен маңыз-мән бар
Ж.Аймауытұлының сот мәжiлiсiндегi сөздерi, одан туындайтын ой-ұсыныстар бүгiнмен де байланысып, үндесiп жатыр…
Демек, «Торғай соты» (1925, тамыз – 1926, 13-наурыз) – алапат аштықтың тарихы мен сырын ашады
Қазақ елiнiң, зия­лылар қауымының мұң-зарын да, мұрат-мүддесiн де кеңiнен көрсетедi.
Ж.Аймауытұлының «…аштарға жасаған адал қызметi» – ақталудың, тазарудың бiр ғана сәт-мезетi болатын-ды (1926, 13-нау­рыз).
Алаш ардағы, сырлы сөздің саңлағы – Ж.Аймауытұлының өмір сапары бұдан кейін де жалғасты
Алайда Ж.Аймауытұлының «…істі болу тарихы» бірнеше бағытта өріс алғанын да айтқан жөн… Қиырдан шалған «қырағы тетік» – Біріккен Саяси Бас Басқар­ма Ж.Аймауытұлының «Кеңеске қарсылығын», «Алашшыл жүрегін» тап басып «анықтап», «танып-түсінуге» қадам жасайды
Атап айтқанда, Ж.Аймауытұлының «алашордашылармен байланысына» мән берді
Кеңес өкіметіне «жан-жүрегімен қарсылығын» анықтады
Орта Азиядағы басмашылар тобы мен Әділевке «қатысын» да «мүлтіксіз көрсетті» (Тергеу ісі – 1929 жылдың мамыр айының 16-сы мен 21-23 аралығында өтті).
Осы орайда еске алар жайт: Біртұтас Алаш идеясын басты ұстаным еткен, осының негізінде – «Ұраным – Алаш!» атты түрме әфсанасын жазған ұстаз-ғалым Т.Жұртбай аталмыш еңбектің «Жетілмеген елдің баласы» атты бөлігінде: «Елімнің заңына көнемін» деп жолсыз жазаға қарсы тұрып, «…елі үшін күйген, құрбан болған» Жүсекең – Жүсіпбек Аймауытұлына қатыс­ты кезең көріністері мен тарихи оқи­ға­ларды, дереккөздері мен тергеу ісі материалдарын жинап-жүйелеп, оған қатысты естелік-әңгіме, құжаттар мен хаттарға салыстырулар мен салғастырулар жасап, тиянақты ой түйеді.
Автор аталмыш еңбегінде «… елі үшін күйген» Ж.Аймауытұлына қатысты айып­тау қорытындыларына мән береді
Олардың бастыларын атасақ: «Кіші октябрьдің» авторын – Голощекинді қастандықпен өлтіруді ойластырды», «қырда көтеріліс ұйымдастыруға әрекеттенді», «1927-1928 жылдары Әділевтің бандысымен астыр­тын байланыс жасап, қырда қарулы көтеріліс ұйымдастырмақ болған», «Контр­революциялық үгіт-насихатты таратып, идеологиялық саботаж жасайтын «Алқа» астыртын ұйымына қатысқандығы әшке­реленді» деп жазады.
Келесі кезекте автор Ж
Аймауыт­ұлы­­ның тұстастары мен шәкірттерінің әңгіме-естеліктеріне (мысалы, Б.Кен­же­баев, Ғ.Мүсірепов, Б Момышұлы, Ә.Тәжібаев, т.б.), «Тор­ғай ісіне» мән береді
Ж.Аймауытұлы­ның М.Жолдыбаевпен бірге Мағжанға хаты, А.Байтасовтың Жүсіпбекке хаты, жазушы ұрпақтары мен Бутыркадан жолданған жедел­хаттар топтамасы да тиісінше орын алып, одан қоғамдық құбылыстар мен кезеңнің қым-қуыт іздері, жолсыз жазаға негізделген қаралау-кінәлау бағытындағы «сәулелі сәттер мен сындарлы істер» ай­қын аңғарылады
Соңғы бөлікте: «…ОГПУ коллегиясының 1930 жылғы 4-көкек күнгі шешімімен ең жоғарғы жазаға – атуға кесілді» дегенді де қалың көптің қаперіне салады (сонда, 351-бет).
Ж.Аймауытұлының өмірі мен кезеңі, қоғамдық қызметі мен қайраткерлік һәм қаламгерлік қырлары, өнерпаздық-шығармашылық мұрасы: Бір томдық- «Шығармалары» (1989), Бес томдық шығармалар жинағы (1996), Бес томдық шығармалар жинағы (2003), Алты томдық шығармалар жинағы (2013) сынды көптомдық еңбектерінде көрініс тапты.
Алдымен еске аларымыз, қалам­гердің отбасылық өмірі хақында жазушы З.Ақышевтің естелігінде едәуір орын беріледі
Естеліктің тұтас маз­мұнынан жерлес-жазушының көрген-білгенінен тыс, Жүкеңмен-Жүсіпбек Аймауытұлымен «…бір таудың бөк­терінде, бір көлдің сағасында, бір өзеннің жағасында дегендей, туып-өскен адамдармыз» деп еске алады
Бұдан кейінгі тұстарда жазушының туып-өскен жері, туған жылы, арғы аталары, ұстаз-тұстастары туралы дәлелді деректер баян­далады.
Алаш мұраты, оның қайраткер-қаламгерлері хақында Г.Дулатованың «Алаштың сөнбес жұлдыздары»(2012), «Шындық шырағы» (2013) атты естелік-эсселер кітабында кең көлемде сөз етіледі
Әсіресе, «Шындық шырағы»атты естелік-эсседе (Алматы: Мектеп, 2013
408 бет) Алаш ардақтылары арасында Ж.Аймауытұлының есімі мен еңбегі, оны алғаш көріп-танысуы (43, 64 беттер), балалары – Бектұр, Жанақ, Муза жайлы дерек-мағлұматтар (289-бет), бұдан басқа-жазушының «істі болуы» мен Бутырька түрмесінде атылғаны хақында (288-бет) т.т
естелік-сырлар молынан ұшырасады
Сирек суреттер де орын алады
Біздіңше, аталмыш кітаптар құндылығы мен рухани байлығы Алаш ардақтыларының өмірі мен кезеңін, қиын-қилы сәттердегі тағдыр-талайларын, ұрпақтары туралы дәлелді деректері мен естелік-сырларын қаз-қалпында баяндауымен де қазіргі кезеңде, келешек үшін де мәнді болып табылады.
Жинақтап айтқанда, Ж.Аймауытұлы­ның әлеу­меттік һәм отбасылық жайының кейбір кезеңдері мен беймәлім сырлары осында болып табылады.
Ақиқатында, Ж.Аймауытұлының өмірі мен кезеңі, қоғамдық қызметі мен шығармашылық мұрасы Қазақстан Компартиясы ОК «Мағжан Жұмабаевтың, Ахмет Байтұрсыновтың, Жүсіпбек Аймауытовтың творчестволық мұрасын зерттеу жөніндегі комиссияның Қорытындысы» жарияланғаннан кейін («Социалистік Қазақстан», 1988, 28-желтоқсан) жаңа бағыт, кең өріс, соны сипат алды
БАҚ жүйесінде мақала, естеліктер жиынтығы көптеп жарияланды
Алаштың қайраткер-қаламгерлерінің бір томдық таңдамалы – «Шығармалары» жарық көрді
Кейіннен көптомдықтар жиынтығы қалың көпке жетті.
Жалпы алғанда, Алаш ардағы һәм қайраткер-қаламгер Ж.Аймауытұлының өмірі мен кезеңін, қоғамдық қызметі мен отбасылық жағдайын БАҚ жүйесі мен дереккөздері, мұрағаттық материал мен зерттеу еңбектері, замандас-тұстастарының естелік-әңгімелері негізінде сөз еттік
Бұл бағыттағы ізденіс іздері, зерттеу мен зерделеу ісі соны дерек, жаңа материалдармен толығып, алдағы уақытта да жарасымды жалғасын табатын болады
Жас ғалымдар (магис­транттар мен докторанттар) ізденісі осы бағыт, межені мақсат-мұраттарына айналдырулары тиіс
Өйткені Алаш ардағы, асыл сөздің саңлағы – Жүсіпбек Аймауытұлының өмірі мен кезеңі, қоғамдық қызметі мен шығармашылық мұралары ХХ ғасыр басындағы қазақ рухания­тымен, дәстүрлі жанрлар жүйесін дамытумен, өзіндік көзқарас пен қолтаңба мәнерімен, көркемдік-эстетикалық құндылықтарымен, тілдік-стильдік құбылыстарымен ерекшеленетіндіктен қалың көптің назарын аударып, мәдени-рухани өресін өсіретіндіктен де маңызды болып табылады.
Рақымжан ТҰРЫСБЕК, 
филология ғылымдарының докторы, профессор
