Мұндай сөз тіркесі Қызыләуіт өңірінде атадан балаға мирас болып келе жатқанына қанша уақыт болғанын ешкім білмейді
Сол әулиелер мекеніне жол тартқанымызға біраз уақыт болса да жете алмай келеміз
Осы ауылдың шежірешісіне айналған, көзі ашық, көңілі ояу Орынбасар Әбжапаров ағамыз: «Мына жерде мынандай бар, ана жерде анандай бар» деп жолдан бұра берді
Шынында да, көргеніміз біз үшін үлкен жаңалық болды

«Қызыләуіт ауылының айналасында бұрын белгісіз болып келген таңбалы тастар бар екен
Өрнегі де өзгеше» деген хабар құлаққа жетісімен туған жердің құпияларын ашпасақ та, білейік деген ниетпен жолға шыққан болатынбыз
Жолға шығуымыздың тағы бір себебі яғни бізді желіктірген Меркі, Шу өңірлеріндегі ортағасырлық тарихи ескерткіштерді зерттеп, зерделеп жүрген ғалым Айман Досымбаеваның сөзі болды.
– Бұл өзі мен үшін өзгеше саяхат болды
Көп жылдардан бері ­Мырзатай Жолдасбеков ағамыз: «Біздің ауыл­да ерекше таңбалы тас­тар бар
­Айналайын, бір барғаныңда көрші» деген соң барған едім
Өкінішке орай, жазуы бар тасты таба алмадық
Құдай қаласа жақсылап іздейміз
Ал біз көрген ою ма әлде өрнек пе, мүмкін жазу шығар, бір сөзбен айтқанда, өзгеше таңба
Талай жерді аралап жүріп ондай таңбаларды көргенім жоқ, – деген Айманның сөзі маған ерекше ой салған
Таңбалы тас­тарды бұрын көргендер болғанымен көпшіліктің назарын аудармаған болар, біз бұл кереметті оқырмандарға тезірек жеткізейік деген ниетпен қазынаны көруге асықтық.

Қызыләуіт ауылының шығыс жағындағы тау мен тасты аралап жүргенімізге бірер сағат болды
Орынбасардың жол бастауымен жотадан-жотаға көтеріліп, таңбалы тастарды, сол өңірдің табиғатын тамашалап жүре бердік
Мұндағы тастың орналасу реті қызықтау; бірі рет-ретімен қалап қойғандай болса, екіншісі жердің бетіне шодырайып-шодырайып шығып тұрған шомбал
Тастың түсі бірде қызғылт, бірде сұр, енді бірде барлық түсті бойы­на сіңірген
Жотадан ойға түсіп, Орынбасар қолдан жасаған бұлақты жағаладық
Таңбаларды қызықтап, шөптердің атын сұрадық.
Сондағы біз көрген таңбалы тастардың біразы суреттерде бей­неленген
Әрине сапасы бейнетас­падағыдай емес
Дегенмен де таңбаның сырын ұқпасақ та өрнегін шамалауға болады
Қараңызшы, ені мен ұзындығы 1,5-2 метрдей болатын мына өрнекті неге ұқсатасыз? Жазу сияқты емес
Тепе-теңдікті сақтай отырып салынған таңбаны тамашалай бергіңіз келеді
Әрине шешімін тапсам дейсіз
Табу қиын
Тіпті біз емес, осы саланың ғалымдары көне түркі тілінде жазылған жазуларды жетесіне жеткізіп оқи алмайтындығы туралы жиі-жиі айтылып, жазылып та жүр
Сондықтан да таңбаның құпиясын ашатын азаматты бұл өңірден табу мүмкін емес
Жұмбағы ашылмағанның құны да қымбат болатыны белгілі.
Бұл өңірдің тасы жазуға арналған қағаздай теп-тегіс
Жұқа-жұқа, қатпар-қатпар, жалпақ тас аз емес
Суреттегі өрнек қалың тасқа салынғанымен, оның беті тегіс және жалпақ
Өкінішке орай өрнек салынған тастың шеттері сынып, опырылып қалыпты
Тіпті орнынан қозғауға ұмтылғандар да болған сияқты
Соған қарағанда мұның енді ұзақ жылға сақталуы екіталай
Сондықтан да өрнектің көшірмесін немесе таңбалы тастың өзін қашан, қай жерден алынғаны жазылып, Тараздағы тас ескерткіштер мұражайына қою керек сияқты
Әйтпесе барымыздан көп жыл өтпей-ақ айырылып қалуымыз әбден мүмкін.
Қос немесе жалқы шеңберлерді бір-бірімен сызықпен жалғастырған таңбалар өте көп
Тіпті барлық таңба осы белгілердің айналасында шоғырланғандай
Осы көрініс бізді таңғалдырды
Мұның сыры қандай?
Әрине аң, үй жануары белгіленген таңбалы тастарды да кездестіресіз
Ал тоғызқұмалақ тақта тастары мұнда жиі ұшырасады.
Біз Орынбасар мырзадан қалақ тастарға жазылған жазуды көрсетуді өтіндік.
– Өткенде іздеп-іздеп таба алмадым
Жастау кезімде, мал дәрігері болып, жайлау мен қыстауды аралап жүргенімде Сарысу ауданының шекарасына жақын жердегі жоталардан көргенім бар еді
Жақында оны іздеп барып таба алмадым
Алла рахымын салса табуым керек, табатын шығармын
Күлтегіннің таңбалы тасын көрген сайын сол таңбалы тастар есіме түседі
Ол жазулар бір тасқа емес, бірдей бірнеше тасқа жазылып, қатар-қатар қойылған
Құдай сәтін салса табармыз, – деп ол алыстағы жоталарға бір сәт қарап тұрып қалды.
– Енді мен Сіздерге Қышкөпір мен Маятасты көрсетемін
Ол жердің табиғаты да, аңызы да қызық
Екеуі де Көктал өзенінің арнасында, – деген ол алға қарай адымдай түсті.
– Көктал дегеніңіз Қаратау қаласының жанынан ағатын өзен бе?
– Иә, тап соның өзі
Сол Көкта­лыңыз бастау алатын жерде
Сіздің бір әңгімеңіздің кейіпкері, атақты қара аттың иесі Мақұлбек болыс мекен еткен, – деп Орынбасар маған қарады.
Күннің жыли бастағанынан ба, әлде жаяу жүргендіктен бе бәріміздің маңдайымыз тершіп, жүрісіміз баяу­лады
Көп ұзамай терең аңғарға тап келдік
Былай қарасаңыз, бұл жерде осыншама терең таулы аңғар болатындай тау да, жота да байқалмайды
Бірақ теп-тегіс жеріңіз қақ айырылып, 30-35 метрдей терең шатқалға тап болғанымызға таңғалмасқа болмайды
Шатқалдың оңтүстік жағы бетоннан тұрғызылғандай бекем тос­па сияқты жұп-жұмыр
Ал солтүстік қабағын қуатты су толқындары ғасырлай бойы ұрғылап, борша-боршасын шығарған, мүжіле бастаған
Бұл шатқалыңыз суы мол өзеннің аңғары болғанын аңғартады
Бұл арнада көктем айларында әлі де су ағады
Алайда Көкталыңыз ол кезде жылғалап аз уақыт қана төмен сырғиды
Біз шатқалдың оңтүстік қабағымен батысқа қарай 500 метр­дей жүргеннен кейін әлгі айтқан «тоспаңызды» бұзып өткен су арнасына тап болдық
Арнаның ұзындығы 10 метрдей.
– Аңыз бойынша осы жерге қыштан тіреусіз көпір салынған
Байқайсыз ба, анау сарғыш тартқан, тас сияқтылар қалыбы әртүрлі күйдірілген кірпіш, – деген Орынбасар бізден бұрын арнаны жағалап төмен түсті
Шынында да әр жерде шашылып жатқан күйдірілген қыштарды көрдік.
– Байқайсыздар ма, мына қыл­танақты бекітсе алдарыңыздағы жазық мол суға толады
Кезінде егіншілікпен айналысқан ата-бабаларымыз осы қылтанақты бекітіп тоспа салуды да ойлапты
Алайда су біраз көтеріліп, Қызәулиенің моласына жеткенде тоспаңыздың күл-талқаны шығады екен
Жазықта әжептәуір қорым бар
Сол қорымның ортасындағы аумағы үлкендеуі Қызәулиенің моласы болса керек
Аңыз солай дейді.
Қорымда ұзынынан қадалған шақпа тас көп
Соған қарап-ақ бұл жер қорым болғанын аңғаруға болады.
Қызәулие қорымынан екі шақырымдай жердегі Маятасқа қарай жол тарттық
Мұнда да тоспа жасалыпты
Қанша «нығайттық» дегенімен тоспаның өмірі ұзаққа созылмапты
Көнекөз қариялардың айтуынша, Маятаста тоспа салу кезінде әлдебір тылсым күштің кедергісі көп болыпты
Тоспа жасаушылардың техникалары тез істен шығып, түнде құрылысшылар ұйқыларынан қайта-қайта шошып ояна беріпті.
Қызыләуіт ауылының маңындағы осындай тарихи ескерткіштерді көргенімізде, біздің әлі білетінімізден білмейтініміз көп екеніне көзіміз жетті
Білсек, сол таңбалы тастар тұрған жерге неге белгі қоймаған
Тіпті адам, мал баспас үшін қоршап қойсақ болмай ма?! Әлде құнсыз деді ме екен? Басқасын айтпағанда суреттегі таңбаны бұрын көріп пе едіңіз?!
Ұлттық рухани қазынамызды танып, білу бүгінгі және келер ұрпақтың міндеті
Таңбалы тастардағы белгілерді танып, білу, оқу аса маңызды
Өкінішке орай бұл бағытта біз әзірге қазақ рунистикасының негізін салған бірегей көне түркі таңбаларын танушы Ғұбайдолла Айдаровтың ісін білімпаздықпен жалғастыра алмай отырмыз
Тіпті осы салада жемісті еңбек етіп жүргендер жоқтың қасы
Соның салдарынан араб мәдениеті бізге келмеген кездегі таңбаларымыздан солардың ізін іздеп шаршап жүргендер де бар.
Ғылымды дамыту үшін бүгін ақпарат алу әдісі дамыған кезде Астанада немесе үлкен ғылыми орталықтарда жұмыс істеу міндетті емес
Сондықтан да тарихы терең, көп құпиясын әлі бауырына басып жатқан Таразда таңбалы тастарды тани, оқи білетін ынталы ғылыми топ ұйымдастыру аса маңызды
Таразда археология, антропология және руна таңбаларын оқи алатын топтың болуы қажеттілік
Сондықтан да оларды даяр­лау керек.
Тараздың айналасында ондап саналатын ортағасырлық қалалардың құпиясын кім ашады? Керек десеңіз, екі мың жылдық тарихы бар Таразды біз әлемге нақты жәдігерімен таныта алғанымыз жоқ
Тек ғалымдардың жазбалары мен айтқандарын алға тартамыз
Оны да толық жинаған жоқпыз
Талас пен Шу өзендерінің арнасындағы таңбалы тастар өте көп
Қазір оны танып, білмесек те тым құрығанда көшірмелерін бір жерге жинасақ болмай ма?! Ал әзірге олар қирауда
Солардың бірі Талас ауданының Қызыләуіт ауылының маңында жатқан суреті мақаламызда бейнеленген таңбалы тас…
Мақұлбек РЫСДӘУЛЕТ,
Мәдениет қайраткері, 
Қазақстанның 
Құрметті журналисі
Жамбыл облысы 
Талас ауданы
