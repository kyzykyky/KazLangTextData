Бұдан бірнеше апта бұрын Еуразия ұлттық университетінің археологтары Кейкінің бассыз денесі жерленді делініп жүрген Қостанай облысы Аманкелді ауданының орталығынан 130 шақырым жердегі Жалаулы өзенінің дәл жағасындағы төбешік болып қалған үй орнының маңайын қазып, іздеу жұмысын бастаған болатын
2 маусымда Еуразия ұлттық университетінің ректоры Ерлан Сыдықов бастаған, құрамына осы оқу орнының бір топ ғалымдары мен ақындар Дәулеткерей Кәпұлы, Серікзат Дүйсенғазы және журналистер енген ғылыми экспедиция Арқалық пен Аманкелді ауданына аттанған болатынбыз
Ерлан Сыдықов осы екі ауданның елімен, жерімен, қасиетті-сакральды саналатын мекендерімен танысуды және археологтардың жұмысын көзбен көріп қайтуды мақсат еткен
Экспедицияға орта жолдан Ы.Алтынсарин атындағы Арқалық пединститутының ректоры Сейтбек Бекенұлы, ақын Айбек Қалиев, Аманкелді ауданының әкімі Нұржан Қайыржанұлы қосылды.
Ғылыми экспедиция алдымен Арқалық қаласына аялдап, Ы.Алтынсарин атындағы Арқалық мемлекеттік педагогикалық институтында оқытушылармен және студенттермен кездесу өткізді
Экспедиция басшысы Ерлан Бәтташұлы бұл сапардың мақсатын түсіндіріп, Елбасымыздың рухани жаңғыру бағдарламасы негізінде туған жердің, өскен-өнген өлкеміздің тарихын зерттей түсіп, оның қасиетті һәм киелі саналатын орындарын анықтап, соларды алдағы уақыттарда аяқасты етпей күтіп қадірлеп, ұрпақ тәрбиесі мен білімнің бір көзі ету керектігін, Торғай өңіріндегі сондай жерлерді көзбен көріп белгілеп қайтпақшы екенімізді айтып берді.
Экспедиция келесі күні түске қарай Кейкі батырдың бассүйегі 17 қыркүйекте жерленетін, мавзолейінің іргетасы құйылып, оған бұрылыс жол салынып жатқан Арқалық пен Аманкелді ауданының ортасында орналасқан Тасты ауы­лының тұсында аялдап, сол жерде қарсы алған Аманкелді ауданының әкімі дайындық барысы жайында айтып берді
Одан әрі аудан орта­лығына тоқтап, Аманкелді батырдың бейіті мен ескерткішіне тәуеп етіліп, құран бағышталды.
3 маусымда түс ауа Жыланшық өзенінің бір саласы Жалаулы өзенінің жағасына жеттік
Археологтар қазған шұқырларды көрдік
Олар Кейкі сүйегінің табылуынан күдер үзіп, салы суға кетіп отыр екен
Біздің де көңіл күйіміз түсіп кетті
Етекте Жалаулы өзені ағып жатыр, елсіз мекенге айналған
Осынау біз тұрған төбешік орнындағы Сүтемгеннің Жәкені атты кісінің қоржын үйін қамал етіп, қайран Кейкі батыр ақырғы оғы біткенше өзін ұстауға келген жазагер отрядпен шайқас салған ғой жалғыз өзі
Қасында аяғы ауыр келіншегі, аяулы жары ару Ағжан оғын жеткізіп беріп тұрған
Және жанында соның алдындағы бір шайқаста өзі өлтірмей, аяп, аман қалдырған татар жігіті болыпты
Сол опасыздық жасап, Кейкінің орысша білмейтінін пайдаланып, орысшалап оның қанша оғы қалғанын, соңында оғы біткенін айтып тұрыпты дейді
Оғы біткен соң басып кірген ғой
Әйелімен екеуін паршалап, кескілеп азаптап өлтірген
Сол оқиғалар көзге елестеп, қайран ер, қайран ару Ағжан сендердің қасиетті қандарың судай төгілген жер ғой мынау тұрғанымыз деп, жанарға жас үйірілді.
Археологтардың басшысы тарих ғылымы­ның кандидаты, Л.Гумилев атындағы ­Еуразия ұлттық университетінің археология кафедра­сының меңгерушісі Ұлан Үмітқалиев бұдан әрі жер қаза берудің жөні жоқтығын, осы жерде жерленген деп белгі қойылған орындардан табылмағанын, көрсеткендері дұрыс болмай шыққанын айтты
Сонымен, іздеу тоқтатылып, археологтар кері қайтарылды.
Мен маңайына жақын келіп тұрып, осынау тарихи өңірдің шырайын шығарып суландырып жатқан су көзіне соқпай кеткеніміз дұрыс болмас, Жыланшық өзенін көріп, суына бет жуып, көзайым боп қайтайық деп, сол өзен жағасына келдік
Жыланшық өзені Торғай өзенімен бірге Ұлытаудан басталып жарыса қатар аға отырып, Аралға бірер жүз шақырым қалғанда су аяғы құрдымға құйып, жер астына сүңгіп жоқ болады
Сол жер астындағы арнасымен ағып, Арал көлінің астындағы теңізді толтырады
Ертеде Торғай өзені жер үстімен барып Аралға құйған
Сол арнаның сорабын әлі де көріп байқауға болатын көрінеді
Ал Торғай өзені кейін неге жер үстінен жер астына кетіп қалғаны туралы мен кезінде «Арал» атты поэма жазғанмын
Қысқаша айтқанда, оңтүстіктен келе жатқан Торғай өзеніне Орал тауынан ­бастау алатын Ырғыз бен Өлкейік өзендері жолдан қосылып, бүйірден кеп тоғысып құяды
Әдетте оңтүстіктен келетін Торғай өзені бір жылы Ұлытау өңірінде қар аз болып тасымай қалыпты
Ал Орал жақта қыста қар қалың жауып Ырғыз өзені жылдағыдан сұрапыл қатты тасыса керек
Бұрын арна толтырып тасып жатқан Торғай Ырғыз өзені тасқынын өзіне қосып ала қоятын
Ал бұл жолы қатты тасыған Ырғыз өзенінің тасқын селі Торғайға жұлқынып, арындап жетсе арна бос жатады, жылдағыдай тосқауыл болатын Торғайдың тасыған суы жоқ, екпінмен келген бетте қарсы жағаны қатты соғып бұзып өтеді де қара жерді таспадай тіліп өзіне жаңа арна жасап, сол бетімен барып Жыланшық өзені құятын Құрдымға барып құлаған
Мен ­поэмамда Құрдымға қарай тартатын арнаны бөгеп, Торғай, Ырғыз, Өлкейік өзендерін бұ­рын­ғы ескі арнасын аршып апарып, Аралға құйғызу керек екенін мәселе етіп көтергенмін
Оған «…Бұл өзендер бұрынғыдай қатты тасымайды, Аралға олардан су келіп жарытпайды» деген атүсті жауап алғанмын
Жылда қатты та­сыма­ғанмен биылғыдай тасыған жылдары Аралға әжептәуір су барар еді
Бұл әлде де ойласатын жоба.
Бұлақтары бұлқып аққан, сан салалы Жыланшық өзенінің өңірі құлазып бос жатуға тиіс емес
Осы өңірде сан аттанысқа қатысқан Аманкелді мен Кейкі батырлар аттарының тұяқтарының ізі қалған
Бірақ Кейкі сүйегін таба алмай амалсыз аттанып барамыз.
Одан бері бір ғасырға жуық уақыт өтті
Кейкінің өмірі де, өлімі де аңызға айналған адам
Қай жерге жерленгені анық емес
Екінші біреулер Кейкі атып өлтірген қызыл командир Токаревтің баласы кейін әдейі іздеп келіп, көрден қайта қаздырып алып, тағы бөлшектеп, табылмайтын етіп суға ағызып жіберген дейді
Тағы біреулер Кейкі батыр сол жолы да амалын тауып қашып шығып құтылып кетіпті, өлген Кейкі емес інісі Шұбар екен деп аңыз етеді
Міне, қараңызшы, халық сүйікті батыр мергенін өлдіге қимай тірі жүр деп әңгіме таратқан
Қалай болғанда да жер қазып таба алмайтынымызға көз жетті
Қай сайды, қай төбені қаза берерсің.
Ендігі үміт көріпкелдерде
Біз әлі атеиз­м­нен толық арылмаған елміз
Құдай­сыз­дар арамызда әлі көп
Олар көріп­келдерге де сенбейді
Ал шынында болгарлық Вангадай болмағанымен қазақта қазірде де көріпкелдер бар
Соларды іздеп тауып бір­нешеуін ертіп баруымыз керек еді
Осы экспе­дицияға қатысқан «Егемен Қазақ­стан» газетінің Қостанай облысы бойынша тілшісі Нәзира Жарымбетова көршісі Айсұлу Жақанова­ның көріпкел екенін айтты
Мен оған Қоста­найына барған соң ол кісімен сөйлесіп көруді өтініш еттім
Көріпкел-экстрасенстер конкур­сына қатысып танылған бізде де, Ресейде де аты белгілі көріпкелдер баршылық
Оларға Кейкі сүйегін іздеттіруге әлі де уақыт бар
Үміт үзбейік.
Ғылыми экспедицияның мақсатының бірі Аманкелді ауданы орталығынан он үш щақырым жердегі Ағаштыкөл атты мекенде ғарыштан немесе ұшақтан ғана көруге болатын бір гектар аумақта салынған қазақы ою-өрнектердің суреті орынын көріп, дрон деген ұшатын аппаратпен суретке түсіріп алу екен.
Ерлан Бәтташұлы дрон аппаратын ұшырып, сол суреттерді төбесінен түсіріп алды
Бұл ғажайып ою-өрнекті суреттерді 2006 жылы Америка ғарышкерлері ғарыштан түсіріп алып жария еткен екен
Аллам-ау, неткен сағырттық жайлаған елміз, содан бері он жыл өтсе де соған мән бермей келіппіз
Оның үстінен адам да, ­малда өтіп жатады
Бірте-бірте көмескіленіп өшіріле береді емес пе
Сондықтан аудан басшылары сол бір гектар аумақты тездетіп қоршаттырып, үстіне өскен шөптерді жұлып өрнектер айқын көрінетіндей қалыпқа келтірулері керек
Одан әрі ғалымдар зерттеп, оның қай заманда кімдер, қалай, не себеппен салғаны жайлы өз пікірлерін айтар
Мұндай ғарыштан көрінетін мәнерлі сурет Оңтүстік Американың бір мемлекеті жерінде ғана бар екенін оқып, суретін көргеніміз бар-ды
Сөйтсек, ол өз аяғымыздың астында, күнде үстінен басып өтіп жүріппіз ғой
Ендеше, Аманкелді ауданы өңірі мен оның Ағаштыкөл және Тасты мекені туристерді қызықтыратын сакральді-қасиетті орындар екені даусыз
Кейкі батыр жерленетін кесене төңірегінде тағы екі киелі жер бар
Оның бірі дәл Тасты ауылының тұсындағы Тасбұлақ
Жолаушылар оған бұрылып тоқтап суын ішпей өтпейді
Оның суы мұздатқыштан жаңа алынғандай сұмдық суық
Суы мұншалықты суық бұлақ мүмкін еш жерде жоқ та шығар
Үшінші қасиетті жер сол бұлақтан бірнеше шақырым жердегі Қарынсалды өзенінің қырында тұрған Құтан әулие Аталықұлының кесенесі
Оның тұсына да тоқтап Құран оқып өтеміз.
Енді тақырыбымызға қатысты тағы бір мәселені көтерейік.
Экспедиция сапарында жолда кездескен бір қиыншылықты айта кетелік
Астанадан Атбасар қаласына дейінгі асфальт жол тақтайдай бір мін жоқ, үлкен шапшаңдықпен жүйтки зулап келе жатқан астыңдағы автокөлігің бейне бір қалқып келе жатқандай әсерде болады екенсің
Жол салушылардың адалдығына, сапалы салғанына өте риза болдық
Әрі қарай Державинск қаласына дейін де жамаулы жолдар кездескенімен кідіріссіз жүріп отырдық
Ал Державинскіден Қостанай облысы Арқалық ауданына қарасты Восточный ауылына дейінгі 60 шақырым аралықтағы жолда көрген құқайымыз бастан асады
Жай құқай емес азап десе де болғандай
Көтерме жолдың үсті ойылып-ойылып қаптаған қазан шұңқырларға айналған
Кей жерлері ептеп жүруге келеді
Жүруге келмеген жерлерде амалсыз төмен түсіп дала жолымен алға тартасың
Оның да сайлары мен жыралары жол бөгейді
Ақмола облысына қарасты осы алпыс шақырымда көрген құқайымыз бен кейістігімізді қосып, әсірелеп айтқанда, алты сағат жүрдік десек болады
Бұл жол бұрын Торғай облысына қараған кезде тақтайдай еді
Өйткені Державин ауданы ғана емес, одан арғы Жақсы, Есіл, Қима аудандары да Торғай облысының аумағында, яғни қарамағында болатын
Облыс басшылары Арқалықтан осы аудандарға күн сайын жүріп өтетін жолы болғандықтан, оны жақсы күтімге алып бақылауда ұстаған
Ал Торғай облысы жабылған жиырма жылға жуық уақыт бойы бұл жол жаңартылмаған, тіпті күрделі сапалы жөндеуден өтпеген
Себебі, Ақмола облысының әкімдері аудандарды аралағанда Державинскіге келеді де сол жерден қайтады
Басқа облыстың қаласы болғандықтан және барар шаруасы жоқ болған соң Арқалыққа бармайды
Содан бері Ақмола облысының қаншама әкімдері ауысты, солардың бір де бір бұл соры кайнаған жолмен жүріп көрмегені анық
Осы 60 шақырым жол қазір ешкімнің меншігіне жатпайтын иесіз жол, қорқынышты иесіз мекенге айналған
Ал одан әрі Арқалыққа жеткізетін Қостанайға қарасты жол тап-тамаша, сырғып отырдық.
Арқалық пединститутындағы кездесуде кафедра меңгерушісі Әбіхан Үмбетов жоғарыда сөз болған, жолаушыларды нешеме жылдар бойы шаршатып әбден жүйкелеріне жаудай тиіп, жұқартып, титықтатып болған 60 шақырымдық жол жайын айта келіп, осы мәселені көтеріп, Ақмола облысының су жаңа әкімі Мәлік Кеңесбайұлы Мырзалиннің назарын аударуды сұрады
Ерлан Сыдықов өтінішті дұрыс санайтынын, өзінің де бұл жолдан қорлық көргенін айта келіп, күні ертең Кейкінің мавзолейі тұрғызылып, табылса сүйегімен, табылмаса басы жерленгеннен кейін Тасты жерінің тәуеп ететін сакральді мекенге айналатынын, келушілер қашан да көп болатынын, сол себепті бұл жолдың бүтіндей жаңартылуы керектігін, облыс әкіміне жеткізетінін айтты
Мен өз тарапымнан айтарым, облыстың жаңа әкімі Мәлік Мырзалин осы алпыс шақырым жолды алдымен жуық арада өзі бір жүріп өтсе екен деймін
Сонда барып мәселенің мәнін терең түсінері сөзсіз.
Жұма-Назар СОМЖҮРЕК,
жазушы
