1985 жыл
Новобогат аудандық «Нарын таңы» газеті редакциясында қызмет істеп жүрген кезім
Аудандық кеңес атқару комитетінің төрағасы лауазымына 37 жастағы азамат Зұлбұхар Мақсотұлы Сүйнешов келді
Көрші Теңіз ауданында совхозда есепші, аудандық комсомол комитетінің бірінші хатшысы, совхоздың партия ұйымының хатшысы, аудандық партия комитетінің екінші хатшысы сияқты қызметтік баспалдақтарынан өткен екен
Ол заманда кадрдың өсуі солай, әр қызмет саған сын, екінші жағынан мүмкіндік
Өзіңді көрсетіп, сенімнен шықсаң, жолың ашық.
Жаңа төраға бұрынғы қызметі идеология саласы болғандықтан тәжірибеге сүйеніп, халықпен жұмысқа баса назар аударды
Ұлы Отан соғысы жылдарында мал өсіру және мал өнімдерін өндіруде жеткен табыстары үшін КСРО Қорғаныс Комитетінің Қызыл туын бірнеше рет жеңіп алып, мәңгілік ескерткішке сақтап қалған ауданның еңбек дәстүрі мен ынтымақ-бірлігі басшыны жаңа істерге жігерлендірді
Ауылшаруашылығы мен өндірісті өркендету жөнінде ауданға берілген межелер абыроймен орындалды.
1988 жылы Новобогат ауданы ­таратылып, Новобогат және Балықшы ­аудандары Махамбет ауданына қосылды
Жаңа аудан құрамында 24 селолық кеңес болды
Атқару комитетіне басшылыққа Сүйнешов отырды
Жайық бойындағы тауарлы мал шаруашылығы мен егін өсірген шаруашылықтарды, Атырау қаласынан өтіп, балық аулаумен айналысатын колхоздарды, Нарын құмын жайлаған новобогаттықтарды аралап шығу үшін бірнеше күн керек еді
Оның үстіне сол кезде қайта құру ұранымен балық колхоздарын біріктіру адамдардың ренішін туғызды
Махамбет ауданында күзде картоп жинау науқанының да айқайы көп болатын
Қаланың студенттерін, мектеп оқушыларын жапқанның өзінде өнімді суыққа ұрындырмай жинап алу үшін істің басында жүруіне тура келді.
Бірде республика Орталық партия комитетінің бірінші хатшысы Г.Колбин облысқа келіп, аудан басшыларымен жиналыс өткізді
Барлық билік Советтерге берілсін деген ұранның шығып жатқан кезі
Жиналыста Сүйнешов сөйлеп, ірілендірілген ауданның проблемалық мәселелерін шешу үшін материалдық ресурстарды көбейтуді сұрады
Артынан ауданда балабақша мен клубтарды жөндеу, селоішілік қатқыл табанды жолдарды дұрыстауға қаражат бөлінді, Махамбеттегі сүт зауыты қайта істей бастады.
Махамбет округінен Жоғарғы Кеңестің депутаттығына сайланған Үкімет басшысы Ұ.Қарамановқа ел сәлемін жеткізу арқылы ауыл шаруашылығы саласына ауадай қажет қуатты техникалар алу, Забурын – Исатай аралығына жол салу мәселесін шешті
­Дамбы бойындағы колхозшылардың дауы да шешіліп, колхоздар қайта өз алдына жеке шаруашылық болды.
1990 жылы күзде Махамбет ауданынан бұрынғы Новобогат ауданы бөлініп шықты
Бұл жолы ауданға халық батыры Исатайдың аты берілді
Сүйнешов аудан­дық партия комитетінің бірінші хатшысы болып тағайындалды.
1991 жылы Исатай Тайманұлының 200 жылдық мерейтойын өткізу жөнінде республика Үкіметінің қаулысы шығып, ұйымдастыру комитетінің құрамына ­аудан басшысы З.Сүйнешов те кіргізілді
Ауданның қайта құрылып, бұрынғы кеңестік жүйе ыдырап, қиындық пен тапшылық қос өкпеден қысқан кезде той жасау оңай емес еді
Қолдағы барды ұқсатуға тура келді
«Бақыт үйі» аталған ғимарат батырдың мұражайына айналдырылып, жан-жақтан жәдігерлер жинақталды
Батырдың әкесі Тайман Бегәліұлы жерленген Тайман жалында ескерткіш белгі және алғаш қол жинаған Манаш учаскесіне бағана-белгі орнатылды
«Исатайдың Ақтабаны-ай» атты деректі фильм дайын­далды
Үкімет басшысының орынбасары Мырзатай Жолдасбеков төрағалық еткен мемлекеттік комиссия белгілеген бағдарлама бойынша негізгі шара Атырау облысында, оның ішінде Исатай ауданында ұйымдастырылды
Манаш басындағы тойға мемлекет және қоғам қайраткерлері, ғалымдар мен ақын-жазушылар, өнер қайраткерлері келді
Театрландырылған сахналық қойылыммен басталған шара аламан бәйгеге ұласты
Батыр мұражайы республикамыздың түкпір-түкпірінен қонақтар әкелген құнды сыйлықтар мен жәдігерлерге толды
Бұл той Тәуелсіздік алған еліміздегі ақырып теңдік сұраған қас батырларымызды ұлықтаған тойлардың бастауы болды!
1994 жылы облыстық ауыл шаруашы­лы­ғы басқармасы бастығының бірінші орын­басары қызметіне ауысқан кезі агроөнеркәсіп кешеніндегі кәсіпорын­дар­ды мемлекет меншігінен алу, жекеше­лендіру науқанына тап келді
Совхоздарды жекешелендіру, оның дүние-мүлкін, малын, жерін ұжым мүшелеріне бөліп беру өте күрделі жағдайда жүрді
Малды үлестіру ештеңе емес, тракторды ­немесе ғимаратты адамдарға қалай бөлесің? Жастайынан шаруашылықта істеген, ұйымдастырушылық қабілеті мол Зөкең мамандармен бірлесіп, істі оң шешудің жолы мен амалдарын іздеді
Облыс бойынша халыққа мал-мүлік үлесін бөлу ережесі жасалды
Өндірістік инфрақұрылымдарды (гараж, МТМ, мал кешені) талан-таражға салмай, сол қалпында сақтап қалу жолдары қарастырылды
Сөйтіп, совхоздардың орнына жекеменшікке негізделген жаңа шаруашылық құрылымдары – өндірістік кооперативтер, жауапкершілігі шектеулі серіктестіктер құрылды.
Зөкең анау Азғыр мен Тайсойған, мынау Нарын өңіріндегі шаруашылықтарға барып, халыққа түсіндірді, жекешелендіру процесін тездетуге көмектесті
Керек жерінде төрелігі мен әділдігін айтты.
2002 жылы Сүйнешовке екінші рет Исатай ауданын басқаруға жол түсті
Елба­сының Жарлығымен 2003-2005 жылдар Ауыл жылдары болып жария­лануы ауылдың тынысын кеңейтуге мүмкін­дік туғызды
Ауылдың әлеуметтік мәселелерін шешуге ауданға 800 млн теңге қаражат бөлінді
Олар Тұщықұдық ауылдық округінің Разведка ауылына газ құбырын тартуға, Х.Ерғалиев ауылындағы 240 орындық Новобогат орта мектебіне типтік үлгіде ғимарат салуға, Аққыстау ауылында 50 орындық аудандық аурухана құрылысын салуға жұмсалды.
Ауыл шаруашылығы өндірісін дамыту бағытында Исатай ауданында елді мекендерге тұщы су көзін жеткізу проблемасы алда тұрды
Аудан басшысы облыс әкімшілігі алдына совхоздар пайдаланып, кейін топырақ басып бітеліп қалған каналдарды аршу, қалпына келтіру үшін қаражат сұраудан тынбады
Сөйтіп, 2002 жылы ұзындығы 8 шақырым «Ақбас – Жаңа Жанбай» каналы қазылып, пайдалануға берілді
Бұл канал Жанбай, Нарын ауылдық округтері тұрғындарының мал өсіруіне жағдай жасады
Ал 2003 жылы соңғы он жыл бедерінде сусыз қақсып жатқан «Кобяково – Забурын» каналын қалпына келтіру үшін 35 млн теңге бөлініп, тиісті жұмыстар атқарылды.
Ауданның ауылдық округтерін Атырау қаласының кәсіпорындары мен мекемелері шефтік қамқорлыққа алды
Тұрмыстық бұйымдар жасайтын «Айна» ЖШС Чапаев ауылындағы тұрмысы төмен 10 отбасының үйіне табиғи газ желісін тегін тартып берсе, «Сазанқұрақ» мұнай кәсіпорыны ­Нарын ауылында бітпей тұрған шағын құрылысты клубқа айналдырды
Ал ­«Самал» ЖШС Жанбай ауылындағы бітпей тұрған моншаны іске қосты
2002-2003 жылдары демеушілік қаражаттар есебінен Новобогат және Тұщықұдық мәдениет үйлері күрделі жөндеуден өтті.
Зөкеңнің есінде 2005 жылдың жазы ұмытылмайды
Елбасы Н.Назарбаев жұмыс сапарымен Атырауға келді
Сарайшық жерінде ауылшаруашылығын дамыту мәселесіне арналған кеңес өткізді
Исатай ауданы әкіміне ауданнан екі ақсақалды апару және оларды Елбасымен жүздестіруге дайындау тапсырмасы берілді
Жеңістің 60 жылдығы қарсаңы болғандықтан Ұлы Отан соғысына қатысушы әрі 100 жастағы Құмар Өтеғалиев ақсақалға Елбасы тілек тілеп, «Волга» автокөлігін сыйлыққа берді
Ал Ғатих Маштахов кеңесте сөйледі
Бір айналыста Зөкеңе Елбасымен жүздесіп, сәлемдесудің реті келгені
Осы сәтті пайдаланып: «Нұрсұлтан Әбішұлы! Бүгін Исатай ауданының екі ақсақалы сізбен кездесті
Ол кісілерге көрсеткен құрметіңіз бен ілтипатыңызға рақмет» деді
Елбасы: «Аудан әкімі болдың ғой, жүр, естелік ­суретке түсейік» деді
Бұл күтпеген жағдай еді
Елбасымен бірге түскен сол фотосурет Зөкеңнің жеке мұрағатындағы ең қымбат жәдігер болып есептеледі.
Іскер басшы, шебер ұйымдастырушы, бойынан парасаттылық лебі есіп тұратын Зұлбұхар Сүйнешов Исатай ауданын 17 жыл басқарды
Сайраған қолтаңбасы қалды
Ел-жұрт оған «Исатай ауданының құрметті азаматы» атағын берді
Елбасы Жарлығымен «Құрмет» орденін де осы киелі жерде жүргенде алды.
– Мен көрші ауданда туып-өссем де саналы өмірімнің көбі Исатай ауданында өтті
Осы топырақтың перзенттері ­Хамит пен Фариза, Нұралы ақындар елге келгенде осы жерге деген сағыныштан туған жүрекжарды сөздеріне куә болдым
Соңғы жылдары аудан өсіп-өркендеу жолында
Жақсы істердің жалғасқанына мақтанамын, – дейді бүгінгі күні жетпіс жасты еңсерген ардақты азамат Зұлбұхар Сүйнешов.
Мәди Өтеғалиев,
Қазақстан Журналистер 
одағының мүшесі
Атырау облысы
