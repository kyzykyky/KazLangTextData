«Киелі» сөзінің мән-мағынасы өте күрделі
Халқымыз осы ұғыммен зорлық-зомбылыққа, әділетсіздікке қарсылығын, адамның, табиғаттың, қоғамның арасындағы жарасымдылық пен үйлесімділікті сақтауға құштарлығын білдірген
Жүгірген аңның, ұшқан құстың, жер мен судың, ерекше қасиетке ие адамның киесі ұрады деп, қоғамдық-саяси, рухани, экологиялық, әлеуметтік тұрақтылықты, ынтымақ пен ықпалдастықты бәрінен жоғары қойған
Сол арқылы Батыс тарихнамасында әлі күнге дейін өмір сүріп келе жатқан қате тұжырымды – көшпелілер өркениеттен тыс қалған, олар соғысқұмар, отырықшыларға тыныштық бермеген тәрізді пайымдарды жоққа шығара алғанын да білуіміз керек. 
«Киелі» ұғымынан туындайтын қазақ әлемінің гуманистік және жасампаз әлеуетін өзімізге де, өзгеге де түсіндірудің маңызы зор
Бодандықтағы үш ғасырға жуық уақыт ішінде киелі жерлеріміз аз зардап шеккен жоқ
Осы ретте Елбасы Н.Назарбаевтың «Болашаққа бағдар: рухани жаңғыру» мақаласындағы «Біз жат идеологиялардың әсері туралы айтқанда, олардың артында басқа халықтардың белгілі бір құндылықтары мен мәдени символдары тұрғанын есте ұстауымыз керек.
Тиісінше, оларға өзіміздің ұлттық құндылықтарымыз арқылы ғана төтеп бере аламыз.
Қазақстанның қасиетті жерлерінің мәдени-географиялық белдеуі – неше ғасыр өтсе де бізді кез келген рухани жұтаңдықтан сақтап, аман алып шығатын символдық қалқанымыз әрі ұлттық мақтанышымыздың қайнар бұлағы» деген ой-түйіндер, біріншіден, ұлттық кодымыздың тынысын кеңейтуді көздейді, екіншіден, ономастикалық міндеттерімізді тиянақтап тұр, үшіншіден, ең бастысы – қазақ қазақ қалпында ғана жаһандық бәсекеге төтеп бере алатынын еш бүкпесіз жайып салды
Турасын айтқанда, тәуелсіздіктің ғұмырын ұзартып, «Мәңгілік Елге» айналу үшін бізге қазақ болып қалғаннан басқа жол жоқ.
Танымдық тұрғыдан киелі жерлерге нені жатқызуға болады? Біздің ойымызша, олар төрт топтан тұрады: біріншісі – ислам діні келгенге дейінгі арғы қазақтардың салт-дәстүрі мен ритуалдары орындалатын жерлер
Мәселен, Наурыз мейрамы қарсаңында Маңғыстаудағы Оқпантауда алау жағу дәстүрі
Екіншісі – ислам дініне байланысты қасиетті саналатын нысандар
Бұл орайда ежелден белгілі жерлер мен кейбір аяқ астынан пайда болған нысандарды шатастырмау керек
Үшіншісі – ұлы тарихи оқиғалар мен тұлғаларға қатысты киелі жерлер
Айталық, 2012 жылы Астанада, биылғы 31 мамырда Алматыда ашаршылық құрбандарына ескерткіш ашылды
Қазірдің өзінде олар жас пен кәрінің тәу ететін құндылығына айналуда
Төртіншісі – тылсым сырлары ғылыми талданбаған, бірақ адамға, оның денсаулығына пайдалы ­немесе зиянды әсері күдік-күмән тудырмайтын жерлер.
Бұлардың киелі аталатын себебі – адамдарды руына, тайпасына қарай алаламай, өзіне тартып тұратыны, оларға жақсылық сыйлайтыны, алдағы күнге сенімін арттыратыны.
Қазақстанда киелі жерлер, нысандар баршылық
Алдымен осылардың мемле­кеттік тізімін жасау керек
Келесі міндет – халықаралық, республикалық, жергілікті деңгейдегі мәртебесін анықтау
Ең маңыздысы – әрқайсына қатысты терең зерттеу жүргізіп, аңыз-хикаяларын, деректерін жинау
Арнайы ғылыми-зерттеу институтын ашса, артықтық етпес еді
Қасиетті рухани құндылықтарды ұлықтаудың соңғы нүктесі арнайы заң қабылдаумен қойылатынынан үміттіміз.
Киелі жерлер «ақтаңдақтардан» ада емес
Соларды жою – ұлттық тарихты қалың көп­ші­лікке жеткізудің пәрменді тетігі
Әзірге Қызылорда облысындағы Бегім ана мұна­ра­сын, Оңтүстік Қазақстан облысындағы Ақсүм­бені, Қостанай облысындағы Мұғалім көлін рухани құндылық ретінде әркім біле бермейді.
Тарих – ұлттық құбылыс
Оның ақиқатын, тылсым сырын ашу үшін бірінші кезекте халықтың, биліктің, тұлғаның, яғни тарихты түзушілердің барша өмірі мен харекеті неден күш алатынын, қайда табан тіреп тұрғанын анықтау қажет
Империялық биікке көтерілген испан, ағылшын, орыс, француз қауымы үшін материалдық өндіріс, табыс, соғыс маңызды болса, отар немесе аграрлық қауымға тарих дөңгелегін айналдырудың басқа өлшемі бар
Ұлы дала елінің тарихын көктей шола отырып, оның мазмұны мен ерекшеліктерін анықтаған, тарихи оқиғаға, үдеріске, тіпті тұлғаға тұғыр болған нағыз түпжаратушыдай үш байлықтан ажырамау керек екеніне иландық
Бірінші тұғырлы байлық – жер, екіншісі – тіл, үшіншісі – мемлекет
Осылардың қайсын алсақ та, ономастикамен ажырағысыз байланысы бар.
Ұлы даладағылардың антропологиясы, шаруашылығы, өмір салты, алыс-жақын елдермен қарым-қатынасы, ономастикасы жерге байлаулы табиғи-географиялық факторлармен анықталды.
Арғықазақтарды біріктірген, тұтастырған, ел болуға жетелеген құдірет – тіл
Бізді қыпшақ, моңғол, ноғай атандырмаған, Қазақ елі, қазақ атандырған, Сарыарқаны – Сарыарқа, Түркістанды – Түркістан атандырған өндіріс тәсілі емес, билеушінің жарлығы да емес, ол – тіл.
Тарихқа тұғыр болған жер мен тіл тарихты түзбейді
Олар – тарихтың куәгерлері
Осы куәгерлерді археология, терминология, ономастика, түркология, салыстырмалы саясаттану, этнология, антропология ғылымдары тұрғысынан зерттеумен, сөйлетумен, түсінумен, сәйкестік пен бірегейлігімізді танумен бұрынғы мен бүгінгінің сабақтастығын ұғынамыз
Тарихқа тазғзым дегеніміз – ол ең алдымен жерге және тілге тағзым деген сөз.
Өкінішке қарай, еліміздің жер-су атауларында әрісі отарлық, берісі тоталитарлық дәуірлердің ізі сайрап жатыр
Тұтас елді мекендер «Алексеевка», «Николаевка», «Покровка», «Октябрь», «Осакаровка» атауынан арылған жоқ
Бұлардың басым бөлігі – коммунистік идеологияның мұрасы
Демек, Елбасымыздың мақаласындағы: «тарихта тұтас ұлттардың ешқашан орындалмайтын елес идеологияларға шырмалып, ақыры су түбіне кеткені туралы мысалдар аз емес
Өткен ғасырдың басты үш идеологиясы – коммунизм, фашизм және либерализм біздің көз алдымызда күйреді» деген қағиданы басшылыққа алумен коммунистік елестен біржолата қол үзгеніміз жөн
Кезінде Кремльдің бас қиялшысы орыс тіліне тезірек көшу коммунизмді тезірек орнатудың шарты екенін қоғамдық санаға тықпалаған екен
Империялық ұлт мүддесіне адал басшы басқаша сөйлеуі мүмкін де емес
Енді қазақтың мүддесі сөйлейтін уақыт туды
Тәуелсіздігімізді әлем мойындаған шақта ономастикадағы ұлттық, мемлекеттік мүддемізді басымдықпен алға шығарып, киелі жерлерімізді әліппеде ұлықтаудан Заң күшімен қорғауға дейін қисынды жүйелей алсақ, ешкім қазақты ұлтшылдықпен айыптай алмайтынына кәміл сенемін.
Киелі нысандардың біршамасы елді мекендерден жырақ жатыр
Ертең соларға апаратын жол түсері, инфрақұрылым жасалары сөзсіз
Егер осы салынатын жол мен инфрақұрылымға әуел бастан дұрыс ономастикалық атау беруді қадағаламасақ, онда, мысалы, Нысанбай жыраудың басына, Ақтау бекінісіне, Астанадағы пантеонға апаратын жол немесе нысан «Новый Абай», «Семь бочек», «Синема Сити» аталып шыға келуі бек мүмкін.
Киелі нысандардың мекенжайы да көп мәселеден хабар береді
Ойымыз түсінікті болу үшін бір ғана мысал келтірейік
Алматыда «Ғылым ордасы» бар
Ол – кешегі Ғылым академиясының бас ғимараты
Мұнда кезінде Қ.Сәтбаев, М.Әуезов, Ә.Марғұлан, А.Жұбанов және басқа тұлғалар еңбек еткен
Сөз жоқ, киелі, қасиетті мекен
Бірақ ол Шевченко көшесінің бойында тұр
Есесіне Марғұлан көшесі қаланың шет жағына ығысып кеткен
Керісінше болуы керек еді.
Қысқасы, киелі нысанды қоршаған ономастика да ұлттық-тарихи реңкпен ерекшеленгені абзал.
Киелі жерлер атауларын ономастикамызда әрі тарихымызбен ажырағысыз байланыста орнықтыру арқылы қазақстандық патриотизмнің іргетасы – жерге, тілге, мемлекетке құрметімізді нығайтамыз
Бұл қазақ жеріне көзін тігіп жүрген басқаларға да сабақ болумен қоса, ұлттық тіліміздің мәртебесін, мемлекетшіл санамыздың деңгейін арттырары сөзсіз.
Ханкелді ӘБЖАНОВ,
Ш.Уәлиханов атындағы 
Тарих және этнология институтының ­директоры, ҰҒА академигі
