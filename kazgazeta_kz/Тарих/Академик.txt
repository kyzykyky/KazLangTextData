Белгілі тұлғалар туралы жазу оңай шаруа емес
Өйткені олардың бір-екі қырын білгеніңмен басқа да толып жатқан қыр-сырларын біле бермейсің
Олардың ерекшелігі де осында болса керек
Міне, осындай ардақты азаматтардың бірі – Көпжасар Нәрібаев
Тегінен тараған әдемі қасиеттерімен бірге оның кісілік қабілеті, азаматтық болмысы, жарқын тұлғасы ерекше екенін бүкіл ел мойындаған
Себебі әр тұлғаның бейнесін, азаматтық қабілетін, қоғамдағы орнын анықтайтын да, бағалайтын да халық.
Көпжасар Нәрібайұлының балалық шағы Ұлы Отан соғысының сұрапыл жылдарына тура келді
Ауыл жағдайы ауыр еді
2012 жылы жарық көрген «Тұлғаларға тағзым» атты естелік кітабында: «Соғыс жылдары, одан кейінгі кездерде тәртіп өте қатал болатын
Ауылдағы кемпір-шал, балаларға дейін жұмысқа тартылатын
Әркімнің өз міндеті болатын
Біздің колхозда қант қызылшасы көп егілетін
Бүкіл отбасы болып, қолынан жұмыс келетін бала-шағаны қоса, түгел қызылшаға шығатын
Таңертеңнен кешке дейін жұмыс істейтінбіз» дейді өзінің балалық шағын еске түсіріп
Осындай қиын-қыстау соғыс жылдарының қатал көріністерін кішкентай бала өз көзімен көріп өсті.
Орта мектепті үздік бітірген ол – Қазақ мемлекеттік университетіне оқуға түседі
1960 жылы экономика факультетін ойдағыдай үздік бітіріп, экономист мамандығын алып шықты
Бірақ үздік оқу, ғылыми-зертеу жұмысына бейімділік, қоғамдық өмірге белсене араласу университет түлегіне болашақ бағдарын белгілегендей болды
Осындай талпыныстарының себебі болар университеттің ұйғарым-ұсынысымен оқуын аяқтаған соң Мәскеудің қаржы институтының аспирантурасына түседі.
1964 жылы «Механизациялау жағдайында есептеудің қазіргі формаларын дамыту» деген тақырыпта кандидаттық диссертациясын сәтті қорғап шығады
Ол ғылыми-ұстаздық қызметін одан әрі Алматы халық шаруашылық институтында жалғастырды
Онда аға оқытушы, кейін доцент, кафедра меңгерушісі, факультет деканы, ғылыми істер бойынша проректор қызметтерін жемісті атқарды.
Іскерлігінің арқасында Көпжасар Нәрібайұлы Қазақ КСР жоғары және арнаулы орта білім министрінің орынбасары қызметіне шақырылды
Бұл жаңа жауапты қызметте тың серпін, үлкен қажыр-қайрат, күшті ерік-жігер қажет еді
Білім жүйесімен жақсы таныс болғандықтан жаңа қызметті тез игеріп, алып кетті
Еліміздің жоғары және арнаулы орта білім беретін орындарымен жан-жақты танысып, олардың жұмыстарын қатаң қадағалап отырды
Ол кадрлар дайындау ісіне өте үлкен жауапкершілікпен қарады.
Іскер де шебер, ұйымдастырушылық қабілеті жоғары басшы кадрлардың ел көлеміне танылуы, әрине, өмір талабы болатын
Оның ең жемісті еңбек еткен кезі 1960-1990-шы жылдар болды
Біз қазір ол жылдарды саяси тұрғыдан тоқырау заманы деп бағалап жүрміз
Бәлкім, қоғамды басқарушы партияның жұмыс тәсілінде, елді басқару үрдісінде тоқырау болғанын жоққа шығаруға да болмас
Ал Қазақстанның оқу-ағарту, білім, оның ішінде жоғары білім саласында тоқырау, яғни дамудың тоқтауы болды дегенге сену қиын
Әсіресе Қазақстанның жоғары оқу саласы жылдан-жылға қарыштап даму үстінде болды
Әрбір облыс орталықтарында өз алдына жеке университеттер, көптеген педагогикалық, техникалық институттар, жан-жақты дамып келе жатқан экономикамызға әртүрлі мамандар даярлайтын арнаулы оқу орындары ашылып жатты
Міне, осындай үлкен міндеттерді жүзеге асыруға жаңаша ойлайтын, үлкен ұйымдастырушылық қабілеті бар басшылар керек болды
Осы тұста республикамыздың жоғары оқу саласын басқаруға Көпжасар Нәрібайұлының келуі кездейсоқтық емес еді
Ол орынбасарлық қызметті қосқанда бұл лауазымды орында он жылдан аса жемісті еңбек етті.
Бәрімізге белгілі, 1986 жылы еліміздің сол кездегі астанасы Алматыда Желтоқсан оқиғасы болды
Бүкіл Одақ алай-дүлей күй кешті
Әсіресе жоғары оқу орындарының басшылары, студент-жастар жаппай қуғынға түсіп, жазықсыз жапа шекті
Алды темір торға тоғытылып, біразы оқудан шығарылды, партиялық жаза алып, жұмыстарынан босағандарының да саны аз болған жоқ
«Жоғары оқу орындарында қазақ жастарын көп оқытып, ұлтшылдыққа жол бергені үшін» деген айыппен Қазақстан жоғары және арнаулы орта білім министрі Көпжасар Нәрібаевты орнынан босатты
Міне, қазақтың оқу-білім саласының білгірі, еліміздегі жоғары білім беру жүйесінің бірегей ұйымдастырушысы, әйгілі ғалымның өмір белесінде осындай кездейсоқ жағдайдың болғанын айта кеткен жөн.
Сонда министрге негізгі тағылған айып – ол министр қызметін пайдаланып, жоғары оқу орындарында қазақ жастарын шектен тыс көбірек оқытып, басқа ұлттар өкіліне, әсіресе орыс халқының мүддесіне орасан зор «зиян» келтірген екен
Ал шын мәнінде Қазақстан жоғары мектебінде ешқандай ұлтшылдықтың иісі де жоқ болатын
Оны министр дәлелдеп те берді.Бірақ жағдай ушығып кеткендіктен арыз жазып қызметінен босайды
Бұған ешуақытта өкінген емес және жалған айыптарға мойынсұнған да жоқ
Әрине, уақыт кейін бәрін өз орнына қойды.
Өз ісіне шынайы берілгендіктен, Көпжасар Нәрібайұлы ғылым жолына дендей кіріп, үлкен нәтижелерге жетті
Ол Қазақстанның экономика ғылымының дамуына үлкен үлес қосты, 350-ден аса ғылыми жұмыстардың авторы, 30-дан астам монография, оқулықтар және оқу құралдарын дайындады
140 ғылыми еңбегі Қазақстандағы жоғары білімді ұйымдастыруды жетілдіру мәселелерін қамтиды
Оның бұл еңбектері өз елімізбен қатар, алыс және жақын шетелдерде кеңінен жеткен
Ғылымға сіңірген еңбектері жоғары бағаланып, Қазақстан ­Респуб­ликасы Ұлттық ғылым академиясының толық мүшесі – академигі болып сайланды
Халықаралық және Қазақстан Жоғары мектеп ғылым академияларының Халықаралық экономикалық Еуразия академиясының және Украина экономика ғылымдары академиясының, Қазақстан педагогикалық ғылымдар академия­сының академигі атанды.
Профессор ғылыми жұмыстардан өмір бойы қол үзбеген тынымсыз ғалым
Әсіресе соңғы жылдары ол білім жүйесіндегі менеджмент мәселесіне де көп көңіл бөлді
Бұл сала осы күнге дейін зерттелмей, ғылыми тұрғыдан сырт қалып келе жатқан болатын
Академиктің ойынша, оқу орындарын кім болса сол емес, сауатты кәсіпқой менеджерлер басқару қажет
Ғалым менеджмент саласы жайында 20-ға жуық ғылыми еңбек жазды, олардың ішінде іргелі үш оқулық пен оқу құралдары бар
Ол өз еңбектерінде ғалым кәсіби менеджерінің құрылымдық-мазмұндық моделін қалыптастырып, оны іске асыруды ғылыми әдістемелік тұрғыдан қамтамасыз ету мүмкіндіктерін ұсынады.
Академик Қазақ КСР энциклопедиясын жасауға да өзінің елеулі үлесін қосты
Энциклопедия редакциясының экономика саласы бойынша ғылыми кеңесшісі болды, сонымен қатар жоғары және арнаулы орта білім беру мен экономика мәселелері туралы көптеген мақалалардың авторы.
Көпжасар Нәрібайұлы адал еңбекті ардақтай білетін абзал азамат, дара тұлға
Бүгінде шәкірттері Қазақстанның түкпір-түкпірінде ғылым, білім және өндіріс, басқару жүйелерінде жемісті еңбек етіп жүр
Шәкірттері өзінің бүгінге дейін қол жеткен жетістігі ата-ана шаңырағындағы тәрбиеден басталып, содан кейін алғаш еңбек жолында қамқорлығын көрсеткен, тәжірибесін бөліскен ұстаз ағаның көмегінің нәтижесі деп есептейді
Бүгінде әлгі жас талаптардың біразы ғылым саласында өзіндік орны бар қабырғалы қаламгер, ұстаздарға айналып отыр
Еліне, туған жеріне адал қызмет етуді ғұмырлық биік мақсатына айналдырған осындай азаматтың болуы, әрине, құптарлық жайт
«Жақсылық жерде қалмайды, иман отқа жанбайды» деген аталардан қалған мақал бар
Оның шәкірттеріне жасаған жақсылығы әрқашан есте қалады.
Еліміз егемендігінің алғашқы жылдарында дағдарысқа ұшырамаған өмірдің саласы болмады
Соның ішінде оқу және білім саласы да үлкен күйзеліске ұшырады
Жаңа өмірге жаңаша ойлайтын кадрларды дайындау мәселесі күн тәртібінде тұрды
Міне, елімізде осындай түбегейлі мәселені шешу үшін білгір маман ретінде Көпжасар Нәрібайұлы әртүрлі салада мамандарды көптеп дайындайтын қазақтың қара шаңырағы атанған Қазақ ұлттық университетіне басшылық қызметке келді.
Өзінің «Инновация и традиции КазГУ» атты кітабында К.Нәрібаев былай деп жазады: «Мен 1991 жылы сәуір айында Қазақ мемлекеттік университетіне ректор болып тағайындалдым
Ол уақытта университет С.М.Киров атында болатын
Тәуелсіздіктің желі есіп, егемендіктің табалдырығында тұрған кезіміз
Ары-бері ойланып-толғанып, университетке әл-Фараби бабамыздың атын беруге бекіндім… Біреулер түсінсе, біреулер тікелей қарсы болды
Амал жоқ, Республика Президенті Н.Ә.Назарбаевты мазалауға тура келді
Елбасы мән-жайды бірден түсініп, сөзге келмей келісім берді… Нұрекең бұдан кейін де ұжымымызға қол ұшын беріп, тұрақты түрде қамқорлық жасап отырды» деп оқу орнының сол кездегі аты әлемге әйгілі ғұламаның атымен аталуы Қазақстан абыройын асқақтатқан дұрыс шешім болды
Бір кезде өзі оқыған білім ордасын дүниежүзілік жоғары деңгейге көтерді
1993 жылы Қазақ ұлттық университетіне ерекше дәреже берілді
«Әл-Фараби атындағы Қазақ ұлттық университетінің мәртебесі ­туралы» ­Президент қаулысына сәйкес оқу орны өзінің штаттық құрылымы мен профессорлық-оқытушылық құрам және қызметкерлердің саны мен оларға еңбекақы төлеу шарттарын, мамандар даярлаудың жаңа бағыттарын айқындауды, студенттерді оқуға қабылдау жос­пары мен тәртібін, олардың оқу мерзімі мен оның түрлерін белгілеуді, университет ғылыми кеңесінде оқытылатын барлық мамандықтардың оқу жоспарларын, бағдармалары мен басқа да оқу-әдістемелік құжаттарды бекітуді дербес өзі шешу мүмкіндіктеріне ие болды
Кейіннен білім ордасы «ұлттық» мәртебесін алып, соған сәйкес жеңілдіктер мен мүмкіндіктер аумағы бұрынғыдан да кеңейе түсті.
Көпжасар Нәрібайұлының басшылығы­мен қысқа мерзімнің ішінде ҚазМУ Қазақстанның жоғары оқу орындарының флагманына айналып, мамандар дайындауда басқаларға үлгі болды
Қазақ мемлекеттік университетінің ректоры қызметін атқарған шағында университеттің негізгі даму бағыттары анықталды.
Қазақстан жоғары оқу орындарының қара шаңырағының ректоры ретінде ұжым мүшелерінің әрбіреуінің әлеуметтік-тұрмыстық жағдайына да ерекше мән беріп отырды
Қатардағы студенттен және еден жуатын қызметкерден бастап профессорларға дейін материалдық жағдай жасап, олардың тұрмыстық хал-ахуалын жақсартуға қол ұшын беруден аянған емес.
Профессор К.Нәрібаев атақ-дәрежеден де кенде емес, жоғары білім, ғылым жүйесіндегі ұзақ жылғы жемісті еңбегі үшін көптеген мемлекеттік марапаттарға ие болды
«Құрмет белгісі», «Парасат» ордендері және көптеген медальдармен, грамоталармен марапатталған
Қазақстан Республикасының ғылымға және техникаға еңбегі сіңген қайраткері, білім саласының құрметті қызметкері, білім мен ғылым салаларына сіңірген орасан зор еңбегі үшін Англиядағы Халықаралық Кембридж орталығы оған «Жылдың халықаралық Адамы» деген атақ берді
Ал осы орталық оны дүниежүзінің аса көрнекті 500 халықаралық қайраткерлерінің қатарына қосып, «ХХІ ғасырдың негізін қалаушылар» деп атады
Бұл оның аса білімдарлығы мен ерен еңбекқорлығының жемісі болатын.
Өзінің нәтижелі мемлекеттік және педагоги­калық қызметтері мен ғылыми зерттеулерін қоғамдық-саяси жұмыстармен де ұштастыра білді
Ол Қазақ КСР жоғары Кеңесінің депутаты болып екі мәрте сайланды
Қазақстан Коммунистік партиясы Орталық Комитетінің мүшесі болды.
Соңғы жылдары қоғамдық істерге де белсене араласып келеді
Соның бірі – Қазақстан Республикасы Ұлттық Ғылым академиясының қоғамдық және гуманитарлық ғылымдар бөлімшесі төрағасының орынбасары қызметі
Экономист-ғалым Ұлттық Ғылым академия­сының және оның бөлімшесінің дамып, ны­ғаюына өз үлесін қосып келеді.
Ол Қазақстан тарихында өз орны бар ардагер азамат
Ел өмірінің негізгі саласының бірі – оқу және білімін өркендетуге елеулі үлес қосып келе жатқан білікті маман, білгір ұйымдастырушы
Қызметте талапшыл болғанымен, адамдар арасында қарапайым, көпшіл
Қазақтың «ұлық болсаң, кішік бол» деген мақалы осындай адамдарға қарата айтылғандай.
Көбекең ең әуелі өзіне қатаң талап қоя білетіндігімен ірі ғалым дәрежесіне көтеріліп, ізденістер мен қиыншылықтарға толы күрделі жолдан сүрінбей өтіп, биік тұлғалы қазақ зиялыларының қатарына қосылды
Адал еңбегі мен алғырлығы, таланты мен дарынының арқасында суырылып алға шығып, ең жоғары ғылыми атақ – академик атанды.
Халық алдында шынайы ықылас пен зор беделге ие болған Көпжасап Нәрібайұлының өнегелі өмірі өскелең ұрпаққа үлгі.
Раушанбек ӘБСАТТАРОВ, 
ҚР ҰҒА-ның корреспондент-мүшесі, философия ғылымының докторы, профессор 
Әміржан ШАЛТЫКОВ, 
саяси ғылымының докторы, профессор
