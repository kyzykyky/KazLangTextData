Орда бұзар отызға толар-толмас тым тұқыл ғұмырында жалынды жастық пен асқақ сезімнің ақиық жыршысы ретінде танылып, қазақ поэзиясының көгінде мәңгілік жарық жұлдыз болып қалып қойған Төлеген Айбергеновтің шығармашылығымен 80-жылдардың басында әлі күнге Қазақстандағы жоғары оқу ордаларының киелі қарашаңырағы саналатын әл-Фараби атындағы Қазақ ұлттық университетінің журналистика факультетінде оқыған біздің буынның қай-қайсысы да таныс-тын
Ауылдан астанаға асқақ арманның ақтұйғын құсын қуалап келген қиялшыл жастардың сауық кештерінде Төлеген Айбергенов, Қадыр Мырзалиев, Тұманбай Молдағалиев, Мұқағали Мақатаев, Мұхтар Шаханов, тағы басқа ақындардың жырлары оқылмаса ол отырыстың мәні де, сәні де болмайтын-ды
Өлең жазбайтын немесе жатқа жыр оқи алмайтын жастар мәдениеттен мақұрым, әдебиеттің ауылынан алшақ қалған дым білмес дүбәралардың санатынан саналатын өзгеше бір дәурен еді ол.
Дихан Әбдиев деген курстасымның бұрынғы ЖенПИ, қазіргі ҚызМПУ-дің қыздарымен танысуға барғанда қалтасынан қарт ақын Дихан Әбіловтің жаңадан жарық көрген бір еңбегін суырып алып: «Енді мен өзімнің кітабыма енген кейбір өлеңдеріммен таныстырайын» деп оншақты жырды мәнерлеп тұрып оқып беріп, сәмбі талдай майысқан, бүлдірген еріндерін бүлкілдеткен бойжеткендердің: «Өлеңдеріңіз өте тамаша екен
Келесі келгеніңізде кітаптарыңызды көбірек қылып ала келіп, қолтаңбаңызды қойып беріңізші…» дей елжіреп, Дихан Әбіловтің «жиені» – Дихан Әбдиевке естерінен тана ерекше құрмет көрсетіп, бар дәмділерін дастарқанға қоятындары да сол бір кездің қызықты естелігі
Кейініректе ақын досым Бауыржан Жақыптың бір күні маған сыр қып айтқан: «Менің Абайдан кейінгі пірім – Төлеген Айбергенов
Ғажап болғанда.., мен сол Төкеңнің туған қызы – Махаббатпен махаббат құрып жүрмін ғой…» деген сөзі тозаң тұтпас тұлғаның туындыларын індете іздеуге түрткі болды
Әлгі әңгімеден кейін көп ұзамай досым шынымен-ақ Төкеңнің туған күйеу баласы атанды
Абай, Мұхтар, Шәкәрімдей ұлылар дүниеге келген қасиетті мекенде екі жастың ұлан-асыр үйлену тойы өтіп, Бауыржан Өміржанұлының ай маңдайлы, қиғаш қасты қалыңдығы Махаббат Төлегенқызының «Беташарын» айтып, қаумалаған қалың көпшілікке келіннің бет-жүзін көрсету құрметі маған бұйырды.
Алайда сол тұста менің кәлламның көк суы көп болды ма, әлде «5-жатақхананың бір бөлмесінде 2 ақын, 4 адам тұрып жатырмыз»  деп досым Қайрат Әлімбек біреулерге айтқандай, «адам» болған соң ақындарды түсіну оңай болмады ма, ақын мен адамның арасындағы жай біреулігім басымдау болды ма білмеймін, Айбергеновтің әдеби әлеміне әсте бойлай алмадым.
Елуге дейін желігіп, жел қуалап, елуден кейін жел мені қуалап, желмен кірген дерт-дербезені термен шығармақ болып шарқ ұрып, шипажайларды жағалағанымда жай жатпай, Төлегендей тума таланттардың жазған-сызғандарын ес-електен өткізуге қайта кірістім.
Бірді айтып, бірге кетпей, нақтылыққа көшсем, Айбергенов әлемінде нұрлы болашағымыздың берік қабырғасын қалауға тиіс тәмам ұл-қыздарымызға ұғынықты, білгенге берері мол мәйекті дүниелер меймілдеп тұр
Осы жазғандарымды Төлеген ағаның «Атамұра» баспасынан жарық көрген «Атамекен» атты мектеп оқушылары мен көпшілік оқырманға арналған таңдаулы жыр жинағын талдай отырып жалғастырсам, ілгергі айтқаным дәлелді болар-дүр
Филология ғылымдарының кандидаты, доцент Салтанат Төлегенқызы Айбергенова құрастырған кітап: «Туған жер, сен деп қайғыра алмасам», «Қарақалпақ жырлары», «Арал жырлары», «Маңғыстау саздары», «Көк Ертіс көкірегімде буырқанған», «Оңтүстік сапары», «Космонавт монологы» (поэма), «Ей, адамдар! Айналайын туғандар», «Ағыстар мен ғасырлар», «Мен сендердің жалғыз тал қауырсының», «Жеке шумақтар», «Қос шектер», «Ақ самалдар, аңқыған ақ самалдар», «Балаларға арналған өлеңдер» деген ортақ тақырыптардың төңірегіне топтастырылған
Кітапты оқи бастағаннан-ақ ой түйінін бір нәрсенің кермесіне күрмей байлауға болғандай
Ол – ұлттық тәрбие мәселесі
Бүгінде біздің қоғамда «Жас ұрпаққа ұлттық тәрбие беру керек» деген қағидат көп айтылады
Алайда «өз уақытын аямайтын, өзгенің бақытын аялайтын» педагог-ғалымдарымыз болса, тәуелсіздігіміздің көк туын көтергелі бергі 23 жылдан бері ағылшындарға аузын ашып, Америка асып, ұлттық тәрбиенің ұрығын іздеп, табандарынан тозып, өзгелердің қаңсығын таңсық көріп, емірене елге тасып, балаларымыздың миларын жидітуден еш жалыққан жоқ
Ал енді төмендегі өлең жолдарын мұқият оқуға, санамызға тоқуға тырысып көрелікші:
Менің халқым қашаннан ұлы болған,
Менің кеудем қашаннан жылы болған.
Соғыс өртін қоздатқан дауылдардан,
Қақсатқан ауыр зардан,
Көкірегімде бостандық жыры қалған.
Білімін, ой-арманын,
Ғылым мен аяулы әнін
Көмбегенде соғыста қарғыс атқан.
Бүгінде біз оларды,
Тұрар едік күтіп ап алғы саптан.
Біз білгенді, тіпті олар ерте білген,
Ой қозғаған олар да желкегінен.
Қаламдары қылыштан қирағасын,
Айтқан сөзін аңызбен, ертегімен.
Сонда да адам сыр ұғар ілім қалған,
Қыруар ғылым қалған.
Мен олардың дауысын есітемін,
Мақалдар мен жұмбақтар ұғымынан.
Ізде оны сенбесең «Аяз биден»,
Күрестердің отынан аяз күйген.
Армандаған, күңіреніп «аттандаған»
Әжімінен қарттардың қатпарланған (10-бет).
Төлеген Айбергеновтің «Менің халқым қашаннан ұлы болған» деп аталатын бұл жырынан «Қазақ елінің ұлттық тәрбиесі қандай болу керек?» деген сұраққа толық жауап алуға болады
Ендеше, ұлттық тәрбиенің тұқымын таппай, мұхит асып, ақша шашып, құр бекер далақтамай, қандастарымыз, ділі де, діні де өзектес өз ғұламаларымыз Әбу ­Насыр әл-Фараби, Аббас Жауһари, Ысқақ әл-Фараби, Жанақ әл-Қимақи, Юсуп Хас Хаджип, Қожа ­Ахмет Ясауи, Хакім-Ата, Ғали, Дүрбек, Сейф Сарайи, Махмұд Қашғари, Қадырғали Жалаири, Асан Қайғы, Қодан тайшы, Қазтуған, Доспанбет, Шалкиіз, Жиембет, Марқасқа, Ақтамберді, Үмбетей, Бұқар жырау, Махамбет, Дулат, Шортанбай, Мұрат ақын, Шоқан, Ыбырай, Абай, Шәкәрім, Жанақ, Орынбай, Арыстанбай, Біржан сал, Ақан сері, Әсет, Ғұмар, Нарманбет, Мәшhүр-Жүсіп, Нұржан, Шәңгерей, Сұлтанмахмұттан қалған мол мұрадан тәлім-тәрбиені тегін-ақ алуымызға кім кедергі келтіріп отырғанына түк түсінбеймін.
Төлеген аға Айбергеновтің ғана қаламынан қорғасындай қалыпқа құйылған, қапыда техникалық қателіктің кесірінен бір сөзі түсіп қалса, түйдек-түйдек теңеуінің түр-өңі солғын тартып сала берер шумақтары шүкіршілік, баршылық.
Мәселен:
Сен қайың бұратылған бақшадағы,
Әмудің суда атылған ақ шабағы.
(«Мәрияш қарындасқа», 27-бет).
Ауаның тұнығына бойын малып,
Келеді жүйткіп пойыз, шойын балық.
(«Жеке шумақтар», 151-бет).
Суық түн
Қырау әйнекте,
Жырлап тұр боран аянбай.
Барады қалқып ай көкте,
Жазықтан қашқан қояндай.
(«Жеке шумақтар»).
Ырғалса бірге өзімен ырғалады,
Қыз талдың күміс мұздан сырғалары.
Ағы бар ақша бұлттан көк көз аспан,
Шолады кірпік қақпай, қыр даланы…
(«Қос шектер», 153-бет).
Күн-бикеш көкжиектен құлап кеткен,
Самал жел сыбдырлайды
құрақты өпкен.
Сүңгітіп тереңіне жұлдыздарды,
Сақырлап қайнап жатыр бұлақ біткен.
(«Қос шектер»).
Суықтан дала жатыр тымауратқан,
Мұртына теректердің қырау қатқан.
Айналып қуғыншы жел жүгіріп жүр,
Әупілдеп үрген иттей құр аулақтан.
(«Ұқсаған көктегі ай асқан шамға…», 185-бет).
Пегастың пырағына мінген ақынның поэзия полотносына түсірген сөз суреттерінің сүбелі бөлігі осындай.
Сөз етпе, дос, тақырыптың тарлығын,
Меніңше, ол – жарлы ұғым.
Мен жалғыз-ақ туған жерді сүйемін,
Сол арқылы сүйемін мен барлығын
(«Сөз етпе, дос, тақырыптың тарлығын…», 162-бет) – деп өзі айтқандай Төкең пешенесіне жазылған жазмыш өмірінде өлең тақырыбын алыстан іздеп арам тер болмаған
Қаперіне туған жерді байрақ қып байлаған да өміршең өлеңдерді сұлудың қырық бір өрім бұрымын бірінен соң бірін сылай өргендей төгілте берген, төгілте берген.
Осы тұста замана көші алға қарай сынаптай сырғыса да, сезімнің сеңдей сірісе қасатталған ақсіреу кіреуке көк мұзын қақ айырудан танбаған Алмас – Ақын – Айбергеновтің өмірбаянына азды-кем тоқтала кетудің артықтығы бола қоймас.
Төлеген Айбергенов 1937 жылы 8-нау­рызда Қарақалпақстанның Қоңырат ауданында туған
1967 жылы өмірден озды
Ташкент педагогикалық институтын бітірген (1959 жыл)
1959-962 жылдары Қарақалпақстанның Қоңырат ауданындағы орта мектепте, 1962-1965 жылдары Оңтүстік Қазақстан облысының Сарыағаш ауданының кешкі жастар мектебінде, 1965 жылдан Қазақстан Жазушылар одағы жанындағы әдебиетті насихаттау бюросында қызмет атқарды
Өлеңдері республикалық баспасөзде 1957 жылдан жарияланды
Ұлтты ұлықтауға, Отанды мадақтауға, бейбітшілікті сақтауға, туған жерге деген албырт сағыныш пен мөл­дір махаббатқа толы бір топ өлеңдері 1961 жылы шыққан «Жас дәурен» атты ұжым­дық жинақта басылды
Қазақ поэ­зия­сына өзіндік жаңа ырғақ, тегеурінді екпін әкелген поэтикалық жыр кітаптары: «Ар­ман сапары» (1963 ж.), «Өмірге ­сая­хат» (1965 ж.), «Құмдағы мұнаралар» (­1968 ж.), «Мен саған ғашық едім» (1970 ж.), «Ама­нат» (1975 ж.), «Бір тойым бар» (1981,2001,2003 ж.), «Жүрек сөзі» (2012 ж.), «Ата­­мекен» (2014 ж.), балаларға арналған «Бақ­­шаға саяхат» сурет кітапшасы (1985 ж.) жарық көрді
Орыс тілінде «Мир соз­вез­дия» (1987 ж.) деген атпен таңдамалы өлеңдері аударылып басылды
«Ақерке – Ақ Жайық», «Жаңғырған Маңғыстау», «Қазақстан», «Сені ойладым», «Мені ойла», «Ақ қайыңдар», «Бір тойым бар», т.б
өлеңдеріне жазылған әндер ел арасына кеңінен танымал.
Қазақстан Ленин комсомолы сыйлығының лауреаты (1974 жылы, қайтыс болғаннан кейін)
1997 жылы ақынның «Таңдамалы өлеңдер» жинағы мен ол туралы жазылған «Біргемін мен сендермен» атты естелік кітап жарық көрді
Жастарға арналған Төлеген Айбергенов атындағы әдеби сыйлық бар
2013 жылдан бастап «Айбергенов әлемі» атты республикалық әдеби-мәдени танымдық жастар журналы (Бас редакторы – Салтанат Айбергенова) шығуда.
Әріптесім, көсемсөздің шебері Қали Сәрсенбай «Айбергенов әлемі» журналында (№2013 01-02 (01/06)) жарияланған «Сағындым сізді, «Сағыныш» немесе Айбергенов жырларынан әсер» атты эссесінде: «Оның бір ғана «Сағынышының» өзі неге тұрады.
Сағына білген қандай жақсы.
Сағынғанда да ақынша сағыну.Туған жерге, ата-анаға, досқа, сүйген жарға, дүние атаулының бәріне деген адам баласының керуен-керуен, түйдек-түйдек сағынышының болуы қандай керемет!» дей келіп: «… Көкіректе сағынышы жоқ, сарғайып сағынбайтын адам қандай бақытсыз
Адам бойындағы ең асыл қасиет – сезімнің бірі сағыныш селдеткенде алдыңа ештеңе тосқауыл бола алмай қалады екен ғой
Сағыну деген неткен бақыт!» деп ордалы ойын бір түйіндейді
Сол «Сағыныштың» (86-бет):
Бұрқырап сол бір сағыныш жүр-ау деп ағып қанында,
Аға деп бір хат салмадың,
осы да сағынғаның ба?
Інілер деген ағаның ізіне басқан сұрау сап,
Жортпаушы ма еді таң алды
тырнакөз көлдер қырау шақ.
Арқамдағы асқар тауым деп
таулардан іздеуші еді ғой,
Кеудесіндегі күдігін жаулардан
үзбеуші еді ғой.
Төбеден бұлттар көшкенде
шатырлап аспан жай теңдеп,
Жазықтан іздеуші еді ғой жазым боп
кетсе қайтем деп?
Сағыныш деген қашанда
қарамаушы еді көп-азға,
Сен болсаң мені сағынбай,
зар қылдың бір бет қағазға.
Жүз әріп жұмысбасты боп
жазылмай жүрсе жай тегі,
Алматыға ағам қайда деп звондай салсаң қайтеді! – деген жолдарын оқыған сайын бір ісін тезірек тындырып беруге немесе қаражаттан қарайласуға тура келгенде түн ортасы болса да, жылы да жайлы төсегіңнен жаныңды қоймай суырып алатын, басқа кезде өлі-тірі екенің естеріне кіріп-шықпастан ізім-қайым хабарсыз қалатын кейбір құрсақтас, ауылдағы ағайын ойыма оралып, ет-жүрегім қан қақсап қапаланатынымды қалайша жасырайын…Бұндайда «Бұл қазақты қойсаңшы!..» деп өзімді-өзім жұбатамын
Жүдеймін
Жабырқаймын
Түңілемін
Түңілем де көкжиектен күн көтеріле бере бәрін ұмытып, көкірегімді қайтадан сағыныш кернейді… Қайтадан жабығамын
Қайтадан сағынамын
Өмір болған соң, бауырмал көңіл болған соң осы екен!..
«Адам дүниеге келгенде жылап келеді ғой
Мен өз ісін жақсы білетін дәрігер до­­сымнан сұрадым
«Медицинаның өсуіне байланысты баланың жыламай ту­ылуын қамтамасыз етуге бола ма?» де­ге­німде, «ешқандай мүмкіншілігі жоқ» де­ді ол
Демек, адам баласы жыламай кел­мей­ді екен…»
Бұл үзіндіні «О, адамдар, бір­ге­мін мен сендермен!» атты Төлеген Айбергеновтің күнделігінен алып отырмын
Дәл осында: «Кей адамдар аспаннан түскендей
Жермен жұмысы болмай жүреді…» дейтіні де бар
Ал ақтаңгер ақын Айбергеновті «аспаннан түскендейлердің» қатарына қоссам өмірдегі, өнердегі ең үлкен қателігім болар еді
Сөз сәйгүлігінің күнделігіне тағы да үңілгенімде: «Есімнен шықты алғашқы жырды қай күні менің жазғаным
Бірақ оған шексіз қуанғаным есімде
Он жылдан астам сонан соң өлең жаздым да 4000 жолдайын өртедім
Өз өлеңім деуге қимадым, намыстандым…» деген сыр суыртпағын көзім шалды
Айтпағым, «қара өлеңмен қар боратқан» ақын ағамыздың өзі айтқан 4000 жол жазбаларының ішінде бәлкім балаларға арналған шығармаларының да болуы ықтимал
Өйткені айтулы ақынның кезінде балаларға арналып шығарылып, БАҚ беттерінде басылып, кейіннен кітаптарына енген дүниелері еш дайындықсыз, әйдік әзірліксіз жазыла салмағандығы айдан анық
«Өсіп келе жатырмын» (200-бет), «Бақшаға саяхат» (200-бет), «Белінен батып балшыққа» (201-бет), «Қарға, қарға, қарғалар» (201-бет), т.б
өлеңдері балауса буынның бәріне де түсінікті, оп-оңай оқылып, жылдам жатталатын тілге жеңіл жырлар.
Бақа, бақа, бақ-бақ,
Кешетіні батпақ.
Көшіреді көлді,
Өзін-өзі мақтап, – деп басталатын «Бақа» (202-бет) былай аяқталады:
Бақа, бақа, бақ-бақ,
Аузыңа қой қақпақ.
Болып алып мақтан,
Мен сияқты аппақ!
Кезінде бұл өлеңді А.Шмидтің орысшаға аударуы өте құнтты, игілікті іс болды.
Ал «Санамақ» өлеңін Олег ­Постни­ков «Считалка» деген атпен орыс тілінде сөйлетіп, осы шығармалар қазақ-орыс мектептерінің бастауыш сынып оқулықтарына да енгендігі, әлі де оқу бағдарламасында бар екендігі бөлек бір тақырып мәтініне әжептәуір тамызық.
Сонымен, қиялай келіп туынды туралы тұғырға табан тіресем, білгір бас­пагер, философ-ғалым, «Атамұра» корпорациясының президенті Рақымғали Абрарұлы Құл-Мұхаммедтің жеке жобасы және қаржылай демеушілігімен «Атамұра» баспасынан жарық көрген Төлеген Айбергеновтің «Атамекен» атты көрнекті кітабы балаларға арналған шығармаларға шөліркеген мектеп оқушылары мен әдебиетсүйер көпшіліктің шөлін қандыратын, қазіргі күннің сұранысына сай салиқалы, салмақты жинақ.
Ұлан Оспанбай,
Қазақстан Журналистер
одағының мүшесі
