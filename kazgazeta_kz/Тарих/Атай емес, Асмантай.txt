Махамбеттің белгілі «Біткен істің міні жоқ» атты өлеңі әлімсақтан барлық жазбада:
Атай да Матай – екі құм,
Шауып келсем, басыңа
Көзім түсер елім жоқ.
Елім-күнім – екі атым,
Еңіреп келсем, тілің жоқ, – деп бас­талады.
Белгілі шығарма
Ақын бұл өлеңін 1839 жылдың қысында жазалаушылардан бой тасалап, Үстірт үстінде Хиуа шекарасына жақын жерде жүргенде шығарған
Елінен, Исатай батырынан, самсаған сары қолынан айырылып, бас бағып саяқ жүрген есіл ерде қайбір оңған күй болсын?! Сондай шерлі күнде орала кеткен жолдар ғой бұл
М.Иваниннің, Е.Ковалевскийдің жазбаларынан белгілі Ақбұлақтағы орыс қимылының аттарын барымталап, генерал Перовскийдің Хиуа жорығына бөгесін болып баққан Махамбет санаулы серіктерімен Хорезм ойының шетіне қарай шегінеді
Оқиға барысын осы жерде жатып бақылайды
Хиуа ханы Аллақұлмен де осы жерде жүріп байланысады
Оның оң жамбасына шыққан жарасын ауырсынып, Хиуа ханына аяқтай барып, жолыға алмағанын елдегі жолдас батырларына жазған хатынан білдік
Патша армиясының офицері, қазақтарға қара тілмаш атымен мәлім Мұхамед-Шәріп Айтовтың шағын керуенмен Махамбетке келіп, жолығатыны да –Үстірт үстіндегі құм іші
Айтов пен Махамбет сол жерден ақынның інісі Хасенді Хиуаға жұмсап алады
Демек, ақын жанында ет жақынынан бұл жерде Хасен ғана болған.
Арал мен Атырау арасындағы Үс­тірттің көп жері құмды, шағылды болып келеді
Ең үлкені – Сам
1850 жылдары осы өңірдің сипаттамасын жазып, картаға түсірген офицер П.В.Алексеев былай деп жазады: «Сам құмы Үстірт жазықтығының орталығында, Каспий теңізінің батыс жағалауынан 65 шақырым, жазықтың батыс тұмсығынан 13 шақырым қашықтықтан басталады
Құм сілемдерінің ұзындығы – 85 шақырым, 10-нан 27 шақырымға дейін созылып, доғал үшбұрыш пішінінде орналасып созыңқы сүйір бұрышы шығысқа бағытталған
Құм сілемдерінің ара-арасында тегіс жазықтары бар, оған барынша жақсы шөп өседі, кейде сексеуіл де кездеседі
Тереңірек «ойпаттарда қамыс өскен жерлер қыста малға жақсы ық болады (Ә.Спан «Топограф Алексеев және Маңғыстау» А., 2006ж
135-б)
Бұдан белгілі болғаны, Сам — бір ғана атауға ие тұтас құмды массив
Жердің уақ, бөлшек аты жоқ
1825-1826 жылғы қыста полковник Ф.Бергтің әскери экспедициясының сапары екі теңіз арасындағы өңірді тегіс қамтыды
Топографиялық картасын түсірді
Мұнда да Сам құмы бір ғана атымен толық қамтылған
Қосымша Сам деген құдық пен тұзды көл ғана көрсетілген
Ал биолог ғалым Э.А.Эверсман құмның өсімдіктерін жазған
Оның неміс тілінде жазған Үстірт туралы очеркін кейін В.Даль орысшаға аударды
Мұнда да Сам –дербес атқа ие құм.
Махамбет тайға таңба басқандай етіп, Матай құмын атап көрсетеді емес пе? Аталған экспедицияға жолбасшы болған Таз руының қазағы, осы өңірді өте жақсы білетін Қабай: «Матай құмы ұлы Құлмағырдан 3 көштік… Қаратамақтан 6 көштік… Шұрықтан 2 көштік
Егер ұлы Құлмағырға қызыл қуыс арқылы жүргенде Матай құмы оң қол жағыңда алыс емес жерде қалады… Матай құмы 60 шақырым аумақты алып жатыр (Первые русские научные исследования Устюрта из-во АНСССР М., 1952, 77-стр)
7 ақпан 1826 жылғы Ф.Берг экспедициясының күнделік жазбасында мынандай жолдар бар: «Бұл жерлерде жазда су жоқтығы себепті ел болмайды, ел қыста Борсық не Матайды қыстаған ауылдар, егер қазақтар арасындағы ру араздығы болып қалмаса, келіп қоныстанады»
Демек, бұл жазылғандарға қарағанда, Матай шөлдеу өңір екен о бастан.
Ал Махамбет өлеңінде Матаймен егіз аталып тұрған Атай құмы қайда? Мұндайда, ең алдымен, топографиялық карталарға сүйенеміз
Үстірттің ондай ең әуелгі картасы Орынбордан Хиуаға жүретін ұлы жол бойын ғана қамтып түсірілген, артынан жоғалған
Содан кейін бұл өңірді біршама қамтып, картасын жасаған Ф.Берг экспедициясының мамандары
Ал олар А.С.Пушкиннің лицейде бірге оқыған,үлгерімі жөнінен ең үздік болған Бас штаб капитаны – В.Вольховский
Кейін Сібірдің генерал губернаторы болған
А.О.Дюгамель Үстірт алдында Солтүстік Мұзды мұхит жағалауын картаға түсірген А.Анжу, Ливен, Тафаев, Ячменов Подчерков
Бүкіл жұмысқа кейін синодтың обер прокуроры болатын граф Толстой (бұл Л.Н.Толстойдың жақын туысы, Н.Гогольдің досы, ол осының үйінде өлген)
Экспедиция 1600 шақырым жердің суретті картасымен (планшет брульон) әскери топографияның ­шолуын жасаған
54 планшеттегі түпнұсқасы қазір Ресейдің әскери құжатханасында 1822 нөмірімен сақтаулы
Кейін Үстірттің толық топографиялық картасы солардың негізінде сызылды.
Сол карталардың бірде-бірінде Атай деген құм атауы жоқ
Сам бар, Матай бар
Ал Атай құмының атын ешбір картадан ұшырата алмайсыз
Оның Асмантай-Матай делінген Асмантайы тұр
Жоға­рыда аталған жолбасшы Қабай «Асмантай мен Матай құмдары арасы – бір көш­тік, отыны көп, кез келген жерден құдық қазсаңыз, бір құлаш тереңдіктен су шы­ғады» дейді (Первые русские научные исс­ледования Устюрта из-во АН СССР М., 1952, 76-стр).
Ал П.В.Алексеев оған нақтырақ тоқталады: «Асмантай-Матай құм­да­ры­ның ұзындығы – 35 м, ені – 10 шақы­рым
Бұлар да төбелі шағыл, әртүрлі шөп пен сексеуілдің ақ түрі өседі
Сам құмындағыдай емес, апан құдықтары аз, барының көбінің суы ашқылтым
Тек құмдардың батыс шетіндегі таспен шегенделген Бұт құдығының ғана суы тұщы
Ол 500-дей жылқыны қандыра алады
Құдықтар үстімен Хиуадан Орынборға баратын керуен жолының бір тіні өтіп жатыр (Ә.Спан «Топограф Алексеев және Маңғыстау» А., 2006 ж.135-б)
Алексеев еңбегінің «Керуен жолдары» аталған шағын тарауда тағы былай деп жазады: «Керуендер Асмантай-Матай құмында Бұт құдығына жетісімен, тұщы судан ішіп, шөлін қандырады, аялдап, демалып, суы мол, бірақ жылқы оты аздау арқар құдығына бет алады»
Қазіргі карталарда Асмантай-Матай құмы маңындағы осы атпен белгілі тұзды сорлар, Бұт құдығы, маңындағы Өмір шыңырауы, Арқар, Тұщыайрық құдықтары – бәрі бар
Солардың көбі тұтыныста.
Карта – карта ғой
Аталған өңірді көз­бен көру үшін, арнап жолға шықтық
Бұт құдығы әлі сол орнында
Адамның бұты сияқты кезең (Маңғыстауда шат атауы да бар екенін еске түсірейік)
Ат қоюға шебер қазақ атауын көп қиналмай солай атаған
Бағзы замандағы Хиуа-Орынбор керуен жолы, сірә, сорабын жоғалтқан
Оны машина, шұбырған мал іздері алмастырған
Ежелгі қара жұрт орны құм ішінде көп сақтала бермейді ғой.
Дегенмен, жұрт құмның бір қабат ішіндегі тепсеңдерде көң қоралардың, ескі жұрттардың орны әлі аңғарылып жатыр дейді
Бәлкім, солардың бірі – Махамбет қонысы шығар
Демек, өлең сөзі әуелде қате түскен, яғни өлеңді беруші қателескен
Ол «Атай да Матай» емес, түпнұсқада «Асмантай-Матай – екі құм»
Бір жағынан Хиуа ханының аужайына қараған, бір жағынан Орынборға құлақ түрген, туған елінің хабарына да шөліркеген ақын ұлы керуен жолы бойын сағалаған екен сол бір қиын-қыстау кезде
Бір сәттік көңіл күйі өлең жолы болған
Енді ол түзетіліп жазылғаны жөн.
 
Әбілқайыр СПАН, 
Махамбет атындағы сыйлықтың иегері, ҚР Жазушылар одағының мүшесі,
Жанбибі ДҮЙСЕНБАЕВА, 
филология ғылымының докторы, 
Махамбет атындағы сыйлықтың иегері
