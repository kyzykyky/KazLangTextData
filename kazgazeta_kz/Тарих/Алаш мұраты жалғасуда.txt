Елордада Алаш автономиясы мен Алашорда үкіметінің 100 жылдығына орай «Алаш мұраты және рухани жаңғыру: сабақтастық пен жалғастық» атты тақырыпта Астана қаласы әкімдігі Тілдерді дамыту басқармасы және республикалық Ұлттық архив ғылыми-тәжірибелік конференция өткізді.
Белгілі алаштанушы ғалымдар, қаламгерлер мен зиялы қауым өкілдері, үкіметтік емес ұйымдар мен жастар ұйымдарының, бұқаралық ақпарат құралдарының өкілдері қатысқан конференция жұмысы ХХ ғасырдағы жалпы саяси жағдай, Алашорда көсемдерінің қызметі, Алаш Ренессансы және ұлттық рухани жаңғыру деген бағыттарда жүрді.
Конференцияны Астана қаласы Тілдерді дамыту басқармасының басшысы Тілеуғали Қышқашбаев жүргізді.
Негізгі мақсат Алаш автономиясының, Алашорда үкіметінің, «Алаш» партиясының идеялары мен тәуелсіздік мұратына ұйыстырған Алаш арыстарының мұраларын насихаттау, күрескер бабаларымыздың ұлы мұраты Елбасы Нұрсұлтан Назарбаевтың тұсында жүзеге асып, бүгінде «Рухани жаңғыру» идеясы мен Алаш ұстанымдары тығыз сабақтасып жатқанын дәріптеу, патриоттық қоғам қалыптастыру болды.
Конференцияда сөз алған республикалық ардагерлер кеңесі төрағасының бірінші орынбасары, профессор Өмірзақ Озғанбаев, Еуразия ұлттық университетінің проректоры, профессор Дихан Қамзабекұлы, филология ғылымының докторы, профессор Тұрсын Жұртбай, «Қасиетті Қазақстан» ғылыми-зерттеу орталығының жетекшісі, саяси ғылым кандидаты Берік Әбдіғали, «Қаһармандар» республикалық қоғамдық қорының президенті, заң ғылымының кандидаты Сабыр Қасым және басқалар Алаш қайраткерлерінің ел өміріндегі, тарихтағы алатын орны туралы әңгімелеп, ой-пікірлерімен бөлісті
Көптеген ұсыныстар ортаға салынып, тұшымды дүниелер тақырыпқа арқау етілді.
Айта кету керек, Астана қалалық әкімдігі Тілдерді дамыту басқармасы жиналғандарға осы конференцияға арнайы әзірленіп, баспадан шыққан көлемі 500 беттен асатын Алаш туралы ғылыми жинақты ұсынды
Бұл Алаштың 100 жылдығын қорытындылаған тамаша тарту болды
Мұндай еңбектер жастар арасында рухани мұраны насихаттауға кеңінен мүміндік берері хақ
Алдағы уақытта жинақта көрініс тапқан тың дүниелерді жаңа уақыт тұрғысынан зерделеуіміз керек.
Ғазиз ҚҰРМАШҰЛЫ
