Астанадағы «Флорид» баспасынан белгілі қаламгер Сәуле Досжанованың «Жатқа туған бала» деп аталатын кітабы жарық көрді.
Қазір әлемдік медицина дамыды
Адамның нәзік ағзаларына ота жасай беретін болды
Жүрекке ота жасау, бауыр мен бүйректі ауыстыру медициналық орталықтың күнделікті қызметіне айналып келеді
Олардан қазақ медицинасы да қалысар емес
Осыдан он жылдан астам уақыттан бері суррогат аналар арқылы бір перзентке зар болып жүрген жанұяларға сәби «сыйлау» қолға алынды
Бұл, әрине, медицинаның көмегімен жүзеге асырылатын үдеріс… «Жатқа туған бала» хикая­ты, міне, осы мәселені сөз етеді
Бүгінгі Қазақстан медицинасының көмегімен өзгеге сәби сыйлаған қазақ әйелінің тағдырын толғайды.
«…Байғұс әйел, бала тапқаннан басқа қолынан келері жоқ
Осыдан басқа қайтіп ақша табады? Мына Саин көшесінде қанша әйел тәнін сатып күн көріп жүр
Мыңдаған әйел ала қап арқалап, белі үзіліп жүргені анау
Осының бәріне кім кінәлі? Заман ба, заманды билеген адам ба?»
Осындай ойлардан жанын қоярға жер таппай бәлен пәшке шылымды тауыс­ты
Бұл суррогат әйелдің күйеуі Мақсұттың толғанысы
Толғанысы дейміз-ау, күйініші, жанайқайы!
Әрі-бері ойланып, толғанып жүріп Мақсұт әйелінің жатқа бала туып беруіне ақыры көнді
Жария да мұндай шешімге бірден келген жоқ
Мың мәрте ойын саралап, салмақтап барып барған еді
Ары қарай: «…Жарияны Шара, сүйрелеп жүріп дегендей, барлық тексеруден өткізді
«Медициналық талаптар бойынша денсаулығы бала көтеруге жарайды» деп анықтамалық қағаз алғаннан кейін Жария күйеуіне телефон арқылы жағдайды мәлімдеді
«Мүмкін, денсаулығы жарамай қалар, бетін қақпайын» деген Мақсұттың ойы болмай қалды
Әйелі барлық жағдайды айтып хабарласқанда аузына түскен алғашқы сөзі: «­Жарияш, пәтер алу үшін енді күніміз саған қарағаны ма?» болды.
Әйелі: «Мақсұт, біреулердің әйелдері шетел асып сауда жасап үйлерін асырап отыр ғой
Олардың кейбіреуінің күйеулері жұмыс та істемейді
Сен оқысам деп жүрсің, күнің маған қарап тұрған жоқ
Бітіріп келген соң-ақ біздің жағдайымызды жасарсың
Мен де қолымнан келгенін жасайын» деп қоймады
Қайраны қалмаған Мақсұт: «Жарияш, сен байқа, біреуге бала тауып берем деп ден­саулығыңнан айырылып, өз балаларыңа ие бола алмай қалма» деп ескерту жасады алдымен…».
Автор Жарияның екіқабат кезіндегі бейнесін, сезімін сенімді суреттейді.
«Бұрын балаларына екіқабат кезінде Мақсұт ішін тыңдап, кейде сипап «сөйлесетін»
Енді жанында ондай әкесі болмаған соң, қызы ер адамның дауысын естімей өсіп жатты
Теледидар қарағанда бұрынғыдай мелодрама, талас-тартысы бар кинолар қарамайды, танымдық хабарлар көруге тырысады».
Аянышты
Оқып отырып жаның ауырады
Өз ішіндегі сәбиіне (қанша дегенмен, құрсағында жатыр ғой) билігі, иелігі жоқ
Анасына ұқсап емірене алмайды
Өйткені ол сәби Жарияның құрсағында жатқанымен, жат адамның баласы
Оның билігі Айғанымда
Сол не айтса, соны ғана істейді
Келісім солай, шарт солай жасалған.
Кітапты тағы да парақтай түсейік.
«Бақырып жарық дүниеге келген шарананы босандырған акушер кіндігін кесті де, көрші креслода жатқан Айғанымның жалаңаш кеудесіне тастай салды.
Жарияның жүрегі сол сәтте солқ ете түскендей болды!
Сол сәттен бастап тоғыз ай жүре­гі­нің түбінде жатқан шаранасы басқа жүректің тұсына барып етпеттеп жата кетті.
Көкбақа сияқты тыпырлап, іңгәлап бақырып жатыр…
Содан қайтып Жария перзентін көрмеді…».
Иә, ол көруге тиіс те емес еді
О бас­тағы уәде солай болған
Жаны қан­ша егілсе де, сөзін жерге тастамау керек
Егер пенделік қылып сәл босаң­си­­тын болса, бүкіл тірлікті бүлдірер еді
Ол кезде жан жары Мақсұттың да көңілінде кірбің қалар еді… Ары қа­рай:«Ертесіне Жария мен Айғаным жат­қан палатаға халат жамылған екі ер­кек кірді
Жария біреуін суреттен көр­ген еді, тани кетті – Жақсыбек.
– Жария, сіз бізге үлкен бақыт сыйладыңыз, рақмет! – деді, төсегіне жақындап келіп қолын алды.
Екінші еркек нотариус екен
Ол баланың Туу туралы куәлігін толтырды
Әкесі – Жақсыбек
Анасы – Айғаным деп жазылды.
Бас дәрігер мен қосшылары ерлі-зайыптыны тұңғыштарымен құттықтап жатты.
Жарияның ешбір қатысы жоқтай
Ешкім оған көңіл де аудармады
Баланы емізуге де әкелмеді
Шара келіп:
– Жария, кеудеңді тастай етіп таңып таста, сүт түспесін, – деп дәрігерлік кеңес берді.
Жария көзінің жасы мөлтілдеп тұрып кеудесін тастай етіп таңып алды
Сол сәттен бастап тоғыз ай көтерген перзентіне де көңілі тастай болып қатып бара жатты…».
Жарияның жанының мықты­лы­ғын, антына адалдығын нақтылай түсе­тін тұс осы
Хикаят былай аяқта­лады: «Келесі жетіде Айғаным Жарияның үйіне келіп, жаңа салынған элиталық ауданнан екі бөлмелі үйдің кілті мен құжаттарын берді.
– Еліміздің астанасы Ақмолаға ауысқалы жатыр екен, біз сонда көшеміз, енді көріспеспіз
Айтпақшы, қызым өзіме тартыпты, – деп көзі нұрланып тұрды да, – сен бізді ұмыт, жаным! Ал мен сені өмірі ұмытпаймын! Бізге бақыт сыйладың, – деп бетінен сүйіп, қуаныштан көзінің жасы көл болып қоштасты…»
Автор сөзіне иланасың
Оқиғасына қиналасың, бірақ иланасың
Әсіресе, Айғанымның қос жанары жасқа толып тұрып: «Сен бізді ұмыт, жаным! Ал мен сені өмірі ұмытпаймын!» дегеніне қалай иланбайсың
Жалпы, жазушының мықтылығы да осында, айтқан оқиғасына, жазған шығармасына оқушысын иландыра білгендігінде.
«Жатқа туған бала» атының өзі айтып тұрғандай, тың тақырыпқа, бұрын-соңды түрен тимеген соны тақырыпқа арналған хикаят
Деректі оқиғаға құрылған
Нағыз осы күннің әпсанасы
Бүгінгі заманның сыры да, мұңы да осы
Қашсаң да құтыла алмайтын қасіретті шындық
Бірақ жазушы осы қасіреттен қасиетті оқиға өрбітіп отыр
Бір перзентке зар болған шаңыраққа шаттық сыйлап отыр.
Сәуленің осы кітабында «Екі күйеулі келіншек» және «Үлкен үйдегі үрей» деген екі хикаят бар
Алғашқысы – түптің түбінде алтын әріппен жазылатын әйел мейірбандығы, жүрек шамы туралы баян болса, екіншісі – жылы ұяны күйрететін қарашаңырақ киесі мен ашкөздікті сөз етеді
Бұл екеуі де оқуға жеңіл, бірақ оқиғасы ауыр шығармалар
Өмір шындығы
Шындықты айту қашан да ауыр ғой.
Салия ӘБДІКӘРІМОВА
