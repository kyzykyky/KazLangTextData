Қазақ тарихында екі ханға ғана халық «әз» яғни «әзиз» деген есімді қосарлаған
Олардың алғашқысы Керейден кейін қазақ жұртына хандық жасаған Жәнібек болса, екіншісі осы ханның кейініректегі ұрпақтарының бірі әйгілі Әз Тәуке хан
«Әзиз» қасиетті құранда «Бәрінен үстем» деген мағынаны аңғартады, яғни бұл Жаратушының көптеген жанама аттарының бірі болып табылады («Құран Кәрім»
Мағыналар мен түсіндірмелерінің/тәпсірінің/ аудармасы
-А., 2013, 546, 551 беттер)
Бұл атақты Жәнібекке оның төңірегін қоршаған Созақ өңірінен шыққан Диуана Қожалар берген еді
Мақсат – Керей өлген соң, Шыңғыс ханнан бері келе жатқан Төрелер тәртібі бойынша таққа отыруға тиісті оның баласы Бұрындықтың әлі де ел басқаруға тәжірибесіздігіне байланысты шын мәнінде ел билеушіге айналған Жәнібектің қазақ қоғамындағы беделін көтеру еді
Десек те, осының өзі-ақ жаңадан құрылған Қазақ хандығында Жәнібектің аса үстем, яғни әріптесі Керей хан қайтыс болған соң толық билікке қол жеткізген тұлға болғанын айқын аңғартады.
Алғашқы қазақ ханы Керейдің бірнеше жыл ғана хан тағында отыруы және негізінен алғанда алғашқы қазақ хандығының шаңырағын көтеруге ғана мүмкіншілігі болғанын ескерер болсақ, ал оның немере туысы Жәнібек шын мәнінде осы мемлекетті аяғынан тұрғызып қана қоймай, оны көрші халықтарға, ең алдымен «керегесі ағаш, ұраны Алаш» болып табылатын қазақтардың өздеріне мойындатып кетті
Ол шығу тегі жағынан Ақ Орданың әйгілі ханы Орыс ханның сегізінші ұлы Қойыршақтың баласы Барақ ханның үшінші ұлы болып табылады
Жәнібектің ерте бастан билікке араласуына оның атақты Барақ ханның ұлы болуы да ықпал жасады
Барақ хан Шығыс Дешті-Қыпшақтағы Ақ Орда мем­лекетін 1412-1422 жылдары билеп, онан соң Алтын Орда тағында 1426 жылға дейін отырған еді
Ол 1427 жылы Әмір Темір ұрпағы Ұлықбекпен соғысып, Сыр бойындағы қалаларды қайтарып алды және Мәуереннахрға жорық жасады
1428 жылы ноғай мырзаларымен болған тайталаста қаза тапты
Жәнібектің ата дұшпанына айналған шайбандық Әбілқайыр Барақ өлген соң ғана билікті қолға ала алған еді
Әкеден қалған құтты мекен Сырдың орта ағысынан шығыстағы Созақ аймағына ал солтүстікте Балқаш көлі аймағына дейін созылып жатқан Жәнібектің ұлысы оңтүстікте Түркістаннан батысқа қарай жалғасып, Мәуереннахрмен шектесетін немере туысы Керейдің ұлысымен көрші еді.
Әбілқайырмен текетіресте оған төтеп бере алмаған олар Моғолстанға, Жетісудың батысына көшіп келді
Сондықтан да «қашақ», яғни «қазақ» атанған бұлар көп кешікпей-ақ өздерінің дербес хандығын негіздеді
Жәнібек пен Керейдің алғашқы кезеңдегі мақсаты байырғы аталары Орыс хан басқарған Ақ Орда мемлекетін қалпына келтіру болған еді
Алайда бұрын Алаш атанған халықтың Жетісуға келген соң көршілер тарапынан алғаш «өзбек-қазақ», артынан «қазақ» атануы мемлекеттің де атын өзгертіп жіберді
Алғаш хан тағына жасы үлкен Керей отырған, ал Жәнібек қосымша ұлыстық деңгейдегі хан дәрежесінде елге әйгілі болған болса, 1465-1466 жылдары сыртқы жауларға қарсы қанды шайқастардың бірінде Керейдің қайтыс болуына байланысты бос қалған Қазақ хандығының тағына енді Жәнібек отырды
Оның Қазақ хандығын басқаруы 1474-1475 жылдарға дейін созылды және Әзиз Жәнібек атанатыны да осы тұс.
Әз Жәнібектің хандық билігінің дара және қуатты болғанын ханның Ақ Ордасына атақты Жиренше шешенмен бірге ілесіп барған сол тұста елге кеңінен танымал болған шипагер Өтейбойдақ Тілеуқабылұлы жан-жақты жазып қалдырған
Бұл 1467 жыл болатын
Ордасында ортасын ашық тастап уәзірлерінің арасында отырған Әз Жәнібек хан бұларды аса қатқыл қабылдап, Жиренше шешенге бірнеше күрделі сауалдар қояды да сынау үшін оны өзінің Ордасындағы әйгілі Қанай шешенмен айтыстырады
Сөз жарысында Қанай Жиреншеден жеңіледі
Осында Жиренше ханды қатты риза еткен, кейіннен елге кеңінен таралып кеткен мынадай түйінді сөздерін айтады: «…Қара жердің өлгені үстін қардың жапқаны, ағын судың өлгені бетіне мұздың қатқаны, күн көзінің өлгені қызарып барып батқаны, аспанда дудың өлгені, көктің айық тапқаны
Ажал келіп тиген оқ – Алланың көздеп атқаны»
Осы әңгімеде үлкен қанағат сезіміне бөленген Әз Жәнібек ханның осыдан соң Жиреншеге бағыштап айтқандарын Өтейбойдақ төмендегіше сипаттайды: «Жиренше деген атыңды да алдың, шешен ділмар атыңды да алдың
Ханзадамның да аты Жиренше еді… Ордамда ханзада Жиренше, шешен Жиренше пар болса қор болмайды екенмін, – деп жырғап, қарқылдай күлгенде, уәзірлері мен шенді-шекпенділері де қарқылдасып күлісіп, қау-қауласып мақтасып жатысты».
Айтарымыз, бұл деректер басқа деректермен үндесіп жатыр
Шындығында да, Әз Жәнібек ханның үлкен ұлы да Жиренше есімді еді
Ол кейінірек Бұрындық ханның тұсында Сауран аймағына билік жасады
Ал одан кейінгі оның ұлдары: Махмуд, Қасым, Әдік, Жаныш, Қамбар, Таныш, Үсек, Жәдік
Шын мәнінде қазақ хандарының ішінде Керейдің ұлы Бұрындықтан басқаларының бәрі осы Әз Жәнібектің кіндігінен тараған әулетті құрайды
Осыны байқаған Мұхаммед Хайдар Дулати өзінің атақты «Тарихи Рашидиінде» «қазақ сұлтандарының билігі 870 жылдан», яғни Әз Жәнібек таққа отырған кезеңнен басталатынын сипаттап кеткен еді.
Әз Жәнібек хан қолы соғыстан босамаса да, мемлекеттік жүйені нығайту, халықтың басын қосу жолында көп іс тындырып кетті
Ол өлерінен біраз бұрын, дәлірек айтқанда 1472-1473 жылдары Өтейбойдақ шипагерге емшілік туралы кітап жазуды тапсырды
Шүкіршілік, бүгінде медицина ғылымы жоғары бағалап отырған бұл кітап біздің заманға аман жетті
Ұлттың саулығын ойлаған Әз Жәнібек қазақтардың жеті атаға жетпей үйленулеріне тыйым салған заңды алтын мөрімен бекітіп кетті
Алайда іргесінен жау қаныпезер жау арылмаған ол, қапыда, Ақ Ордаға шабуылдаған дұшпанының қолынан қайтыс болды
Бізге жеткен ауызша, дәстүрлі дерек оның Қаратаудағы Суындық асуында қаза тауып, Созақтың іргесіндегі өзінің қас жауы Әбілқайырдың жанына жерленгенін айтады
Тағдырдың талайына не істерсіз
Ал енді бүгінгі ұрпақтың алдындағы абзал міндет – Керей ірге тасын қалаған Қазақ хандығының ордасын тіктеген және оны абыроймен жаудан қорғаған қаһарман Әз Жәнібек хан болып табылатынын ешқашанда естен шығармау дер едік.
Талас Омарбеков, 
әл-Фараби атындағы ҚазҰУ жанындағы Орталық Азиядағы дәстүрлі өркениеттерді зерттеу орталығының 
директоры, ҚР ҰҒА Құрметті академигі  
