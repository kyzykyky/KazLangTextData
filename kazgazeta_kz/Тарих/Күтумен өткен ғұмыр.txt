Тарих беттерін парақтасақ, қазақ халқы қилы-қилы кезеңдерді басынан өткерді
Жүрекке түскен жара да, небір зұлмат соғыстардың салған қасіреті де көз алдымыздан жылыстап өтеді
Арғы кезеңдерді айтпағанның өзінде, бір ғана Ұлы Отан соғысы жылдарында қаншама қазақ отбасы жапа шекті
Ер-азаматтарымыз Отан үшін от кешіп, жанын пида етсе, әжелеріміз бен балалар тылда еңбек етті
Бұл ауыр кезеңді ешкім ұмыта алмас

Өткенімізге көз жүгіртіп, тарихтың астарына үңілу – бүгінгі ұрпақтың парызы
Сондықтан біз «Сандықта сақталған сурет» атты жаңа айдар ашуды мақсат тұттық
Айдардың мақсаты – тарих беттеріне үңіліп, шежіре-суреттерді сөйлету
Мұндай суреттер шеткері аймақта жатқан әр ауылда, әр отбасында бар деп есептейміз
Осы орайда ғасырлардан сыр шертетін сандықта сақталған суретті бірге сөйлетейік, ағайын
Сіз де атсалысыңыз!
Жария Тұрыскелдиева 1910 жылы дүниеге келген
Алматы облысындағы Шелек ауданының тумасы Нұрғали Тұрыскелдиев 46-ға қараған шағында, яғни 1942 жылдың күзінде Сталинград үшін шайқасқа жөнелтілді
Соғысқа аттанған уақытта Нұрғали Тұрыскелдіұлының артында аяғы ауыр жары Жария Тұрыскелдиева мен 3 баласы (ұлдары Жұматай, Жұмабек, қызы Жұмақыз) қалған еді
1943 жылдың жазына дейін майданнан хат келіп тұрған
Соңғы хатында шайқасқа кіргелі тұрғанын жазып, «өмірге келер сәбидің есімі алдыңғы аға-әпкелеріне ұқсас болсын, түбірі Жұмадан басталсын» деп аманат айтыпты.
1943 жылдың мамырында дүниеге келген қыз балаға аманат арқалаған зайыбы Жұмагүл деп ат қойған
Балалардың жастығына қарамастан Жария Найманбайқызы колхоз шаруасына белсене араласқан
Тылда жұмыс қолы тапшы болғандықтан, анасы Жарияға қолғабыс ету үшін үлкен ұлы Жұматай 13 жасында мектептегі оқуын тастап, шаруашылық малын бағады
Сол бір қиын-қыстау кезде «бәрі де Жеңіс үшін» деп тынымсыз еңбек етті.
Жария Нұрғалидан хабар болмаса да күдерін үзбей, еңбекке араласа жүріп, балаларына қамқор бола білді
Жастық ғұмырын да, алдан көрер қызығы мен үмітін де балаларының жолына бағыштады
Сол кездері неміс басқыншылары басып алған Украинадан Қазақстанға мыңдаған босқындар қоныс аударып келген еді
Жария солардың ішінен 14 жасар Николай есімді украин баласын бауырына басып, өз балаларынан кем көрмей, бір күлше нанды бөлісіп, бұғанасы қатып, әскер қатарына азаматтық борышын өтеуге кеткенше қамқор болды.
Көптен күткен Жеңіске де жетіп, ер-азаматтар соғыстан қайта бастады, ел бейбіт өмірге көшті
Алайда Нұрғали соғыстан оралмады
Күн артынан күн, ай артынан ай, зымырап жылдар өтіп, күні кеше ғана түскендей болған суретке қарай-қарай Жария Найманбайқызы да 1984 жылдың көктемінде дүние салды
Артында өсіп-өнген ұл-қыздары, немере-шөберелері қалды.
Бағдагүл Балаубаева
