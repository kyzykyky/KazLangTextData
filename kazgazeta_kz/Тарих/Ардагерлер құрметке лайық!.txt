Биыл Ұлы Жеңістің 70 жылдығы кең көлемде аталды
Мерейлі мерекеге орай Алматы қала­сындағы 28-панфиловшылар саяба­ғын­да салтанатты шара өтті
Мәңгілік алау жанына жиылған жұртшылық қарасы көп болды
Үлкені бар, жасы бар, барлығы Ұлы Отан соғысының қаһармандарына тағзым етіп, гүл шоқ­тарын қойып жатты
Бұл шараға Халықаралық «Қазақ тілі» қоғамы да қатысты
Мерекелік жиын барысында аталған Қоғамның  алғашқы пре­зиденті, Ұлы Отан соғысының ар­дагері, академик Әбдуәли Қайдар сөз сөйледі
Ардагер бүгінгі жас­тарды қай уақытта болмасын ­Отан­ын, елін, жерін қорғауға шақырды. 
Бұдан кейін Халықаралық «Қазақ тілі» қоғамының президенті, академик Өмірзақ Айтбайұлы сөз алды
«Міне, биыл ұлы мереке Жеңістің 70 жылдығын тойлап отырмыз
Соғыс жылдары қазақ халқы үшін ауыр болды
350 мыңнан астам қазақ жауынгері майдан шебінде қаза тапты
Сондықтан біз ең әуелі ерлік көрсетіп, бүгінгі бейбіт өмірді сыйлаған ардагерлеріміздің алдында басымызды иеміз
Әсіресе, ержүрек батырларымыздың бірі Бау­ыр­жан Момышұлын бөлек айтар едім
Ол сонау қан майданда жүріп қазақ тілі мен ата-дәстүрімізден ажырап қалмаудың жайын ойлады
Бұл ұлылықтың бел­гісі
Соғыстан оралған соң ұлттық құн­дылықтарымызды, тілімізді сақтау жолында қаншама еңбектер жазды» деп Бауыржан Момышұлы жайлы сөз қозғады
Ұлы Жеңістің мерей­тойымен барша жұртты құттық­таған А.Байтұрсынұлы атын­дағы Тіл білімі институтының директоры Мырзаберген Малбақов, Ха­лықара­лық «Қазақ тілі» қоғамының басқарма мүшесі, профессор Әлім­хан Жүнісбек, Халықаралық «Қазақ тілі» қоғамының вице-прези­дент­тері Ғарифолла Әнес, Ерден Қажыбек бүгінгі ұрпақ бейбітшілік үшін күрескен ардагерлерге мәңгілік қарыздар екенін айтты.
Салтанатты шарадан кейін Ха­лық­ара­лық «Қазақ тілі» қоғамының оты­рысы өтті
Мұнда ардагер Әбдуәли Қайдар жастармен тілдесіп, сұрапыл соғыс жылдарындағы естеліктерімен бөлісті
17 жасар жасөспірім ел басына төнген қатерді түсініп, өзі тіленіп майданға аттанады
Соғыстың басынан аяғына дейін қатысып, даңқты жауынгер боп елге оралған ардагердің бейбіт күні жасаған ерлігі бір бөлек
Соғыстан кейінгі жылдары ол бар саналы ғұмырын ана тілімізге бағыштап,оның қанат жайып, өркендеуіне мемлекеттік мәртебеге ие болуына зор үлес қосты
Майдангер соғыстағы ерлігі үшін екі мәрте «Қызыл Жұлдыз», ІІІ дәрежелі «Даңқ», І дәрежелі «Отан соғысы» ордендерімен, оннан астам медальмен марапатталды
Өмірзақ Айтбайұлы Ә.Қайдардың ана тіліміздің дамуына қосқан ерен еңбегі жайлы тоқталып, бүгінгі жұрт оның майдандағы батырлығымен қатар бейбіт өмірдегі ерлігін құрметтеуі керек екенін баса айтты.
Ақбота ИСЛӘМБЕК
