Атағы алты Алашқа мәлім, батыр, би, әулие Жанқожа бабамыз туралы айтқанда Байқазақты ауызға алу әбден орынды
Себебі ол Жанқожаның апасынан туған, дәлірек айтсақ, жиені
Ел аузында «Батырдың соңы» деп айтылуы өмір сүрген кезеңіне орайластырғаннан болар
Біздің қолымызға түскен мағлұматтарда туған-өлген жылдары әртүрлі түсірілген
Мысалы, Жеткерген Оралмағанбетов пен Мұқамбетәли Есмағамбетовтің 2001 жылы «Дәуір» ЖАҚ «Кітап» республикалық өндірістік бірлестігінен шығарған «Аңыздар мен ақиқаттар өлкесі» кітабында батыр 1826 жылы туып, 1907 жылдар шамасында дүниеден озды делінеді
Ал 2009 жылғы «Шалқар» энциклопедиясында 1839 жыл мен 1896 жыл аралығында өмір сүргені баяндалған
Туған жері Ақтөбе облысының Ырғыз ауданында Темірастау болыстығының аумағында екендігі даусыз
Сөйтсе де, бір зерттеушілер Үргеніш бойында бақилық болғанына тоқталса, енді бір жазбада Қоңыраттан отыз шақырым жердегі Құсқана тауында дүние салғаны көрсетіледі.
Шыққан тегіне келсек, Әлім бабамыздың бәйбішесі Құба анамыздан дүниеге келген Қарамашақ аталығы кейін тарихта Төртқара атымен қалды
Төртқара делінетіні ағайынды Оразгелді, Ораз, Жаншүкір, Қараш есімді төрт жігітке байланысты
Осының Жаншүкірінен Сабытай, одан Майлық дара туа­ды
Майлықтан – Қасым, Торым, Қойлыбай
Жоңғар басқыншыларына қарсы бір соғыста ерлік көрсетіп, алдына жан салмаған бір қара кісі – Қасым батыр
Содан ел аузында оның бес ұлы «Бес қаракісі» аталып кетеді
Біздің кейіпкеріміз Байқазақ осылардың біреуі Мазыдан тарайды
Батырдың онан бергі ұрпақтары арасында елге танымал тұлғалар жетерлік
Атап айтсақ, көрнекті партия-кеңес қайраткері Бәймен Алманов, кезінде Қызылорда облыстық партия комитетінің хатшысы, Шымкент пединститутының ректоры қызметтерін атқарған Байұзақ ­Ермекба­ев, Ақтөбе облысының бірнеше ауданында басшылық жасаған Әбубәкір Байсалбаев және басқалары.
Мазы Қасқатай Жолдасбайдан Бай­қазақ, Қазақбай, Садақбай, Қаптағай, Шуақбай, Қарсақбай, Шала деген жеті ұл, Көлдей деген бір қыз туады
Ағайынды жеті жігіт жаудан қамықпаған батыр, палуан, ақын, әнші болған.
Атақты Жанқожа жиені Байқазақты өзінің баласы Итжемеспен бірге өсіріп, тәрбиелейді
Бірде баба екеуінің күресіп жатқанының үстінен түседі
Сонда жиеннің күші басым екенін сезіп, «Әй, Байқазақ, түптеп келгенде менің кегімді жауымнан сен аларсың» деген екен
Әулиенің болжағаны айна-қатесіз дәл келіпті
Бұл жөнінде кейінірек тоқталармын
Жиені ат жалын тартып мінгенінен бастап, қасына ертіп, атқосшы қылған, ел ішіндегі Ас беру рәсімдеріне, той-думанға қатыстырған.
Ежелгі Ырғыз-Жармола аймағы­ның жұрты Байқазақ батырды «Қызылжардың қабыланы» дейді екен
Жотасына егізқос бесік орналасатындай төртбақ денелі, қорғасын мүсіндей сұсты болыпты, қою қасынан ұзын өскен талшықтары көзінің алабын ­жау­ып, аясын қаракөлеңкелеп тұратын көрінеді
Ашуланып буырқанғанда ащы айқайынан аяғы ауыр әйелдер қатты үрейленген деседі.
Батыр кезінде Есет Көтібарұлының патшалық Ресейдің отарлау ­саясатына қарсы көтерілісіне қатысқан
Тіпті Сыр бойына, Мұғалжар тауларының бөктеріне дейін келіп қоныстанған Кенесарының кейбір озбыр талаптарына қаймықпай қарсы шыққандар арасында Байқазақ батыр да болыпты
Жанқожа бабамыз үлкен жорықтарының біріне аттанар алдында Әлім тайпасының айтулы қырық батырының көзінше өзінің алмас қылышын Байқазаққа сыйға ұсыныпты.
Енді батырдың нағашысының кегін ал­ға­ны жайлы сөз өрбітсек
Жанқожа жазғы жай­­лауда жалғыз үй отыр екен
Ештеңе ойын­да жоқ, намаз оқып отырғанында патша жендеті Елкей төренің жұмсауымен белгісіз біреулер бабаны өлтіріп кетеді
Улап-шулап жұрты қалады, бір жылдық асы беріледі
Кімнің қолынан қаза болғаны белгісіз
Қазалыдағы үлкен жиынға Байқазақ та келіпті
Оны көруге Шөмекейдің қос батыры Шотбас, Тасығұл ниетті екен
Олар Байқазақтың бейқам отырған түр-әлпетіне көңілі толмағандығын әжуа-күлкімен сездіреді
Онымен қоймай: «Бәсе, мықты болса Байқазақ нағашы атасы Жанқожаның кегін, ­сауыт-сайманын бізден әлдеқашан алар еді-ау» деп екеуара күліседі
Іздегенге – сұраған, батыр әлгі екеудің қолынан шап беріп ұстап, екі апта ішінде тұрысатын жерлерін айтуға шақырады
«Өзім іздеп ауылдарыңды табамын, жылқыңды алдыма саламын» дейді.
Солай етеді де
Кең далада жылқыны қуа жөнелгенде бурыл жорғалы Сауқым би соңынан жетіпті
Көп ұзамай екі жақтың арасында жекпе-жек соғыс басталады
Шотбасты Байқазақ қылышымен жайғастырған сәтте Сауқым қапысын тау­ып найза салып үлгереді
Байқазақтың інісі Садақбай Тасығұлды аттан түсіреді
Жігіттері батыр бүйіріндегі найзаны суырып алыпты
Ішінен аққан су аралас қанды қасындағылар аузымен сорып, түкіріп тастаған
Батыр болса қос қолын тосып, өзінің кіші дәретін екі рет ішкен
Содан атының басын шорт бұрып, қаша жөнелген Сауқымды жігіттерін ұстап алып, батырдың алдына әкеледі
«Әй, Байқазақ, өлгеніңше азығың болайын, бір қасық қанымды кешір
Үш ақсақалдың ортасындағы жалғызы едім» депті Сауқым
Сондағы Байқазақтың айтқаны асқан ерліктің үлгісі болып, ұрпақтан-ұрпаққа жеткен: «Егер жолдастығыңды, қатар-құрбылығыңды айтқаныңда көңілім босар еді, жалғыздығыңды қате есіме салдың ғой
Алты Әлімнің ортасындағы жалғыз Жанқожа еді
Сен үш ақсақалдың ортасында жалғыз болсаң үш әйел буаз болар» дей бергенінде жанындағы Садақбай басын алыпты.
Осы оқиғадан кейін Байқазақ батырдың үс­тінен Орынбор губернаторына арыз-ша­ғымдар түсе береді
Ақырында немере туысы Құлбарақ Бекбауылұлы үйіне шақырып ас беріп отырып, оязға астыртын хабар жібереді
Сөйтіп, Орынбордың түрмесіне қамалады
Деректердің бірінде түсінде нағашысы Жанқожаны көргені, оның аян беруімен екі жыл өткенде қапастан шыққаны айтылады.
Байқазақ жорыққа көбіне-көп өзімен бірге інісі Садақбайды алып жүреді екен
Садақбайдан Пірасыл туады
Ол тумысынан сары кісі бопты, сондықтан жеңгелері Ноғай деп кетсе керек
Ноғаевтар әулетінен көрнекті тұлға – Абай Ноғаев шығады
Ол – Шалқар қаласының тұрғыны
Меншігінде үлкен сауда орталығын, қонақүй ұстаған белгілі кәсіпкер
Осы әулеттің үлкен-кішісінің ұйытқы болуымен Шалқар қаласында Байқазақ батыр есімімен көше аталды, рухына ас берілді
2012 жылы даңқты тұлға туған өлке – Ырғыз ауданындағы Қызылжар селолық округінің орталығы Құрылыс селосында көшеге есімі берілді
Жоғарыда аталған Абай Ноғаев қасына бір топ азаматтарды ертіп, Құрылысқа арнайы сапармен барып, көшеде ескерткіш-тақта орнатты
Осы салтанатта ортаға шығып сөйлеген ардагерлер, іскер азаматтар ауыл атауын Байқазақ батыр атына өзгерту жайында ортақ ұсынысқа тоқтады
Содан бері екі жыл өтсе де әңгіме ешқандай өзгертусіз қалып отыр
Ырғыз ауданының әкімдігі мен аудандық мәслихат мәселеге қайта оралып, нақты шешім қабылдайды деген үміттеміз.
Осы материалды жазу барысында өңіріміздің зиялы қауым өкілдері Жақсылық Айжан, Оңталап Қасен сынды азаматтардың көріп көңілге түйгендерінен ой тоқыдық
Жақаң көргені көп, көкірегі ояу, көзі ашық кісі
Ал Оңталап облыстық телерадиохабарларын тарату дирекциясында қызмет істейтін ол іссапарда жүрген жерінен арнайы келіп, қолындағы деректерімен көп көмегін тигізді
Зайыбы, мамандығы жағынан мұғалім Бану екеуі екі қыз, бір ұл тәрбиелеп отыр
Бабалар рухы жар болсын!
Жанғабыл ҚАБАҚБАЕВ,
журналист
АҚТӨБЕ
