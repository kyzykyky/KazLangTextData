Тұңғыш Президентіміздің күні – халықтың өз ниет-құрметтерін білдіретін күн
Осыған орай, тіл маманы ретінде, мен де Елбасымыздың тілге деген айрықша қамқорлығы жөніндегі кейбір ой-пікірімді газет оқырмандарымен бөлісуді жөн көріп отырмын.
Елбасының осыдан қырық жылдан астам бұрын Теміртауда кездескенде айтқан осы жалғыз ауыз сөзі әлі күнге жадымда жатталып қалыпты
Әрі үнемі айта да жүрем
Бұл мақаланың жазылуына да Елбасының сол кездегі айтқан «Неге қазақша сөйлемеймін? Қазақ емеспін бе?!» деген тарихи сөзі негіз болды.
1973 жылдың күз айы
«Ұлы Октябрь» мерекесіне байланысты әлдебір дайындық шарасы жүріп жатқан тұс
Алматыдағы ҚазМУ-дің журналистика факультетінің жолдамасымен Қарағанды облыстық радиохабарлары комитетінде тәжірибеден өтіп жүрген мені осы мекеменің басшылары В.Бойко мен Қ.Әкімбеков шақырып алып, Теміртауға барып аталған мерекеге байланысты жарты сағаттық радиохабар ұйымдастыруға тапсырма берді
Бұл хабардың аса маңыздылығын, Қарағанды металлургия комбинаты басшыларының бірінің сөзін әзірлеп, үнтаспаға жазып алуды да мұқият тапсырған
Қолына енді ғана қалам тиген жас тілші үшін атағы дүрілдеп тұрған Бүкіл одақтық комсомолдық екпінді құрылыс-Қазақстан магниткасынан мақала жазудың өзі үлкен қуаныш
Алайда арада аз уақыт өтпей-ақ көңіліміз құлазып сала берген
Себебі микрофон ұсынсаң-ақ болды орыс тілінде ағып тұрған комбинат басшыларының көбі қазақша жазайын десең қашқақтай бастайды… Тіпті, бірлі-жарым өлеңі газет беттерінен көрініп қалып жүретін комбинат комсомол ұйымының хатшысы Тілеукен Смағұловтың өзі де құлшынып тұрған жоқ: «Радио-теледидардан ылғи мен ғана сөйлемін
Ыңғайсыз…» дей береді
Қалалық комсомол комитетінің хатшысы Төлеутай Сүлейменов те қазақ тіліне шорқақ болып шықты
Ал кәсіпорын басшыларының бірі Ақбиев деген ағамыз артық-ауыс әңгімеден сақтана ма, қазақтың төбесі көрінсе қашып жүреді дейтін… Намысқа булығып, жігеріміз құм болып тұрғанда, озат болат балқытушы Алтынбек Дәрібаев келе қалмасы бар ма.«Таяуда комбинат партия ұйымын басқаруға Нұрсұлтан Назарбаев деген жігіт келді.Нағыз қазақша сөйлейтін сол, ертең іссапардан келеді» дегені
«Жазған құлда шаршау жоқ», ертелетіп тағы келдік.
Қабылдау бөлмесі
Арада біршама уақыт өткенде жасы отыздар шамасындағы бойшаң, өңі келісті, иықты, сом денелі жігіт кіріп келді
Галстук тақпаған, сырт киіміне қарап «өндіріс цехтарын аралап келген-ау» деп түйдік
Қабағы салыңқылау көрінген
Бірақ хатшы қыз ұшып тұрып, бізді қысқаша таныстырысымен-ақ, жүзі­не жылылық ұялап, қысқа амандықтан соң-ақ кабинетіне бастаған
Орыс тіліндегі радиохабарын ешбір қиындықсыз кеше келісімен-ақ жазып үлгерген әріптесім Г.Вакулин мені сыртта, машина ішінде тосатын болды
Қарапайым жабдықталған шағындау кабинет
Радиодан сөйленетін сөзді ол кезде өзіміз қағазға жазып, содан соң мұқият оқытып, дайындалтып барып үнтаспаға түсіретінбіз
Сол әдетпен, біраз сөйлескен соң «Репертор-5» радиоқұралымды жайып тастап, алдын ала жазып әкелген мәтінді дереу қайыра толықтырып жаза бастағаным сол еді, маған оқыс бұрылған партком хатшысы:
– Бұл не? – деп сұраған.
– Сіздің сөйлейтін сөзіңіздің тексі…
– Керегі жоқ, ауызша айтамын! – деді хатшы жұлып алғандай, қатқылдау үнмен
– Неге қазақша сөйлемеймін, қазақ емеспін бе?! –деп, ерекше қатулана, жанары жарқ ете қарағаны әлі күнге көз алдымда қалыпты.
…Кешеден бергі көрген құқаймыз сол сәтте-ақ серпіліп сала берген
– Кейбір техникалық қиын терминдердің қазақшасына көмектесе отырарсың
Кейін қиып тастайсыңдар ғой, – деп бұл жағынан да хабары барын аңғарта күліп қойды
Ұстаздарым үйреткен қағидат бойынша, «ұсақ-түйек сұрақ қойып, кейіпкерімнің ойын бөлмеуге» тырысып, тек қажетті жерде ғана демеп жіберіп отырдым
Байқаймын, сұхбатымыз ойда­ғыдай шықты! Қуанышымда шек жоқ
Ал әңгімеміздің жарасқаны сонша, дыбыс жазатын «асай-мүсейімізді» жинап болған соң да бір сағаттан астам отырып қалып­пыз.
Мені қайран қалдырғаны, кәсіпорын парткомы хатшысының қазақ әдебиеті мен өнері салалары жаңалықтарын, кейбір жазушылар мен өнер қайраткерлерінің есімдерін атай отырып, тәптіштеп сұрауы еді
Оқымайтынымыз жоқ, жалт еткен жаңалықты қалт жібермейтін кезіміз емес пе, менің айтқан жауабыма риза болып отырғаны байқалды
Алайда уақыт тығыз
«Кешке, жұмыс аяғында кел, кең отырып әңгімелесейік» деген
Бірақ реті келмеген…
Тағы бір есімде қалғаны, Нұрекеңнің болмай, төменгі қабаттағы жұмысшылар асханасына апарып, дәм татқызғаны еді.Ауылдағы қариялар «жылқышылар қосынан дәм татпай өтуге болмайды» деп отырушы еді
Мен де мұны іштей осыған жорығам
Кең асхананың оқшаулау тұсындағы қарапайым жабдықталған шағын бөлме әлі есімде қалыпты.
Теміртаудан жазған осы радиохабарым көп ұзамай өзім журналистік жолымды бастаған Қарағанды облыстық теле-радио хабарлары комитетінің төріндегі ең үздік хабарлар тақтасына ілінген
Алматыға Қазақ радиосына жіберіліп, оң бағасын алған
Ол кез телевидение енді-енді қанат жая бастаған тұс
Ал радионы тыңдамайтын адам жоқ, Орталық Комитет әр хабарды қалт жібермейтін
Теміртаудың дүрілдеп тұрған шағы емес пе, аталған хабарым ондағылардың да назарына ілікті десіп жүрді…
«Әкімі ақынын іздеген ел бақытты» демей ме
Президентіміздің барған жерінде ұлттың рухани байлығын естен шығармай өнер адамдарын, әнші-күйшілерді өзі іздеп жүретінін, әсіресе журналистерге деген ілтипаты ерекше екенін білеміз
Мәселен, жаңағы айтқан Теміртауда бір-ақ рет кездескен мені кейін өзі Алматыға келгенде арнайы сұрастырғанын да әріптестерім айтып жүрді… Бірақ жүздесудің сәті түспеген.
Сол тұста қазағы аз Қарағандыда, кейін Қазақ радиосы мен республикалық телевизияға ауысып, өнеркәсіп бөлім­дерінде қызмет атқара жүріп, көптеген өндіріс орындарын аралауыма тура келген
Тілге байланысты жаңағы айтқан Теміртаудағыдан да сорақы небір қиындықты бастан өткеріп жүрдік
Бірде ақын Кеңшілік Мырзабеков «Социалистік Қазақстан» (қазіргі «Егемен Қазақстан») атынан мен Қазақ радиосы атынан комсомолдық екпінді құрылыс-Жәйрем кен-байыту комбинатында Тілшілер қосынын ашуға тапсырма алып, қазақы қаймағы көп бұзыла да қоймаған, Қаныш Сәтбаев сияқты ұлы тұлғалар ізі сайрап жатқан Жезқазған өңірін араладық.Алайда мұндағы өндіріс орындарында да, тіпті өздері де өлең жазатын Садық Астов, Кәкімбек Салықов, Қайролла Қанафин сияқты азаматтар басқаратын ұжым­дардың өзінде басқосу – жиналыс атаулы тек орыс тілінде өтетінін көріп еңсеміз түсіп, көңліміз құлазып қайтқанбыз…
Қазақ тілін тежеу, әсіресе, қазақ тілінде жазатындар үшін соғып тұрған қан тамырын тежеумен бірдей екенін сезінетінбіз
Мұны сол тұста болашақ Президентіміз Н.Ә.Назарбаевтың да бізден кем сезінбегені кәміл
Бұған жаңағы Теміртаудағы кездесуімізде айтқан сөздері, ал еліміз тәуелсіздік алғаннан бастап мемлекеттік тілді күн тәртібінен бір түсірмей келе жатқаны дәлел.
Ал мен өзім лауазымды журналистік қызметімді сырып қойып, 80-жылдардың басында қазақ киносын қазақ тілінде түсіру бастамасымен осы салаға ауысып, бірқатар жұмыстар атқаруыма тура келген… Осы мекемеде, кейін белгілі кинорежиссер С.Әзімовке «ҚР Президентінің телерадио кешенін» ұйымдастыруға жәрдемдесіп, қазақ бөлімін басқара жүріп те, «Нұр Отан» партиясының алғаш қалыптасу кезінде Баспасөз хатшысы бола жүріп те, одан соң Сыртқы істер министрлігінің мемлекеттік тіл саласындағы қызметімде болсын, мемлекеттік тіл тұғыры нығаюына қалайда күш салдым, ара-тұра қазақ тілінен сабақ та бергенмін
Сондағы түйгенім мынау: Әуелі қазақ тілін білуге жағдай жаса, үйрет.Содан соң барып талап ет
Ал өмір бойы орысша оқыған немесе шет тілінде білім алған маманға (әсіресе, сыртқы саясат саласындағы) күрделі материалдарды бірден қазақша жаз деу – қиянат
Демек, мұндағы басты қағидат – тілді ешбір қиындық немесе қысым жасамай үйрету.
Министр Қ.Тоқаевтың алғы сөзімен жарық көрген екі тілдегі алғашқы дипло­ма­тиялық сөздік-анықтама­лы­ғымды жартылай оқулық ретінде құрастыр­ғаным да содан
Сыртқы саясат ведомствосы қазақша жазуды еліміз егемендік алғаннан кейін ғана қолға алған тың сала
Осыған орай соңғы оншақты жыл ішінде екі аударма кітап, 5 сөздік (әрқайсысы 400-800 беттік) әзірлеуіме тура келген
Соның ішінде, Президенттің замана талабына сай тілдің үштұғырлы болуы саясатын жүзеге асыру мақсатында Министрдің орынбасары Қ.Сарыбайдың басшылығымен мен құрастырған «Қазақша-ағылшынша-орысша және Орысша-қазақша-ағылшынша» екі томдық дипломатиялық сөздіктер өткен жылы 10 мың данамен жарық көріп, дипломаттарымызға,Қазақстанда аккредиттелген шетел елшіліктеріне, көпшілікке, студенттерге таратылды.
Қазір үшінші кітабы – «Ағылшынша-қазақша-орысша» сөздікті құрастыру және барлық әлем мемлекеттерінің, халықаралық ұйымдардың мемлекеттік тілдегі атауларын тиісті нормаға келтіру мақсатында жеке кітап етіп дайындау жұмыстарын аяқтау үстіндеміз.Бірақ басты қиындық – тағы да қаражат тапшылығы…Тағы да шенеуніктер төрешілдігі, баяғы сол Үкімет жыл сайын мемлекеттік тілді дамытуға бөлетін қаражатты орнымен ұқсата алмау бөгет болуда…
Айта кетейік, 700-ден астам қазақ мектептері жабылып, қайран ана тіліміз әр мекеменің есігінен сығалап қалған, қазақпен қазақ мекемелер дәлізінде қазақша сөйлесуге именетін, кеңестік ұлтсыздандыру саясаты барынша қызып тұрған 80-ші жылдарда қызмет еткен біздің буын еліміз тәуелсіздік алғаннан кейін таланған тарихымызды, жоғалтқан дініміз бен ділімізді қайтаруға барынша белсене араласты
Бәрін тілден бастады көргенді көпшілік
2001 жылдың күзінде Сыртқы істер ведомствосына қызметке ауысып келгенімде, жоғарыда аты аталған Төлеутай Ысқақұлы Сүлейменовке арнайы барып сәлем бердім
Еліміз тәуелсіздік алғаннан кейін Сыртқы істер министрлігін, Дип­ломатия институтын басқарған ағамыз қазақша ағып тұр
Сол Теміртаудағы жағдайды еске алып күліп алған соң, ақырын жымия отырып: «Ол кез солай болды ғой… Қазір тілді қалай үйренем десең де жағдай жасалған.Тіпті қай тілді болсын
Біз аға ұрпақ қазақ тілін қалпына келтіруде алда болып, бүгінгі жастарға өнеге көрсетуіміз керек!» деген аталы сөз айтқан
Бұл ретте, қазақ тілін тез меңгеріп қана қоймай, Президенттің тіл саясатын жүзеге асыруда өздері басқаратын орталарда өнеге шашып жүрген билік тұтқаларын ұстаған басқа да азаматтар қатары көбейе түсіп отырғаны қуантады…
Ал кейбір тіл мамандары еліміздің Тұңғыш Президентінің мемлекеттік тілге деген ерекше қамқорлық істерін бір кезде ана тілінен айырылып қала жаздаған Түркия мен Үндістан елдерінің президенттері Ататүрік, Махатма ­Ганди мен Дж.Нерудің ұлттық тілге деген ұлағатты еңбектеріне теңеп жүргені де тегін емес
Президенттің бірде-бір жыл сайынғы Жолдауында немесе небір келелі жиындарда сөйлеген сөздерінде мемлекеттік тіл­ге тоқталмаған кезі бар ма? «Қазақ қазақ­пен қазақша сөйлессін», «Қазақ баласы үшін қазақ тілін үйрену міндет, білмеу ұят!..» немесе мемлекеттік тілді меңгеруде орын алған кейбір келеңсіздіктерге шыдай алмай ашына айтқан «15 жылда аюға да тіл үйретуге болады емес пе!…» деген тәрізді сөздері қанатты сөздерге айналып кеткені қашан!
Осы маңызды іс түрлі шалағайлыққа ұрынып, алға баспай қойған соң ақыры Қазақстан халқы Ассамблеясының кезекті жиыны назарына ұсынып, бүкілхалықтық қолдау тапқанын да білеміз
Ал Пре­зиденттің таяуда ғана бүкіләлемдік БҰҰ мінберінен осы ұйымның жұмыс тілдерінің бірі орыс тілінде емес, қазақ тілінде сөйлеуінің өзі ұлт тарихындағы ұмытылмас сәт болғаны анық! Аудандық, об­лыстық жиындар мінберлерінен қазақ­ша сөйлеуге қымсынатын былайғы билік тұтқасын ұстағандар енді де ойланбас па екен? Намыс-сезімі селт етсе, кәнеки…
Тұжырымдай келе айтарымыз, 2025 жылға дейін қазақстандықтардың 95 пайы­зының мемлекеттік тілде сөй­леуіне қол жеткізу – Президент Н.Ә.Назарбаевтың осы саладағы басты идея­сы
Мемлекттік тілді шын мәнінде мелекеттік тіл дәрежесіне көтеруге, Ұлы Дала елінің ортақ тілін мәңгі орнықтыруға бағытталған идея! Осы тұрғыда қазақ тілін жаппай қолданыс тіліне айналдыру жолында атқарылып жатқан және алда атқарылар істер де аз емес
Ең басты жетістігіміз – осы игі істің бүгінде бүкілхалықтық қолдау тауып отырғаны!
Олай болса, осыдан 40 жыл бұрын, жоғарыда біз әңгімелеген Теміртаудағы кездесуімізде Н.Ә.Назарбаев: «Неге қазақша сөйлемеймін? Қазақ емеспін бе?!» деп демеу берсе, енді отандастарымыз: «Неге қазақша сөйлемеймін, Қазақстан азаматы емеспін бе?!» дейтін күн де алыс болмас деген тілек айтқымыз келеді
Президент күні құтты болсын, ағайын!

Болат 
ЖӘМКЕНОВ,
Қазақстан 
Республикасы
 Сыртқы істер министрлігінің 
қызметкері,
дипломат-
журналист,
ҚР Президентінің БАҚ саласындағы
 сыйлығының иегері


