Аты қазақ жұртына әйгілі Тоқпанбет 1728 жылы Шұбаркөл, Бұланты өзені бойында қазақ қолының алғашқы жоңғарларға қарсы тойтарыс беру соғысы «қалмақ қырылғанға», одан Алакөл маңындағы Аңырақай соғысына қатысқан
1739, 1742, 1745 жылдардағы соғыста ерен ерлік көрсеткен
1745 жылғы соғыста қатарынан үш мәрте жекпе-жекке ығып, бәрінде жеңіске жеткен
Сол үшін Абылай ханнан «Үш тоғыз өсімтал бол» деген бата алған

Орталық мұрағатта ер Тоқпанбет «1742 жылы Кіші жүз және башқұрт жасақтарын басқарып, шекараны қорғап, Жайықтың төменгі ағысындағы мекендерді дұшпандардан тазартқан» деген дерек бар.
Қанжығалы Бөгенбай батыр ер Тоқпанбетті 10 мың қолды басқаруға тағайындаған.
Мұхтар Әуезовтің «Абай жолы» романында «Тоқпанбеттің төсі, шыңы, жазығы, қыстауы» деген жер атаулары кездеседі
Ер Тоқпанбет 1705 жылы туып, 1801 жылы 96 жасында, қыста қайтыс болады
Немересі Құлтай батыр, жорықтан оралған соң, Түркістандағы Ахмет Яссауи мазарына апарып жерлеген
Онда Тұңғатұлы Тоқпанбет «Қолағаш баба» атымен тіркелген.
Ел ардақтысы жөнінде сан алуан жырлар аңыздар мол
Алматы қаласында «Тоқпанбет» қоры ұйымдастырылған
Төменде батырдың тікелей ұрпағы, Жетісуға белгілі ақын, ұстаз Түлкібек Құрақбайдың дастанынан шағын үзінді жариялап отырмыз.
…Тоқпанбеттей қас батыр,
Он мың қолды басқарып,
Жайыққа таман келеді.
Жайықтың бойын жағалай,
Отырған елді көреді.
Отырған елі қалмақтар,
Басшысы дәу бір, ер еді.
Сол дәуге кісі салады,
«Бодан болған халықты,
Қайтарып бізге бер» дейді.
Егер бергің келмесе,
Жекпе-жекке кел дейді.
Мұны естіген дәу қара:
«Жаннан безген неме ме,
Мынау маған не дейді?»
деп ақырып, долданып,
Қаруларын қолға алып,
Тапал атына мінеді.
Тоқпанбет тұр қасқайып,
Солай қарай жүреді.
Екі жақта ұрандап,
Құдайдан медет тіледі.
Қарсы шығып екеуі,
Ат үстінде бір-бірін,
Шоқпарменен қағады.
Найзаменен іледі,
Қылышпенен тіледі.
Бірін-бірі ала алмай,
Көпке дейін жүреді.
Бір уақыттар болғанда,
Қара дәу аттан құлады.
Үстіне төніп Тоқпанбет,
Басын кесіп алуға,
Түменге олжа салуға,
Дайындалып тұр еді.
Батырсынған қара дәу,
Жан керек екен шіркінге,
Жанымды менің қалдыр деп,
Еңкілдеп тұрып жылады.
Көздің жасын бұлады.
Тоқпанбеттей батырдан,
Жанына сауға сұрады.
Сол кезде сыптай бір адам.
Қалмақтардың жағынан,
Суырылып алға шығады.
Ол да айтулы ер еді.
Жекпе-жек деп даурығып,
Садағын алға кезеді.
«Келсең кел» деп Тоқпанбет.
Садағын қолға алады,
Қорамсаққа қолды салады.
Суырып алған сұр жебе,
Адырнаны табады.
Екеуі де бір сәтте,
Адырнасын аңыратып,
Тартып-тартып қалады.
Суырылып ұшқан сұр жебе,
Қайсысын мерт қылады?
Батырсынған қу қалмак,
Тоқпақ жалды торыдан,
Аударыла құлады.
Екі бірдей батыры,
Жеңілген соң қалмақтар,
Бет-бетімен зытады.
Он мың әскер ойран cап,
Бытырлата қуады.
Жайықтан ары асырып,
Еділге таман қашырып,
Жеңіске жетіп Тоқпанбет,
Көңілі бір тынады.
Төменгі Жайық бойында,
Бодан болып отырған,
Кіші жүз бен естектің,
Басына теңдік әперіп,
Құлдықтан алып шығады.
Мұны естіген Абылай,
Тоқпанбетті алдырып,
Дұға жасап, жар қылып.
Осынша қайрат қылдың деп,
Ат үстінде жүрдің деп.
Батырларын қалмақтың,
Жан-тәніне батыра,
Шоқпарменен ұрдың деп.
Найзаменен ілдің деп,
Қылышпенен тілдің деп.
Түмен бастап қырдың деп,
Бүкіл әскер көзінше:
«Өсімтал бол үш тоғыз»,
Риза қош көңілмен,
Оған бата береді.
Ерлігіне сенеді.
Сонан бері осы сөз,
Ұрпақтан-ұрпақ жалғасып,
Бүгінге дейін келеді.
Өстіп батыр бабамыз,
Он мың қолға басшы боп,
Түменбасы аталған.
«Өсімтал бол үш тоғыз»,
Абылайдан бата алған.
Келіндер атын атамай,
«Қолағаш баба» атанған.
Қарсы келген жауының,
Бетін кері қайтарған…
