Елбасы Нұрсұлтан Назарбаев 1998 жылғы 17 наурызда республикамыздың шығармашылық зиялы қауым өкілдерімен кездесуінде: «Ономастикалық саясатты» босаңдатуға болмайды
Жалтақтай беретін ештеңе жоқ
Отаршыл заманды еске алып, халықтың намысына тиетін атауларды да, тілдің өзіндік заңдылығын, табиғи үндестігін бұзып тұратын атауларды ауыстырмаса болмайды…Ендеше ештеңеден қысылмастан халықтың ұлттық рухын көтеретін, Қазақстан мемлекетінің мемлекеттілігін танытатын ұлттық атауларды беріп, елді мекен атауларын өзгертуден еш қымсынудың қажеті жоқ деп есептеймін
Ата-бабаларымыздың жүріп өткен әрбір жолы, әрбір қазған құдығының атауы бар, ал атау – тұнып тұрған тарих, соны зерттейік, жинастырайық…тарихты қайта қараңдар…» деген болатын
Елбасының осы пікірі қоғамымызда соңғы кезеңдерде ерекше жандана бастады, әсіресе, ономастика саласындағы үлкен жұмыстарға да қозғаушы күш болды
 Қазақстан Республикасы сияқты тәуелсіз мемлекеттің әлемдік өркениетті мемлекеттер арасында өзінің салмақты орнын табуына себепші бола алатын негізгі белгілерінің бірі – мемлекеттік тілі мен діні, сондай-ақ ономастикалық кеңістігі мен салауатты, демократиялық сипаттағы қоғам үрдісін ұстап тұруы
«Тарих пен тіл тамырлас
Біздің бүкіл тарихымыздан мен екі олжамызды бөле айтар едім
Оның біріншісі, әрине, ата-бабаларымыз ақ найзаның ұшымен, ақ білектің күшімен, қанын төгіп, жанын беріп жүріп, қорғап қалған қазақтың қасиетті жері
Тағы бір олжамыз – сол ата-бабалардың арқасында бар бояуымен, сырлы сазымен осы күнге аман-есен жеткен тұп-тұнық, мөп-мөлдір қазақ тілі» деді Елбасы сол кездесуінде
Президентіміздің осынау өзекжарды пікірі бүгінгі қазақ ғылымына, оның тарихтану, тектану, фольклористика, тіл білімі, әсіресе ономастика секілді салаларына үлкен міндет жүктейді.
ХХІ ғасыр – әлемдік мәдениет пен ғылым-білім сарапқа салынып, бәсекеге кеңінен жол ашатын шарты қатаң болса да, тер төккенге берері мол ғасыр
Әуелден бетке алған темірқазығымыздан жаңылмай, ағыны қатты жаһандануға жұтылып кетпей, елдігімізді мұқият сақтасақ, мемлекетімізге абырой
Ал оң бағыт түзелмей, оңаша отауда томаға тұйық қалсақ, бұл толассыз тасқынға жұтылумен бірдей
Сондықтан еліміз бен жеріміздің ертеңгі иесі – отаншыл, білімді ұрпақты тәрбиелеп өсіру әлемдік өркениет көшіндегі өз орнымызды анықтау болып табылады.
Географиялық атаулардың тарихи маңыз­дылығы сол, олар мәңгілік құбылыстар қатарына жатады
Дүниежүзілік өркениеттен бүгінгі таңда жойылып кеткен кейбір өлі тілдердің элементтері тек жер-су атауларында ғана сақталған
Мысалы, тарих үлесіне жататын бұлғар, хазар тілінің деректері осы атаулар арқылы бізге жетіп отыр
Сондықтан географиялық атауларды зерттеу өте өзекті және әртүрлі ғылым салаларына қатысты мәселелерді кешенді түрде қарастыру қажет.
Кез келген географиялық атау – ең алдымен, әрбір халықтың тарихи және мәдени ескерткіші
Жылдар, оның иіріміндегі адамдар, олардың өміріндегі оқиғалар, осының бәрі өткінші
Олар қашан болса да тарихтың үлесіне тиіп, кейінгі ұрпаққа, көбінесе, топонимдер арқылы (қала, жер, су, тау, құдық, елді мекен аттары) ғана жетеді
Тіпті ең жаңа топонимнің өзі көп кешікпей-ақ тарих қойнауына кіреді
Сондықтан да топонимдердің тарихилық ­си­патын ескермеуге болмайтынын зерттеуші В.А
Никонов былай деп ерекше атап өтеді: «В силу специфичности ономастической лексики, ее теснейшей связи с именуемыми объектами, которые выявляются нелингвистичес­кими методами, в силу социальной обусловленности и социальной закрепленности имен, их лингвистическая ценность измеряется социальной, исторической, географической, экономической значимостью их, а судьба в языке определяется экстралингвистическими факторами».
Қазақ елінің тарихы бай көне өлкелерінің бірі – Батыс Қазақстан
Сондықтан да оның аумағындағы жер-су аттарының табиғатын тану бүгінгі ономастикадағы өзекті мәселелердің бірі болып есептеледі
Кез келген аймақтың макротопонимдері сол жерге келіп қоныстанған халықтың тілінде емес, керісінше, сол жердің тұрғылықты халқының тілінде қалыптасады
Сондықтан белгілі бір аймақтың жер-су атаулары сол өлкені өте ерте заманда мекендеген адамдар, этнос, ұлт өмірінен, олардың тұрмыс-тіршілігінен, салт-дәстүрінен аса құнды мәліметтер береді.
Көне дәуір куәсі болып табылатын аймақ топонимдері халықтың этнография­лық, қоғамдық, әлеуметтік жай-күйінен, өткендегі өмір тіршілігінен хабар береді
Адамзат қоғамының көп жылғы дәстүрлі түрдегі шаруашылық-мәдени қызметі, географиялық орта, аумақтың этникалық құрамы, тұрғындардың дүниетанымындағы ерекшеліктер, тарихи жағдайлар, діни көзқарастар кез келген этностың топонимия жүйесін құруда шешуші рөл атқарады
1990 жылдан бергі уақыт қоғамымыздың саяси өміріндегі ерекше кезеңдердің бірінен саналады
Оның ең басты белгілерінің бірі – ұлттық-мәдени дәстүрлерімізге қайта оралуға ұмтылыс
Бұл үдеріс, сөз жоқ, осы аймақты мекендейтін халықтың топонимикалық көзқарасының қалыптасуына да негіз болды.
Тарихи сыр мен шежіреге толы Жайық өңірі топонимдерінің құрамында да қазақтың ертедегі көшпелі өмірімен, малшаруашылығымен, тұрмыс-салтымен тығыз байланысты, облыс аумағының фаунасы мен флорасына, ландшафтына және саяси-әлеуметтік тарихына байланысты көне сөздер мен сөз тіркестерінің, бүгінгі тілдегі категорияларға ұқсамайтын тұлғалардың, дыбыстық ерекшеліктер мен грамматикалық көрсеткіштердің тарихи сілемдері кездеседі.
Халқымыз жер-су атауларына ат қоюда географиялық, этнографиялық және тарихи белгілердің біреуіне сүйенген
Олардың қалыптасуы өте күрделі құбылыс
Олар мыңдаған жылдардың, бірнеше ғасырлардың жемісі
Сол өлкенің өткенінен хабар беретін, аккумулятивтік тілдік қызметі бар категория
Бұл жерді кім, қашан, қалай мекен еткен деген сұ­­рақтарға топонимдерден артық ешкім де жауап бере алмайды
Жер-су атауларының тари­хи сипатын зерттеген профессор В.И.Абаев­тың мынадай сөзі бар: «Народы и племена, сменяя друг друга на определенной территории, не исчезают бесследно
Каждое новое племя получает и сохраняет кое-что от своих предшественников
Это «кое-что» может быть и весьма значительным».
Осы пікірде біздің бабаларымыз да белгілі бір тарихи кезеңдер мен дәуірлерде өздерінің қайталанбас ізін салып отырған
Мысалы, тау, шың, қырат, төбе секілді биіктік атаулары түркі және моңғол халықтарында қасиетті, киелі орын­­дар саналған
Сондай географиялық атау­ларды кие тұтып, өздерінің басты құдайлары мен астаналарының атына айналдырған
Бұл тіпті дүниежүзінің тәжірибесінде де бар
Осының нәтижесінде Белград, Вена, Варшава, Иерусалим, Каракас, Киев, Тель-авив, Уфа шаһарларының арғы түп мағынасы ежелгі тайпалар елінде төбе, дөң, биік деген сөздерден туындап, ол қалалардың атауы – «билік шығаратын биік» мағынасын білдіреді екен
Сарай, Қорған, Орда топонимдері де осындай үдерістің нәтижесінде қалыптасқан.
Ендеше, қоршаған ортаға айдар тағып, атау беру мәңгілік шығармашылық үдеріс, адам танымының көрінісі дер едім.
Ұ.Ержанова,
М.Өтемісұлы атындағы Батыс Қазақстан
мемлекеттік университетінің доценті,
филология ғылымдарының кандидаты
Батыс Қазақстан облысы
