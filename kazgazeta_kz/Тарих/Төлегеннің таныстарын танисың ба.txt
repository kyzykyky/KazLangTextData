1958 жылғы ағаштардың сарғайған жапырақтары сау-сау төгіліп, екі күннің бірінде нөсер жаңбыр төгіп тұратын қара күздің бас кезінде Ташкент пединститутының соңғы (бесінші)  курсында оқитын Төлеген Айбергенов (тұңғыш рет) Алматыға келді
Оған дейін жиі жазатын хаттарының бірінде алдымен Жамбыл қаласында тұратын – бұрын көрмеген – ағайындарыма барып, саған қарай сол жерден аттанамын, жасырары жоқ, қаржы жағынан көмек керек деген де болатын
Ол кездерде…
«Лениншіл жас» газетінде әдеби қызметкер боп істейтін мен Төлегенді – өзіммен бірге жұмыстанатын – Шәкен ­Рахышев  екеуміз тұратын жалдамалы пәтерге алып барып, екі апта уақыттың қалай өткенін білмей де қалдық
Күні-түні бірге жүріп, бірге тұрамыз
Бұл аралықта Қосжан Мүсірепов, Тұманбай Молдағалиев, Сағи Жиенбаев, Шәміл Мұхаметжановтай ақындармен танысып, «Қазақ әдебиеті» газетінің редакторы Әбділда Тәжібаевтың үйінде қонақ болды (кейін онда топтама өлеңдері басылды).
Мұны айтып отырғаным, Төлегеннің сол жолғы Алматыдан бұрын Жамбылға барып қауышқан ағайынын көрмесем де, үнемі есімде жүретін
1961 жылдың желтоқсан айында Сарыағашқа келген соң аудан орталығынан екі шақырымдай жердегі «Қызыл ту» темір жол стансасында тұратын – оны да бұрын көрмеген – Досқара деген ағайынын тауып, онымен бәріміз барыс-келіс жасап тұрғанбыз
Ашаршылық жылдарда келіп қалған екенбіз дейтін жасы бізден едәуір үлкен Досқара тәп-тәуір қызмет істейтін, сондағы ел-жұртқа сыйлы азамат-тын
Енді бұл мәлімет-деректерді не үшін келтіріп отырмыз, соған келейік.
Біраз уақыттан бері маған Тараз қаласында тұратын, сондағы ТарМПИ-де «Бауыржантану» ғылыми-зерттеу орталығында ғылыми қызметкер боп істейтін Әлімбай Найза­баев дейтін азамат бірнеше қайтара телефон соғып, Төлеген ­Айбергеновпен туыс екенін, ол жөнінде тың дерек, айғақтар ­жинап, базбір дүдәмал жайлардың басын ашып, анықтап жүретінін айтады
Онысын құптай отырып, Тараз жақта Төлегеннің бір замандарда Ақтөбе жақтан келген туыстары болса керек, солардан хабарың бар ма, бар болса маған білдірсең дұрыс болар еді дегенім болатын
Жуырда соған орай (әрі басқа да себеппен) Әлімбай хат жолдапты
Енді сол хаттың ықшамдалған мазмұнын келтірейік.
«Қадірлі Зәкір аға! Досыңыз Төлеген Айбергеновтің 1958 жылы түскен фотосу­ретін жіберіп отырмын
Бұл құнды су­ретті филология ғылымдарының докто­ры, профессор, Қазақстан Мемлекеттік сый­­лығының лауреаты Мекемтас аға ­Мырзахметов елу алты жылдан бері сақтап келеді екен
Суреттің артында «Өзбекстандағы «Шарк Юлдузи» колхозының мақта даласында (1958 жыл)» деп жазылған
Суреттің төменгі бірінші қатарында (солдан оңға қарай) екінші болып отырған Мекемтас аға (28 жас), алтыншы отырған Төлеген (21 жаста), сегізінші отырған (Төлегеннің болашақ зай­ыбы) Үрниса жеңгеміз
Қалғандарын біле алмадық
Мекемтас аға да біле бермейді (екен)
Осы суретті республикалық газет-журналдарда жариялауға бола ма? Онда сауап болар еді.
Екінші айтарым, сіздің Төлеген туралы жазатындарыңыздың көзіме түскендерін қадағалап оқып жүремін
Өткен жылы «Жұлдыз» журналында (№3, 2013) басылған «Білмесең бас­ты қатырма» деген мақалаңыз өзге емес, алдымен өзін ойлайтын әсіре жанашырлардың әптігін басқан шығар деп ойлаймын
Қатырыпсыз
Айызым қанды
Сіз Төлегенге  қатысты нақты, дәл деректерді көп келтіресіз
Мұны Төлеген туралы білмей сөйлеп, бұра тартатындардың аузын бұрандау, туралық, жанашырлық, адалдық деп білемін
Сіздей көзкөргендер барда Төлеген жөнінде алыпқашпа, қамды-қатала, қисық-қыңыр, жалған сөздерге жол берілмесіне сенімім кәміл
Айтқан-жазғандарыңыздан бәрі айнадағыдай көрініп тұр (біреулерге жаға бермеу, сірә, осындайлардан болатыны екібастан шығар).
Төлегеннің Жамбыл облысында өзімен туысқан ағайындары бар екенін, оларды Төлеген 1958 жылы іздеп барғаны туралы айтып және солар жөнінде маған не білесің деп едіңіз
Білетінім – Төкеңнің туыстары бары рас екен, қазір олар Тараз қаласының маңындағы «Жібек жолы» ауылында тұрады (бұрынғы Королевка)
Олар – Түктінің ұрпақтары
Түктінің өмір тарихы Салтанат Айбергенованың «Алтын қанжар» эссесінде баяндалады
1928 жылы Түкті өлген соң оның артында қалған азғыншық мал-мүлкін иемденуді олжа көрген дүние-қоңыз, ашкөз, аруақ сыйламайтын әсіре белсенділер бәйбішесі мен екі баласының қолда барын тартып алып, өздерін Әулиеата жаққа қаңғытып жіберіпті…
Төлеген Айбергеновтің оқушы кезінде түскен бір суретін Таразда тұратын Бақберген деген жігіттің үйінен көрдім
Бақбергеннің үйінде оның әкесіне сыйлаған Төкеңнің ескерткіш заты да сақтаулы
Зәкір аға, оларды да бір реті келгенде сұрап алып, сізге жіберермін».
Әлімбай Найзабаев інімнің маған жолдаған (аздап өңделген) хатының қысқаша мазмұны осындай
Оған айтарым, адамдардың пошымы бұлдырап, зорға көрінетін мына сурет өте ескіргендіктен, ондағылардың кім екенін дәл айыру-анықтау оңай болмай тұр
Оның үстіне, мұндағылар тек Төлеген оқыған курстың студенттері емес, басқа курстарда оқитындар да аз емесі байқалады
Менің танығаным – Төлеген мен Үрнисаның курстасы Халима дейтін қыз ғана (екінші қатардың шет жағында)
Онан соңғы айтарым, суреттегі қыз-жігіттерді мен (түгел) танымағанмен, республикамыздың түкпір-түкпірінде оларды білетіндер (танитындар) аз болмауға тиіс
Алматыда да солай деуге болады
Шымкентте тұратын аса дарынды арқалы ақын Бақытжан Алдияровтың анасы мұндағылардың біразының аты-жөнін айтып беруі ғажап емес.  Өйткені осы суретте Төлегенмен тұстас оқыған ол да бар болуы мүмкін
Тоқ етеріне келсек, көрнекті ғалым Мекемтас Мырзахметов тектен-текке сақтап жүрмеген фотосуретті Әлімбайдың қалауымен көпшілік назарына ұсынып отырмыз
Саған алғыс айтамыз, Әлімбай
Бәрекелді! Осы бағыттан тайма
Төлеген туралы іздене бер
Тек сақ бол, арандап қалма
Сарыағашта Төлегеннің ұстазы болған деп сандалатындардың сандырағына сеніп жүрме
Онда Төлегенге Пушкинге ұстаздық еткен Державин секілді ұстаз болған жоқ, болуы мүмкін де емес-ті
Ал оны (Төлегеннің өзін) ұстаз санайтындар, иншалла, бұрын да, қазір де жоқ емес, баршылық
Шәріпбай Медетбаев, Мейірбек Ақынбеков, Мұхтар ­Шаханов, Қасымхан ­Бегманов, ­Мамыр Тарақтыұлы, Аманхан Әлімов, Жарас Сәрсековтерді сол топқа жатқызуға болады (деп ойлаймын өз басым)
Сөйтіп…
Бір сәт мына суретке назар салшы, ағайын
Білетінің бар ма? Бар болса, есіңе түсір
Төлегеннің таныстарын танисың ба?
Зәкір АСАБАЕВ
