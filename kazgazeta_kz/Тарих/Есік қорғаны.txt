Елбасы Нұрсұлтан Назарбаевтың «Болашаққа бағдар: рухани жаңғыру» атты бағдарламалық мақаласында қойылған міндеттерді іске асыру мақсатында «Қазақстанның киелі жерлері» атты жоба қолға алынған болатын
Жуырда «Қасиетті Қазақстан» атты бес томдық  энциклопедияның бірінші томы «Арыс» баспасынан жарыққа шықты
Басылымда Астана мен Алматы қалаларының және Ақмола мен Алматы облыстарының киелі жерлері, тарихи оқиғалар өткен қасиетті орындары, табиғи ландшафттың ерекше ескерткіштері, ұлттық құнды мәдени мұралар енгізілген
Осыған орай газетімізде «Қазақтың киелі жерлері» атты жаңа айдар ашып отырмыз
Бүгінгі нөмірімізде Алматы облысындағы атақты «Алтын адам» ескерткіші туралы мақаланы назарларыңызға ұсынамыз. 
Алтын адам – ар­хеологиялық ­ес­керт­кіш, ерте темір дәуірін­дегі алтын киімді сақ жауынгерінің мүр­десі
Оны 1970 жылы археолог Бекет ­Нұр­мұхан­бетов Алматы қа­ласы­нан шығысқа қарай 50 шақырым шамасындағы қорым­нан тапқан, археолог Кемел Ақышев зерттеп, ғылыми айна­лымға енгізген
Топы­рақ қорғандармен ұш­тасып жатқан қо­рым солтүстіктен оңтүс­тікке қарай 3 шаршы шақырым жерді алып жатыр
40-тан астам оба­дан тұратын қорым­ның оңтүстік шетінде биіктігі – 6 м, диаметрі – 60 м үйінді төбе астынан екі қабір ашыл­ды
Біреуі ертеректе тоналған, ал екін­шісінен жасы 17-18 (антрополог О.Ысмағұлдың бас­тап­қыдағы пікірінше, 20 жас) ша­ма­сындағы сақ жауынгерінің мүрдесі табылды.
Қабір шырша бөренелерден жасал­ған, көлемі – 3,3×1,9 м, биіктігі – 1,5 м, сол жақ бөлігіне қойылған сақ жауын­­герінің басы батысқа қаратылып жатқызылған
Қабірдің оңтүстік және батыс шеттерінде металл, қыш, ағаш­тан жасалынған ыдыстар, зергерлік бұйымдар орналастырылған
Ыдыстарды орналас­тыруда белгілі бір тәртіп сақталған.
Алтын адам киімі 4 мыңнан астам алтын әшекейлермен безендірілген
Әшекейлер барыс, бұлан, таутеке, арқар, ат, түрлі құс бейнелерін кес­кіндейтін «­хайуанат нақышында» жасалған
Бас киімі кейінгі қазақ киімі үлгілеріне ұқсас, биік, шошақ төбелі, ұзындығы – 70 см шамасында
Ол жылқы, барыс, таутеке, құс бейнеленген 150-дей алтын қаптырмалармен және тоғалармен сәнделген
Мойнында ұшы жолбарыстың басы іспеттес дөңгелек жүзік сияқты ­алтын алқа, көкірегінің тұсы, жеңі ­алтын тоғалармен өрнектелген, сау­са­ғын­да екі алтын жүзік (бірі – жүзік-мөр), камзолы құрас­ты­рыл­малы ауыр бел­беумен буылған
16 қаптырмадан тұра­тын белбеуге аңға ұқсас бейнелер, тоға жапсырылған, оң жа­ғында қызыл қынапты ұзын семсер, сол жа­ғында ал­тын пласти­налар жап­сырылған қын­ға салынған темір қанжар-ақинақ тұр­ған, шалбар балағы да алтын тоғалармен әше­кейленген
Есік қа­бірінен табылған күміс тостағанның маңызы ерекше, оның түбінде 26 таңбадан тұратын жазу ойылған
Жазу сақтар қоғамында мемле­кет­тілік орнағандығын нақты көрсе­тетін ар­тефакт болып табылады.
Есік обасынан алынған археология­лық мәліметтерге қарап, бұл адамды К.Ақышев б.з.б
5-4 ғасырларда өмір сүрген деп есептейді
Академик К.Байпақов оны б.з.б
4 ғасырдың аяғы – 3 ғасырдың басына жатқызады
Кейбір зерттеушілер Алтын адамды үйсіндерге тиесілі деп те есептейді
Дегенмен, К.Ақышев Алтын адамның киім үлгісіне, ондағы өрнектерге, жерлену жоралғысына қарап, оны сақ тайпасына теліген
Антрополог Оразақ Ысмағұл Алтын адамның маңдай сүйегі мен төменгі жақ сүйегінің қалдықтарын зерттей келе, оның төменгі жақ сүйегінің өте биік, маңдайдағы қабақ сүйектерінің жақсы жетілгендігін ескеріп, оны ер адам деп болжам жасаған
Археологиялық мәліметтер оның Жетісу жерін мекендеген сақтардың көрнекті елбасының ұлы немесе жас көсемі, әскербасы екендігін нақты аңғартады.
Қазіргі таңда Алтын адамның түпнұсқасы Астана қаласындағы Алтын және бағалы металдар музейінде сақтаулы
Ол – Қазақстанның ең құнды да қасиетті жәдігері, елдіктің, Тәуелсіздіктің символы
Оның тұлғасы Алматы қаласының Республика алаңына орнатылған (1996 ж.), Вашингтон қаласындағы ҚР Елшілігі ғимаратының алдында Алтын адам мүсіні қойылған (2006 ж.), бас киіміндегі қанатты тұл­парлар бейнесі Қазақстанның Мем­ле­кеттік Елтаңбасын айқыштап тұр.
Дайындаған 
Дина Имамбаева
