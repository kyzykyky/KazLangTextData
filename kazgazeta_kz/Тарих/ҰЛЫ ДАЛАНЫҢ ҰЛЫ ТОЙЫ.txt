Тарихы терең Тараз төрінде дүркіреп тойланған Қазақ хандығының 550 жылдық мерекесі зор табыспен өтті
Торқалы тойдың берер тағылымы да мол болды
Ел өміріне ерекше серпіліс берген бұл дүбірлі той іргетасын Жәнібек пен Керей қалаған қазақ хандарының ел басқарудағы ерен еңбегі мен тұлғасын ашып, Елбасымыз бен мемлекетіміздің бүгінгі саясатын, еліміздің қол жеткізген жетістіктерін паш етті.
Қазақ хандығының ­мерейтойына байланысты облыста жыл бойы көп­теген іс-шаралар атқарылды
Елбасы Нұрсұлтан Назарбаев өңірге сапарын «Әулие ата» халықаралық әуежайы­ның жолаушыларға арналған жаңа терминалына барудан бастады
«Әулие ата» әуежайы кешені күрделі жөндеу­ден өтіп, жолаушыларға жаңа кейіпте қыз­мет етіп жатқанына аз ғана уақыт өтті
Әуе­жай кешені аэровокзалды, аэродромды, авиациялық-техникалық базаны қам­тиды
Сондай-ақ онда ұшуды радио құ­рал­дары көмегімен және жарықпен қам­тамасыз етуге арналған құрылғылар, түр­лі техникалар және басқа да жабдықтар бар.
Осыдан кейін Елбасы ­Тараз қаласын­дағы «Қазақ хандығы» мо­нументінің ашылу салтанатына қатысты.Ел тарихының өшпес табы қалған, ежелгі ордамыздың шаңырағы көтерілген көне Тараз жерінде Қазақ хандығының 550 жылдығына арналған ерекше монумент бой көтерді
«Қазақ хандығы» монументінің биіктігі 30 метрді құрайды
Аумағы 3,5 гектарды алып жатқан бұл кешеннің ең ерекше сәулеттік шешімі, әрине, Қазақ хандығының негізін қалаған Керей мен Жәнібек хандардың тақта отырған сәтінің бейнеленуі болды.
Бұл күні монумент маңына елуге жуық киіз үй тігіліп, сахна, алтыбақан, спорттық алаңдар, тайқазандар және басқа да нысандар орнатылып, өз алдына әдемі этноауыл орын тепті.
– Өткен тарихымызды зерттеп, мәлімет жинау үшін тәуелсіздік жылдарында әлемнің түкпір-түкпіріне экспедициялар ұйымдастырылды
Біздің тарихымыз бастауын сақ, ғұн, түркілерден алып, Керей мен Жәнібек хандардың Шу алабына көшіп, Қазақ хандығының туын көтеруімен жалғасады
Біз бұл мерекені тарихымыздың терең екендігін бүкіл әлемге таныту үшін, өскелең ұрпаққа жеткізу үшін өткізіп отырмыз
Мерекеге орай Тараз қаласының да келбеті жаңарды
Бұған Қазақстанның барлық облысы атсалысты, сол үшін оларға алғыс білдіреміз
Осының бәрі – ұрпақтың ата-бабалар амана­тына адалдығының, Ұлы Дала тарихына тағзымының нышаны
17 елден келген қонақтарға алғыс айтамын, – деп Елбасы Нұрсұлтан Назарбаев жиналған қауымға ақ тілегін жолдады.
Елбасы, сондай-ақ, «Біз кез келген мерекені халыққа көбірек игілік жасау үшін пайдаланамыз
Әлемде тұрақсыздық, қақтығыстар мен соғыстар болып жатыр, ал біздің елде бәрі тату әрі өзара сыйластық негізінде өмір сүруде
Қазақстанды әлемнің өзге елдері біледі, құрметтейді
Еліміз қақтығыстарды шешу ісінде арағайындық жасап, Әлемдік және дәстүрлі діндер лидерлерінің съезін өткізіп келеді
Осының бәріне халқымыздың бірлігі арқасында қол жеткіздік» деді Қазақстан Пре­зи­денті.
Мемлекет басшысының бұл сөздері елдің ынтымағы, бірлігі мен тірлігіне берілген оң баға екені сөзсіз.
Бұдан кейін Нұрсұлтан Назарбаев «Көне» Тараз» тарихи-мәдени орталығында болып, осындағы археологиялық саябақта атқарылған жұмыстармен танысты.Бұл «Көне Тараз» тарихи-мәдени орталығы мен саябақ – дүбірлі тойдың басты сыйлығы болды
Көне шаһардың, шежірелі өлкенің тарихынан сыр шертетін саябақтың құрамына ашық аспан асты мұражайы, «Достық үйі», шолу мұнарасы мен «Мыңбұлақ» сквері кіреді
Нысанның жалпы аумағы 9,4 гектар
Жыл басында Үкімет қорынан 2,9 миллиард теңге бөлініп, бұл қаржы «Қазақ хандығы» монументі, «Көне Тараз» тарихи-мәдени орталығы, Достық үйі секілді құрылыстарға және облыстық драма театрын күрделі жөндеуге жұмсалды.
Елбасы бұл күні «Арайстроймаркет – 2003» ЖШС-ның алюминий радиатор шы­ға­ратын зауытында болды
Мемлекет басшы­сы зауытты аралап көріп, алюминий радиатор шығару жөніндегі инвестициялық жоба­ның жүзеге асырылу барысымен танысты
Сондай-ақ Қазақстан Президентіне облыстың Индус­трия­ландыру картасының іске асырылуы туралы да баяндалды.

Көп күттірген керуен
Ұлы Жібек жолын қайта жаңғырту мақсатымен Қытайдың Сиань қаласынан шыққан керуен бір жылдан астам уақыт жол жүріп, қыркүйек айының соңында Жамбыл облысының жеріне аяқ басты
Қос елдің достығын паш етіп, ынтымақтастығын арттыруды мақсат еткен бұл керуен дәл той күні Тараз қаласының қақпасынан еніп, Тұңғыш Президент саябағы қасынан өтті
Құдды бір баяғы заманға тап болғандай күй кешіп, маң-маң басқан түйелер керуені көне заманды еске түсіргені анық
Осылайша бағалы жүк артқан 136 түйе, 8 атарба және 100-ден астам күзетші бар бұл керуен бабаларымыздың жүрген жолын жаңғыртып, сапарларын көне қалада түйіндеді.
Бұл керуеннің басты мақсаттарының бірі – Әулие ата жерінен Шай үйін ашу
Қытайдың Шэньси провинциясы әлемге әйгілі «Фуча» емдік шайының отаны болып саналады
Қытайдан шығып, қазақ жеріне аяқ басқан керуенге осынау емдік шай молынан артылыпты
Шынында, тіршілігі қым-қуыт Қытайдан біздің үйренеріміз, аларымыз көп
Сондықтан қазақ пен қытай қалаларының бауырластығы іскерлікке жол ашып, берекеге бастайды деген сенім мол.
Бұл күні қаланың бірнеше жерлерінде тарихи тойдың мерекелік іс-шаралары кеңінен тойланып жатты
Тұңғыш Президент саябағындағы «Қазақ әлемі» тарихи-этнографиялық бағдарламасы бойынша Қазақстан билеушілері ордаларының тарихи композициясы тігіліп, балалардың этнографиялық алаңқайы ашылды
Театрландырылған қойылымдар және сәндік-қолданбалы өнер бұйымдарының көрмесі өтті
Бұған қоса, кешенде әртүрлі танымды ойын-сауық іс-шаралары өткізіліп, әйелдердің ел өміріндегі бет-бейнесі түрлі суреттер мен қолөнер шеберлерінің қолынан шыққан түрлі туындылар арқылы бейнеленіп, қонақтардың назарына ұсынылды
Сондай-ақ «Қазақ әлемі» тарихи-этнографиялық кешені, «Жәдігер» жылжымалы мұражай экспозициясы, ұлттық қолданбалы өнер бұйымдарының көрме-жәрмеңкесі, «Алтын сақа» – ұлттық ойындар сайысы, киіз бұйымдар қойылған балалар алаңқайы, қазақтардың ғұрыптық жырларын насихаттайтын «Фольклор және өмір» іс-шаралары халқымыздың салт-дәстүрлерін жаңғыртып, бірегейлігі мен өзгешелігін дәлелдеді.
Ал «Тарих доңғалағы» алаңқайында көшпелі цирк бағдарламасы, «Көк күйме» алаңқайында «Сақтардан қазақтарға дейін» – «Арлан» киім үлгісі театрының тарихи қойылымы, «Дулыға» алаңқайында «Ер қаруы – бес қару» – көшпенділердің қару-жарақтарымен таныстыру және «Киіз күмбездер» – қазақ киіз үйінің тарихы, сыры, мағынасы, түрлері туралы интерактивті-танымдық бағдарламалары ұлтымыздың өмірін, ерлігін зерделеді.
«Ақ шатыр» сахна алаңында «Мәңгілік сарын» – Мемлекеттік академиялық симфониялық оркестрінің бағдарламасы мен «Беркініп садақ асынған» – қазақтың батырлар жырларындағы эпикалық толғаулардан концерт және қазақтың музыкалық аспаптары, түркітілдес халықтар музыкасы, дәстүрлі әншілік мектебінің әндері, қазақтың жыр-термелері, басқа да бірқатар мерекелік іс-шаралар тойға қатысушы қауымның көңілін көтеріп, арманын асқақтатты.
Қазақ хандығының торқалы тойына Алматы қаласының, Алматы, Оңтүстік Қазақстан және Қызылорда, Қарағанды облыстарының өнерпаздары да қатысты
Жамбыл облысының барлық аудандарының өнерпаздары да мерекелік тартуларын жасап, ән-күйден шашу шашты.
Алматыдан бастау алған мотобайкерлер шеруі Тараз қаласына келді
Байкерлер шеруін елдікті танытудың, туған жерге, өткенге құрмет көрсетудің өзгеше формасы деуге де болады
Қазақ даласын 50 күн бойы аралап, өңірлерге Қазақ хандығының 550 жылдық тойын насихаттаған мотобайкерлерді Тараз қаласының әкімі Нұржан Календеров және жамбылдық патриот жастар күтіп алды.
«Қазақтар және «Қилы жол»
Қазақ хандығының құрылу кезеңі шиеленіскен оқиғалар тізбегін қамтиды
Дешті-Қыпшақ Ордасы ыдыраған тұста Әбілқайыр ханнан бөлініп шыққан Керей мен Жәнібек сұлтандар Моғолстан билеушілерімен келісе отырып, Жетісу жеріндегі Шу алқабына қоныстанады
Сол өлкеде жеке хандық құрып, Қазақ хандығы Ордасын көтереді
Осы секілді бес ғасыр бұрынғы түрлі оқиғалар тізбегі «Қазақтар» тарихи драмасында тартымды көрініс тапқан
Оған торқалы той барысында облыстық қазақ драма театрының сахнасы арқылы көрерменге жол тартқан аталмыш спектакльді тамашалап отырып көз жеткіздік
Негізгі драма желісіндегі хандық құру барысында кездес­кен қиындықтар, Өзбек ханы Мұхаммед Шайбанимен екі арада болған жер бөлісу, мемлекеттік құрылымдарды талқыға салып, иемдену сияқты және басқа да мәселелердегі өзара келіспеушіліктер мен қайшылықтар қойылымға арқау болады.
Жазушы-драматург Қалихан Ысқақ және Шахимарден Құсайыновтар бірлесіп жазған туындыны Қазақстанның халық артисі, режиссер Ерсайын Төлеубай сахналады
Оны сахналауға театрдың барлық артистері тартылып, негізгі кейіпкерлерді 23 актер сомдағаның байқадық
Қосалқы рөлдерге театр артистерімен қатар, ТарМУ-дың мәдениет және өнер факультетінің театр бөлімі студенттері де атсалысты
Сахна шымылдығы түрілмей тұрып, ҚР Халық артисі, Мемлекеттік сыйлықтың лауреаты, Қазақстан Театр қайраткерлері одағының төрағасыТұңғышбай Жаманқұлов жиналғандарды тарихи тоймен және театрдың сексенінші маусымымен құттықтап, ізгі тілегін жеткізді.
Жаңадан жабдықталған декорацияға да, арнайы әзірленген сценографияға да көңіл толды
Әсіресе, сұлтандар мен хандардың, басқа да орындаушылардың заманға сай киіну үлгісі сүйсінтті
Қойылымның мақсаты мен маңыздылығын ашып жеткізу үшін арнайы үлкен экранды тиімді пайдаланылғанын да тілге тиек ету керек
Композитор Әбиірбек Тінәлі мен Олжас Байбековтардың, Қоюшы-суретші Рахат Сапаралиеваның өлшеусіз еңбегі еш кеткен жоқ
Бәрі өзара жымдасып, сәтті туынды құрай алды дей аламыз.
Тараздағы думанның екінші күнгі шаралар легін орталық стадиондағы «Қилы жол» тарихи драмасы түйіндеді
Ауқымды спектакльді М.Әуезов атындағы қазақ мемлекеттік академиялық драма театрының артистері сахналады
Керей мен Жәнібек тұсындағы оқиғаларға арқау болған қойылымға бас-аяғы 500-ден астам актер қатысты
Қойылымды ҚР еңбек сіңірген қайраткері Жабал Ерғалиевтің шығармасының желісі бойынша режиссер Әбубәкір Рахимов сахналады
Жобаға КСРО халық артисі, Мемлекеттік сыйлықтың иегері Асанәлі Әшімов, ҚР еңбек сіңірген қайраткері, Қазақстан Жастар одағы сыйлығының лауреаты Ерлан Білал жетекшілік жасап, басы-қасында болды.
Шежіре – тарихты таразылап, еліміздің ертеңін жас ұрпаққа аманат еткен қойылымның шарықтау шегі Елбасымыз Нұрсұлтан Назарбаевтың тәуелсіздік, бірлік, азаматтық рух туралы ойларымен түйінделгені де өз жарасымын тапты.
Ән шашу –  отшашуға ұласты
Тарихи қойылымнан соң орталық стадионға жиналған қауым мерекелік концерттік бағдарламаны тамашалады
Оған еліміздің эстрададағы жарық жұлдыздары қатысты
Тележүргізушілер Азамат Сатыбалды мен Ләйла Сұлтанқызы жүргізген мерекелік шарада Алтынбек Қоразбаев, Тұңғышбай Жаманқұлов, Бағдат Сәмединова, Тамара Асар, Жанар Дұғалова, Әлішер Каримов, Мөлдір Әуелбекова секілді танымал таланттар өнер көрсетті
Сол сәтте Тараз аспанын әуелеген әсем әндердің ғажайып әуендері тербеп тұрғандай еді
Соңында түнгі аспанды жарқырата көкке атылған қызылды-жасылды отшашулар орын алып, шаһарды одан әрі шадыман күйге бөлей түсті.
Айта кету керек, осы күні «Достық», «Мамыр» алаңдарында, «Жастар» және «Ұлан» стадионында Алматы қаласы, Алматы, Қызылорда, Оңтүстік Қазақстан облыстары өнерпаздарының мерекелік концерті өтсе, облыстық драма театр сахнасында С.Сейфуллин атындағы Қарағанды облыстық қазақ драма театрының «Ұлы Арман» тарихи қойылымы сахналанып, қонақтар назарына ұсынылды.
Жанғазы АХМЕТ
Тараз
