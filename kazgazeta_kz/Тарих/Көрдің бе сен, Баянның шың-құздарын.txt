Дәуіржан ТӨЛЕБАЕВ
«Ана тілі»
Биылғы жазғы демалыста ел жаққа жол түсті
Елге барған сайын көңіліңді бір ерекше толқыныс билейтіні бар
Балалықтың бал дәурені, жалынды жастықтың арынды шақтары өткендіктен бе, әйтеуір көзіңе көрінгеннің бәрі таныс, бәрі жылы
Қыл аяғы басқан жеріңе дейін тұла бойыңды шымырлатып, туған өлкенің кереметін, тұмса табиғатын жан жүрегіңмен, ой-санаңмен сезінесің
Біле білген кісіге туған жер деген құдірет қой! Дүние өзгеріп, заман жаңғырып, мың бояуға еніп түрленіп жатса да, туған жеріңнің лүп еткен самал желі әлі де сол күйінен өзгермегендей әсер қалдырып, сағымдай алға жетелеп, жер-әлемді басқаша қырынан танытқандай болады. 
Иә, бұл – Ертіс-Баян өңірі… Бір шеті шәр Семей, бір шеті Құлынды даласы мен Алтай өлкесі, солтүстік қиыры Алаш арыстары білім алған Омбыға иек артып жатқан қасиетті мекеннің қазақ руханияты үшін орны қашанда бөлек
Жер тарихын ел тарихынан бөліп қарау мүмкін емес
Баянтаудың шың-құздары, қазақ батырларының қалмақтарды ойсырата жеңген Қалмаққырған тауы, тылсым сырға толы Қоңырәулие үңгірі, Жасыбай көлі, Аққулы мекен – барлығы да ерекше рухты жерлер
Тұнып тұрған тағылым, байтақ тарих
Осындай өлкенің бір перзенті болғаныңа қуанасың, шүкіршілік етесің.
Асылы, адам баласы кіндік қаны тамған жерінен өмір бойы нәр алып өтеді
Туған жердің энергетикалық қуаты да алабөтен болатыны сон­дықтан шығар, барған сайын күш алып қайтасың, ойыңның көшін бір түзеп, құбылаңды, өмірлік мұ­ра­тыңды айқындап аласың
Ішкі дүниеңді мазалаған ойлар сап ­тыйылып, бір сәт тыншу тапқандай болады
Елмен бірге өзіңнің де есейгеніңді, бұрын байқамай келген дүниелерді аңғарып, қадір-қасиетіне тереңірек бойлай түскендей күй кешесің
Уақыттың ғажайыбына таң-тамаша қаласың, бәрі де қас-қағым сәтте жаңғырып, өзгеріп жатқандай
Алдымен, Тәуелсіздігімізге мың да бір шүкіршілік етіп, сол Тәуелсіздіктің арқасында мүмкін болып жатқан көз көріп, көңіл сенбестей ғаламаттарға ризашылық сезіммен зер салып, шаттанасың
Кейбір нәрселердің парқына өткен мен бүгінді салыс­тыру арқылы жетесің
Кеше қалай еді? Бүгін қандай? Кеше дейтініміз – Кеңес Одағының кезі
Ел салт-дәстүрінен қол үзіп, тілі мен ділінен, дінінен айырылған шақ
Тарихы тәрк етіліп, санасы уланған кезең
Соның бәрі артта қалды
Бірақ салдарын түзеу оңайға соқпасы анық
­Талай жылдар керек
Ең бірінші ­назар аударатын мәселе – бұл руханият қой
Осыған Болат Бақауов бастаған облыс басшылығы да ерекше мән беріп отырғаны қуантады
Мысалы, халықтың көңілін серпілткен «Ұлы дала» этнофестивалі аймаққа қайталанбас ғажайып рух сыйлады
Киіз үйлер тігіліп, ұлттық құн­дылықтар өз дәрежесінде ұлықталды
Бұрын-соңды мұндай ауқымда өткізілген айтулы шараны еске түсіре алмадық
Заманында арман болған еді ғой, бүгін сол шындыққа айналды
Ертіс-Баян өңірі ғажайып күйге бөленді
Дала төсінде күй күмбірлеп, ән шырқалды, жырдан шашу шашылды
Ең бастысы, өскелең ұрпақтың тағылым алуы
Бұл фестивальдің тағы бір ерекшелігі – дүниежүзінің алыс-жақын елдерінен қарға тамырлы қазақтардың жиналып, емен-жарқын қауышуы болды.
Айта кету керек, биыл Павлодар облысының руханияты ерекше жаңғырып жатыр.

Әйгілі Бұқар жыраудың 350 жылдығы, Мұса Шорманұлының 200 жылдығы, Мәшһүр-Жүсіп Көпейұлы­ның 160 жылдығы, Сұлтанмахмұт Торай­ғыровтың 125 жылдығы, Естай Беркімбайұлының 150 жылдығы осы жылға тұспа-тұс келіп отыр
Ұлы тұлғалардың мерейлі тойлары да ерекше рух беріп тұр
Бұл аймақтан атағы шартарапқа тараған, даңқы дәуірінен асқан тарихи тұлғалар аз шықпаған
Солардың әрқайсысына лайықты құрмет көрсетіліп жатқаны атап айтуға тұрарлық жаңалық
Ең бастысы – облыс қазақыланып келеді
Бұған бірден-бір себеп, оңтүстіктен солтүстікке көшіп келіп жатқан қазақтардың да үлесі бар
Бүгінгі таңда облыс бойынша қазақтардың жалпы саны 390 мың 754 адам, яғни 51,7 пайыз деген дерек бар
Қалғандары өзге этнос өкілдері
Демек, демографиялық өсім ішкі-сыртқы урбанизациялық үдерістердің әсерінен бұл көрсеткіш әлі де арта түссе, алдағы онжылдықтарда аймақ едәуір қазақыланары анық.
Күні кеше Елбасы Н.Назарбаевтың Жарлығымен Лебяжі мен Қашыр ­ау­дан­дарының атаулары Аққулы мен Тереңкөл болып өзгертілді, сана елегіне сала білгенге бұл – тарихи оқиға! Және қараорман Қазақ Елінің көптен күткен игі жаңалықтың маңыздысы да осы
Тоң жібіді
Сең қозғалды
Әрине, үй артында кісі бар, десек те, ел мен жердің тарихи атауларына қатысты үлкен өзгерістердің басы басталды… Павлодар өңірінде басынан бақайшығына дейін «қызыл матаға» оранған елді мекен, көше атаулары аз емес
Шіркін, солардың барлығы өзгеріп, ұлттық тілде қалыптасса деген тілек-арман көкейде, санамыздың бір ұшында жүретін
Сол күнге де бірте-бірте жетіп қалармыз деген үкілі үміт жоқ емес
Шаһардың ортасын қақ жарып қаланың күретамыры сынды Кутузов дейтін империялық сұсы мен сесі басым көше бар еді
Күнделікті сол көшенің бойында шойын жолмен трамвайлар ары-бері ағылып жатады
Сол шірей тартқан ­составтар бейне бір миыңды сол­қылдатып бара жатқандай әсер беретін
Көп жылдар бойы жұрт­шылықтың талқысына түсіп келген Кутузов, Ленин көше­ле­рінің атаулары өзгергені Алты алашқа сүйіншілейтін мәні зор жаңалыққа айналды
Енді оның орнын Тәуелсіздік деген әрқайсымыз үшін қадірлі атау алмастырды, қазақ елінің бүгінгі тарихындай даңғылға айналды
Ғажап емес пе?! Ленин көшесі – Астана көшесіне ауыстырылды
Барлығы да заң жүзінде іске асты
Көпшіліктің тілеуімен, халықтың қалауымен
Жалпы облыс бойынша соңғы үш жылдың ішінде идеологиялық тұрғыда ескірген 432 көше, 9 елді мекен, 2 аудан атауы өзгертілді
Облыстағы халық құрамының әр алуандығын ескерсек, бұл жаман көрсеткіш емес
Әрине, алда өз кезегін күтіп тұрған елді мекен, көше атаулары аз емес
Өскелең өңір­дің жаңа келбетін қалыптастыру үшін кеңестік уақыттың атауларынан түгел­дей арылу құба-құп іс болар еді
Қуана­тынымыз, сең қозғалды, мұртын балта шаппай келген жат атаулар өзгеруде.
Жалпы Кереку өңірінде еліміздің өзге де өңірлері сияқты тарихи жерлер, сол жерлермен байланысты тарихи атаулар да өте көп
Мысалы, Ақназар, Бұғыжыра, Бұрықкөл, Дөңгілағаш, Қазыбектің Қарасуы, Қарасаралжын, Алабайтал, Алшағыр, Бабайтас, Әйкен, Бұланбайкөл, Белсары, Елемесқамыс, Үрлітүп және т.б
атаулардың әрқайсымыз тереңдеп зерттейтін болсақ, ұлтымыздың бойындағы ұлттық кодты ашатын дүниелер
Осы уақытқа дейін біз туған жер ұғымына көбіне-көп өсіп-өнген жеріміз ретінде зер салып келсек, енді оны тарихи тұрғыдан тануға, әрбір сайы мен қырқасын, тауы мен өзенінің тарихын білуге қадам жасауымыз керек
Әсіресе жастарды баулып, тәрбиелегеніміз абзал
Шынтуайтына келгенде, кешегі өткен ғасырда қазақ даласындағы тарихи жерлер, атаулар дұрыстап зерттелмеді, ғалымдарымыз болса да, оған кең мүмкіндік берілмеді
Енді осы бір олқылықтардың орнын толтыруға жол ашылып отыр.
Уақыттың ғажайыбына таң-тамаша қаласың, бәрі де қас-қағым сәтте жаңғырып, өзгеріп жатқандай
Алдымен Тәуелсіздігімізге мың да бір шүкіршілік етіп, сол Тәуелсіздіктің арқасында мүмкін болып жатқан көз көріп, көңіл сенбестей ғаламаттарға ризашылық сезіммен зер салып, шаттанасың
Кейбір нәрселердің парқына өткен мен бүгінді салыстыру арқылы жетесің
Кеше қалай еді? Бүгін қандай? Кеше дейтініміз – Кеңес Одағының кезі
Ел салт-дәстүрінен қол үзіп, тілі мен ділінен, дінінен айырылған шақ
Тарихы тәрк етіліп, санасы уланған кезең
Соның бәрі артта қалды
Бірақ салдарын түзеу оңайға соқпасы анық
Талай жылдар керек. 
Жер-су атаулары – ұлттық санамызды қалыптастыратын негізгі құнды­лық­тардың бірі де бірегейі
Өзіміз байқап қарасақ, осындай атаулардың өн бойын­да қаншама сыр жатыр десеңізші
Бала кезімізде көнекөз қариялар, кеудесі қазынаға толы ақсақалдар мұндай тарихи атауларға байланысты небір аңыз-әңгімелерді шертіп отырушы еді
Қазіргідей заман болса, олардың айт­қандарын бейнетаспаға түсіріп алар ма едік
Ел ішінде мұндай шежіре-кеуде аза­мат­тар әлі де аз емес
Демек, мәселенің осы тұсына да мән бере жүруіміз керектігі анық.
Қазақ тілінің мәртебесі де жыл санап биіктеп, өз тұғырына қонып келеді
Өзге ұлт өкілдерінің де ана тілімізді меңгеруге деген құлшынысы бөлек екен
Мысалы, республикалық «Абай оқулары», «Мемлекеттік тіл – менің тілім» тәрізді байқауларда облыстың ­намысын қорғаған Марина Сахарова, Наталья ­Муштаева, Марина Харчук сынды жүлдегерлер аз емес
Жазғы уақытта ұйымдастырылатын «Тіл керуені» жобасы аудандар мен ауылдарды қамтиды
Жобаның мақ­саты – өзге этнос өкілдеріне қазақ хал­қының тілін, салт-дәстүрлерін үйретуге бағытталған
Бір сөзбен айтқанда, өңірдің рухани тұрғыдан түлеуіне – тіл мен ұлттық құндылықтар басты темірқазық болып отыр
Тілін ардақтаған, салтын сақтаған елдің ғана маңдайы жарық, мерейі үстем болары хақ
Ендеше, осындай жұмыстардың алдағы уақытта да өз жалғасын табарына сенім мол.
Павлодар облысы – әлеуметтік-экономикалық тұрғыдан қуатты өңір, республика бойынша алдыңғы қатардағы өндірісті аймақтардың бірі екені белгілі
Оны осы аймаққа атбасын бұрған әрбір адам сезері анық
Алыстан мен мұндалайтын зауыттар тынымсыз жұмыс істеп тұр
Дамудың өзегі болған соң өндіріс ошақтарының қажеттілігі зор
Мұндай жерде ел-жұрт алдымен экологиялық ахуалға алаңдайтыны түсінікті
Аймақта экология­лық тазалыққа да ерекше мән беріліп келе жатқанын бай­қадым
Көшелер тап-тұйнақтай жинақы, айнадай жар­қырап тұр
Қаланың ортасында ауа тазалығының жағдайын таразыға салған­дай өлшеп, жан-жақты хабар беріп тұратын үлкен экран орна­­тылған екен
Бұл да соңғы кез­дердегі жасалған игі өзгерістің бірі.

Елге атбасын бұрған сайын қарт Ертіске сәлем бермей кетпеймін
Биыл да сол әдетімнен жаңылмай, арналы өзеннің құдіретіне бас иіп қайттым
Сабазың жылыстап ағып жатыр
Арғы жағы ну орман
Өзеннің бойымен әрі-бері жүйткіп жүрген моторлы қайықтар соңынан із тастап, асау толқындарды қуалап кетіп барады
Маңғаз теплоход та шаһарға келген қала қонақтарын тиеп алып, серуендетіп жүр
Суға шомылып, күн сәулесіне қыздырынған қала тұрғындары
Салауатты өмір салтын ұстанғандардың бір парасы Бразилияның жағажай футболына ден қойса, енді бірі жүгіру, волейбол, баскетбол сынды ойындардың қызығына батқан
Қаланың орталық саябақтары да демалысын әдемі өткізіп жүрген жұртшылыққа толы
Жайдары жаздың кереметі де осында ғой, шіркін!
Берік дәстүр мен жаңаша бағыт­тарды тоғыстыра білген облыс орта­лы­ғының келбеті уақыт өткен сайын артып, мазмұны байып келеді
Қазіргі таңда қолға алынған шаралардың шарапаты көп
Ал күні ертең бұл жаңаша өріс алып, көкжиегін кеңейтіп жатса, таңғалмаспыз
Өйткені келешектің негізі бүгін қалануда, дәл осы сәтте жасалуда
Барлығы да құтты, ырысты болғай!
