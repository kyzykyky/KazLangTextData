Елбасы Нұрсұлтан Назарбаевтың осыдан жиырма жыл бұрын мысты аймақ – Жезқазған өңірінде болған сапары еске түсіп отыр
Айтпағымыз, Мемлекет басшысы облыстарда болғанда жергілікті жердегі экономикалық-әлеуметтік жағдаймен танысумен қатар, мәдениет пен өнер, әсіресе мұражай мәселелерін де назардан тыс қалдырмайтындығы.
1994 жылдың 3-қарашасында Н.Назарбаев Жезқазғанда болды
Таяуда ғана мыс шаһарында жаңа өндіріс ошағы – «Казкат» бірлескен кәсіпорны шаңырақ көтерген еді
Міне, соның ашылуына Мемлекет басшысының өзі қатыспақшы
Негізі осы кәсіпорынның қабырғалары қаланып жатқанда да Президент осында соғып, құрылысшылардың жұмысына тілектестігін білдірген
«Менің айтып жүргенім осы ғой» деген жарқын-жарқын сөздері құлағымыздың түбінде қалыпты
Елбасы сонда бекер қуанбаған
Шикізаттың шылау­ы­нан арылып, тұтынушыларға дайын өнім ұсыну бұл нағыз егемендіктің, дербестіктің айқын белгісі еді.
Салтанатты митингіде Нұрсұлтан Әбішұлы сөз сөйледі:
– Бүгінгі оқиға ерекше мәнге ие
Жезқазған мен Балқаштың мысы ұзақ уақыт арзан бағамен сатылып келгендігі еш құпия емес
Енді басқаша болады
Шетел инвесторларының, әсіресе АҚШ инвесторының біздерге деген дұрыс көзқарасының арқасында Қазақстан тарихында мыс ширатпасын өндіретін маңызды нысан іске қосылды
Мұнда жүздеген адам еңбек етеді, бұрын беймәлім жаңаша өнім бере бастайды
Ал бара-бара мыстан жасалған сымдар шығарылады
Сонда Жезқазған мен Балқаш мысын әлденеше есеге дейін қымбатқа сатуға болады
Мұның өзі адамдардың жалақысына, өндірістің дамуына ықпал етпек.
Жиналған жұртшылық шын жүректен ақтарыла шыққан сөзді зор ықылас қоя тыңдады.
Түстен кейін Елбасы жанындағы серіктерімен Жезді ауданына беттеді
Мақсат осындағы жаңадан ашылып жатқан тау-кен және балқыту ісі тарихы мұражайының жұмысымен танысу.
Мұражай көп жерлерде бар
Көбісі бір-біріне ұқсас
Ал енді мұнда көптің бірі емес, Мемлекет бас­шы­сының өзі келетін болғаннан кейін аса құрметті қонақты ең болмағанда бір өзгеше жәдігерлермен таңдандырған дұрыс қой
Жезқазған облысының әкімі Қажымұрат Нағ­манов осы туралы алдын ала мұражай жетекшісі Мәкен Төрегелдинмен пікір­лескенде, Мәкен ағамыз былайша ойын білдіріпті: «Сіздің ойыңызды түсініп тұрмын
Біз де қам жасап жатырмыз, Ұялмай көрсететін бағалы жәдігерлеріміз көп
Дегенмен де, бір жұмысымыз бар
Ежелгі балқыту пешін салып жатырмыз
Елбасы келетін болса осыдан төрт-бес мың жыл бұрынғы әдіспен балқыма алу жайын көрсетсек
Егер осы жауапты міндетті Нұрекеңнің өзі орындап жатса нұр үстіне нұр…»
Бұған әкім ризашылығын білдіреді
«Мәке, бұдан маңызды ештеңе болмайды
Пешіңізді дайындай беріңіз» дейді.
Аспанды бұлт торлап тұрған
Аудан аумағына ене бергенімізде сіркіреп жаңбыр жау­ды
Елбасы көлігінен түсіп, қарсы алушыларға беттегенде, алдынан шыққан Мәкен ағамыз табиғаттың бүгінгі құбылысын да тілге тиек ете кетті.
– Биыл өңірде жөнді жауын болмаған
Даламыз шөліркеп тұрған еді
Сіз нұр алып келдіңіз, Нұреке, – деп жатыр адал ниетімен
Президент мұражай алаңына беттеп бара жатып, әңгіме арасында таяуда Меккеге барған сапарын еске түсірді
Ол жақта да көптен төбеден тамшы тамбаған екен
Сол күні жаңбыр жауып, аспан астын тап-таза нұрға бөлепті
Елбасының сапары жөнінде материал дайындаған тілшілердің де ауа райының осы өзгерісін қаламдарымен түртіп өткенінен біз де хабардар болатынбыз.
Алдымен көпшілікпен амандасып, содан соң мән-жайға қаныққан Елбасы аулада орналасқан балқыту пешінде бабалар әдісімен құйма құюға тәуекел етті
Осы көріністі жиналған қауым қызыға тамашалады
Теміртаудың алып комбинатының алаулаған ошағында шыныққан кешегі металлургке балқыма алу аса қиын емес секілді
Дегенмен, бұл әдіс басқа ғой
Жабайылау тәсілмен алынатын балқыма
Бұл ептілікті, білектің күшін де қажет етеді
Несін айтасыз, Елбасы ерледі
Қашанғы дағдысынша бұл жолы да сынақтан сүрінбей өтті
Ешқандай қиналмады
Әп-сетте пеште балқытылған металдан өз қолымен балға құйып шығарды
Айналадағылар сүйсініп, қол соғып жатты.
– Мына балға біздің мұражайдың ең бағалы жәдігері болады, – деді осы кезде мұражай директоры шаттанып.
Реті келгенде, Мәкен Төрегелдин жөнінде бірер сөз айта кетейік
Бұл кісі табаны күректей он бес жыл Жезді аупарткомының бірінші хатшысы болды
Ұлы Отан соғысына қатысқан
Майдандағы ерліктері үшін «І және ІІ-дәрежелі Отан соғысы» ордендерімен марапатталды
Зейнеткерлікке шыққан­нан кейін бірден осы мұражайды ұйым­дастыруды қолға алды
Ол кез қиын уақыт еді
Алайда ел ішіндегі абырой-беде­лінің арқасында мұражайға еліміздің әр түкпірінен көптеген құнды жәдігерлер жинады.
Президент бұдан әрі бөлме-бөлмелерді аралап, жәдігерлермен танысты
Әсіресе, үшінші залдағы экспозиция жанына көбірек бөгелді
Бұл бөлім Орталық Қазақстанның өндірісіне, Қарағанды металлургия комбинатына, «Қарағандыкөмір» көмір бассейніне арналған еді
Кім біледі, Нұрсұлтан Әбішұлының есіне Теміртаудағы жастық шағы, сол кездегі ұмытылмас күндер түскен болар.
– Бұл бөлім жаңадан жасақталуда
Әлі толықтырамыз, – деді мұражай басшысы.
Президенттің көмекшілері Н.Назарбаев мұражайға келгенде уақыттың тығыздығын ескеріп, ары кеткенде жарты сағат қана аялдай­тындықтарын сездірген
Олай ­болмады
Мұражайдағы саяхат бір сағаттан артық уақытқа созылды
Осының өзі Мемлекет басшысының мұражай жәдігерлеріне қызығу­шылық танытқанын аңғартып еді.
Елбасына тән қасиеттердің бірі – қолтаңба қалдыруға байланысты көптің өтінішін жерге тастамайтындығы
Сол мезетінде ризалық сезімін қағаз бетіне түсіріп кетеді
Бұл жолы да сөйтті: «Қазақ елінің өндіріс атасы болып саналатын Жезді өңірінің тарихы келер ұрпақтың есінде сақталуы өте қажет
Осыған жұмыс істеп, музей ұйымдастырған азаматтардың еңбегі өте зор
Оларға таудай рахметімді айтамын
Қазіргі егемен еліміздің мақтанышы металдар болып саналады
Осы өндірісті өркендете беру біздерге міндет
Музей қызметкерлеріне, Жезқазған, Жезді өңірінің халқына баянды бақыт, қуанышты болашақ тілеймін
Н.Назарбаев.
3-қараша, 1994 жыл».
Елбасының өндіріс атасы деген сөзінен бұл аймақтың тарихын жақсы білетіндігі байқалатын еді
Жезді өңірі атының өзі әйгілеп тұрғанындай металл тарихына бай
Тіпті басқасын айтпағанда, байырғы балқыту пештерінің өзі көп жайтты аңғартпай ма? Ежелгі балқыту пештері дегеніңіз – осы өңірде біздің заманымызға дейінгі ІІ-І мыңжылдықтарда, яғни бұдан 4-5 мың жыл бұрын өркениет болғандығының, материалдық мәдениеттің дамығанының айғағы
Металл өндіру алғаш осындай көрік-пештерден басталған
Қазіргі металлургия өндірісінің технологиясы сол балқыту пештерінің жалғасы екендігі анық
Бүгіннің ерекшелігі ғылым мен техника жетістіктерінің енгізілгендігі
Тарихтан белгілі, қазіргі қазақ сахарасын кезінде массагеттер жайлапты
Зерттеушілер атақты тарихшы Геродоттың мына сөзін мысалға келтіреді: «Массагеттердің өмір сүру үрдістері де, киім-киістері де скифтердікіне ұқсас
Олар жаяу сапқа тұрып немесе атқа мініп соғысады
Ұрыс қарулары садақ, найза, айбалтадан тұрады
Олардың барлық қару-жарақ, дүние-мүліктері алтын мен мыстан жасалған
Найза мен жебенің ұштары, айбалталары мыстан соғылған, ал бас киімдері, белдіктері және кіселері алтынмен әшекейленген
Олар сондай-ақ астарындағы аттарын да мыс қалқан­дармен қорғайды
Ал жүген, өмілдірік сияқты ат әбзелдерін саф алтын қондырып, әсемдейді… Ол жақтын алтыны мен күмісінде есеп жоқ…»
Осы сөздерден-ақ көп нәрсеге қанықпаймыз ба?
Президент сапар соңында:
– Мұражайдың орталықтан сәл оқ­шалау орналасқаны болмаса, еліміздегі тау-кен ісі, әсіресе металлурия тарихын на­сихаттайтын бірден-бір орын екен, – деген ойын білдірді.
Сосын қатар келе жатқан облыс әкіміне бұрылып:
– Мұражай көңіл бөлуді қажет ететін секілді
Назарыңа алғайсың, – деді.
Қ.Нағманов та жедел:
– Міндетті түрде көмек болады, – деп жауап берді.
Елбасы тапсырмасының нәтижесі болар Жезді мұражайы кейінгі уақытта өңірдегі көпшілік жиі келетін белгілі орынға айналды
Мұражай негізінен 7 экспозициялық залдан және ашық аспандағы экспозициялық алаңдардан тұрады
Арнайы алаңдарда қомақты, ірі жәдігерлер: тау-кен, металлургия өндірістерінің техникалары мен механизмдері, кен тасымалдау құралдары, үлкен мөлшердегі кен жыныстарының үлгілері орналастырыл­ған
12 мыңнан астам бағалы жәдігері бар мұра­жайдың ерекше назар аудартатын байлығы – ашық алаңда орын тепкен ежелгі мыс балқыту пештерінің жұмыс істейтін үлгілері
Жезді мұражайына Қарсақбай кентіндегі Қаныш Сәтбаев атындағы мемориалдық мұражай-үй де қарайды
Бұл үйде ұлы ғалым он екі жыл отбасымен тұрған болатын
1969 жылы мұражайға айналдырылды.
Республика Президенті 1998 жылы 25-тамызда Жезқазғанда болғанда да «Қазақмыс» корпорациясының мұражай-көрме кешенін тамашалағаны бар
Қазір Қ.Сәтбаев атындағы тарихи-өндірістік мұражай аталатын бұл мекеме құнды жәдігерлерге бай
Бұл мұражайға кірген адам мысты өңірдің өткен кезеңдерін көз алдынан өткізумен қатар, ел тарихына да жан-жақты қаныға алады
Қазақстанның жерасты байлығы қандай екендігіне осы жерде тұрып-ақ көз жеткізесіз
Елімізде өндірілетін минералды заттардың дені мұражай сөрелерінде орын тепкен.
Сол жылы Елбасының сапары Жезқазған мысының жетпіс жылдық торқалы тойына дөп келген еді
Бұдан жетпіс жыл бұрын Қарсақбай металлургия зауытында еліміздің алғашқы қара мысы алынған болатын
Көрмелерді аралап, өндірісті өңір жайлы деректі фильмді көрген Елбасы айтулы оқиғаны да ұмыт қалдырмай, мұражай кітапшасында қалдырған қолтаңбасында мұны да ескере кетті
Қолтаңбада мынандай жазу бар болатын: «Барша Жезқазған жұртшылығына зор бақыт, денсаулық тілеймін
Биылғы Жезқазған мысының 70 жылдық мерекесі құтты болсын! Жеріміздің бар байлығы – ел игілігіне жұмсалсын».
Мемлекет басшысының мұражай қызметін ерекше бағалайтындығының жарқын көрінісі – өткен жылы Астанада Ұлттық мұражай шаңырақ көтерді
Оның ашылуы­на Елбасының өзі қатысты, жылы лебізін білдірді
«Ұлттық музей біздің ұлттық рухымызды көтеру жағынан ғана емес, елімізді әлемге таныту тұрғысынан да белгілі болады
Біздің тарихымыз мақтан етуге лайықты
Ерлік пен елдіктің тарихы
Мыңжылдықтар қойнауынан бастау алатын қазақ шежіресі адамзат тарихының ажырамас бөлігі» деген Мемлекет басшысы тарихи жәдігерлерімізді лайықты деңгейде ұлықтап, отандастарымызға ғана емес, шетелдік қонақтарға да таныстыра білуіміз керектігін шегелеп айтқан еді
Елбасының сапарларға шыққанда жергілікті жердегі мұражайға соғып, оның жұмысымен танысуды не себепті парыз санайтындығы осы сөздерінен-ақ аңғарылатын.
…Айтпақшы, Елбасы өз қолымен құйған балға жөнінде
Ол қазір Жезді мұражайының төрінде тұр
Марқұм Мәкен ағамыз біліп айтқанындай, расында да ең маңызды жәдігерлер қатарында
Қалай дегенмен де, Қазақ елінің Тұңғыш Президентінің қолынан шыққан бағалы бұйым ғой…
Нұрперзент ДОМБАЙ
