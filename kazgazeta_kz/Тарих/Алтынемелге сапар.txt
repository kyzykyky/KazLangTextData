Шоқан Уәлихановтың туғанына 180 жыл толуына орай Сүлейман Демирел университетінде Қолданбалы лингвистика зертханасы мен Қазақ филологиясы кафедрасы және ғылымға қызығушы Academ klub студенттерінің ұйымдастыруымен «Шоқаны бар ел – шоқтығы биік ел!» атты апталық өтті

Шоқан Уәлихановты білем дейтіндер көп болғанымен, ол жайлы сұрай қалсаң мандытып жауап бере алмайтындар жетерлік
Сондықтан отызға тола қоймаған бозбаланың қалай зерттеушіге айналғанын зерделеп, оның ғылыми мұраларымен жақын танысатын, ғалымның суретшілік, саяхатшылық қырларын жете бағалайтын апталық жасайық деген шешімге келдік.
Алдымен шоқантанудан ин­тенсивті курс өткіздік
Уни­верситет теледидары­нан Шоқанның біз біле бермейтін нақыл сөздерін жүргізе отырып, салған сурет­терін қабырғаға ілдік
Осылайша студенттер бір жарым ай шоқантанумен айналысып, ғалымның ішкі дүниесіне жақындады-ау дегенде апталық басталды
Ашылу салтанатында сөз алған академик А.Жұмаділдаев, профессорлар Д.Ысқақұлы, И.Әйтімбеттің пікірлері шоқантанушыларға ерекше ой тастады
Шоқан жайлы деректі фильм айрықша әсер қалдырды
Әр күн студенттер үшін жаңалыққа толы болды
Шоқан мақалаларын оқыту үшін, викториналық сұрақтар, тест алынып, келесі күні жеңімпаздар марапатталды
Апталықтың соңғы күндерінде «Шоқан феномені қазіргі жастарды неге қызықтырмайды?» деген тақырыпта еркін пікірталас алаңы өтті
Шоқанның айналасындағы көп сұрақтарға жауап алу үшін шоқантанушы ғалым, Санк-Петербург, Мәскеу әскери мұрағатынан жинаған мәліметтері көп профессор Қайсар Құсайынұлымен кездесу өтті
Студенттерді Шоқан феномені қызықтыра бастағаны соншалық, олар кездесу-дәрісті сондай бір ыждаһаттылықпен тыңдап, көкейіндегі сұрақтарына аса бір қызығушылықпен жауап алды.
Шоқан сүйегі жатқан жерге тәу ету мақсатында, Алтынемелге, Тезек төренің ауылына жолға шықтық
Жол-жөнекей Шоқан мұражайына бет алдық.
Шоқан мұражайы Алматы-Сарыөзек жолында, Сарөзектен 23 шақырым жерде екен
Бұрынғы атауы – Көшентоған, қазір Шоқан ауылы деп аталады
Бұрынғы Тезек төренің ауылы
Алтын­емел ұлттық қорығының аумағында орналасқан, табиғаты ерен, қоңыр күздің өзінде көркемдігін жоғалтпай тұрған жер
Шоқан музейінің өзі сондай ғажап, сыртқы архитектурасының өзі ашылған кітап іспеттес, музейдің іші де аса бір жүйелілікке құрылған, киіз үй, басқұр, экпонаттарының орналасуы да көрнекті
Ішінде Шоқанның жүріп өткен жолын бейнелейтін қойдың 6 тонна жүнінен тоқылған карта ерекше көз тартады
Ол 36 шаршы метр қабырғаны алып, кіреберісте ілініп тұр
Жәдігерлердің ішінде өзі қолданған төрт қана заты бар
Олар – белдік, тостаған, кесе және қасығы
Қалғандары – көшірме.
Бізді қынжылтқаны – бір ай бұрын хабарласып, баратынымыз жайлы ескерткенмен, ол кісілер алыстан ат арытып іздеп келген студенттердің апталықта алған білімдеріне қосатындай ештеңе айтпады
Гид апайымыздың қарсы алу мәдениеті (киім киісі, сөйлеуі, т.б.) көңілімізден шықпады
Бізге таныс деректерді жаттап алған қалпы сыдыртып айтып шықты
Жаңа дерек қоспады
Мысалы, Шоқанның өзі қолданды деген парша белбеудің тарихын тәптіштеп неге айтып бермеске? Оның музейге қалай тап болғаны, ғалым мұраларын кім сақтап жеткізгені қызықты болар еді
Көшентоған ауылында өткен Шоқан өмірінің соңына қатысты деректер туралы жұмған аузын ашпады
Экспонаттар бізге «сөйлемеді», әйнектің ар жағына телміріп қарап-қарап өттік
Шоқан бізге алыс қалды
Біздің бас­ты мақсатымыз – Шоқанның өмірі мен ғылыми мұрасына жақындау еді
Бірақ Шоқан сол жәдігер қалпында қалды деуге болады
Оның жанын түсіну, жас ғалымның асқақ арманын ұғыну, жүрегіне жол салу – арманымыз сол арман күйі қалды
Музейден шыққаннан кейін өзен үстіне салынған көпір арқылы Шоқан Уәлихановқа орнатылған алып ескерткішке тап боласыз
Мүсін жота үстінде төменге қарап ойланып тұр
Ғаламат! Тамаша салынған
Шынымен алып тұлға ғой дейсің
Мұражай да, мүсін де Шоқанның 150 жылдығына арналып жаңартылып, жасалған екен.
Бұдан кейін біз ауылдан екі шақырым жердегі Шоқан Уәлихановтың бейітіне жол тарттық
Бейітке барар жолды гид-апайымыз сілтегенмен, бізбен бірге барғысы келмегені қынжылтты
Шоқанның бейітіне барар жол да, Шоқан ауылының кіреберісі де осы мұражай сияқты жөндеуден өткенде ғой десті балалар
Қара ағашты қуалай тартқан бір қара жол Шоқан бейітіне апарады
Өзге жұртта қыршынынан қиылған ғалымның сүйегі туған жерінен жырақта жатқаны өз алдына, кеңес дәуірі кезіндегі белгісіз солдатқа қойылатын ескерткіштерден еш айырмасы болмай, сұрықсыз тұр
Айналасы аттап кіре салатын темір шетпен қоршалған, есігі ашық (қапсырылған)
«Шоқан Уәлиханов 1835-1865» деген жазу бар
Әшейін бір қадалған қызыл тас
1958 жылдан бері тұр екен
Қапсырылған есікті итере салып, ішке кірдік

У-шу осы жерде басталды
Құран бағыштап, дұға ету үшін – Шоқан бейіті қайсы дейміз бір-бірімізге қарап! Бұрышта үстіне шөп өскен үйінді қабір жатыр (Шоқан сүйегі сол үйіндіде деу мүмкін емес)
Ал ортада жермен-жексен етіп құйылған тасқа шаншылып жаңағы «белгісіз солдат» ескерткіші
Басқа ештеңе жоқ
Студенттер Шоқан сүйегі үйінді астында дейді! Ол жерде Шоқан жерленген деуге ауыздары бармай тұрса да
Өйткені 30 шаршы метрдей жерде басқа кісі сүйегі жатыр деген белгі көрінбейді
Біраз абдырап, сосын үйілген топыраққа бағыштап, Құран оқыдық
Көңіліміз орнықпай, музей директорына телефон соғып сұрағанымызда Шоқанның сүйегі әлгі жермен-жексен құйылған тастың астында екенін бірақ білдік! Сөйтіп, біз Тезек төренің інісі Көшентоғанның басына, арқамызды Шоқан қабіріне беріп құран бағыштаппыз
Кіреберіс алдымызда мәрмәр тасқа қашалып, арабша және кирилше жазылған сөзді оқысақ та осылай жасаппыз
Бұл тасты Түркістанның генерал-губернаторы К.П.Кауфманның бұйрығымен сәулетші П.Зенков 1881 жылы қойдырғанын бізге музей қызметкері айтқан еді
Мәрмәр тақта Екатеринбургтен Омбы-Семей жолы арқылы келген
Тақтадағы жазуда: «Бұл жерде 1865 жылы дүниеден өткен штабс-ротминстр Шоқан Шыңғысұлы Уәлихановтың сүйегі жатыр
Бұл ескерткішті Уәлихановтың ғылымдағы еңбегі ескеріліп, Түркістан генерал-губернаторы Кауфманның тілегі бойын­ша генерал-лейтенант Колпаковский 1881 жылы орнатты» делінген
1865 жылы Шоқан қайтыс болғаннан кейін бұл жерге күмбез орнатылыпты
Құм мен балшықтан соғылған күмбез жаңбыр мен желден мүжіліп, құлап қалған
Бірақ құлағанға дейін Потанин Шоқан досының басына арнайы іздеп келгенде осы күмбездің суретін салыпты
Әдемі күмбез
Сурет музейде тұр
Шоқанның о бастағы бейіті төрт құлағы шығарылған, төбесінде күмбезі бар, шығыстық өрнекпен көркем көтеріліпті
Осы мазарды қалпына келтіргенде ғой…
Құлазыған көңілімізді мазардан шыға берістегі ақ дуал одан ары түсірді
Дуалдың арты – қоқыс.
Қайран Шоқан «Қазақ молалары мен жалпы көне ескерткіштері жөнінде» деген де мақала жазып үлгерген
Сонда: «Көбінесе мола деп қарапайым, сүреңсіз төбешікті, ұсақ тас үйіндісін немесе балшықтан соғылған тұрпайы ескерткішті атайды… Маңызы төмендеу молалар тұтас күйінде конус, төрт бұрышты пирамида түрінде соғылады да, кейде үстіне шошайған қосымша бұтақ қойылады немесе пирамида сатылана салынады..» (Уәлиханов Ш
Алтыншаһарға сапар Алматы: Атамұра, 2006
23-24 бб.) депті
Құдды өзінің моласын сипаттап тұр
Бірақ ғалым ондай моланы емес, «қазақ моласы мен оның төңірегінен қазақтың бар мәнер талғамы, архитектурадағы өнері, оюы мен бейнелеу салты байқалғанын» (осы еңбектің 23 б.), «жан-жағы 30 сажынға, биіктігі 6-7 аршынға, қабырғасының қалыңдығы 8 вершокқа теңелетін» бейіттер «қазаққа көбірек ұнайтынын, өйткені ол үшін зәулімдік – заттың сәулетті болуының бірінші шарты» (осы еңбектің 24 б.) екеніне тамсанған
Мұны оқып, мұ­сыл­мандық көп зираттардың біреуін Шоқанға неге бұйыртпадық деген ой маза бер­мейді.
Сүлейман Демирел университетінің «Қазақ филологиясы» кафедрасы 2013 жылдан «Ұлылар еліне саяхат» жобасын іске асырып келеді: 2013 жылы Абайдың туған жері – Жидебайға, 2014 жылы Мұқағали Мақатаевтың ауылына, Жамбылдың музей-үйіне студенттерді танымдық саяхатқа апардық
Сонда Абай ауылында Абай мен Шәкәрімге арналған мәрмәр тастан қаланған ескерткіш-белгілерді көріп, Ұлы тұлғалар мәңгі жасайды деген осы екен ғой деп риза болып қайтқан едік.
Ал бұл жолы… Біздің бұл жазғанымыз тиісті орындарды ойландырар
Шоқан бейіті, оның айналасы күтімді, жанашыр­лықты қажет етіп-ақ тұр.
Құралай Күдеринова,
Сүлейман Демирел атындағы университеттің доценті, филология ғылымының докторы
Алматы облысы
