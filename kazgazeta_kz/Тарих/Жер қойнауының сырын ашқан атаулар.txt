
Қуат Сапаров, 
Л.Н
Гумилев атындағы Еуразия ұлттық университетінің профессоры, география ғылымының докторы,
Қазақстан Журналистер 
одағының мүшесі
Топонимикалық зерттеулер өте күрделі, көбінесе география, тарих, лингвистика, ал кейде археологиялық салалардағы білім көздерін зерделеуді қажет етеді
Бұл орайда көптеген топонимдер жергілікті геологиялық құрылым, тау жыныстардың құрамы, пайдалы қазбалардың және т.б
өзіндік белгісі болып табылатынын да айта кеткеніміз жөн
Өйткені пайдалы қазбалардың жергiлiктi топонимдерде бейнелеуiнде, тарихи-археологиялық геологиялық негiздеме бар
Сонымен қатар кен қазба, байлықтарға байланысты топонимдер жүйесі географиялық атауларды маңызды сипаттармен толықтырып, геологтарға кен көздерiн ашу кезеңдерiнде қажеттi дәрежеде мағлұмат бере алады.
Әлемдегі әрбір ұлттың өз тарихында кие тұтатын географиялық орындар бар
Ол жерлердің киелігі сол халықтардың шығу ошағы немесе ұлттық мәдениеттің, елдіктің ошағы болуына байланысты болса керек.
Қазақ халқының тарихында мұндай жерлер өте көп
Бұл орайда Сарыарқа өңірі­нің Ұлытауы мен Көкшетау, Қарқаралы, Қызыларай мен Шыңғыстау, Баянауыл мен Ерейментау жерлерін ерекше атауға болады.
Ежелгі қазбалар барлық Орталық және Солтүстік-Шығыс Қазақстан бойынша кең жолақ түрінде таралып, дала зонасы бойынша Көкшетау тауларынан Бетпақдала шөлдеріне дейін, Майқайыңнан Солтүстік Балқашқа дейін созылған
Мұнда көптеген кен орындары, үйінділер, қазындылар мен шахталар сақталған
Олардың ішінде ірі кен орындары – Жезқазған, Қаражал кешендері, Солтүстік Балқаш маңы, Қарқаралы, Баянауыл, Қарағанды далалары, Солтүстік Бетпақдала кен орындары болып табылады
(А.Сейдімбек
Қазақ әлемі
Этномәдени пайымдау
Оқу құралы
– Алматы: Санат
1997
-464 б.)
Баянауыл – Орталық Қазақстанның көне металлургиясы дамыған ошақтарының бірі
Көне руда өндірушілердің мекендері Милықұдық, Бестөбе, Сорқұдық, Айнакөл, Жолымбет, Ескіжұрт, Жосалы, Тағыбайбұлақ, Суықбұлақ, Мырзашоқы, Бұғылы, Шортандыбұлақ, Есіл өзенінің бойында көзге түседі
Отпен уатумен қатар үңгіме де пайдаланылды, оның ізі Жезқазған маңында сақталған.
Ежелгі қазба орындары Баянауылдың солтүстігі мен солтүстік шығысындағы Кайдауыл және Жамантұз бекеттерінің маңымен Майқайың және Екібастұздың жанында орналасқан
Бұл ауданда мыс кені бар екі ескі шұңқыр түрінде көрінген ежелгі Қайрақтас кен орны, кейде мысты жасыл немесе көк басқан порфирдегі Жосалы мыс кендері бар үйінділі ескі кен орындары Ақбидайық және Қарабидайық қоныстарында орналасқан
Олардан батысқа қарай Майқайында атақты Алтынқазған және Балаарқалық кен орындары орналасса, батысқа және солтүстік батысқа қарай Екібастұз ауданында Қызылқайнар, Қызылқұдық, Елемес, Екітөбе мыс кен орындары белгілі
Екібастұздан батысқа қарай Шідерті өзенінің бойында мыс кендері бар ескі шұңқырлары сақталған Жанғабыл, Шақшан және Жамбасқұдық ескі кен орындары шоғырланған
Баянауыл тауларынан батысқа қарай орналасқан ежелгі кен орындарынан ең белгілері Мырзашоқы, Сарытөбе және Шақпақтас
Олардың біріншісі Баянауылдан оңтүстік батысқа қарай 10 км, екіншісі 23 км, ал үшіншісі 45 км жерде орналасқан
Ең ірісі Шақпақтас кен орны болып табылады (Ә.Марғұлан).
Қола дәуірінің қазбаларына Баянауыл ауданының Әулиелі Қызылтау тауларында бір-бірінен ұзақ емес қашықтықта орналас­қан Жосалы және Үрпек кен орындары жатады.
Жосалы – Әулиелі Қызылтау тауының солтүстік шығыс жағындағы жазықтықта орналасқан ұзындығы 9 км созылған атақты мыс пен алтынның кен орны
Мұнда қола дәуірінің әр кезеңінде өндірілген шұңқырлар тізбегі орналасқан.
Осылайша, Орталық Қазақстан архео­логиялық экспедициясының көпжылдық зерттеулері нәтижесінде Сарыарқада ежелгі металлургиялық өндірістің дамуының негізгі аудандары зерттелген
Олардың қатарында қазіргі Баянауыл маңындағы ежелгі металлургия ескерткіштері де жатады
Байтақ дала төсін мекен еткен ұрпақ көшпелі мал шаруашылығының ырғақты жүйесіне түскенге дейін отырықшы болып келгені Андрон, Бегазы-Дандыбай мәдениетінің айғақтарынан аян
Бір ғана Орталық Қазақстан өңіріндегі Жезқазған, Саяқ, Ақшатау, Кеңгір (Кен үңгір), Мыңшұңқыр, Қырыққұдық, Милықұдық, Сорқұдық, Айнакөл, Бестөбе, Жосалы сияқты жер аттары сол алыс заманның қам-қаракетінен қалған жаңғырық, белгі іспеттес (А.Сейдімбек).
Археологиялық және тарихи зерттеулер Ұлытау төңірегінде қайнаған өмірдің, гүл­денген мәдениеттің, талғампаз өнер­дің көне заманнан бері қарай үзілмей жал­ғасып жатқанын айғақтап берді
Біздің заманымыздан көп бұрын Ұлытау өңірін­де кен-қазба жұмыстарының ай­рық­ша дамығанына нақтылы айғақ-дә­лелдер бар
Арабтың белгілі географы әл-Идрисидің жазуы бойынша Ұлытау төңірегінен өндірілетін алтын, күміс, жез сияқты тауарларды Шаштың (Ташкент) саудагерлері арзан бағаға алып, әйгілі Ұлы Жібек жолының бойындағы керуеншілерге еселеп сататын болған
Бұл тауарлар одан әрі Батыс пен Шығыстың елдеріне тарап отырған.
Торғай-Ұлытау өңірінде кездесетін Үлкен Жезді, Бала Жезді, Жезді кенті, Жезқазған қаласы, Алтыншоқы тауы, Кішіборлы көлі, Шақ­пақ тауы, Көміртас қыраты, Теміркөл және Тастемір қоныс атауларынан пайдалы қазба, тау жыныстарының құрамы және кен орындары жөнінде мол ақпарлар алуға болады.
Пайдалы қазбаларға бай жерлерді мекендеген біздің ежелгі ата-бабаларымыз (көне түрік халықтары) атауын берген топонимдерді әлеуметтік-тарихи және экономикалық тұрғыда зерттеу лайықты деп білеміз.
Металл өндірісіне байланысты қазақ тілінде күні бүгінге дейін сақталған сөздердің де аңғартары мол
Кен, кеніш (жер асты қазынасы), кенші (руда қазушы), кен ошағы, кенқазған (рудник), кен шоқы қалайы, қалайышы, қалайылау, қола, қолаба (металл құймасы), мырыш, мыршым (мырыштан жасалатын ойын құмалағы), қорғасын, жез (сары жез), мыс (қызыл жез), бақыр (қара қоңыр жез), міне, осы сияқ­ты атаулар кәсіптің тіліміздегі айғағы, жаңғырығы іспеттес.
Металл өндірісіне бірден-бір қажет отын қызуы мол көмір екені мәлім
Қазақ көмірдің не екенін, оның қадір-қасиетін есте жоқ ескі кезден білген
Бұған ең алдымен «көмір» деген сөздің өзі айғақ
Өйткені «көмір» сөзінің түп-төркінінде халықтың геологиялық түсінігі жатыр
Қазақта «көм», «көму», «көмілген» деген сөздердің бәрі де не нәрсенің болсын жер қойнында болатындығымен байланысты айтылады
Ал көмірдің тек қана жер астында болатындығы белгілі.
Барлық ғұмырын Жезқазған өңірінде кен барлау саласында өткізген, академик Қ.И.Сәтбаевты сол аймақтағы жер-су, аттары өзінің геологиялық ізденістеріндегі, минералды пайдалы қазбалардың аттарымен байланысты болғандығы ерекше таңғалдырды
Мысал келтіретін болсақ: Майтөбе, Кенді, Ақтау, Борлықтау, Жезқазған, Жезді, Қорғасын, Көмірлі, Мыс­бұлақ, Алтынбел, Сужанар … Бір ғажабы, осынау жерлердің бәрінен аттарына сай кен шыққан.
«Пайдалы қазбалардың орнын барлау барысында Қаныш Имантайұлы тек кейінгі кезеңде ғана кең өрістей бастаған жаңа ғылым – топонимиканың әдіс-тәсілдерін мол пайдаланды
Туа біткен географтар – көшпенділер өздері ғұмыр кешкен өлкедегі жер аттарын таңданарлықтай дәлдікпен және терең мәнділікпен қоя білген
Көшпендінің баласы, ойлы ғалым өзінің Қазақстан жеріндегі аса бай кен орындары туралы болжауларына дәйектемені өлкенің топонимикасынан таба алды
Мысалы, Жезді, Кеңгір, Қорғасынтау, Теміртау, Кеңқорытқан, т.б
атауларында бұл жерлерде тау-кен ісінің ертеден өріс алғанын көрсететін айқын дәлел бар.
Көрнекті ғалым Қаныш Сәтбаевтың қойын дәптерінде мынандай жазу бар: «Мыңшұңқыр
Демек бұл жерде байырғы кен қазба орындары болған
Анықтау керек
Қаратас
Халық ұғымында былай деп темірді емеурін етеді
Көктас
Былай аталған жерде мыс бар деп топшылауға болады
Алтынтапқан атауы – алтынның бар екенін аңғартады
Әрине тегін емес, Жезқазған
Демек, жез өндірілген жер деген сөз
Жыланды
Түсті металл рудасы бар болу керек» деген жазу бар.
Қорыта келгенде, қазақтың география­лық атаулары Қазақстанның кең байтақ аумағының ерекшеліктерін (жер бедері, гидрография, жануарлар әлемі, климат, өсімдіктер мен топырақтар) бейнелеп қана қоймай, таңғаларлық дәлдікпен олардың өте ұсақ бөліктерін, ал кейде геологиялық құрылымдар мен пайдалы қазбалардың кездесетінін көрсетеді.
Жергілікті топонимдердің маңызды ерекшеліктері болып олардың пайдалы қазба кен орындары туралы ақпараттар беруі және кен орындарын іздеудегі рөлі болып табылады
Сондықтан да геологиялық және басқа да карталардағы топонимдерінің өзгертіліп жазылуына жол бермеу керек
Себебі, олар ғылымда үлкен маңызы бар топонимдердің жойылып кетуіне әкеліп соғады
Керісінше, Қазақстан аумағы үшін топографиялық, геологиялық, геомор­фо­логиялық, гидрогеологиялық және басқа да карталарды құрастыру үшін жергілікті географиялық атауларды толық және дәл анықтау жұмыстарын жүргізу қажет.
Пайдалы қазбалардың жергiлiктi топонимдерде бейнелеуiнде, тарихи-археологиялық геологиялық мән бар
Бұл кен орындарының геологиялық қорын анықтап, өзге де кен орындарын ашуға мүмкiндiк туғызады
Кен қазба, байлықтарға байланысты топонимдер гео­гра­фиялық атауларды маңызды сипат­тармен толықтырып, геологтарға кен көздерiн ашу кезеңдерiнде қажеттi дәрежеде мағлұмат бере алады.
 
