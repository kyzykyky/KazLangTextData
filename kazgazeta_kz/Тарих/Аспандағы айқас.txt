«Соғыс!» деген сұмдық хабар Чита қаласында кіші әуе командирлерін даярлайтын мектеп ­курсанттарын да елең еткізді
Курсанттар қатарында Шайыр ауылында туып, Форт-Шевченко қаласында білім алған шаруа баласы Бегейбай Ахме­тов те бар еді
Алғашында орыс тіліне шорқақ ол келе-келе тілді де, әскери амал-тәсілдерді де жете меңгеріп алды.

1941 жылдың шілде айының аяғында Украина аумағында төрт моторлы бомбалаушы, ұзаққа ұшатын «ТБ 3» атты ұшақтың радист – атқышы болып жаумен аспандағы айқасқа кірісті
Күні-түні жау әскерлері мен техникасын, қоймаларын атқылап маза бермеді
«Сол күндерде, – деп есіне алады екен Бегейбай ақсақал, – біз түнде төрт-бес рет жау шебінен өтіп, оның тылдағы қалаларын да өртке орап жүрдік»
№250 әуе полкіндегі Б.Ахметовтердің экипажы полктің мақтанышы болды
Олар өзге қаруластарымен бірге жауды Смоленск бағытында екі ай бойына алға жылжытпай қойды
Мәскеу түбіндегі тарихи шабуылға белсене қатысты
Ленинград, Сталинград іргесіндегі жеңістерде де лайықты үлестері бар
Донбасты азат етуде де табандылықтарымен көзге түсті
Сондықтан да болар №250-інші полкі Қызыл Тулы Сталинград – донбастық 4-інші гвардиялық әуе полкі деген құрметті атаққа ие болды
Соғыс шығынсыз болмайды
Бірде жаудың «МЕ-110» истребителімен түнгі шайқаста «ТБ-3» өртеніп, экипаж мүшелері парашютпен түскенде ұшақ командирі, аға лейтенант ­Казаков қаза табады
Штурман Чумаков пен Бегейбай жау тылынан сытылып шығып, Брянск орманындағы партизан отрядына қосылады да, көп ұзамай өздерінің полктерін тауып алады.
Мұнан соң Бегебайлар «ЛИ-2» ұшағына отырып, Кавказ, Анапа және Керчьті азат етуге қатысып, жауды өз ұясына қарай өкшелей қуады
«ЛИ-2»-нің жаңа командирі Константин Гладкихтың басшылығымен КСРО аумағын азат етуге қатысқаннан кейін, фашизмнің езгісіндегі халықтарды гитлершілдердің шеңгелінен босатуға атсалысады
Варшава, Ясса, Бухарест, Берлин… – ұшқыштың жорық жолдары міне, осындай.
Б.Ахметов ақырғы әуе шайқасын Берлинде аяқтады
Ұлы Отан соғысының сол бір қаһарлы жылдарында ол қатысқан экипаж 250-ден астам рет жауға қарсы шабуылға шықты
Сол жылдарда оның омырау­ын­да І-ші дәрежелі «Отан соғысы», «Даңқ» ордендері және «Ерлігі үшін», Ленинградты, Сталинградты, Кавказды қорғағаны үшін медальдары жарқырап, Жоғары Бас Қолбасшының 18 рет алғысына ие болды.
1945 жылы 29-желтоқсанда Кеңес армиясы қатарынан елге оралар шақта №45076 авиация бөлімшесінің парторгі Беляев Бегейбай Ахметовке берген партиялық мінездемесінде бөлімшедегі жастар ұйымының бюро мүшесі, жас коммунист ретінде оған алғыс сезіміне толы жылы лебіздерін білдірген екен
Бұл құжаттар майдангердің үйінде күні бүгінге дейін сақтаулы.
Бегейбай Ахметовтың жорық жолдары туралы бізге ұлы Болатбай әкесінен қалған жазбаларын, құжат­тарын алдымызға жайып салып, ерекше тебіреніспен әңгімелеп берді
Б.Ахметов Маңғыстау ауданынан шыққан жалғыз әскери ұшқыш болды
Елге қайтып оралғаннан кейін ол колхоз төрағасы, аудандық кеңес ат­қару комитетінің бөлім меңгерушісі, аудандық тұтынушылар одағының төрағасы қызметтерін абыроймен ат­қарды
1991 жылы 74 жасында өмірден озды
Оның ұрпақтары бұл күнде әке өне­гесін қастерлеп, бақытты ғұмыр кешуде.
Аллаберген Қонарбаев
Маңғыстау облысы
Маңғыстау ауданы
