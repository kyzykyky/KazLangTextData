Нұрлытай ҮРКІМБАЙ
Осы жазбамыздың тақырыбы ақын Серік Мақұлбекұлы Қалиевтің «Ынтымаққа ынтығу» атты 2014 жылы жарық көрген жыр жинағынан алынып отыр
Өлең «Жерұйық» деп аталады
«Қазақстан» атты ата-баба мекенін әлемнің әр түкпіріндегі елдермен салыстыра келіп, жыр авторы:
«Қазақтың жері қаз басқан күннен тұғырым,
Ризамын мәңгі осында өтсе ғұмырым!» дейді тәуелсіз елінің қасиетті топырағын басып жүргеніне зор шүкірлік еткен тілекпен
Жүрегі «елім, жерім» деп соққан қаламгер үшін қазақ жерінің қай пұшпағы да- оның «кірін жуып, кіндік қаны тамған жері»
Сондықтан да,
«Жетісу, Арқа, Атырауым мен Алтайым,
Көзіме ыстық Көкшедегі ару тал, қайың, – деген ақынның жүрекжарды қуаныш-мақ­та­нышы сіздің де жан дүниеңізде жаңғыра қайталанатындай
Сіздің де жүрегіңізді нұрға бөлейтіндей.
«Ұрпағы ұлы жұрттың, сақ бабаның,
Мен көрдім, бүгін алға аттағанын.
Көк туым Ақ Ордадан желбіресе,
Көк дауыл кеуде кере мақтанамын».
«Қазақпын тілімменен, ділімменен,
Пайғамбар алып келген дінімменен.
Елім менің біледі, белім менің
Алладан басқа алдында бүгілмеген.»
Бұл – «Қазақстан» атты жыр жолдары
Бағамдап қарасаңыз Жаратушы Иеміздің аса қамқор, ерекше мейірімімен және шексіз жомарттығымен бізге сыйлап жатқан нығметтерінде шек жоқ
Есептесеңіз, санына жете алмайсыз
Ал енді, бідің әрқайсымызға, жеке-жеке және тұтастай халқымызға арнап беріп қойған сол ең басты нығметтерінің қатарында халқымыздың Тәуелсіздігі, еліміздің Егемендігі тұрғандығы айқын емес пе! Мұндай сыйға немқұрайды қарау, ол үшін сол нығметтерді беруші Иемізге шүкірлік етпеу өз кенереңнен шыққан, келер ұрпақтарыңның тамырына балта шабу болып табылмай ма!? Ал Мақұлбекұлындай шүкіршіл жүрек иелері болса, сонау Ақ Ордамыздың күмбезінде көк туымыздың желбіреп тұрғаны үшін «көк дауыл кеуде кере мақтанады»
Бүкіл халықтық бақытты жеке басының айтып жеткізгісіз қуанышындай қабылдайды
Осы ойын шегелей түсейін дегендей:
«Жер бетінде қаншама халықтар бар,
Мекені бар болғанмен, Отаны жоқ» деп, «Ел тәуелсіздігі» атты осынау ұлы байлығымыздың қадіріне жете алмастан, кекірік атып жүрген небір ұшқары ойлы отандастарына үлкен ескерту ойын жеткізеді «Бақытсыздар» атты өлеңінде
Елжандылық, отансүйгіштік қасиеттер тақыр жерге «өсіп шыға келетін», аяқ астынан пайда бола қалатын өткінші сезімдер емес қой! Ендеше, Серік Мақұлбекұлы осынау ұлы қасиеттерге алып барар жолдарға қалай нұсқайды екен!? Бұл ойымызға жауапты ақынның келесі жыр жолдарынан оқып көрелік:
«Көктем етіп көркейтсе де маңайын,
Көріп жүрміз өкпешілдің талайын.
Өшігуді қояйықшы өзгеге,
Кешірімді болайықшы, ағайын!»
Расында, тәуелсіздігіміздің келуімен өзінің отбасын, жеке қазан-ошағының маңайын «көктем етіп көркейтіп» алған, бір-екі күлше емес-ау, түрлі жолдармен мың күлшеге ие болған небір азаматтарымызды білеміз
Солардың базбірінің «маған мың бірінші күлше берілмей қалды» деп, өкпесі қара қазандай болып, жүрегі қарайғанша қабынып, «кегімді қайтару үшін қандай жолдармен осы қоғамымызда бүлік шығарсам екен?» деп жанығып жүргеніне куә болудамыз
Әшейінде қарапайым халықты есіне де алмайтын әлгі тұлғасымақ дереу тұрмысы төмендеу ағайындардың ортасынан табыла қалады
Олардың наразылығын өршітіп, тәуелсіз еліміздің ішінде іріткі салуға тырысады
«Ау, ағасы, мұныңыз қалай?» десең: «Мен әділдік үшін күресіп жүрмін» дейді міңгірлей
«Шын мәнінде әділдік үшін күресіп жүрсеңіз, біздің бәрімізді жоқтан бар етіп жаратқан, әрқайсымызға тиесілі несібемізді берген Жаратушы Иеміздің бұл жөнінде сіздей, біздей пенделеріне не бұйырғанына көңіл тоқтатыңыз
Ұлы заңдылық бойынша сіздің мың күлшеңіздің екі жарым пайызы, яғни қырық қойдан бір қой сондай кісілерге зекет ретінде тиесілі
Ал тағы бірнеше пайызы – садақа ретінде, ерікті түрде үлестірілгені абзал
Сонда ғана қоғамымызда әділдіктің үстем болуына сіз де өз үлесіңізді қосар едіңіз
Ел мүддесіне қарай тасада тұрып тас атқан сіздің дәл қазіргі тірліктеріңіз Отанды сүю бола қоймас» дейміз
Әлгі мың күлшелі азаматтың екі дүниедегі бақытын ойлап, осылай дейміз
Біріншіден, жүрген жерінде бүлік шығару сияқты күнәлі істерден оны тыйып, және қолындағы сынақ үшін берілген дүниелерінің мұқтаж замандастарына тиесілі шариғи бөліктерін дер кезінде үлестіруін есіне салып, ол кісінің күнәлардан, ауыртпашылықтардан арылуына көмектескіміз-ақ келеді
Алайда ондай пақырыңыздың мұндай ізгі тілегіңізді түсіне қоюы неғайбіл
Ал, аса Жомарт Иеміздің өзіне берген ырзық-несібелерінен сауапты да тиісті орындарға жұмсай отырып, тәуелсіз елімізде тұрақтылықтың одан әрі нығая түсуіне аянбастан үлес қосып жүрген ұлтжанды азаматтарымыз жайлы сөз басқа! Серік Мақұлбекұлының «Бауырлар» атты осынау өлең жолдарын оқи отырып, қоғамы оның маңайын «көктем етіп, көркейтіп қойса да» өкпешілдіктен сол қоғамына өлшеусіз залалдар әкеліп жүрген кейбір азаматтарымыздың қылықтары ойға оралғаны… «Бауырлар» жырында:
«Көк нөсерін көл етсе де жауындар,
Көк пен жерді сел етсе де дауылдар.
Пейілдерді пенделікпен тарылтпай,
Мейірімді болайықшы, бауырлар!
Болашаққа қол ұстасып барайық,
Ақиқаттың ауылын іздеп, табайық.
Кішірейіп кетпес ғазиз басымыз,
Кішіпейіл болайықшы, халайық!» дейді ұлты­ның болашағы үшін жаны шырқырай, алаңдаған ақын
Иә, расында, қарап отырсаңыз, бізге дәл қазіргі кездегі ең жетпей жатқан дүние – замандастарымыздың бір-біріне деген мейірімі, бауырмалдығы, бірінің алдындағы екіншісінің кішіпейілдігі.
«Ел болғанмен емеспіз ғой онша көп,
Сонда-дағы бөлінумен шаршап ек.
Өзімізге қалайтұғын нәрсені,
Тілейікші «өзгеге де болса» деп.
Ұлттың қамын жүректермен ұғынып,
Жұрттың жүгін көтерейік жұмылып.
Қаратайық Құбылаға жүздерді,
Таратайық адамзатқа жылылық!»
Серік Мақұлбекұлының «Бауырлар» өлеңіндегі елжандылыққа, отансүйгіштікке толы мұндай имани уәждері үшін шексіз алғысыңды білдіріп, ел тәуелсіздігін одан әрі нығайту жолында аянбай тер төкпекке құлшына түсетініңіз анық
Ақын өзінің осындай қалтықсыз сезімдерін келесі «Ауызбірлік» атты өлеңінде былайша түйіндей түскен:
«Отаншыл бол, кеудеңде от бар болса,
Ортада жүр, оңаша қап қалғанша.
Бөліну мен бөтендік қалағандар,
Бөлшектене береді жоқ болғанша.»
Дәл қазіргі кезде біздің қоғамымыз үшін ғана емес, жалпы жұмыр жер бетіндегі талай-талай елдердегі қиын түйіндердің шешімін табу жолында аталған жырдың көрсетер көмегі едәуір
Расында, әлем ахуалына бір сәт көз салсаңыз, азаматтары «қой» дегенге көнбестен, өршелене бөлінуге ұмтылған елдердің мемлекеттігі шайқалып, іргетасына бітелместей жарықшақ түсіп жатыр емес пе?! Мақұлбекұлы жаны шырқырай жүріп, сондай қасіреттерден замандастарын сақтан­дырғысы келеді
Тәуелсіздігіміздің тұғырын бекіте түсуге ұмтылады
Ақын Серік Қалиевтың «Көңіл терезесі» атты 2016 жылы жарық көрген жаңа жинағында «Ұлтыңды сүйсең…» деген өлеңі бар.
«Біреуді тыңдап, қуансаң «түзу жан ба» деп,
Сөзінен ісі жатады болып сәл бөлек.
Дәлелдеу де артық, дәл қазір біздің Отанға
«Мен болсам!» емес, «Ел болса!» –
деген ер керек.
Татулық деген таусылмас бақ қой тірлікте,
Сұрланып өңің, санаңда суық сыр бүкпе.
Ұлтыңды сүйсең, Ұртыңды бекер бұлтитпай,
Бұртаңды қой да, жұртыңды шақыр бірлікке!»
Ой елегіне салсаңыз, расында, «Елім ел болса екен!» –деп, халық мүддесі жолында жанын да, барын да салып жүрген ұлтжанды азаматтың «ел бірлігін, жұрт татулығын сақтау» деген тілегі өмірінің негізгі мәніне айналады емес пе! Ондай жанның ешқашан мынау бес күндік жалған дүниедегі материалдық дүниелер үшін «ұртын бекер бұлтитпайтыны да», «санасына суық сыр бүкпейтіні» де, демек «сұрланып өңі» кектене «бұртаңдамайтыны» да заңды дүние! Себебі мұндай азаматтар ел Тәуелсіздігін аса Қамқор Иеміздің біздің халқымызға берген өте зор нығметі деп біледі
Білгендіктен де шүкірін көбейте түседі
Ал шүкіршіл жүректе ешқашан дүниеге тойымсыздық, көрсеқызарлық, іштарлық, кекшілдік, бүлікшілдік сияқты кір-қоқыс нәрселер жиналмайды
Демек, пенденің жүрегінде не жасырынған болса, сыртқа сол көрініс береді екен
Ақын Серік Қалиев жүректердің қанағатқа, шапағатқа толуын ойлап шырылдайды.
«Бітпейтін сауық, жетпейтін байлық соңына,
Салпақтап еріп, шайтанның түспе торына.
Шыбындай жаның шырқырап ұлтты
шын сүйсең,
Жұртыңды баста Жұмақтың даңғыл жолына!»
Бұл ойлар Серік ақынның «Ұлтыңды сүйсең…» атты жырының түйіні іспетті
Әдетте, «санасына суық сыр бүгетіндер» өздерінің тойымсыздығымен шегіне ешқашан «жетпейтін байлықтың соңына түсіп», «бітпейтін сауықтардан» қолдары босамай, демек, «шайтанның түсіп торына», содан шыға алмай, сенделіп жүретіні ақиқат қой
Ендеше, Мақұлбекұлының елжандылыққа шақырып, ұлтжандылыққа үндеген әрбір өлең жолдарында әлгіндей жарымжан жүректі замандастарының тағдырына шын жанашырлықпен алаңдау, «мен ғана болсам» деп жаңсақ күн кешіп жүргендерді екі дүниенің бақытына қарай жетелеу атты асыл мұраты жатыр екен ғой! Ақынның келесі:
«Отанға осқырынсаң – көктемейсің,
Жарыла жаздап өтің өкпелейсің…», – деген жыр жолдары да осы ойымызға бұлтартпас дәлел сияқты.
«Өбектеп, өзі өсірген абыз-далам,
Төле би, Бұхар, Абай – нағыз бабам!
Солардан бізге жеткен сара жолды,
Ұрпаққа ұғындыру – парыз маған!» деп ағынан жарылады ақын «Парыз маған» атты жырында
Ғұламалардың айтуынша, адамгер­шілік қасиеттер жұмыр басты пенденің өзіне жүктелген жауапкершіліктерді қолынан келгенінше адал атқарып, өзіне тапсырылған ұлы міндеттерді орындаудағы жанкештілік амал-әрекеттері арқылы көрініс береді екен
Ондай жандардың сөзі мен ісі көбіне бір жерден шығып жатады.
Мақұлбекұлының «Ынтымаққа ынтығу» жинағындағы «Мұратым менің» жыры қолына қалам ұстаған ағайындарға ғана емес, ел мүддесі үшін тер төккісі келетін кез келген азаматтарымыз үшін де айқын бағдарламадай…
«Құлшынбаймын:
«Қаламмен құдық қазам!» –деп,
Қажетті жерде үндемеудің де өзі еңбек.
Алдыма мақсат қойғанмын айқын «жұртыма
Керемет емес, керекті өлең жазсам» деп.
Жарқылдап көзге түспей-ақ
қойсын жырларым,
Атаққа қарай атымның басын бұрмадым.
Кемерін керген арыны асау арна емес,
Бақшаға қарай бұрылып аққан жылғамын.
«Әрбір түп дақыл» түбіне сөзім бара алса!
Шөліркеп қалған «түйнектер» одан нәр алса…
Төрт көрпе төсеп, төрінен сайлап орынды,
Еркелетпей-ақ қойсыншы елім мені онша.
Қажетін қамдап өзімді өсірген қоғамның,
Өмірімді сүргім келеді нағыз адамша!».
Серік Мақұлбекұлының тілегі қабыл болып, «әрбір түп дақыл түбіне» жеткен әрбір сөзі үшін оған зор сауаптар тиесілі болғай! Пайғамбарымыз Мұхаммед (оған Алланың игілігі мен сәлемі болсын) сахабаларына айтқан бір сөзінде ­Жаратушысына шын иман келтірген жанның Отанының шекарасын күзеткен көздерінің тозақ отына күймейтінін ескерткен ғой
­Демек, елінің бірлігін, жұртының тұтастығын қорғаған пенде тозақ отына күймейді деген сөз! Бір Алланың көмегімен, ел Тәуелсіздігін, халық бірлігін, жеріміздің амандығын қорғау ­жолында қаламымен болсын, қаруымен болсын, әрбір өзінің адал іс-амалдарымен болсын үлес қосып жүрген отандастарымыздың барар жері Жәннат бақтары болғай! «Жұртына керемет өлең емес, керекті өлең жазуға» ниет етіп, сол жолда тер төгетін ұлтжанды азаматтарымыздың саны көбейе түскей! Жаратушы Иеміз бізге бұйыртқан осынау ел Тәуелсіздігі атты баға жетпес Бақытымызды Өзінің Ақыретіне дейін жалғасатын, бізге жіберген баянды нығметтерінен еткей! Әмин!
