2018 жылдың 13 қарашасында Алматы қаласынының Ұлттық кітапханасы мен А.Байтұрсынұлы атындағы Тіл білімі институтының ұйымдастыруымен Мағжан Жұмабаевтың 125 жылдығына арналған «Талмай, қайтпай қамал бұзған кемеңгер» атты халықаралық ғылыми-теориялық конференция өтті
Күннің суығына қарамастан, Мағжанды сүйетін қауымның конференцияға қалмай келгендігі байқалады, ірі ғалымдардан бастап оқушылар, студенттер, көпшілік қауым осы жерден табылды
Арнайы көрмеге М.Жұмабаевтың ХХ ғасырдың басында төте жазумен шығарылған еңбектері қойылды
Олардың ішінде 1922 жылы Орынборда шыққан «Педагогика», 1923 жылы Ташкентте шыққан «Бастауыш мектепте ана тілі», 1926 жылы Мәскеуде шыққан «Сауатты бол!» (ересектердің сауатты болуына қолқабыс болатын кітап), орыс тілінен аударған аудармалары, сондай-ақ осы уақыттардан кейінгі шығарылған құнды еңбектері қойылды
Мағжан Жұмабаевтың еңбектерін көріп, қолмен ұстап, ақынның энергетикасын сезінгендей болып, көңіл толқып, бойымызда қан ойнады.
А.Байтұрсынұлы атындағы Тіл білімі институтының ғалым хатшысы М.Е.Таубалдиев модератор болып жүргізіп отырды.
Конференция барысында Алаш зерттеушісі, ғалым, профессор Айгүл Ісмақова «Қазақтану және ұлттық код мәселелері» атты баяндамасында М.Жұмабаевтың ұлттық, халықтық педагогикасы туралы тұщымды сөз қозғады
М.Жұмабаевты биікке шығарған отбасылық тәрбие, білім ошақтары туралы тыңдарманды ұйыта отырып айтып берді
Оның жазған «Педагогикасына» жетер педагогика жоқ екендігін, Мағжанның педагогикасын басшылыққа алған адамның отбасында да, бала тәрбиесінде де жетістікке жетерін баса айтты
«Мағжанды керемет ақын деп дәлелдеудің қажеті жоқ, ол әлем классиктерімен қатар тұрған ақын!» — деген ойымен сөзін қорытты.
Филолог.ғ.д., проф
Т.С.Тебегенов «Мағжан – әлемдік классикалық әдебиеттегі түркі өркениетінің жыршысы», проф
А.Б.Салқынбай «Мағжан өлеңдеріндегі мән», Қыршегір Ахи Эвран университетінің аға оқытушысы Қабадайы Осман «М.Жұмабаевқа қатысты Түркиядағы шаралар», филолог.ғ.д
О.С.Жұбаева «М.Жұмабаев – қазақ тіл біліміндегі инновациялық парадигмалардың негізін қалаушы», магистрант Мырзағали Абай «М.Жұмабаевтың Мәскеудегі шығармашылық қызметі», А.Байтұрсынұлы атындағы Тіл білімі институтының ғылыми қызметкері Ахмет Әділет «Мағжан шығармалары Татарстанда» атты баяндамалар жасады.
Алаш зиялыларының кітаптарын қазіргі таңға аман-есен жеткізіп, көздің қарашығындай сақтап отырған  Ұлттық кітапхана қауымына айтар алғысымыз шексіз.
Г.Көбденова,
Д.Пашан 
