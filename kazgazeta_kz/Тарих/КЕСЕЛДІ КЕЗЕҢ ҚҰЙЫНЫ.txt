Кеселді кезең құйыны қайраткер әрі қаламгер Жүсіпбек Арыстановты да айналып өтпеді.
Биыл 1937 жылғы сталиндік репрессияға 76 жыл толып отыр
Басшы мен қосшы, кәрі мен жас жауапқа тартылып, жаппай қырылып-жойылып, ал тірі қалғандары «қара тізімге» ілікті
Ондаған жылдар бойы қоғам үшін күдікті болып есептелді, құқықтары шектелді
«Ұлтшыл», «халық жауы» деген жалған айыппен айдауға түсіп, ату жазасына кесілген ұлт ұлықтарының жеке өмірі, ұсталып кеткенге дейінгі және одан кейінгі тағдыры туралы тағы бір әңгіме қозғауға да бір бұл ілік.
Қазақстанда 1926 жылдан бастап ауылдарды кеңестендіру, халықты таптық жікпен айқынырақ бөліп, «Кіші Қазан» революциясын жасау, ұлт тұтастығы мүддесін күйттейтін алашордашылар және оңшыл ауытқушылар деп таңбаланғандарды қудалау, қызметкерлер көзқарасын большевиктік ыңғайға келтіріп, «тегістеп», «қырнау», қазақ өлкелік партия комитетінің тілімен айтқанда, «нивелировка» жасау саясаты жүргізілді.
«Халық жауы» қара қамыты кигізілген көптеген қайраткер-журналистердің есімдері қазақ баспасөзінің қара шаңырағы «Егемен Қазақстан» шежіресінде бұл күндерді құрметпен аталады
Бұл қатарда 1919-1938 жылдары газет «Ұшқын», «Еңбек туы», «Еңбекші қазақ», «Социалды Қазақстан», «Социалистік Қазақстан» аталған шақтарда редактор болған Халил Есенбаев, Бернияз Күлеев, Смағұл Сәдуақасов, Жүсіпбек Аймауытов, Мұхтар Әуезов, Әбдірахман Байділдин, Бейімбет Майлин, Сәкен Сейфуллин, Молдағали Жолдыбаев, Тұрар Рысқұлов, Ораз Жандосов, Ораз Исаев, Ғаббас Тоғжанов, Айтмұхамед Мусин, Жанайдар Сәдуақасов, Жүсіпбек Арыстанов бар
Осы басшылармен бірге редакцияда түрлі лауазымда шығармашылық қызмет атқарған Ахметсафа Юсупов, Міржақып Дулатов, Ілияс Жансүгіров, редактордың орынбасары Рахым Сүгіров, бөлім меңгерушісі Хамза Абдуллин, Абдрахман Айсарин, меншікті тілші Мүтәліп Ахметов, Хасен Өзденбаев, Құлмырза Өтепов, Ғазиз Исмағұлов, фототілші Макс Шохор, газетке автор болған мәдениет, ғылым, өнер қайраткерлері Темірбек Жүргенов, Нәзір Төреқұлов, Дінмұхаммед Әділов, Қоңырқожа Қожықов, Құдайберген Жұбанов секілді ондаған аяулы азамат саяси қуғын-сүргінге ұшырап, оққа байланды.
Сталиндік репрессия өзге де респуб­ликалық газет-журналдар мен бас­па­лар­да істеген журналистер төбесінен үйірілді
«Казахстанская правда» газеті­нің әр кезеңдегі редакторлары Николай Верховский, Иван Кулик, жауапты хатшысы Михаил Курейко, «Ақ жол» газетінің алғашқы редакторы Сұлтанбек Қожанов, қызметкерлері Мағжан Жұмабаев, Қоңырқожа Қожықов, Сәдуақас Османов, Ғазымбек Бірімжанов, «Лениншіл жас» газетінің редакторы Зарап Темірбеков, «Қызыл Қазақстан» журналының редакторы Абдолла Асылбеков, «Ауыл коммунисі» журналының редакторы Мырзағұл Атаниязов, «Литературный Казахстан» журналының редакторы Ғаббас Тоғжанов, әдеби қызметкері Мәжит Дәулетбаев, Қазақ партиялық баспасының бас редакторлары Бірмұхамед Айбасов пен Хасен Өзденбаев, Қазақ ғылыми-зерттеу марксизм-ленинизм институтының аудармашы-редакторы Қартқожа То­ған­баев, Қазақ мемлекеттік баспасы ди­ректорының орынбасары Абат Әлі­баев, жауапты редакторы Ораз Байтеміров, редакторлары Қадыр Тайшықов, Кәрім Жангурин, аудармашы-редакторы Абдол­ла Исмаилов, «Денсаулық жолы» жур­налының алғашқы редакторларының бірі болған Санжар Асфендияров секілді азаматтарға жазаның жоғарғы шарасы үкім етілді.
Саяси қуғын-сүргінге тек астанада емес, күллі республика аумағында қызмет атқарып жүрген журналис­тер ұшыратылғаны белгілі
Солтүстік Қазақстан облыстық «Ленин туы» газетінің редакторлары Шайдолла Молдабеков, Сейілбек Үсенов, Хасенбай Сахабин, жауапты хатшысы Абдолла Сәдуақасов, әдеби қызметкері Жахия Уақпаев, осы газеттің «Бостандық туы» аталып тұрғанында басқарып, одан Жетісудағы «Тілші» газетінің редакторы болған Сабыр Айтхожин, Солтүстік Қазақстан облыстық «Ленинское знамя» газетінің жауапты хатшысы Мария Утина, қызметкері Александр Меньшиков, «Правда Южного Казахстана» газетінің редакторлары Петр Грехнев, Генадий Мунтян, Орал облыстық «Қызыл ту» газетінің редакторы Ахмет Мәметов, «Оңтүстік Қазақстан» облыстық газетінің редакторы Рахымжан Жаманқұлов, Шығыс Қазақстан облыстық «Екпінді» газетінің редакторлары Хамза Қадырбеков, Мұстафа Қайыпназаров, «Қарағанды пролетариаты» облыстық газеті редакторының орынбасары Мұхамеджан Құлмұхамедов, «Турксиб» газетінің редакторы Николай Шайков, қызметкері Василий Вишняков, Риддердегі «Жұмысшы» газетінің редакторы Мақсұт Тайшыбаев, Павлодар облыстық «Қызыл ту» газетінің редакторы Әубәкір Аяпбергенов, «Социалистический Алма-Ата» газетінің редакторы Борис Березский, «Камбағалар авази» газетінің редакторы Абдулла Розыбакиев, Шығыс Қазақстан облысындағы «Социалистический труд» газетінің редакторы Құтжан Бектұрсынов, Ойыл, Торғай, Қармақшы, Булаев аудандық газеттерінің редакторлары Ақбас Дүйсенбаев, Шотбай Ембергенов, Көшен Алмашов, Николай Бушаев, алматылық журналист Аманжол Сәрсенов ату жазасына кесілді.
Қазақстан «Әділет» тарихи-ағарту қоғамы (президенті жазушы Б.Қойшыбаев) репрессияға ұшыраған 125 журналистің аты-жөнін анықтады.
«Үлкен террор» қара құйынына ұшырағандардың көпшілігі құрбан болды
Аман оралған бірен-саран адамдардың қатарында Жүсіпбек Арыс­танов бар еді
Ол 1904 жылы Сырдың Қызылорда өңірінде сіңірі шыққан кедей отбасында дүниеге келіпті
Сол жоқшылықтан құтыла алмаған әкесі 1917 жылы 14-тегі баласы Жүсіпбекті балалар үйіне беруге мәжбүр болған
Алғашында Қызылорда, содан соң Ташкенттегі балалар үйінде болғаны оның білімге көзін ашты, саяси өмірге араластырды
Талайлардың бағына жұлдыздай жанып туған Ғани Мұратбаев бір топ жасөспірімді қолдарынан жетектеп апарып, облыстық кеңес-партия мектебіне кіргізеді
Сол балалардың қатарында Бейсенбай Кенжебаев, Ілияс Қабылов, Өтебай Тұрманжанов, Жүсіпбек Арыс­танов болған еді.
Араға екі жыл салып олар Мәскеуге, Шығыс еңбекшілерінің коммунистік университетіне жол тартады
Сол оқу орны білімге шөліркеген талай қазақ жастарының санасын оятты.
Сол Мәскеуде жас жігітті тағдыр Нәзір Төреқұловтай аяулы азаматпен кезіктірді
Айрықша білімдарлығымен Мәскеудің өзін мойындатқан сол адам бұл кезде КСРО халықтарының орталық баспасын басқаратын
Ол қазақ жастарын іздеп тауып, өз қамқорлығына алатын
Оқи жүріп, Жүсіпбек те сол баспада қазақ секциясына жетекшілік етті
«Жаңа өмір жолында» деген өз кітапшасын да бастырды
Сол Мәскеуде жүріп, «Жас қайрат», «Ақ жол», «Еңбекші қазақ» газеттеріне мақалалар жазып тұрды.
1926 жылы Казкрайком оны Алматы губерниялық партия мектебінің директоры етіп жібереді
Оған қоса губкомның баспасөз бөлімінің меңгерушісі, «Тілші» газеті редакторының орынбасары қызметін қоса атқарды.
САГУ-ге мұғалімдікке ауысса, 1928 жылы оны қайта Алматыға шақырып, педтехникумға директор етіп тағайындайды
1930 жылы Мәскеудегі Қызыл профессура институтына түсіп, екіжылдық курсты бір жылда бітіреді де, экономикалық Қызыл профессура институтына ауысады
Сонымен бірге бұрын өзі оқыған институтта экономика кафедрасын басқарады.
1933 жылы ВКП(б) Орталық Комитеті Ж.Арыстановты Жамбыл облысындағы Майлытөбе совхозына политотдел бастығы етіп тағайындайды
Жүсекең сол тұралаған шаруашылықты Қазақстанда бірінші орынға шығарады
Сол үшін оған 1934 жылы «Ленин» ордені беріледі.
Сол жылдарда марксизм-ленинизм классиктерін қазақшаға аудару қажеттігі туды, партия тағы да Жүсіпбек Арыстановты тапты
Оның басшылығымен Ленин мен Сталиннің 2 томдық кітаптары қазақшаға аударылып, басылып шықты.
Өз өміріндегі ең биік белеске ол 1937 жылы шыққан
Қазақстан Компартиясының бірінші съезінде Жүсіпбек Арыстанов партияның Орталық Комитетінің мүшесі, оның бюросы мүшесіне кандидат болып сайланды
БК(б) П Қазақстан өлкелік комитеті бөлім меңгерушісінің орынбасары, «Қазақстан коммунисі» журналы редакторының орынбасары, «Социалистік Қазақстан» газетінің редакторы сияқты жауапты қызметтерді атқарды.
Жүсекең өмірінің соңғы кезеңінде, жасы 90-ға таянғанда әріптестеріне берген бір сұхбатында мынадай әңгіме айтқан еді
«Социалистік Қазақстан» газеті мен қызметке келгенде «Социалды Қазақстан» деп аталушы еді
Жұмысты бірден газеттің атынан бас­тадым
Қазақстан Компартиясының Орталық Комитетіне барып, социалды және социалистік деген сөздердің мәнін түсіндіріп, қазіргі атын мен қойып едім, – деген ол, одан әрі бұл қызметтен қалай кеткені туралы былай дейді
– 1938 жылдың жазында, Левон Мирзоян қамалмай тұрғанда, мені шақырып: «Жүсіпбек, сенің үстіңнен бірнеше арыз түсті, менің ойымша, редакторлық қызметіңді қоя тұрасың, бірақ та біз сені бермейміз
Казгосиздатқа бас редактор болуыңа тура келеді» деді
Мен бас редактор болып тағайындалдым… Мені бір қорқыныш биледі
Мұның алдында «Казахстанская правданың» редакторы Гусев менің кебімді киген еді
Оның үстінен де ЦК-ға арыз түскен екен
ЦК оны Казгосиздатқа жұмысқа жіберіпті
Артынан НКВД ұстап алып кетеді… Сондай бұл үрей бізге күні-түні ұйқы бермеді
Бұл кезде Л.Мирзоянды да ұстап кеткен болатын…».
Жайық Бектұровтың естелігі
Жазушы Жайық Бектұров 1934 жылы Алматыдағы Қазақ коммунистік университетінің газет бөлімін бітірген соң ұзақ жылдар бойы «Социалистік Қазақстан» (қазіргі «Егемен Қазақстан»), Жамбыл облыстық «Еңбек туы», Қарағанды облыстық «Советтік Қарағанды» газеттерінде қызмет істей жүріп, аударма саласына айтарлықтай үлес қосты
Оның қазақшалаған Д.Дефоның «Робинзон Крузосы», Л.Пантелеевтің әңгімелері, А.Чапыгиннің «Степан Разині» кезінде оқырмандардан өз бағасын алған дүниелер.
Жәкең өндіре жазды
Жарты ғасыр шамасында жиналған рухани қор булыққан қоздан лапылдап жанған отқа айналып, қызуы қайтпас шоқтай шарпыды
Жазушының негізгі тақырыбы – еліміздің, ел зиялыларының басына түскен зобалаң нәубеттің нақты құрбандарының өмірі, қайраткерлігі, шығармашылығы.
Бұрын «жабық» болып келген проблемаға Жайық Бектұров республика­мызда жазушы, публицист ретінде алғашқылардың бірі болып дәйектілікпен қалам тартты
1988 жылдың көктемінде «Қазақ әдебиетінің» бірнеше санында жарияланған «Айыбы не еді ағалардың?» деген көлемді деректі публицистикасы шыншылдығымен, дәлелдігімен оқырман жүрегіне ұялады
Сол жылы жазушы осы басылым үшін жыл қорытындысы бойынша газеттің лауреаты атанды
Жұрт көкейіне қонған осы тарихи публицистика Жәкеңе жаңа қайрат бітіргендей болды
Республикалық газет, журналдарда «Таңба», «Сәкеннің соңы сәттері», «Ақын мен арамза», «Өрт пен дерт», «Дәлел мен дерек», «Үш Әлекең» (Әлихан Бөкейханов, Әлімхан Ермеков, Әмін Көпеев (Мәшһүр Жүсіптің баласы) туралы) роман, дастан, тарихи очерк, естеліктер бірінен соң бірі туындап, көпшілік көңілінен шығып жатты
Осы тұста «Жазушы» баспасынан «Өткел» атты поэзиялық жинағы да шығып үлгерді
Олардың қай-қайсысы болса да бүгінгі әр қазақтың көкейін тесіп тұрған өзекті рухани проблеманы қозғайды
Өкіндіреді
Ашындырады
Жалғандықтың қара көлеңкесіне жарық сәулесін түсіреді
Түсінген адамға сабақ болады.
… Ол кезде әлі жасы отызға жетпеген жас журналист Жайық Бектұров қазақ әдебиетінің маңдайына біткен шоқ жұлдыздай ағаларын қызыға жағалап жүретін
Үйренетін
Үйренгісі, ұқсағысы келетін
Таланттарына, қайраткерліктеріне тәнті болатын
Сөйтсе, осының бәрі Совет өкіметіне «қауіпті» болған екен
Жайық Бектұровқа да «халық жауы» деген «шен» тағылды
Алдымен қызметтен қудаланды, ақыры қамауға алынды
Бірден мұндай «тентектерді» үнін шығармай құрту мақсатымен ату жазасына үкім қабылданды
Соңыра сот үкімі қайта қаралып, ату жазасы он жыл түрмемен алмастырылып, итжеккенге айдалып кете барды
Кесімді мерзім аяқталғаннан кейін Жәкеңе осынау андыз иен даладан орын табылмай, тағы оншақты жыл арнайы режим бойынша өз еркімен емес, тек рұқсат берілген жерде ғана тұрып, өлместің күнін көруге тура келді
Әрине, мұндай «элементтерге» астанаға келуге үзілді-кесілді тыйым салынған
Әуелде Талдықорғанға тұруға рұқсат берілді, бірақ өз мамандығына жақындау, яғни жазу-сызуға байланысты ой орындарында жұмыс істеуге хұқ берілмепті.
Міне, бұл біздің империя дәуіріндегі «қатаң тәртіптің» әдеттегі шаруасы, адам «тәрбиелеудің» үйреншікті әрі сыннан өткен механизмі болатын.
1991 жылы Мәскеудің саяси баспасынан шыққан Л.Берияның зұлымдығын әшкерелейтін бір кітапта («Берия
Конец карьеры»
М.П
1991, 402-бет) Ж.Бектұровтың түсініктемесінен бір үзінді келтіріліпті
Онда былай делінген: «Тергеудің басынан аяғына дейін өзіме тағылған жалған айыптаумен күресумен болдым
Әйткенмен, өз адалдығымды дәлелдей алмадым
Өйткені барлық тергеушілер Халком басшыларымен қоса, тікелей сол кездегі Қазақстан НКВД Халкомының бірінші орынбасары Богданов деген маған, мен өз кінәмды мойындамаған күнде де бұл арадан тірі шықпайтынымды, кез келген бір санитар-ақ менің ит өлімім туралы акт жасай салатынын және мен көмілген шұңқырды тез арада қурай шөп басып кететінін айтып, әкіреңдеумен болды»
(«Қазақ әдебиеті», 1992, 29-мамыр).
Кім біледі, басқа түскен күн, адамның өңі түгіл түсіне енбестей зорлық-зомбылық, жала, қиянаттың да азаматтың ширығып, айылын жинап жүруіне себін тигізері болар
Бірақ осы жол жалғыз жол ма? Неге адам баласы өз бойындағы адамшылық қасиеттерін айғақтау үшін қуғын-сүргінге, әділетсіздікке ұшырауы керек? Әрине, адамдыққа да, азаматтыққа да сын болары хақ
Бірақ сол сын адам санасының бостандығы, бас еркіндігі жағдайында, демократия заманының интеллекті мен рухани мәдениетінің дәрежесінде бола алса деп көксейді-ау ойлы пенде.
Жәкең «Айыбы не еді ағалардың?» деген естелігінде сол уақыттағы хал-ахуалды жазып та кетті.
– «Социалистік Қазақстан» газетінің редакциясы Алматының Гоголь көшесіндегі шағын ғана жатаған 41-ші үйде болды
Сәл кеңіректерін ортадан бөліп, бөлмелерін көбейткеннің өзінде небәрі алты-жеті шағын кабинет
1938 жылдың бас кезі
Көтеріңкіреп айтсақ, сол кездің өңшең бір саңлақ журналис­тері осы газетте істеді: Қазақстанда ең алғаш «Ленин» орденімен марапатталған, кезінде Ғани Мұратбаев достарының бірі болған аяулы қарт, коммунист Жүсіпбек Арыстанов, маман аудармашылар Сұлтан Лепесов, Ахмет Елшібеков, Жүсіп Жантөрин, сәл кейінірек келген ғалым Сақтаған Бәйішев, фельетоншы Сейділдә Төлешев, сыншы Құлмырза Өтепов, комсомол баспасөзі жыл құстарының бірі Бәйдібек Әлиманов, мінез-қылығы жібектей Ләзизә Серғазина, білімді, алғыр Аманжан Сәрсенов, Қарсақбайда Қаныш Сәтбаевпен бірге қызмет атқарған инженер Әбдірахман Мусин, әзілқой, сарғаптал Ғайса Сармурзин, сонау «Еңбекші қазақ» аталған тұста Сәкен, Бейімбет қасында фельетоншы аталған Аманғали Сегізбаев.
Редакциямыздың ішкі жұмыстарын ұйымдастырушылар мінезі байсалды, орнықты Бері Мәзитов, Қайролла Меңдібаев, Қайролла Рақышев, әлі жасырақ, редакцияға менің артымша келген Мәлік Ғабдуллин, Ғұмар Аққұлов, Қаһарман Серікбаев, Қаби Мыңжанов, Магнитогорскідегі, Челябідегі қалалық, облыстық қазақ газеттері жабылған соң бізге бұрын өзіммен бірге оқыған жолдасым Балтабек Асанов та келді.
Сәкеннің, Смағұлдың, Ілиястың, Бейімбеттің, Жанайдардың, Ғаббастың, Әйтікеннің көздері құрығанымен, бір кезде солар отырып кеткен редактордың шағын кабинетіндегі креслоларда абзал ағаларымыздың бейне-белестері көз алдымызда сайрап тұрады
Солардың бір кездері серіктері, тұлғалы жазушыларымыз Сәбит, Мұхтар ағаларымыз редакцияға жиі келеді
Өзі редактор болғанымен редакцияға Ғабит ағамыз келе қоймайды.
Қабағымыз ашылмайды
Жұрт қа­тарлы біз де шетіней бастадық
1938 жылдың қысында К.Өтепов, С.Лепесов көзден таса болды
Көктемде Ж.Арыстанов жоғалды
Кейінірек А.Сәрсенов және осы жолдардың авторы да торға түсті».
НКВД түрмесін көріп, өзі талай жыл жазықсыз айдауда болған Жайық Бектұров осылай сыр шертеді
Енді Жә­кең естелігінен бір мұрағат құжатымен айғақтай түсейік:
«Бекітемін»
ҚазССР НКВД бас­қармасы 4-бөлімінің бастығы, мемқауіп­сіздігінің аға лейтенанты Павлов.
1938 жылдың 11-тамызы.
Арыстанов Жүсіпбекті тұтқындауы туралы ақпар.
Арыстанов Жүсіпбек 1904 жылы Қы­зылорда облысының Тереңөзек ауданында туған, қазақ, қызметші, ЦКП(б)-нің мүшесі, Қазақ мемлекеттік бас­пасының директоры, Алматы қаласындағы Лагерьная №44 үйде тұрады.
Троцкийшілер және оңшылдармен байланысты Қазақстандағы ұлтшыл-фашистік ұйымының белсенді мүшесі
Советке қарсы белсенді жұмыс жүргізеді.
Арыстанов Жүсіпбекті тұтқындап, оны РСФСР қылмыстық кодексінің 58-бабының 2,8 және 11-тармағы бойын­ша қылмыстық жауапқа тарту қажет.
ҚазССР НКВД басқармасының 4-бөліміндегі 2-бөлімшесінің бастығы, мемқауіпсіздігінің лейтенанты Катков.
1938 жылдың 11-тамызы
Алматы қаласы».
Жүсіпбектің естелігінен
– «Мені 1938 жылғы тамыздың сегізінші жаңасына қараған түні ұстап әкетті
Бұл бір партия-шаруашылық қызметкерлерін жаппай тұтқындау басталған кез еді.
Жаманшылық жата ма, Сәкен, Бейім­­бет, Ілияс және республиканың бас­қа да партия басшыларын тұтқын­дауға қарсы болған Қазақстан КП ОК-нің бірінші хатшысы Л.И.Мирзоян Ежовтың тікелей қатысуымен орнынан түсірілген соң, алағай да, бұлағай басталып кетті.
Біз «Мамандар үйі» деп аталатын үйде тұратынбыз
Ол үй қазіргі Коммунистік проспектісі мен Шевченко көшесінің қиылысында еді
Қарсы беттегі үйде сыншы Мұхаметжан Қаратаев тұрды
Қас қарая сол үйге қара машина келіп тоқтады
Іле Мұхаметжанды алып шықты да, қара түнге сіңіп жоғалды
Сара екеуміз (әжеңді айтам) көрер таңды көзбен атқыздық
Ұзатпай-ақ партия қатарынан шығарып, газет редакторлығынан алып тастаған.
Құлқын сәріде есік қағылды
«Бұл кім?» деген әйеліме арғы жақтан «тұрғын үй басқармасынан келіп тұрмыз» деп жауап берді
Түсіне қойдым да, жинала бастадым, тұтқындаушылар үйдің астан-кестенін шығарды, кәдеге жарайтын заттың бәрін алды, ең қымбат мүлкім – кітапханам да кетті
Катков пен Оспанов деген тергеушілер су жаңа костюмды, көрпе-жастыққа шейін олжалап, әйелімнің соңғы тиын-тебенін де алды
НКВД-ның осындай лас қол адамдары Ежовқа, кейін Берияға қолжаулық болды.
– Тергеудің барлық мақсаты – айыптаушыға «кінәсін» мойындату еді.
Күндіз демей, түн демей екі аяғың­ның үстінде тік тұрасың
Тергеушілер ауысып жатады
Үш жарым тәулік мен де тұрдым
Тұрмағанда ше, мен «фашист» болдым ғой
Совет өкіметін құруға барымды салған едім, енді келіп оның жауы­на айналдым.
Қазір сол бір қаралы күндерде ер азаматтар ақылынан адасып, бірін-бірі ұстап берді, жаппай арыз жазуға көшті деп жазып жүр
Ондайлардың болғаны рас, бірақ шын коммунистер адалдығын, ар-намысын сатқан жоқ
Ес-түссіз жатқан күндердің бірінде «Иә, кінәлімін» деппін
Тезірек атып тастаса екен, мына тозақтан тезірек құтылсам деген ой ғой
Ақ екенімді айтып, айқай салғым келетін, одан түк шықпаған соң өзіме аштық жарияладым
Бұл кезде әрқайсымыздың қолымызда «жапон милитаризмінің шырмауында кетіп, Совет өкіметін құлатқысы келетіндер» деген секілді айыпталу қағаздарымыз болды
Бәріміз де ату жазасын алдық
Тергеушілердің тұжырымы бойынша «орталықтың» басшысы қарт большевик, ҚКП ОК-нің Ауыл шаруашылығы бөлімінің меңгерушісі Мырзағұл Атаниязов екен
Ол өзінің принципті, бір бет іскерлігімен республика ішкі істер қызметкерлерін кезінде біраз дүрбелеңге салған көрінеді
Атаниязовтан басталған арқан Шақпақ Артықбаев, Құсайынбек Әміров, Шәріп Өтепов, Мақай Жүнісов, Ыдырыс Көшкінов, Хасен Қарасаевтардың да мойнына оралды
Ал мен орынбасарым Сұлтан Лепесов екеуміз революцияға қарсы үгіт жүргізген боп шықтық
Тоғызымызға да аса қатаң жаза сұралды
Ол кезде тергеудің қорытындысы, соттың шешімі – екеуі бір сөз болатын.
– Ол кездегі жаппай сотталып жатқандардың ішінде біздің ісіміз ерекше болды
Қазақ ССР Жоғарғы Соты әскери коллегиясының сот мәжілісі ел арасында үлкен алаңдау туғызды
Мәжіліс өткен үйдің маңы қарақұрым халыққа толып кетті
Көптен көрмеген ата-ана, бала-шағаны сонда көрдік
Өйтіп-бүйтіп хат жазып жіберіп жатты
Ести сала бүкіл қала жиналды
Ойлап отырсақ, отызыншы жылдардағы соттың бәрі бір өңкей мазмұнда өтіпті
Жеме-жемге келіп, жаны алқымға таянған сотталушылар бірін-бірі жамандап, өз сырларын өздері ашып беріпті
Қазақ атамыз мұны «сасқан үйрек артымен сүңгиді» дейді
Ал біздің сүңгігіміз кел­меді
Сот төрағаларына бізді айыптаған куә­герлерді алып келіңдер, әйтпесе біз про­цеске қатынаспаймыз деп тұрып ал­дық
Тергеушілер сең соққандай болды
Абдырағаны сонша, істі ертеңге қал­дырды
Ертеңіне тапқан уәжі куәгерлер атылып кеткен, көбі алыста жүр, сондықтан сотты оларсыз өткіземіз деді.
Жауап беруге мені шақырды
Тіс жарып, тіл қатпадым
Менен кейін Артықбаевты алдырып еді, ол да үндемей қойды
Бұл – сот ісіне деген қарсылығымыз еді
Тіл қатқан жалғыз журналист Лепесов болды
Ондағы ойы – кінәсін «қалай мойындатқанын» айту екен
Сұлтан Лепесов «конвеерде» жеті күн бойы тікесінен тік тұрыпты
Оны алып кетуге келгенде Сұлтан орнынан қозғалмады
Сөйтсек, етігі еденге жабысып қалыпты, ал аяқтарының ісіп кеткендігі сонша, етікті шешкенде бір қабат терісі сыпырылып түсті.
Сұлтан айтты: Мен өмірімде екі рет жыладым
Бірі – шешем өлгенде, екіншісі ішпей-жемей, ақ адал басыммен қара іске душар еткен түрмеде
Сол кезде сот заседателі болып отырған қазақ келіншек екі қолымен бетін басып, да­уыс етіп жылап жіберді.
КСРО Ішкі істер Халық Комисса­риатының ерекше мәжілісінің шешімі бойынша біздің әрқайсымызға сегіз жылдан кесіпті, бұл мерзімді лагерьде өтеген соң он жыл жер аударылатын болыппыз
Сол баяғы «Контрреволюциялық қызметтеріміз үшін» («Арай» – «Заря», 1989, №26, 14-бет).
Осындай «қылмыс жасаған» тоғыз адам бірден сотталды
Олар – обком­ның бірінші хатшысы (Ш.Өтепов, М.Жүнісов, Қ.Әміров), Қазақстан Компартиясы ОК-нің бөлім меңгерушісі (М.Атаниязов), облаткомның төрағасы (Қ.Қарасаев), министр (Ш.Артықбаев), екі журналист (Ж.Арыстанов, С.Лепесов – «Социалистік Қазақстан» газетінің редакторы және орынбасары), Совнарком­ның жауапты қызметкері (І.Көшкінов)
Бұлардың үшеуі – КСРО Жоғарғы Кеңесінің депутаты, екеуі ЦК-ның бюро мүшелігіне кандидат
Ылғи ығай мен сығайлар
Бірақ НКВД үшін бәрі жау, ұлтшыл фашистер.
Сталин өлгеннен кейін жазықсыз жа­па шеккендер арыз жазып, бастан кешкен қиямет-қайымын жоғары жаққа хабарлады
Сөйтіп, бәрі ақталды
Ал оларды түрмеге қамап, итжеккенге жіберген НКВД қызметкерлерінің заңсыз жұмысы тексеріліп, қайта сарапқа түсті
Осыған орай мұрағатта сақталған Жүсіпбек Арыстановтың Қызылорда қаласынан 1955 жылдың 10-маусымында сол кезде Қазақстан Компартиясы Орталық Комитетінің хатшысы Брежневке жазған өтінішіне назар аударғанымыз жөн.
«Мен, Арыстанов Жүсіпбек Арыс­тан­ұлы, бұрынғы Қазақстан Компар­тия­сы ОК-нің мүшесі, оның бюро мүшелігіне кан­дидат, ОК-тің басшы партия қыз­меткерлері бөлімі меңгерушісі­нің орын­басары, «Социалистік Қазақстан» газе­ті­нің редакторы Отан жауларының жауыз­дық арандатушылығының құрбанымын.
1938 жылы бірнеше партия, совет қай­рат­керлерімен бірге тұтқындал­дым
НКВД-ының ішкі түрмесінде екі жыл отырып, зорлық-зомбылық пен қорлаушылықтың неше атасын бастан кешір­дім
Нәтижесінде жан түршігерлік қыл­мыстық іс қозғалды
Содан кейінгі 16-17 жыл бойына түрмеде отырдым
Еңбек­пен түзеу лагерінде болдым, жер ауда­рылдым, маған жеккөрінішті «халық жауы» деген таңба басылды
Жоғары жақ­қа жіберген арыз-шағымдарыма ешкім құлақ аспады, оған жауап тек Берия әшкереленгеннен кейін ғана келе бастады.
… Мені түрмеге отырғызған – НКВД қызметкерлері Катков пен Оспанов
Тұтқындау кезінде олар соттың ше­шімінсіз кітапханамдағы құны кемінде 4-5 мың сом болатын сегіз жүз­дей кіта­бымды тәркілеп тартып алды
Кейін ол қайтарылмады
Қайда кеткені белгісіз.
Менің «ісім» ұрып-соғу әдісімен заңсыз жүргізілді
Айталық, 1938 жыл­дың 11-тамызында тұтқындалысымен мені тұп-тура аға тергеуші Катковтың кабинетіне әкелді, ал ол болса маған ешқандай айыптау жасап, жауап алған жоқ, бірден ұрсып, боқтай бастады, айғайлады: «Арыстанов, сен фашиссің, сатқынсың, соны мойындап өтініш жаз, әйтпесе атыласың!» деді.
Қоқан-лоқымен қорлыққа шыдап бақтым, бірақ болмаған нәрсені мойындамадым
Сосын олар басқа әдіске көшті: тамыздың 11-і мен 16-сы аралығында маған дәм-су татырмады, демалыс бермей ұйықтатпады, қолымды төмен түсіріп, орындыққа тік отырғызып қойды
Тергеушілер Катков, Марков, Оспанов кезек-кезек күзетіп, ылғи айғайлап, жауап алмады, тек ұрсып: «сен фашиссің, ұлтшылсың, соны мойында» деумен болды.
Қол-аяғым, денем ісіп кетті, ұйқылы-ояу жағдайда орындықтан қисая бастасам, басымнан бүйірімнен және ішімнен ұрып, «есімді жиғызады»
Ес-түссіз құлап едім, үстіме суық су құйды, дәм татуға зауқым соқпады, солай болса да артқы тесіктен (через анальное отверствие) күштеп тамақ берді, сосын барып демалсын дегендей камераға әкелді, мұнда қалай келгенімді білмеймін, бірақ шамасы бір-екі сағаттан кейін күзетшілердің бес тәулік ұйықтамағаныма қарамастан айғай-шумен тепкілеп оятқаны есімде
«Күндіз ұйықтауға болмайды» дейді
Жан-жағыма қарасам, жанымда бұрынырақ ұсталған ЦК аппаратында басшы партия қызметкерлері бөлім меңгерушісінің екінші орынбасары Д.И.Сидоров отыр
Мен сияқты әділдік іздеп, жалған жаланы мойындамағандықтан бұрынғы совхоз наркомы Дүйсеновтың ешқандай сотсыз Катков пен Оспановтың қолынан мерт болғанын айтып, ол жылап жіберді.
Сонан соң, 17 ай бойы жеке камерада, оның ішінде біраз үзіліспен екі айдай карцерде отырдым
Катков үш рет армансыз ұрды, оның біріншісі Павловқа жауапқа барғаннан кейін
«Сен – Арыстанов, егер алдағы уақытта осылай қасарыса бер­сең, теріңді бірнеше мәрте сыпыртамын» деді Павлов
Менің ісімді біраз уақыт жүргізген тергеуші Оспановтан да таяқ­ты көп жедім
Жауап алу 12 сағатқа созы­­лып, тәулігіне үш-төрт сағаттан ар­тық ұйықтауға рұқсат бермейтін
Ұрып-соғудан, моральдық қорлықтан, ашу-ызадан жүйкем жұқарып, есімнен жаңыл­ған кезім де болды
Үстіме мұздай су құйғандықтан ауырып, тұмауға шал­дық­тым, басыма, желкеме шиқан қаптап кет­ті
Менің осындай жай-күйімді пайдаланып, Катков пен Оспанов ақыры айтқа­нын істетті: Олар өздері ойдан шығарған қылмыс қағазға қол қойылды
Сөйтіп, қолдан жасалған құжат негізінде тоғыз адамға, оның ішінде маған іс қозғалып, бәріміз сотталып кете бардық…».
(«Егемен Қазақстан», 2004, 22-сәуір).
Жүсекеңнің арызы бойынша бұрынғы НКВД қызметкерлерінің 37-38 жылдардағы іс-әрекеттерінің дұрыс-бұрыстығы қайта зерттеліп, сарапталды
Арнайы комиссия құрылып, өтініш мұқият тексерілді
Тергеушілердің ерекше белсенділік көрсетіп, абақтыға түскендерге көрсеткен қорлық-зомбылығы, оларды ұрып-соққаны дәлел­денді
Сөйтіп, кеш те болса, жиыр­­ма жылға жуық уақыт өткеннен соң НКВД қызметкері тарапынан жібе­­рілген асыра сілтеушілікке КГБ басшылығы принципті баға берді, мұндай сорақылықтың алдағы кезеңде қайталанбауы үшін тиісті шаралар қолданылды.
Түрмедегі, айдаудағы қиындықтан Жүсекең денсаулықтан айырылып қайтты
Жасы жетпей, 1958 жылы зейнеткерлікке шықты
Бірақ ол қаламын қолынан тастаған жоқ
Көркем әдебиет саласында «Жалынды жүрек» хикаясы 1961 жылы жарық көріп, жұртшылық назарын аударды
Бұдан кейін «Сұңқар да жерді мекендейді», «Жер ұйығы – Жетісу» романдарын, сондай-ақ көптеген очерк­тер мен көсемсөз мақалалары жарық көрді
Ол «Ленин» орденімен, медальдармен марапатталды, оған «Қазақ ССР-нің еңбек сіңірген мәдениет қайраткері» деген құрметті атақ берілді.
Жүсіпбек Арыстанов біздің қазіргі өлшемімізбен қарасақ, ұзақ та буыр­қанған өмір сүрді
Тоқсан жасқа қараған шағында дүниеден озды
Қиындығы мол өмір кешті
Қуанышы да көп болды десек, артық айтқандық емес сияқты
Өйткені жеңіс қашанда қуаныш әкеледі
Ол талай қиындықты жеңген адам.
Уақыттың қатал бұйрығы, кеселді кезең құйыны адамдар тағдырын осылайша шырқ үйірген
Бұл құйында қисаймай, шаң жұқтырмай, бойын таза ұстап, табандап тұрып қалғандар аз
Уақыт шындығын көзімен көріп, азабын тартқандардың талайы сол жылдардың өзінде-ақ келмеске кетті
Енді біразы ұзақ жылғы айдау-сүргіннен әбден қалжырап, қара шашы ағарып, бүкіл денсаулығынан айырылып келді де, бүгінгі күнге әзер жетті
Ақиқаттың бәрін аймаңдай етіп, түп-түгел ашып беруге олардың шамалары келмеді
Осы тұста біз амалсыз мұрағат құжаттарына, көне баспасөз беттеріне үңілеміз
Дүниеде өлмейтін, өшпейтін және ештеңені жасыра алмайтын да – осы сары қағаздар
Бүгінгі жазып жатқанымыз да ертеңгі күні сарғаяды
Сол сарғайған беттерден келер ұрпақтар да біздің кім екенімізді, азаматтық ар-ожданымызды, әрқайсымыздың ақыл-парасатымызды таразыға тартпасына кім кепіл?!
Тілеу Көлбаев,
тарих ғылымдарының докторы, 
профессор, ҚР Гуманитарлық 
ҒА-ның академигі, ҚР Журналистер одағы сыйлығының лауреаты
