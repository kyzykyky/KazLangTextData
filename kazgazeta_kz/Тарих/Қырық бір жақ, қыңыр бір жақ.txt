Біз бұл күндері тарихымыздың бетіне түскен әр жылдардағы ақтаңдақтарымызды ашық та жариялы түрде мәлімдеп, оларды заңдық-құқықтық тұрғыдан қарай отырып, талқылап-талдауға келмейтіндей дәрежеде заңдастырып алуға тиіспіз.
Бұны айтып отырған себебіміз, Қазақстандағы өздерін либерал-демократ санайтын оқыған­дарымыздың арасында 20-30 жылдардағы ашаршылық пен зиялыларымыз көрген қуғын-сүргінді қазақ ұлтына қарсы жасалынған геноцид ретінде мойындағысы келмейтіндер бар
Оны көріп те, біліп те, оқып та жүрміз
Кезінде осы мәселеге байланысты пікір білдірген Евгений Жовтис те еске түсіп отыр
Қашанда да қазақ мәселесіне келгенде «қырық бір жақ, қыңыр бір жақ» мінез көрсететін осы мырза бұл жолы да сол ғадетінен таймаған
Өйткені ондайлар үшін ұлт тағдыры ұлтарақпен пара-пар
Әйтпесе, өтірік аяушылық танытқандай сыңай көрсете келе, ол 20-30 жылдардағы мемлекеттік жүйенің ұжымдастыру терісін жамылып, қазақ халқына қарсы жасалынған геноцидті мойындамайтындығын білдіре келе: «Согласиться с теми, кто утверждает, что против казахского народа был совершен акт геноцида, я не могу, хотя вполне понимаю их чувства» демес еді
Егер 1930 жылдардағы, содан соң, одан сәл-пәл бұрынғы ашаршылық қолдан жасалынбағанда қазақ халқы бүгінде қазіргі санымыздан 3-4 есе көп болар едік
Ал осы бір қасіретті жайды геноцид деп қабылдамау тек Жовтис секілділердің қолынан ғана келеді.
Айналдырған екі жылдың ішінде екі миллион қазақ ашаршылықтан өмірден озса, оны «геноцидке жатпайды» деп дәлелдеуге тырысудың өзі адами-имандылық тұрғыдан ерсі емес пе? Мен мұндай жалпыхалықтық қасіретке келгенде атүстілік пен немқұрайлы қарайтындарды түсінбеймін
Түсінгім келмейді де
Ондайлар әлі де бар
Сондықтан да, бұл мәселені ары тарт та, бері тартқа салмай ресми заңдастырмаса болмайды.
Аманхан ӘЛІМҰЛЫ
