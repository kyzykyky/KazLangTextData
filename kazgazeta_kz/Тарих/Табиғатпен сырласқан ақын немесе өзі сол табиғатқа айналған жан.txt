Бүгінгі  таңда неге екені белгісіз, табиғат жайлы жазу ілуде біреудің қолынан келмесе, жалпылама ақынды оған апару қиынның қиыны
Өйткені соған лайық табиғат та жоқтың қасы болғандықтан болар
 Болса да бірен-саран жерлердің табиғаты ғана оған жауап беретіні белгілі
Мысалы, сонау Абай атамыз өз тұсында жазған жылдың төрт мезгілі ешқашанда естен кетпес жағдай ғой
Одан кейін табиғат тақырыбына қаншама ақындар барды, бірақ дәл Абай бабамыздың бергеніндей көзге елестете алмаспыз
Әрине, ол бір жағынан адаммен бірге айнала табиғаттың да өзгергенін білдірсе керек
Сонымен бірге кешегі ақындарымыз да бүгінгі күні құлашын кеңге жая алмасы анық
Бірақ бүкіл Қазақстан бойынша шығысымыздағы Алтай өңірінің табиғаты ғана таза деп жатамыз
Сол сияқты біздің де елде жатқан ерекше бір ақынымыз бар екен.
Ол – Қуандық Шолақ атты майталман азамат
Оның ерекше сырласатыны – тек табиғат екен
Меніңше, оған мына қазіргі былғаныш ауаның мұрнына исі де бармады-ау деймін
Өйткені оның әрбір жырынан табиғаттың тірі бейнесі мен мұндалап тұратынында сөз жоқ
Яғни адамдардың ортасында жүріп, таза адами табиғи тіршіліктің өзінің қоспасыз бейнесін көріп жазатын сияқты
Болмаса бір жырын оқып көрейік
Елдің көзі әбден жету үшін, ақынның «Не деген керемет күн» атты өлеңін тұтас алып оқиық:
Өмірге шығар бәлкім сүйініші,
Сүйкімді ақ шуақтың жымиысы.
Әтір сеуіп өткендей жаңа ғана,
Ауаға сіңіп қалған гүл иісі.
Есіңнен әсте кетпен, ұмытылман
Дегендей, көрікті екен бүгін бұл маң.
Сүйір саусақ, самал қыз еппен ғана,
Сүртеді қызғалдақтың шығын тұнған.
Шыңдардың қайда кеткен сұсы бірден?
Елтуде бұлақ шуы, құс үнімен.
Кеткен бе аласарып Алатау да,
Басқасын сұлулықтың мысы мүлдем.
Не деген керемет күн, керемет күн,
Бар сынды болмысында ерен екпін.
Шомылтып ақ жауынды ақ шуаққа,
Тұр екен көктен күміс себелеп кім?
Сұлу май үлбіреп тұр қанатының
Ұшында қызыл-жасыл көбелектің
Не деген керемет күн!
Жаздың бір күні
Анықтап айтсақ, жаздың әнұранындай емес пе?! Жұп-жұмсақ майда қоңыр ғажап күн
Тіпті әр-бірден соң өзің де сол күннің құшағында шомылып тұрғандайсың
Енді біз осы ақынның «Ақпандағы ақ боранын» оқиық:
Үйде көктем, тыста аяз, қар әлі,
Аштық қысқан мақұлықтай жаралы.
Ашамын деп есіктердің жақтауын,
Шайнап жатыр ақпанның ақ бораны.
Теріс қабақ танытқандай көк кенет,
Ішін тартып ышқынады өкпелеп.
Терезенің алдына кеп өзара,
Қыс пен көктем арбасып тұр бетпе-бет.
Боран ұлып, аласұрып жалақтай,
Төпелейді бас-көзіне қаратпай.
Тентектікке тіксінгені-ау селдіреп,
Бұта біткен бас шайқайды жаратпай.
Уілдеген, гуілдеген бүкіл үн,
Айтатындай өз кесімін, үкімін.
Аптыға асап, ашкөз боран қылғытып,
Жұтып жатыр мұржалардың түтінін.
Бұл өлеңді оқып отырып, өзіңде далаға шықпай жатып қалтырап кеткендей боласың
Бұған не дерсің
Біз жоғарыда алған жаз бен қыс өлеңі өзінің толыққанды бейнесінде Қуандық ақынмен сөйлесіп тұрғанына сенетіндейсің
Бұл ақын аңшы емес, аң аулайтын, жазықсыз мақұлықты оқпен құлатып пайда ойлайтын
Бұл табиғаттың жаратылысы
Таза шынайы жаратылысы
Болмаса жоғарғыдай жанды сурет салуға құдыреті жетер ме еді
Біз әлі келесі жолдарда ақынның көктем-күзінде оқимыз да бір жасап қаламыз, өйткені ол бізге табиғат тілін сайратып тұр ғой
Немесе қысты толықтырайық
Тағы да ақын қыспен тілдесіп тұр
Ол да мәрт екен
Ақынға мінезін көрсетуден жалықпайды екен: «Әзілі ме, аңғармадым әлде шын? Боран бақтың дар айырып сәлдесін, Бұрқ-сарқ етіп, ашуланып, долданып, Бір-ақ күнде алды өшін.Тал-қайыңдар бір-біріне ұйлығып, Ымырт түсе аяз салды қиғылық, Жібергендей болды лезде әлемді, бір тарының қауызына сыйғызып.Үрейлі үн ышқынады гуілдеп,(Азулыға әлсіз әр кез жүгінбек), Безгегі ұстап дірілдейді тынымсыз, Бұталардың тізелері дірілдеп
Таң оянды, айнала аппақ, тым-тырыс, Сап тыйылған аждаһа үнді мың дыбыс
Бос шаптыққан боран үшін ұялып, Беті алаулап келе жатыр күн шығыс»
Ғажап
Тағы да ғажап жанды сурет
Сөйлеп тұр
Егер табиғат тілімен сөйлесуге талпынып жүрген суретші болса, Қуандық ақынның әр жырынан бір-бір ғажап картина сызған болар еді
Жалпы өзінің елдемін деп өкінгені болмаса, шынтуайтында мұндай ақынның қалаға келуі өте кәдік
Және біріншіден, өз жан дүниесіндегі тазалық, қала берді, жазған жыр табиғатындағы тазалық әрқайсысы жеке басының қамын ойлап кеткен кірбіңдер өміріне еніп, өзін жоғалтып алуы әбден мүмкін
Оған мен қаладағы ақынның ақындары жайлы шығармаларын оқысын деп кеңес берер едім
Ал енді осы Қуандықтың қыс туралы жырларын оқып отырып, Абай атамыздың «Қысын» еріксіз еске түсіресің:
Ақ киімді, денелі, ақ сақалды,
Соқыр, мылқау, танымас тірі жанды.
Үсті-басы ақ қырау, түсі суық,
Басқан жері сықырлап келіп қалды.
Біз жоғарғы оқыған үш өлеңнің де тұрқы, атамыздың осы жырының айналасынан мөлдіреп тұрған жоқ па?! Тіпті қазіргі заман тілімен айтар болсақ бір кездегі атағы жер жарған Абай атамыздың табиғаттың төрт мезгілін қалай мүсіндеп, төгілтіп жазса, біздің Қуандық ақынның да сол жылдың төрт мезгілі жайлы жырлары Абай атамыздың бәйтерек жырларынан тамыр тартып, бүгінгі таңдағы жылдың төрт мезгіліне де балапандай түлеп бой түзеп, өзінің айтарын алақандағыдай мүсіндеп бүгінгі ұрпақтарға ұсынуы тіпті ғажап
Жоғарғы айтқан бәйтерек жырдың балалап, бабасына ұқсаған тамаша сөз орамдарының көркем жүзін көреміз
Сөзіміз дәлелді болу үшін біз енді Қуандықтың көктем, күз жайлы мүсінді жырларын алдарыңызға тартқымыз келеді
Бірінші көктем жыры «Көгілдір әлемді» оқып көрейік:
Көгілдір әлем көлбеген,
Аспан көк, жерде көк мынау.
Өмірге ерен шөлдеген
Кейпінде көктем жоқ қылау.
Нұрына күннің сүйсініп,
Құлпырды қырда бидай көк,
Желіні бұлттың исініп,
Селдете жаңбыр құйды-ай кеп.
Көңілі босап аспанның,
Жылады ағыл-тегіл бір.
Мейірі қанып жас талдың,
Көлбейді әлем көгілдір.
Қамшысын сілтеп соңғы рет,
Өртеніп тынды найзағай.
Қақ суы жатыр мөлдіреп,
Быт-шыт боп сынған айнадай.
Қалбаңдап барып қонды бұлт,
Жартастың жүзін бүркесіп.
Шалғынға самал омбығып,
Еркелеп, ойнап жүр кешіп.
Нағыз көктем
Көз алдыңда көкірек тынысыңды ашатын жұпар дем
Тыныстап тұр
Тіршілік көзі болған табиғат тірліктері
Жанды бейне
Айнала бәріне жан бітіріп сөйлеп тұр
Сөйлеп тұрған жоқ, әрекет жасап жатыр
Әрекеті қандай әдемі
Сұлулықтың қарапайым көрінісі көз қандырып, көкірегіңді айқара ашып жатыр
Қандай рақат?! Ту-у, тынысым кеңіп салды ғой
Бұл – көктем
Қуандық ақын жеткізе жырлап берген көктем.
Күз
Қуандық ақынның күзі қандай екен көрейік
Алдымен бақ ішіндегі күзін сезінейік:
Ию-қию күз жайлы жатыр ақпар
Секілденген, бақ іші жүрсең мамық.
Жан ұшырып билейді жапырақтар,
Өкпек желдің өтінде бүрсең қағып.
Жарқырап-ақ тұрса да от жанары,
Қыздырмайды әлсіз күн табы бірақ.
Қобыраған ретсіз бақ табаны,
Кір ақшадай бір сомдық сары құлақ.
Өн бойында сабырлық, жоқ қанағат,
Жапырақты жалмаған жыланша арбап.
Мейманасы тасыған бақты аралап,
Сыпырғышты сырдаң күз жүр алшаңдап.
Енді ол қандай әрекетке барар екен, соны байқайық
Бұл өлеңдер байқағанға бірімен-бірі жалғасып, бір ұрттам шырындай немесе бірінен-бірі өткен тәтті де мінезді әңгімелерге ұқсайды
Өзіңді еріксіз тартып жыр жолдарына көз салдырады.
Көрсеткен қыры ма әлде, бұлтты үрейлі,
Қара күз бүйірінен түрткілейді.
Сумақай-суық қолы ызғырықтың,
Мазалап, қойны, қоншын тінткелейді.
Аспанда ала бұлтты дүрмек қалып,
Қара жел тиген жерін үрлеп, қарып.
Тоң сорып табанынан теректер тұр,
Көйлегі қамсау болмай дірдек қағып.
Бақтардың күнде үзіліп сырғалары,
Кейісті, түсіп кеткен қыр қабағы.
Торғайдай торға түскен дамыл таппай
Бұтақта қу жапырақ зыр қағады.
Міне, күз
Күздің салқындық үні
Тура өзінің мінезі
Кейде қайбір адамдардың ішкі жан дүниесін беретіндей
Жалпы Қуандық ақын біз жоғарыда айтқандай табиғатпен етене сырласып, жылдың әр мезгілімен бірге тебірене толғанады
Былай қарағанда ол өзінің жан досымен еш шүбәсіз сырласып отырғандай
Әр-бірден соң тап оның алдында бір жанды бейне елестеп тұрғандай, алда-жалда сол табиғат тоңтерістік танытса, оның жүзін міндетті түрде өзіне қаратуға тырысады
Сондай бір шақтың кезекті жемісі болар бірде күз жайлы тағы былай деп тебіреніпті:
Күз қабағы түнеріп, бермеді ырық,
Зәресі ұшты қоғалар жерге бұғып.
Жалбыраған етегін жадау бақтың,
Жұлмалайды еліріп, жел демігіп.
Жайма-шуақ жаз күнін сағынып тым,
Сығалайды сұр бұлттан жабығып күн.
Шу асаудай үркектеп, осқырынып,
Күдірейіп барады жалы бұлттың.
Ұзатып сап тырнасын – көк тұмарын
Қара суық қатайып, төкті кәрін!
Қытымыр күз бұрайды қолыменен
Сағы сынып сарғайған шөп құлағын, – дейді, мұндай жырларды әсіресе күз, қыс жайлы «Аққайнардан» көптеп кездестіруге болады және олар бір-біріне мүлдем ұқсамайды
Құдды бір көктемнің тылсым құпиясы, жаздың жайдарлы жұмағы жырланып бітпегендей
Оны біз ақынның егделік жасына қарай деп топшыладық
Халқымыздың даналық сөзінде әр нәрсе өзінің мезгілінде дейді ғой
Сол рас боп шықты
Жылдың төрт мезгілін жырлауда ақынның бұл «Аққайнар» жинағы алдына жан салмасы анық
Бұған не дейміз? «Таңғажайып табиғат», « Жырларым – сырларым» атты екі бөлімнен тұратын бұл жинақтың меңзеген маңызында шек жоқ
Екі бөлім де айқайсыз ақынның тұнба сырындай әр оқырманына нағыз аңқылдақ жырдың «Аққайнар» ой тұнбасын ішкізгендей әсер тастайтыны ғажап
Содан да болар ақын бірде:
Неге мені, япырмау, неге мені,
Сиқырлы күш столға шегеледі?
Ұшып-қонып жанымды мазалап жүр,
Өлең деген көңілдің көбелегі.
Кейде шабыт жалт беріп жақындатпай,
Кейде сезім жан отын лапылдатпай,
Ебедейсіз анадай бәйек болып,
Жыр-бөбектің келемін бабын таппай.
Ал керек болса, ақын жырлары осындай жауап­кер­шілікпен жазылған соң қалайша осал болсын
Ақын өзінің азапты жолын өстіп айтып келеді де, сөз соңын былай аяқтайды:
Өз қалауын әрине біледі өлең,
Түн ұйқымды төрт бөліп түрегелем,
Ол жыласа жыламаймын, күлсе күлем,
Әуеніне қосылып жүре берем.
Көп қадалсам қағазға деме тегін,
Сезімді өлең, ойлы өлең дәметерім.
Қырау шалды самайды, сәби жырдың
Ойлаймын деп ертеңін-келешегін.
Ақынның қай жырын алмайық, өзінің айтар ойын шашыратпай жинақы ұстап, Абай бабамыз айтқандай айналасын жұп-жұмыр, шып-шымыр етіп және оған қоса бейнелеп айту жөнінде де алдына жан салмай, асықпай-саспай жазатыны осы жинақтағы жырлардан ап-айқын көрініп тұр
Жұрт сияқты, көп сөзділік те жоқ
Шындығында да жоғарыда айтқанымыздай, әр жырынан бір-бір сурет сығалап қарап тұрғандай құдірет бар
Әсіресе, «Таңғажайып табиғат» бөліміндегі жырларынан
Әр-бірден соң осы бөлімдегі жырлар өз композиторын тауып әнге айналып жатса, тіпті тамаша болар еді
Сонда біз бүгінгі сахнада айтылып жүрген талай шәлдіру- шатпақтардан арылар едік
Немесе әжептәуір ақындарымыздың ән талабын желеу етіп жеңіл-желпі жазып құтыла салудың да түр-түрінен құтылар едік
Әрине, әншілерден ән шырқайтын сахнада одан да сорақылықтар кездесетіні тағы бар
Өзі орта қол әнші болса да әнін де өзі жазып, сөзін де өзі жазып бүлініп жүрген жандар қаншама? Бірақ оларға дауа жоқ қой
Солар бір сәт осы Қуандық ақынның мына «Аққайнарын» оқыса ғой шіркін немесе ән шығарғыштар қауымы көңіл қойып, көз салса ғой
Тәубесіне бір келер еді деп білем
Баяғыда менің бір құрдасым менің «әнге сөз жазу сұмдық қиын екен» дегенімде: «Оған ой айтудың түкке де қажеті жоқ, тек ән ырғағына құлайтын, сөз ырғағын тапсаң болды дегені бар
Сонда қалай десем, «солай, достым солай» деген беті былш етпей
Бірақ Мұқағалилардың ойлы жырлары өз ыңғайымен төрден-ақ шығып жатыр ғой
Мен ол құрдасыма қалай дегенде де сенгем жоқ
Байқасам бүгінгі күнгі әндер соның кепілі болып кеткен
Соның орнына Қуандық сияқты ақындардың «Дегбірсіздеу бозбала – құзар аппақ, Қызды ауылға тұрғандай жүзі алақтап, Кештеу тұрған келіндей енесінен, Келеді арай қысылып, қызарақтап
Түн түріліп басталды май­дан кенет, Құзға ілініп қалыпты Ай-дөңгелек
Бауыр­лаған түлкідей жемтігіне, Көлеңкелер барады сайға ентелеп»
Қандай ғажап, баяғының әуен сілемі, қазір­гінің түрленуіндей
Әншілер сызылтып айтқанда өз-өзінен түрленіп шыға келмей ме? Сонда сөздің де, әуеннің де күдері жалы көтеріліп жүре бермейтін бе еді.
Жалпы ақынға қалай қиялдаса да жарасымды
Бірақ өзінің шығармашылығының қай жерде түлеп, қай жерде көгеріп-көктейтінін біле бермейтіні бар
Бір мысал, марқұм Қалихан Ысқақтай қара сөздің хас шеберінен естігенімді жазып отырмын
Сонда ол кісінің «өз туған жерім қаншалықты ғажап болса да, сол жерде тұрып, бірде-бір шығармамды жазбаппын, не жазсам да сол туған жерден алыстап кеткенде тек сағынышпен жазып отырыппын» дегені бар
Ал біздің Қуандық ақын Алматыға келгенді армандайды
Содан болар ол «Үйірінен адасқан саяқтаймын» деген жыр жазыпты:
Болғанымен басында үміт, талап,
Қиын екен қонуы жігітке бақ.
Алматылық болсам деп ұмтылғанмен,
Ұша алмадым құс сынды сынық қанат.
Көктем келмей бермейді бақта гүлдей,
Болмаса ауа жана ма от та гүрлей?
Сол секілді, ауылдың құлан-аяқ,
Құлагерін кім таныр топқа кірмей.
Балапандай кезімнен балғын қанат,
Танытқандай тағдырым салқын қабақ.
Қысқалығы қолымның мысым басып,
Жібермеді кес-кестеп алдымды орап.
Жетегіне алғанмен жігер мені,
Жалғыздық пен жетімдік шідерледі.
Тауға ұрсам да, басымды тасқа ұрсам да,
Жібермесім қайтейін, жібермеді.
Көтергенмен кеудесін неше арманым,
Дәрменсіз ем, мәселе шеше алмадым.
Арман болған нұрлы орта, жырлы ортаға,
Дәм тартпаған шығар-ау, көше алмадым…
Шықпайтынын кім білмес таң атпай күн,
Біле тұра елегзіп, алақтаймын.
Сардалада сабылып сағым кешкен,
Үйірінен адасқан саяқтаймын.

Бұл ақын осылай деп Алматыға жетуді армандап жатса, Есенқұл Жақыпбеков сынды тағы бір ғажап ақынымыз Алматыдағы орта туралы мүлдем бөлек ойда екенін айтады
Алдымен ол да осы Қуандық ақынша қиялдаған болу керек
Содан біраз уақыт осында яғни сол кездегі астанамыз Алматыға келіп аз уақыт тұрған секілді
Бірақ Алматыдағы ақындар ортасы оны өз арасына онша құшақ жая қабылдамаған сияқты
Содан өзі біраз күйініп, алып ұшып келген көңілі әбден құлазып, өзінің іргедегі ауылына қайта қайтып кеткендей күй кешкені-ау шамасы
Соған орай мен оның көңіл-күйін білдіретін бір жырын баспасөз бетінен оқып едім
Бірақ мына мақаланың тұсында таба алмай қалдым
Өкінішті-ақ, мысалға келтіруге болатын еді
Екі жаққа да сабақ болардай жыр еді
Соған қарап айтарым, айналайын Қуандықжан сенің Алматыға келмегенің де дұрыс болған, келгенде Есенқұлға ұқсап құлазып кетер ме едің деймін
Қысқасы, сен ойлағандай орта бір кезде біздің айналамызда болған және біздің алдымыздағы ағалардың ортасында да болған
Ол теңдесі жоқ қоғамдасқан қуаныш еді ғой
Ол сол кезде өтіп кеткен
Айтатыны жоқ.
Мен бұл екі ақынның екеуінің де ақындық қиялдарына әбден сенем
Тек мен Есенқұлдай ақынның бәрімізге ортақ Алматымызға қатты ренжігеніне өкініштімін
Өйткені ол үлкен ақын еді ғой
Әттеген-ай демеске аға ретінде хақым жоқ
Бірақ орны толмай кетті ғой
Ал бірақ ақындардың өз табиғаттарына келгенде бұл екеуінің де айтқандары өреден орын алатыны анық
Сөйтіп, сүйріктей сөздің сүмбісін жаққа салып тартып, өзінің діттеген жеріне жеткізе айту, біздің Қуандық ақынға бір қалыпқа айналып кеткен
Байқаған жанға бұл деген тамаша қасиет
Ендігі жерде тек осы қасиетінен айырылмаса бопты
Менің өзімнің жеке ойымша, жақсы ақынның қайда тұрғаны мәселе емес, мәселе оның қалай жазуында болса керек
Сондықтан біздің Қуандық ақынның арман-тілегі орындалмаса да, көкірегіндегі көземелді жырларының көзі өшпесе болыпты
Ақынның құндылығы ой санасындағы қуатты жырлардың тұнбасының сарқылмауында ғой
Біреу аңсап жазады, біреу мансап үшін жазады, тағы біреу таңсық үшін жазады
Айналайын Қуандық сенің жазысың осының бірде-біреуі де емес, өзіңді Аллам сонау әу басында құрып бара жатқан табиғатқа жан бітірсін деп жаратқан болу керек
Әсіресе, бүгінгі таңда сен әлемдегі өмір-тіршілік анасы ұлы жер мен оның омырауында өтіп жатқан табиғат өресін өртендіріп жазып келе жатқан бірегей ақынсың, соның өзіне рақмет
Иә, сен аңсайсың, аңсайсың да тебіренесің, ал еркін тебіренуіңе Аллам өзі қуат берген
Соның арқасы болар сенің:
Өзіме шақ бар білем өлеңде өрем,
Өрлемесем ешқашан төмендемен.
Жүрегімнің құндақтап жөргегіне,
Тірлік болса, барды елге сенем, берем.
Көп тигесін тірліктің соққылары,
Көңілімнің сыңсиды көк құрағы.
Күнім туып, енді-енді таяу жылдар,
Бір жақсылық болардай боп тұрады.
Өтеуі боп еңбектің өрнекті өлең,
Шыққан жай бар, шыңға емес, белге ептеген.
Мен де құдай пендесі, өзіме шақ
Естісем деп есті сөз шөлдеп келем.
Ақының боп санарлық саусақпенен,
Шыңға тыңнан өзіме жол сап берем.
Жанға жайлы майсылау жылы сөзді,
Аңқам кеуіп, асыға аңсап келем, – дегізбес еді ғой
Рас, бұл қандай ақын болмасын аңсайтын сөз, бірақ өзің айтқандай майсылау сөзге мас болу одан да өткен өрескелдік пе деп қалам
Әсіресе, бүгінгі таңдағы мақтаулардың мәресі ақынды өсіру мүмкін емес, керісінше өшіру сияқты
Бәріміз бірдей ел айтқандай данышпан болсақ біздің ел әлдеқашан даналық биікке көтеріліп кетер еді ғой
Керісінше, күндестіктің күресінде күңкілге бастап, өзің сияқты биікке көтеретін ақындарды, елеусіз қалдырып жатқанының өзі әбестік емес пе? Кешегі әрқайсысы бір-бір мектеп болатын Сағи, Өтежандар қайда қалды
Бірақ поэзияның аты поэзия
Оны халық өзіне-өзі келетін болса түбі табады, табады да ненің асыл екенін жазбай танып, өз сөздерінің, өз ойларының, өз табиғатының байлығына түбінде бас қойдыратын болады әлі
Сонда біз сен айтқандай кеудені айқара ашып тастап:
Сейілте алмай түнекті, тарата алмай,
Далам жатыр жазылған алақандай.
Таң келеді сылаңдап жұмыртқадан,
Жаңа шыққан сары үлпек балапандай.
Табар жандай сағыныш аңсарына ем,
Сездіргендей ықылас майса кілең.
Ерке самал ерінбей таң шықтарын,
Сүрткілейді салалы саусағымен.
Қара төбе бұйығып тоқ баладай,
Алатау тұр мелшиіп аққаладай.
Таң атқанын бозторғай хабарламақ,
Болып ұшты көдеден көкке қарай.
Бұлақ қашып, қонақтап құраққа шық,
«Қызыл гүлді барады қыр ап қашып».
Алтын сандық айқара ашылғандай,
Күн келеді күлімдеп шуақ шашып, – деп талайды тамсантар табиғат жырларыңды әлемге паш ете отырып, болашақ ұрпақ сенің сандаған соны теңеулеріңді құмарта еске алып отыратындығында сөз жоқ
Ең әдемі сұлулық табиғат сұлулығы, ең ғажап даналық, қарапайым даналық сонымен ең тамаша ақын, өз топырағынан табан тайдырмай жырлаған ақыннан артық қасиет жоқ
Ол нағыз аузы дуалы ақын десек те онша жаңылыспағанымыз
Көп сөздің тоқ етері сені Алламның өзі табиғат жыршысы етіп жаратқанына мың да бір рақмет және туған еліңе, жеріңе тағзым
Мына жадап-жүдеген табиғаттың шұрқ тесік ұсқынын бір сәт ұмыттырып, рақатқа бөлейтін жырларыңнан айналдым.
Ақын ағаң 
Сейфолла ОСПАН
