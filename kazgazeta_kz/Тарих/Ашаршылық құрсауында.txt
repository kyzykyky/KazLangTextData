
1931-33 жылдардағы ашаршылық қасірет ел тарихындағы қаралы жылдар болып сақталары сөзсіз
Бұл – қазақ халқын сан жағынан ойсырата азайтудың жымысқы саясаты екенін кейін барып түсіндік қой.
Ашаршылықты басынан кешпегендер оны толық сезіне алмасы анық
Бәлкім, кейбір жандарға ол аңыз сияқты көрінуі де мүмкін
Бірақ ол – аңыз емес, заманның, дәуірдің шырқыраған шындығы болатын.
«Адамзат – бүгін адам, ертең топырақ» деп дана Абай айтқандай, сол жылдары талай адамның аштықтан өлім құшқанын көзімізбен көріп едік
Сол ашаршылық құрсауында қалып, үрім-бұтағы азып-тозып кеткен әулеттің бірі – Берік әулеті.
Әлі есімде, 1931 жылдың желтоқсан айы болатын
Сағат түнгі екілер шамасы
Қазіргі Сағыз теміржол стансасына жақын ауылдың шет жағындағы кішкентай қыс­тауда орналасқан біздің үйге екі кісі кіріп келді
Біреуі – түрмеден қашып шыққан Мейірман дейтін туысымыз
Екіншісі – ұзын бойлы, кең жауырынды, өткір көзді, жігері мұқалмаған қайратты  Өтеген деген баласы
1928-29 жылдары оларды «кісі еңбегін пай­даланған» деп жала жауып, Атыраудағы түр­меге қамаған
Отбасын Қарақалпақстанға жер аудартып жіберген.
Менің атам Берік ауқатты кісі болған
1927 қоян жылы Маңғыстауда қатты қыс болып, малдары жұтаған
Берік тәркілеуге ұшырамаған
Бір жазда егін болмай қалады да, бір-екі қарадан басқа малдарын колхозға тапсырады.
Қылышын сүйретіп қыс келді
Аузын арандай ашқан ашаршылық Берік әулетіне де жетті
Молдаштың әйелі, қыздары, Ой­лыбайдың Нұрша деген ұлы аштан өлді
1932 жылдың сәуірінде Мейірман мен Өтеген Берікті және ұлдарын жиып алып, ақылдаса отырып Қарақалпақстанға көшуге шешім қабылдады
Шөптікөл, Сарыкөлдерді пана қылдық
Атшоңқай (қоғаның түбі) қаздық
Ар жағынан Доңызтау елі, төменнен Жылыой, Құлсары, Доссор, Жем бойы халқы сол екі көлдің маңына қоныстанды
Көлдердің суы кеуіп қалған, қоғаларының түбі түгел таусылды
Бір күні ойда жоқта милиционерлер келді
Екі түйенің жоғалғанын айтып, Өтеген мен Ойлыбайды кінәлады
«Түйелерді бір жаққа асырдыңдар, орнына інген мен бай­талды бересіңдер, өздерің заң алдында жа­у­апты боласыңдар» деп қатты-қатты сөй­леп,  оларды ұстап алып кетті.
Екі азаматымыз осылайша ОГПУ-дің қолынан жазықсыз қаза тапты
Оларды  Темір қаласының түрмесінде атып тастапты
Ұрланды деген түйелер, кейіннен белгілі болғандай, қарақалпақтың еліне қашып кеткен екен
Сол жақтан сатып алынған мал екен.
Барар жеріміз 500 шақырым еді
Түс­тікте­гі Арал қаласы, батыстағы Атырау – бәрі алыс
Басты мақсатымыз – қарақалпақ еліне та­бан тіреу
Көлдерден қазып алған атшоңқайға атам 5 есек айырбастап алған
Көлігіміз сол есектер болды
Бірақ, Самда басымызға қара бұлт орнап, аса бір ауыр кезеңге тап болдық
Ол 1932 жылдың желтоқсан айы болатын
Самның (В.Бар­тольдтың жазуынша, ежелгі қала орны болуы мүмкін) бір қыстауына орналастық
Бір күні таң ата мойындарына мылтық асынған 8 адам келді
Ел тонаушылар екен
Келген бой­да тінте бастады
Әкем мен шешем қарсыласып көріп еді, оларды байлап-матап тастады
Бас көтеретін Молдаш сүзек ауруына шалдығып, дімкәс болып жатқан
Нәжен 15 жаста
Шияз 10 жаста
Олардың қолынан не келсін
Бәрін де солай арқандап тастады
Ойлыбайдың әйелі Қаражанға дегендерін істеді
Екі кемпір мен үш кішкентай қыздарды бір иесіз үйге қамап тастады
Берік атамды есікке байлап қойыпты
«Мамамды босатыңдар!» деп жауыздың қолына жабысқанымда, мені ішімнен теуіп, ұшырып түсірді
Есімнен танып қалдым
Сөйтіп, жендеттер біздің бес есекті, бір серкемізді айдап әкетіп, барлық азық-түлігімізді тартып алды
Осыдан кейін, халіміз мүшкіл күйге түсті
Жейтін ас-ауқат жоқ
Тіске басар не нәрсе болса, соны жеп, өлместің күнін кештік
«Балапан басына, тұрымтай тұсына» дейтін заман келді
Берік әулеті төртке бөлінді
Үлкендер атам, әжем, Молдаш ағам, Нәжен ағам бір бөлек кетті
Екінші бөлігі – соқыр әже мен жеті жасар Қызаужан
Олар бөлініп қалды
Аштықтан өлген кісілердің етін жеп, өздері біраз күннен соң аштан өлген
Үшінші бөлігі – Ойлыбай ағаның отбасы
Төртінші бөлік – әкем, ше­шем, Шияз және мен.
1933 жылдың ақпанында біздерге Жар­қамыстан шыққан ГПУ отряды келді
Әкем отряд басшыларына қарақшыларға тоналғанын айтып, мұңын шақты
Сөйтсек, олар дәп сол ұры-қарыларды іздеп шыққан отряд екен
Олар әкемнің айтқандарын онша елемей, қайта оны кінәлай сөйледі
Соңында әкемді солардың сыбайласы ретінде айыптады
«Сен білесің, тауып бер!»  деп отрядтағылар менің әкем Қолқабайды желкелеп алып кетті
Сол кеткеннен әкем оралмады
Бірнеше күннен соң, шешем, Шияз үшеуіміз өткен күзде бандылар тонаған қыстау­ға қарай жолға шықтық
Келе жатсақ, аппақ қардың үстінде қарайған нәрсе көрінеді
Жүрегіміз шым ете қалды
Жақындап бардық
Қарасақ, із-түссіз жоғалып кеткен әкеміздің мәйіті екен
Бас салып еңіредік
Өзінің қара тонының үстіне жатқызып, үшеулеп сүйреп әкеліп, үйіміздің дәлізіне қойдық
Сөйтіп, әкеден де айырылдық
Шешем бұл қазаға қатты қайғырды
Жан жарынан қысылтаяң шақта айрылу оған да оңай емес қой
Қайғыға шыдамай, әлсірей бастады
 Оның үстіне  біреуі 10 жасар, екіншісі бес жасар екі бала – біз бармыз
Ертемен ерте кетеді, түн ортасы ауа бір-ақ келеді
Құмға барады
Мұзға малынған зілдей құмаршық шөпті бірнеше шақырым жерден арқалап әкеледі
Үйде жібітіп, кептіріп алашаға қаққанда бір уыстай құмаршық дәні түседі
Соны суға қайнатып, бізге береді
Сонда тамақты біз ішсін деп өзі аузына  дәм алмайды.
Осылайша әупірімдеп жүріп сәуірге де жеттік
Бірақ шешем әбден жүдеп, төсек тартып жатып қалды
Бір күні Шиязға: «Мен көсіліп жатайын, бұрымымды тарқатып жай да, өзің ұйықтай ғой!» деп қоштасыпты.
Ертемен оянсам, анамның қойнында жатыр екенмін
Өзі оянбайды
Шияз жоқ, құмға кеткен
«Мама, мама» деймін, дыбыс бермейді… Амал не? Енді мамам өлді деп еңіреп далаға шығып, қыстаудың құм жағына шуаққа жылынып отырдым
Кеш кірді, келген жан болмады
Түн болды
Қорада әкем, үйде шешем өліп жатыр
Дегенмен, барар жер, басар тау жоқ болғасын, шешемнің қасына келіп жаттым
Үш күннен бері нәр татпадым
Бір мезетте Нәжен мен Шияз келді
Нәжен шешесін көріп, «мен сенің балаң емеспін дейтін едім-ау» деп ал кеп жылады
Өйткені бірінші немересін атасы өз баласы етіп алған екен
Дәстүрдің бұл зияны бізге тиді
Тұңғышы Нәжен өзімен бірге болғанда, анама көмектесер еді-ау деп көзіме жас аламын
Құмға кеттік
Күркеден ықтасын жасадық
Астымызға ақселеу төсеп, күн кештік
Сол күні аш болдық
Ертеңінде Нәжен ағам көжелік құмаршық қағып алды
Енді аштық бізді нағыз қыспаққа алды
Мен қатты әлсіредім, есімнен айрылдым-ау деймін
Шамасы 2-3 күн нәр татпадық, жейтін түк жоқ.
Бір күні Нәжен құмшық төбенің күн шуағында демалып жатса, жатқан жері өзінен-өзі ойыла берген
Қолымен қазып қараса, бірдеңе ілінеді
 Қолын тереңірек  салса, құмаршық екен
Міне, керемет, «өлмегенге өлі балық жолығып», ойда жоқта бір тайқазан құмаршық тауып алады
Әке-шешеміз қайта тірілгендей қуандық
Сәуірдің аяғы
Тірі қалғандарымыз тағы бас қостық
Бөлініп кеткен – Берік атам, Жаңылдық әжем, Молдаш ағам келді
Нәжен, Шияз бәріміз бірігіп, Қолқабай әкемізді, Ажар шешемізді «арулап», бір төбенің басына шұңқыр қазып жерледік
Сол жерлеу үстінде Берік атам аласұрып, «мені де Қолқабаймен бірге көміп кетіңдер!» деп зар еңірей жылады
Сөйтіп, ол өлетінін алдын ала сезген екен.
Атам екеуімізді тастап, қалған төртеуі құмаршық қағуға, тышқан аулауға құмға кетті
Біздер де жүріп келеміз
Қайда баратынымызды білмеймін ғой
Атама еріп келемін
Айдаладағы бір қыстауға келдік
Кешқұрым уақыт
Қыстаудың терезесінен қарасақ, он алты адамды біреу қаз-қатар жатқызып жатыр
Барлығын әдейі өлтірген сияқты
Атам діннен хабары болатын
Құран оқыды
Маған шақпақ тасын беріп, түйе жүн күпісінен жыртып алды да: «Төбеге шығып өрт қой, жерлейік!» – деді
Қыстаудың төбесі өртеніп, ортасына түсті
Сөйтіп, әлгі өліктердің мәйітін жаптық.
Кешегі кеткендерден хабар болмады
Екі күннен бері екеуміз ашқұрсақ жүрдік
Қыстаудың жанында бір сай бар екен
Сайдың тереңірек жеріне барып от тұтатып, азғантай уақыт жылынып алдық
Атам «енді ұйықтайық» деп, күпісінің бір етегін екеуміздің астымызға төседі де, екінші етегін жауып, мені қойнына алды.
Оянсақ, күн арқан бойы көтеріліп қалыпты
Атам әлі ұйқыда жатыр
Түртіп едім, оянбады
Жұлқыладым
Көзін ашпайды
Өліп қалыпты
Өкіріп жыладым
Кешегі өзіміз өртеген қыстаудың төбесіне шықтым
Алыстағы бір төбеден елестеген қара көрінді
Біздерді іздеп шыққан Молдаш ағам екен
Ол маған бір жұтым су берді
Атамның жатқан жеріне ертіп әкелдім
Ол аузын жыбырлатты да бірдеңе оқыды
 Иман-салауатын айтқан болар әкесіне
Ертеңіне әжем, Нәжен, Шияз, Молдаш ағам бәріміз атам жатқан жерге қайта келдік
Сөйтіп, атамды арулап жерледік
Атам Берік менімен ең соңғы рет тілдескендей болып: «енді ұйықтайық!» деп, о дүниеге осылай аттанған еді.
Ұзын сөздің қысқасы, нәубеттің құр­сауына шырмалған Берік әулетінің көр­ген күні осындай болып еді
Сол кезде жиырмадан бесеуміз ғана қалдық.
Біздің әулеттің басынан кешкен ашаршылық нәубеті көп қазақтың ортақ тағдыры болды
Бұндай қай­ғылы халді көрген  Т.Г.Невадовская деген орыс ақыны былай деп өлең жазыпты:
Кім жіберді аштық деген пәлені?
Кім жауапты? Білгім келер соны мен …
Азаптаудың ойлап тапқан неше­сін,
Есі ауысқан миғұла бір пақыр ма?
Өлімге де мойынсұна бастайды.
Нағыз  шындықты  сөзбен сурет­теген орыс ақынының бұл өлеңін көзіңе жас алмай, ішің қан жыламай, егілмей оқу мүмкін емес
Қайтыс болған ата-анаңды, қыршын кеткен бауырларыңды ойлайсың
«Өлімге де  мойынсұна бастағаны»  деп  ақын  айтқандай, мамамның және атамның өлімі көз алдымнан да, есімнен де мәңгі кетер емес
Олар есіме түссе, кеудемді өксік кернейді.
«Бұған кім жауапты? Жер қой­нына енбей, көбінің сүйектері жан-жақта шашылып, ойда­ғысы ойда, қырдағысы қырда қалды
Әкем­нің, шешемнің, атамның, үлкен әжем­нің, бауырларымның моласы жоқ
Қайтейін, кеңес үкіметіне не істей аламын!» деп шарасыздықтан күйінемін.
Сам – тоқсан жолдың торабы
ХVІ ғасырда Ноғай жолы атанған
Бұл жерде Орта Азиядан Еуропаға апара­тын байырғы жолдар болған
Осы ұлы жолмен жүріп барып, межелі жеріне жете алмай, қарақшылардың тонауына ұшырап, кеңес милициясының, бас­кесерінің адам құқын аяққа басуына тап болған Берік әулетінің бір топ жандары Самда құмға айналды, мәйіттері жер қойнына дұрыстап та берілмеді
Осы да біздің жүйкемізді өмір бойы жұқартып келеді
Аруақтар кешірер деп ойлаймыз.
«Балапан басына, тұрымтай тұ­сына» дерліктей заман қайта келмеу үшін кешегі қазақ өміріндегі саяси-әлеуметтік, экономикалық қайыр­­шы­лықтардың қатты шиеле­нісуіне апарып соқтырған саясатты да қатты әшкерелеу керек
Бұл дегеніміз аш­тық құрбандарына тұрғызылған ес­керткіштей болар еді
Аштыққа ұрын­дыру, жаппай қырып-жою, ерік­сіз бас бостандығынан айыру сая­сатын әшкерелеу – бәрінен қымбат тәуелсіздігімізді нығайту шаралары­ның бірі болмақ
Қиын заманда қилы өмір сүрген адамдар аруағын ардақтау – азаматтық парыз
Парызға қарыз болмаған ләзім.
Менің бір тілегім – 31 мамыр – қуғын-сүргін құрбандарын еске алу күнінде ашаршылық құрбандарын да еске алуды заң жүзінде бекітсек
Бұған ел Үкіметі қолдау көрсетер деген үміттемін.
Ниетжан Берікұлы,
Ақтөбе мемлекеттік педагогика
институтының профессоры,
Ақтөбе облысының
«Құрметті азаматы»
