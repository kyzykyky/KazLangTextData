Әбілмәмбет Тәуке ханның немересі, Болат ханның үлкен ұлы еді
Ол 1734 жылы Сәмеке хан Көкшетаудағы ордасында ауыр науқастан қайтыс болған соң көп кешікпей-ақ, яғни  1735 жылы Орта жүзге хан болып сайланды
Сонымен қатар ол ата жолымен ұлық хан болып та есептелді
Ол  о бастан-ақ әкесі Болаттың  және Төле бидің жанында жүріп, қалмаққа қарсы соғыс барысында өсіп-жетілді
Сондықтан да ол, ел басқаруда Төле бидің қалмаққа қарсы соғыста Ресейге сүйенуді көздеген саясатын ұстанды
Әбілмәмбеттің осы бағыттағы алғашқы қадамы, яғни орыстарға одақтас ретінде адал болуға келісіп ант беруі алғаш,  1740 жылы Орынбарда орын алды.
Осында ол, өзімен бірге 128 Орта жүздің ру­басылары мен сұлтандарын және біраз қазақ ауыл­дарын ертіп келіп, патша өкілі Урусовқа орыс­пен бірге болатындарын мәлімдеп, ант бер­ді
Мұның қалай болғанын А.И.Левшин тө­мендегіше тәптіштеп жазып қалдырған:
«…Безпрекословно повинуясь требованию российского начальника, Абульмагмет и Абылай немедленно стали на колена на золотой ковер и сняв шапки, поклялись в верности по обычаям своим; в заключение они поцеловали Коран и подняли его на головы свои, а к присяжным листам вместе подписи приложили печати
В подражение им 128 старейшин Средней киргизской орды в то же время приняли присягу в другой палатке, а народ присягал под открытым небом…»
Иә, мұның бәрі адам сенерліктей нақты айтылған, және шынайы көрініс еді
Алайда Әбілмәмбет ханның қасындағы Абылай сұлтанмен бірге Құранды сүйіп ант бергенде, Жаратқан Иемнен шын мәнінде нені жалынып сұрағаны орыстарға әрине, түсініксіз болып қалды
Мұндайда, қолдарын құранға тигізген қазақ әміршілерінің шын мәнінде, жасаған иемнен орыстың емес, қазақтың амандығын сұрап жалынғаны сөзсіз
Қиынға тап болып, тұмсықтары тасқа тиген қазақ қайраткерлерінің амалсыздықтан туындаған әрекеті болды бұл
Ресейге бодандыққа ант беруге хан мен сұлтанды мәжбүрлеген шығыстағы қалмақтардың жойқын жортуылдарына қарсы күресте арқа сүйер тірек іздеулері еді
Мұнда қазақ әміршілерінің жеке басына қатысты қиыншылықтар да көрініс берді
Мысалы, Әбілмәмбет кейіннен өзіне Орынбор әміршісі Неплюев жіберген аудармашы Оразалинге Елизавета патшайымға ант беруге өзін мәжбүрлеген нәрсе, Қалдан Сереннің қысым үстіне қысым жасап, өзінің ұлын аманатқа беруді қайта-қайта талап етуі болғанын ашып айтты.
Бұл тұста Орта жүз қазақтары үшін қалайда қалмақтарды тоқтатудан маңызды нәрсе болған жоқ
Оларға қарсы тұрудың қазаққа оңай болмасы келесі жылы-ақ белгілі болды
Башқұрттардың көсемі Қарасақал 1741 жылы қазақ жеріне қашып келіп, өзін елге қалмақ Сеуан Рабданның баласы Шона Лаузанмын деп таныстырды
Ол шын мәнінде башқұрт емес, қарақалпақ еді
Ол өзі жайсыз жағдайда жүрсе де, билік құмарлық ынта бүкіл санасын жайлап алған еді
Бұл тұста оның көздегені және көкейін тескені қалмақ қонтайшасының тағы болды
Қалмаққа хан болуды ойластырған Қарасақал қазақтармен бірге жоңғарларға қарсы жойқын жорықтарға қатысты
Орта жүзге әйгілі көкжарлы көкжал Барақ сұлтанның өз бетінше қалмаққа қырғын жорық ұйымдастыруы да қалмақты қазаққа өшіктірді
Қазақтың қалмақты барымталап кеткенін естіген Қалдан Серен өз елін тонаушыларға қарсы 15 000 адамдық әскер аттандырды
Бұдан әсіресе, Әбілмәмбет хан мен Абылай сұлтанның қол астындағы ел көп азап шекті
Осыған байланысты Әбілмәмбет орыстарға Орта жүздің көшу аймағына бекініс қала салып беру туралы өтініш жасады
Оның мұндайға баруына дәл осы тұста орыстардың Әбілқайырға Жайық бойында Ор бекінісін салып беруге келісім беруі де ықпал етті
Алайда мұндай өтінішке, қалмақ пен қазақ бірін-бірі қыра түссін, қай жеңгені менікі деп ойлаған орыс жағы құлшыныс таныта қойған жоқ
Өздерінің қолбасшысы Септен басқарған қалмақтар болса қазаққа жасаған жауап жорықтарында аса қатал болып, қолға түскен ересектердің бәрінің басын алумен болды
Осындайда қазақ тағы да қапыда қалды
Қалмақтың жорық әскерлері екі жүз адаммен Шідірті және Шілік бойында аң аулап жүрген Абылай сұлтанды аңдаусызда тұтқынға түсірді
Онымен бірге аң қуып жүрген Барақ сұлтан да, Қоқ батыр да қалмақ қолына тұтқын болды
Осындай кездейсоқ олжаға мастанған қалмақтар енді хан ордасына жорық ұйымдастырды
Олар Орта жүзге оңтүстік арқылы аттанды
Алайда қалмақтан қатер күтіп, олардың әр қадамын аңдып отырған қазақтар Олжабай батырдың бастауымен Септен әскерінің оң бүйірінен түре тиісіп, оларды оңдырмай талқандады
Алайда бұл үлкен жанжалдың басы ғана болып шықты
Орта жүздің Әбілмәмбет басқарған қалмаққа қарсы осы шайқасы үш жылдай уақытқа созылды
Мұндайда Қара Ертістен өтіп, Ұлы жүздің іргесіне төніп тұрған қалмақтан қауіптенген Наурызбай батыр бастаған қалың қол бес қаруы сақадай сай бола тұра, Арқа төсіндегі бауырларына қол ұшын созып, көмекке бара алмады
Орыстар мұндайда екі жүзді саясат ұстанып, қазақты да, жоңғарды да қолдай қоймай, сонымен қатар олар жоңғарлардың батыстағы Еділ қалмақтарымен бірігіп кету мүмкіндігін болдырмауға күш салды
Осындай оймен орыстар 1742 жылы жоңғар қалмақтарына майор Миллер бастаған елшілік аттандырды
Оның мақсаттарының бірі Абылай сұлтанды тұтқыннан босату еді.
Орыстар Абылайды босату Орта жүз қазақтарының жоңғарларға қарсы күресін күшейте түсетінін жақсы түсінді
Алайда мәселе көтергенімен, орыстар бұл істе тиянақтылық көрсете қоймады
Абылайды босатуға бағытталған нақты әрекетті Әбілмәмбет ханның өзі бастады
Ол өзі бастап, Орта жүздің басқа да игі жақсылары қостап балаларын Қалдан Серенге аманатқа берді
Қалдан бұған да қанағаттанбай, қазақ басшыларын өзіне шақырды
Алайда Қаз дауысты Қазыбек би бастап қазақтар жағы оның шақыруынан бас тартты
Келіссөздердің нәтижесінде және орыстардың араласуымен ақыры бір жылдай тұтқында отырған Абылай өзінің серіктерімен 1743 жылы тұтқыннан босанып елге қайтты
Абылаймен ол кезде әлі хан емес Әбілмәмбет сұлтанның жақындасуы кейіннен Аңырақай атанып кеткен Далатауда болған шайқастан басталған еді
Осы қалмаққа қарсы жанкешіті ұрыста бұрын Төле бидің үйінде түйе бағып, Сабалақ атанып жүрген Әбілмансұр жауға қарсы шапқанда атасы қанішер Абылайдың есімін ұран ғып, екпіндеген бетінде он екі қалмақты шауып түсіріп, қаһармандығымен ерекшеленіп, ел назарын өзіне еріксіз аударды
Әбілмансұрдың осы ерлігіне қатты сүйсінген төрелер арасында Абылайға жақын туыс Әбілмәмбет те бар еді
Осы оқиғада табысқан Әбілмәмбетпен, кейіннен Абылай атанып кеткен Әбілмансұрдың аралары мұнан соң, ешқашан да суыған жоқ
Өзі хан болса да Әбілмәмбет нақты билікті Абылайға берді
Жалпы, Әбілмәмбет жаратылысында қайырымды да ақниет, қулық-сұмдық атау­лыдан іргесін аулақ салған турашыл адам еді
Оның осы қасиеттері де әділдік іздеген Абылайды оған жақындата түсті
Өзі қалмаққа қарсы елді ұйымдастыруға күш сала тұрса да, бұл істе елеулі табыстарға жете алмаған Әбілмәмбет, Абылай тәрізді қан майданда батыр ретінде де көзге түсе алған жоқ
Бұл, әрине, оның абыройын асқақтата қоймады
Ол заманда өзі жеке ерлігімен елге танылмаған, мәселенің бәрін хан ордасында оқшаулана отырып шешетін қайраткерге ел құрмет көрсете қоймайтын еді
Оның үстіне шынайы билік бұл тұста Әбілмәмбеттің емес, үйсін Төле бидің, Қаз дауысты Қазыбек бидің қолында еді.
Қазақтың екі бас билерінің өзінің туған інісіндей болып кеткен Әбілмансұрға ынта-ықыластары ерекше екендігін, оның үстіне Аңырақай шайқасынан кейін сұлтандар мен батырлар арасында оның беделінің айтарлықтай өскенін Әбілмәмбет байқап отырды
Осындайда ол, қалмақ Қалдан Сереннің қолындағы Түркістан қаласына қол жеткізіп, қазақтың бас ханы атануды көздеді
Баласы өзінің қолында аманатта болғандықтан, Қалдан Серен де оған Түркістанға баруға кедергі жасай қоймады
Осылайша Әбілмәмбет өзінің ордасын 1743 жылға қарай Түркістанға көшірді
Оның үстіне ол, орыспен жақындасуда өзіне ылғи да бақталас болған Әбілқайыр ханның айла-шарғыларынан да шаршаған еді
Расында, Кіші жүздің үлкен бөлігін және Орта жүздің біразын өзінің ықпалында ұстап отырған Әбілқайырмен әріптес болу да оңай шаруа емес еді
Осындайда 1748 жылы «Әбілқайырмен егескен Барақ сұлтан оны өлтіріп кетті
Бұл қанды оқиға Әбілмәмбеттің хан ретіндегі мерейін үстем етіп, ол енді ұлық хан атанды
Алайда мұның өзі оның белсенділігін көтере қойған жоқ
Елдің бәрінің назары хан ордасында отырғаны болмаса ел ісіне араласудан қалған емес, қалмаққа қарсы күресті нақты басқарып жүрген Әбілмансұр сұлтан мен Әбілмәмбеттің ұлы Әбілпейізге ауды
Дегенмен, биліктің бірнеше адамның қолына бөлінуі қазақтың жауға қарсы күресін шұғыл да, батыл ұйымдастыруға кедергі болды
Мұны Төле би мен Қаз дауысты Қазыбек би де түсіне бастады
Олар билікті Абылайдың қолына топтастыру жолдарын қарастырды
Алайда Әбілмәмбетке ерекше құрметпен қарайтын Әбілмансұр оның астындағы тақты иемденуге ұмтыла қоймады
Осылайша қауіпті кезеңде басшылықсыз қалған ел қожырай бастады.
Талас Омарбеков, 
әл-Фараби атындағы ҚазҰУ жанындағы Орталық Азиядағы дәстүрлі өркениеттерді 
зерттеу орталығының директоры, 
 ҚР ҰҒА Құрметті академигі
