Жыл санап өркендеп, көркейіп келе жатқан еліміз әлемге мұнай экспорттаушы ел ретінде де жақсы танымал
Қазір біз әлем жұртшылығына еліміздің мұнайы туралы ауыз толтырып айтатындай дәрежедеміз
Өйткені Қазақстанның мұнай өндіру және экспорттау саласы өзге елдерден кем түсіп жатқан жоқ
Мысалы, мұнайлы өлке – Маңғыстаудағы жетістіктер туралы айтсақ та, көп жайттан хабардар болар едік.
Маңғыстау өңірін тілге тиек етіп отырғанымыз, жайдан-жай емес
Бұл өлкеде еліміздің экономикасына сүбелі үлес қосып, мұнай және газ саласындағы серпінді жобаларымен талай кәнігі мамандардың өзін тамсандырып отырған «Маңғыстаумұнайгаз» деп аталатын акционерлік компания бар
Қазір де, кеше де бұл компанияның даңқы төмендеп көрген емес
Демек, «Маңғыстаумұнайгаз» жалғыз Маңғыстаудың ғана емес, барша еліміздің мақтанышы
Ал осындай компания жұмысының тиімділігі, өндірістік әлеуетінің жоғары болуы, сапасының артуы, инновациялық технологиялардың молынан ендірілуі, әлемдік дәрежеде бәсекеге қабілетті болып шыңдала түсуі, бір сөзбен айтқанда әріптес елдер санасатын алпауыт компанияға айналуы – кездейсоқ нәрсе емес, әрине.
Өйткені Маңғыстаудың мұнай өндіру саласы – еліміздің тарихымен де кіндіктес
Кезінде құм суырған даладан Ақтау секілді әсем қаланың бой көтеруі, Маңғыстау өлкесінің еліміздегі қуатты индустриялық аймаққа айналуы шын мәнінде үлкен жетістікке баланды
Әйгілі Қашаған жырау «Маңғыстау деген бұл аймақ, Даласы жел мен құм ойнақ» деп жырлағанындай, сол өлке бүгінгі таңда адам танымастай құлпырып, өзгеріп сала берді.
«Маңғыстаумұнайгаз» акционерлік қоғамының бүгінгі тыныс-тіршілігіне келетін болсақ, компанияның Бас директоры Сунь Синъюнь мен Бас директордың бірінші орынбасары Бақыт Алтайұлы Иманбаевтың іскерліктері мен білікті басшылық жасай білулерінің арқасында қуатты өндіріс ошағы әлемдегі мұнайға деген сұраныстың күрт төмендеуіне қарамастан өнім көлемін азайтпай, барша қиындықтар мен кедергілерді еңсеріп келеді
Мұнай саласын жетілдіріп, нәтижені арттыру – үнемі ізденісте болып, ұтқыр қимылдар жасап, стратегиялық маңызды шешімдер қабылдап, әлемдік мұнайдың нарығын аналитикалық тұрғыдан талдай отырып, қатардан қалып қоймаудың қамында болу деген сөз
Демек, қиындығы мен ауыртпалығы, күрделі мәселелері қым-қиғаш түсіп жататын саланы ақыл мен тәжірибеге, кәсіби біліктілікке сүйене отырып басқара білу қажет
Мен бұл орайда Бақыт Алтайұлы Иманбаевты сондай жаңа заманның білікті басшыларының қатарына жатқызар едім
Ол мұнайдың қыр-сырына жетік, бұл саладан хабары мол, оған барлық саналы ғұмырын арнап келе жатқан жан.
1963 жылы Маңғыстау облысында дүниеге келген Бақыт Алтайұлы еңбек жолын 1980 жылы Ералиев кентінің құ­рылыс-монтаж басқармасында ағаш шебері болып бастапты
1982-84 жылдар аралығында Отан алдындағы әскери парызын өтеген соң, Алматы қаласындағы Қазақ политехникалық институтын «Мұнай және газ ұңғыларын бұрғылау» мамандығы бойын­ша тәмамдапты
Институтты аяқтаған соң, «Маңғыстаумұнайгазбарлау» кешенді экспедициясында бұрғылаушының көмекшісі, «Маңғышлақмұнай» өндірістік бірлестігінің «Комсомольскмұнай» мұнай-газ өндіру басқармасында мұнай және газ өндіру операторы болып қызмет атқарады
2005 жылы Ақтау мемлекеттік университетін «Мұнай және газ кен орындарын өңдеу» мамандығы бойынша аяқтаған соң 1991-2004 жылдар аралығында «Қаламқасмұнайгаз» Өндірістік басқармасында мұнай және газ өндіру операторы, мұнай және газ өндіру шебері, мұнай және газ өндіру технологы, мұнай және газ өндіру цехы бастығының орынбасары, мұнай және газ өндіру цехының бастығы, пайдаланылатын жабдықтарды илемдеу-жөндеу цехының бастығы және орталық инженерлік-технологиялық қызметінің бастығы қызметтерінде болады
2004 жылдың маусымында «Маңғыстаумұнайгаз» АҚ орталық инженерлік-технологиялық қызметінің бастығы болып ауыстырылды, ал 2004 жылдың шілде айынан 2007 жылдың маусымына дейін «Жетібаймұнайгаз» Өндірістік басқармасының бастығы болып жұмыс жасайды
Әрі қарай сатылап өсіп, «Жалғызтөбемұнай» ЖШС бас директорының орынбасары, «ҚазақОйлАқтөбе» ЖШС техникалық директоры, «ҚазМұнайТеңіз» ТМК АҚ директоры, «ҚазМұнайГаз» Барлау және Өндіру» АҚ бас директорының өндіріс жөніндегі орынбасары, «ҚазМұнайГаз» Барлау және Өндіру» АҚ Басқарма мүшесі болып тағайындалады
Бүгінде «Маңғыстаумұнайгаз» АҚ бас директорының бірінші орынбасары, Қоғамның Басқарма мүшесі қызметтерін атқарып келеді
Маңғыстау облысының 35 жылдығы, Маңғыстау мұнайы мен Ақтау қаласының 50 жылдығы медальдарымен және «Құрмет» орденімен марапатталған
«Қазақстан жер қойнауының құрметті бар­лау­­шысы» атағы және бар.
Білікті басшы, абзал азамат Бақыт Алтайұлының өмірбаянынан көріп, байқап отырғанымыздай, ол мұнай саласын бүге-шігесіне дейін, тіпті үтір-нүктесіне дейін жетік біледі
Әңгімелесе қалсаңыз, мұнайдың қазіргі заманға тән мәселелері жөнінде сағаттап сөйлеуге бар
Өз саласын жетік біліп тұрған мұндай азаматтарды біз қашанда мақтан етуіміз керек
Себебі олар ең алдымен ел игілігінің артуын, мемлекетінің пайдаға кенелуін, мұнайлы өлке даңқының асуын әрі мәртебесінің биік болуын ойлайды
Күн демей, түн демей еңбек етеді
Өйткені мұнай мен газ саласы – бәсекелестігі көп орта
Мұнда бір күн де мүлгуге, сылбыр қимылдауға жол жоқ
Осындай қағиданы өзінің өмірлік ұстанымына айналдыра білген Бақыт Иманбаевтың іскерлігі, кәсібилігі, басшылық жұмысына деген ыждаһаттылығы, тиянақтылығы өзі басшылықтың бір тұтқасын ұстап отырған «Маңғыстаумұнайгаз» компаниясының келешегі қазіргісінен де жарқын болады деген зор сенім ұялатады.
Экономика саласы мен қаржы саласының сарапшылары мұнайдың әлемдегі сұранысы төмендеп тұрғанына қарамастан, бұл уақыт­ша құбылыс екенін айтады
Халық арасында «қара алтын» аталып кеткен мұнай бағасының төмендеуі бүгінде алпауыт елдердің өзін ойландырып отыр
Өйткені дамыған мемлекеттердің экономикасы мен өндірістік әлеуеті мұнай саласына тәуелді
Дәл мұндай шақта отандық мұнай саласының өрлеуі Бақыт Иманбаев тәрізді білікті басшылардың ұтқыр шешімдеріне тікелей байланысты
Бақыт Алтайұлының: «Мұнай бағасының күрт төмендеуі мұнай өндіретін компаниялардың қызметіне қатты әсер еткені түсінікті
Бірақ «Маңғыстаумұнайгаз» АҚ-ның басшылығы да, компанияның акционерлері – «ҚазМұнайГаз» Ұлттық компаниясы мен «CNPC»-те «қара алтынның» бұрынғы бағасы қайта қалпына келуін күтіп, қол қусырып отырған жоқ
Біздер нақты бүгінгі күннің талабына сай тиісті шараларды жүзеге асырып, тығырықтан шығудың жоспарларын жасап, жаңа бағдарламаларды жасақтап, белсенді түрде жұмыс жасап жатырмыз» деген сөзінен әлемдегі жағдай осылай екен деген бейтараптық, енжарлық әсте байқалып отырған жоқ
Көрдіңіз бе, қазаққа тән қайсарлық, ерік-жігердің мықтылығы, ұлт бойындағы тектілік те білікті басшының сөзінен аңғарылып-ақ отыр
Елге, оның болашағына еңбек етіп жүрген азаматтарымыз осындай болса, халқымыздың да мерейінің өскені емес пе
Әрине, басшылық қызметте жүрген соң ұжымыңа да көп нәрсе байланысты болатыны түсінікті
Бұл орайда Бақыт Алтайұлының мына бір сөзінен қандай қиындықты болса да әріптестерімізбен бірге еңсеріп, жеңеміз деген ой ұшқындарын көремін: «Біз қол жеткізген табыстарымызға ешуақытта тоқмейілсіп, тоқтап қалмаймыз
Алдағы уақытта бізді көптеген қиындықтар мен кедергілер күтіп тұрған болуы да мүмкін
Дегенмен, «Маңғыстаумұнайгаз» компаниясының тұрақты дамуын қамтамасыз ету біздің командамыздың қолынан келетініне сенеміз» дейді Бәкең.
Мұнай саласының әлемдік нарықтағы жағдайы күрт нашарлап отырғанда өндіріс көлемінің ендігі бет алысы қалай болмақ деген мәселе өздігінен туындайды
Мен Бақыт Алтайұлының бұл орайда келтірген мәліметтерін біршама саралап көрдім
Сонда көз жеткізгенім, «Маңғыстаумұнайгаз» компаниясы мұнайдың әлемдік нарықтағы қиындықтарына қарамастан өндіріс көлемін азайтпақ емес
Қайта өндіріс көлемі артып, көбейіп те отыр
Бұл да атап өтерлік жағымды жаңалық
Демек, жұмыс саябырсымай ілгерілеп жатыр, көрсеткіш те оңтайлы нәтижеге ұласып жатыр
Салыстырмалы түрде айтатын болсақ, «Маңғыстаумұнайгаз» өткен жылы жоспар бойынша 6 миллион 151 мың тонна мұнай өндіруге тиіс болса, іс жүзінде 122 мың тонна артығымен өндіріп, 6 млн 273 мың тоннаға жеткізіпті
Ал 2015 жылы жос­парда 6 млн 250 мың тонна игеру межеленсе, есесіне 6 млн 275 мың тонна мұнай өндіру көзделіп отыр екен
Бүгінде жоспар бойынша 4153,88 мың тоннаның орнына 4163,00 мың тонна мұнай өндірілген
Осы сандардың өзі-ақ – өндірістің шынайы келбетін айқын танытып тұрған көрсеткіштер
Нәтиже – көңіл қуантарлықтай.
«Қиындықтар мен дағдарысқа қарамастан өндірістік үдеріс тұрақты жүріп жатыр, ешқандай кері кетушілік жоқ» дейді білікті басшы
Иә, бәрі де жұмысты дұрыс әрі оңтайлы ұйымдастыра білуге байланысты
Мұнай экспорттаушы ірі елдердің өзі қиындыққа шырмалып жатқанда, қазақ мұнайының өз деңгейінде ғана тұрмай, өндіріс көлемінің ұлғайтылып келе жатқаны да қай тұрғыдан алсақ да мақтан етерліктей жағдай.
Біз мақаламызда инновациялық технологияларды бекер тілге тиек еткен жоқпыз
Инновация дегеніміздің өзі жаңашылдық, яғни бұрынғы атқарып келген жұмысыңа жаңа көзқараспен қарап, өзгеріс енгізу
«Маңғыстаумұнайгаз» компаниясының қандай да бір кездескен кедергілерге қарамастан жаңа технологиялар мен инновацияларды енгізу бағытындағы жұмыстары осындай білікті басшылықтың нәтижесі десек болады.
Бақыт Иманбаевтың сөзінен аңғарғаным, компания қызметкерлері мен жұмыскерлерінің әлеуметтік жағдайын да назарсыз қалдыр­майды екен
Мәселен, жыл басынан бас­тап «Манғыстаумұнайгаз» акционерлік қоғамы­ның жұмысшыларына 243 млн теңге көлемінде материалдық көмек берілсе, соның 67 млн теңгесі біздің зейнеткерліктегі қызметкерлерімізге жәрдем ретінде жұмсалған
Жаз мезгілінде жұмысшылардың 1700-ден астам балалары Қазақстан мен Ресейдің жазғы сауықтыру демалыс орындарында демалып келген
Сонымен қатар компанияда жалақы мен тоқсандық сыйақылардың төмендеуі, қызметкерлердің қысқартылуы болмаған
Соңғы бес жылда «Маңғыстаумұнайгаз» акционерлік қоғамы тарапынан өңірдің әлеуметтік-экономикалық дамуына 8 млрд 245 млн-нан астам теңге бөлініп, мұнайшылардың қаражаты есебінен мектептер мен спорт алаңдары, мәдени-әлеуметтік нысандар, жаңа жолдар салынып, тарихи ескерткіштерді жөндеу жұмыстары жүргізіліпті
Бұл деректерді алға тартып, оқырманға таныстырып отыруымыздың бір себебін айтайын
Батыста «Бизнестің әлеуметтік жауапкершілігі» деген ұғым бар
Біздің елде де осы дәстүр қазіргі таңда кең қанат жайып келеді
«Маңғыстаумұнайгаз» компаниясы да мұндай шаралардан тыс қалып келе жатқан жоқ
Мектеп, балабақша, спорт алаңдарын салып, елдің, халықтың пайдасын да асыру өте келелі шаруа
Мұны әркім жасай бермесі анық
Мұнайшылар – өз елінің шынайы патриоттары, қоғамның белсенді мүшелері
Компания тауарлар, жұмыстар мен қызметтердегі қазақстандық мазмұн үлесін арттыру бойынша өзінің шарттық міндеттемелерін толық орындап келеді
2015 жылы қазақстандық тауарларды, жұмыстарды және қызметтерді сатып алуды тиісінше 35, 70 және 90 пайыз көлемінде қамтуды көздеуі, жергілікті фермерлерге де қолдау көрсетуі, ет және сүт өнімдерін тек қана маңғыстаулық фермерлерден сатып алуы – елдің пайдасын асыруды ойлау екені сөзсіз.
Компанияның ұйымдастыруымен көп­теген игі шаралар, түрлі шығармашылық байқаулар, өнер сайыстары ұйымдастырылып келеді
Мәселен, «Ата-анамның таңдауы – менің бақытты болашағым» атты көркем сурет байқауы сәтті өтті
Спортты серік еткен мұнайшылар облыстық жарыстарда топ жарып жүр
«Қаламқасмұнайгаз» өндірістік басқармасы және серіктес сервистік қызмет көрсету мекемелері көркем өнерпаздарынан жасақталған «Қаламқас» вокалды-аспапты ансамблінің өнері өз алдына бір әңгіме
Бақыт Алтайұлы бұл өнер ұжымына қажетті музыкалық аспаптарын алып беруінің өзі ол кісінің бойындағы өнерге деген көңілінің алабөтен екенін байқатады
Сөзімізді түйіндей келгенде, компанияның Бас директоры Сунь Синъюнь мен Бас директордың бірінші орынбасары Бақыт Алтайұлы Иманбаевтың қоян-қолтық қызмет жасауының нәтижесінде «Маңғыстаумұнайгаздың» алар асуы әлі биік бола түсетініне сеніміміз кәміл!
Дәуіржан ТӨЛЕБАЕВ
Маңғыстау облысы
