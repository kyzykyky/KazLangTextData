Байарыстанбай Терлікбаев – Шығыс Қазақстан облысының тумасы
Байарыстанбай ағаны ­ту­ыс­­­­тары Байкен деп атап кеткен

1943 жылы ақпан айында Сталинград қаласы үшін жауға тойтарыс берілді
Байкен аға осы шай­қаста жараланып, бір аяғынан ­айырылып, елге мүгедек болып оралды
«Көзімді блиндажда ашып, есім кіргенде жан-жағым жаралылар, естігенім жарақатын ауырсынған адамдардың даусы болды» деп айтып отыратын.
Ол анасынан 9 жасында жетім қалыпты
Аздап хат танитын білімі болды
Елге келген соң басшылар ағаны сиыр фермасына меңгеруші етіп қояды
Соғыс уақыты қиын кезең еді ғой
Аурудың алдын алу үшін екпе егілмейтін
Сиыр қарасан ба, белгісіз, бір аурумен ауырып, шетінен қырыла бастайды
Осы себепті Байкен ағаны жұмыстан босатып, хат тасушы етіп қояды
Көп ұзамай әлеуметтік қамсыздандыру бөлімі ағаш аяқ (протез) жасатып береді
Астына көлік, яғни ат беріп, жағдайын жасайды
Майдан шебінен келген хаттарда әскери бөлімнің белгісі болса, жанына үлкен кісілерді ертіп хат иесіне апарып беретін
Ал жауынгердің өз аты-жөні тұрса, мен тарататынмын
Бастауыш сынып оқушысы болсақ та, бүкіл сынып болып «Серіктес» ауылында егістікте масақ теретінбіз
Қазіргі балалар масақтың не екенін де білмейді, ол кезде бесіктен белі шықпаған балалар да қиыншылық көріп, тауқымет тартты.
Байкен аға қарапайым, өте жақсы адам еді
Қонақ келсе қатты қуа­на­тын
Бүкіл ауылдың ақылшысы еді
Зейнеткерлікке шыққан соң, ауылдағы той-томалақта жағымды даусымен ән салып, отырыстың сәнін келтіріп отыратын.
Кейіннен қол қусырып, бос отырмай, бір аяғы жоқ болғанына қара­мастан жылқы бағып, отбасын асырады
Ешкімнен қол жайып, көмек сұрамады
Қамауға келмейтін, қысы-жазы тебінде болатын жылқыны бағу оңай емес
Жылқы ақ қар, көк мұзда далада жүреді
Таза тұнық суды жүзіп ішетін, шөптің асылын теріп жейтін жылқыны баққан ағаның өмірінің көбі ат үстінде өтті
Ауыл ақсақалдары, қариялар «Ол – қара көктің ұрпағы ғой» деп Байкен ағаны жылқыға теңеп отыратын.
Әділбек, Баяхмет ағалардың отбасымен тату болды
Зайыбы Мақып­жамалды бүкіл ауыл «Әйбат ана» деп атады
Ағаның ізбасарлары Қалибек Әділбеков, Қабділкәрім Егеубаев, т.б
аға тәрбиесін көп көрді
Ал жылқы бағуда еңбегі еленген Қазыбек аға Демеубаев Ленин орденін алған еді.
Бұл күнде Жеңістің 70 жылдығы қарсаңында жер-жерде ардагерлермен кездесу өтуде
Мұндай жүздесулердің тағылымы мол
Менің ұсынысым, аудандық қорғаныс істер жөніндегі бөлім қызметкерлері ұйытқы болып, ардагерлер есімін әр ауылда тақта орнатып жазып қойса жастарға үлгі болар еді.
Бізге бейбіт өмір сыйлаған ардагерлер ұзақ жасасын, игілікті істер көп болып, жас ұрпақ аман болсын деп тілеймін
Байкен ағамды ешқашан да ұмытпаймын
Сіз әрқашан біздің жүрегіміздесіз, аға!
Бәтеш Байкенова
