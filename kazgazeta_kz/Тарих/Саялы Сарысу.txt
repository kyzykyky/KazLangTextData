Бағытымыз – Жамбыл облысының Сарысу ауданы
«Ауылыма барған сайын қуанып қайтамын
Бір кездегі қираған үйлер қалпына келтіріліп, тоқтап қалған өндіріс орындары іске қосылып жатыр
Қыруар жұмыс атқарылуда
Елдің еңсесі көтерілді»
Бұл жолбасшымыз, «Алматы ақшамы» газетінің фототілшісі Самат Құсайыновтың сөзі
Ол осыдан 15 жыл бұрын «Ана тілінің» табалдырығын имене аттаған балаң жігіт еді
Бүгінде өзгерген
Салмақты жігіт ағасына айналыпты.
Осыдан жарты жыл бұрын Самат­тың Сарысу ауданының келбетін тереңірек танып-білуге, оның әр алуан сипатты – табиғатымен, жан-жа­нуарлар әлемімен, пайдалы қазба байлықтарымен, көрікті орындарымен, тарихи-мәдени ескерткіштерімен танысуға мүмкіндік беретін «Сарысу – саялы мекенім» атты кітап-альбомы жарыққа шыққан.
Мың рет естігеннен бір көрген артық
Атақты Шоқай датқаның кесенесі осы өңірде
Күйші Ықылас Дүкенұлының Шу бойындағы зиратына ескерткіш орнатылған
Кешегі Бәкен Серікбаев, Жанайдар Сәдуақасов, Шәбден Ерәлиев, Дінмұхамед Әділов, Ораз Жандосов, Жарылқасын Отарбаев, бүгінгі Асанәлі Әшімов, Илья Жақанов, Тынышбай Рахымов, Мейрамбек Төлепберген, Қали Сәрсенбай сынды елге танымал азаматтарды өмірге әкелген өлке
Сарысу деп аталуының да өзіндік тарихы бар
Нәубет жылдары Қарағанды облысының Жаңаарқа ауданындағы Сарысу өзені бойынан алты мыңдай шаңырақ үдере көшіп, Қаратау бойына қарай шұбырады
Сол кездегі қоғам қайраткерлері Ораз Жандосов, Жанайдар Сәдуақасовтардың көмегінің арқасында алты мыңнан екі мың шаңырақ ғана аман-есен жетіп, Қаратау бойындағы шұрайлы жерлерге қоныстанған
Қаратаулықтар шаршап-шалдыққан, арып-ашып, әбден әлсіреген ағайындарына қамқорлық көрсетуден аянбаған
Кейіннен халықтың ұсынысымен «Сарысу» атауы сақталып қалған.
Ал тәуелсіздік алғаннан кейін, 1997 жылы Сарысу ауданы мен Жаңатас қаласы біріктіріліп, аудан орталығы Жаңатас қаласы болып белгіленді
Былтыр 85 жылдығын атап өткен ауданда Жаңатастан өзге тоғыз ауылдық округ, жиырма алты елді мекен бар
Халықтың саны 42 мың, оның 22 мыңнан астамы жаңатастықтар
Алдағы 10 жылда аудан халқы 50 мыңға, қала халқы 27 мыңға дейін өседі деген статистикалық болжам бар.
Талас ауданынан өтіп, Сарысуға да жеттік
Аудан аумағына кіре бергенінен-ақ тақтайдай асфальт жол.
…Аудан әкімдігі
Бізді қараторы жігіт қарсы алды
Жанары ойлы
Өзі салмақты
Сөзге шешен ба деп қалдық
Әзіл-қалжыңнан да кенде емес, әдебиетке жақындығы байқалады
Аудан тарихын жатқа біледі
Келтіріп отырған деректеріне қарап, сан алуан цифрды жадында қалай сақтаған деп таңғаласың
Білімі мен біліктілігіне, қарапайымдылығына сүйсінесің
Бұл – Сарысу ауданының әкімі Қанатбек Мәдібек еді.
Қанатбек Қайшыбекұлы осы ауылдың тумасы
Жеті баланың әкесі.
Ол 1998 жылы Қазақ мемлекеттік аграрлық университетін инженер-механик мамандығы бойынша бітіріп, еңбек жолын Жаңатас қаласында инженерліктен бастаған.
Жақсы маман қай жерге де керек
Аудан басшыларының назарына бірден іліккен Қанатбек Мәдібек көп ұзамай Сарысу ауданы әкімі аппараты ұйымдастыру бөлімінің кеңесшісі қызметіне шақырылады
Мұнан соң ішкі саясат және әлеуметтік салалар бөлімінің бас маманы, бөлім меңгерушісі… Жаңаарық ауылдық округінің әкімі… Жамбыл облысы әкімі аппараты басшысының орынбасары болады.
Туған жерге қызмет ету – азаматтық борыш
Бұл қызметте жүргеніне де екі жылға жуық уақыт өте шығыпты
Қанатбектің ауданға әкім болып тағайындалуы осы өңірге дүлей жел соққан кезеңмен тұспа-тұс келді
Қатты дауыл тұрғын үйлердің шатырын жұлып әкетіп, ағаштарды тамырымен қопарды
Оның бәрін қайтадан қалпына келтіру үшін Үкімет тарапынан қаржы бөлініп, облыс әкімінен бастап барлығы күн-түн демей жұмыс істеген.
Кеңестік кезеңде тікелей Мәскеуге бағынып, дүркіреген Жаңатас 90-шы жылдардың басында бұл жердегі өндіріс тоқтаған соң, жағдайы нашарлай бастады
Жаппай көшу басталып, халықтың саны 65 мыңнан 16-17 мыңға азайды
Бос қалған үйлердің есік-терезелері отынға пайдаланып немесе іске жарамдылары сатылып кетті
Жұмыссыздық, қираған үйлер, ұсқынсыз тірлік қаланың бей-берекетін кетірді.
Бүгінде аудан орталығы – Жаңатас қаласы Үкіметтің моноқалалар бағдар­ла­масына енген
Бұл ауданның әлеу­меттік-экономикалық дамуына серпіліс берді
Бағдарламаның басты мақсаты – халықты тұрақтандыру, кәсіпкерлікке қолдау көрсету.
Қазіргі күні аудандағы іргелі кә­сіпорын – «Қазфосфат» компания­сы­ның филиалы «Қаратау» тау-кен өңдеу кешені білікті басшы Мұратқали Бақыткерейұлының басшылығымен өңір экономикасының дамуына айрықша үлес қосып отыр.
Инвесторларды тарту, олармен екіжақты тиімді келісімшарт жасау негізінде жұмыс істеу ауданның ішкі инфрақұрылымдарының дамуына септігін тигізеді
«Қаратау» тау-кен өңдеу кешенінде жаңа өндірістік жобалардың қолға алынуы, өңірге «ЕвроХим» компаниясының келуі ауданның дамуына тікелей ықпал етері сөзсіз
Жаңа жобалардың іске асуымен бірге шағын және орта кәсіпкерліктің дамитыны анық
Осыған сәйкес кәсіпкерлік, мал және егін шаруашылығын өркендету, көкөніс, бақша өсіруді дамытудағы мүмкіндіктер пайдаланылуда.
Бүгінде желдің өзі де пайдалы болып отыр
Оны игеру бойынша да жобалар бар
Қазақ-түрік бірлескен кәсіпорны «Central Asia Green Power» және «ВЭС Жаңатас» компаниясы «Жел электр станциясы» жобасын іске асырмақ
Аталған компаниялардың сұранысы бойынша қуаттылығы 100 МВт болатын 40 турбина қою үшін 233 га жер берілді.
Тірлігі түзелген шағын шаһар осылайша айналасындағы шағын ауылдардың шоғырлануына, олардың әл-ауқатының жақсаруына септігін тигізуде.
Осындай шаралармен қатар, шешілуі тиіс күрделі мәселелер де жетерлік
Соның бірі – жол мәселесі
Аудан көлемінде 810 шақырымнан астам жол болса, оның 330 шақырымы облыстық мәнге ие, қалғаны ауыларалық және шағын мекендер арасындағы жолдар, ауыл ішіндегі көшелер
Осы жолдардың 45 пайызының тозығы жеткен, соның 20-25 пайызы күрделі жөндеуді қажет етеді
Былтыр Түркістан-Арыстанды тас жолы және Қызылдихан-Жайылма аралығындағы жолдарды жөндеу жұмыстары басталып, Саудакент, Жайылма, Ұйым, Ақтоғай ауылдарындағы бірқатар көшелер жөнделген
Қала ішіндегі отыз шақты көшені, Саудакент, Жаңаарық, Жа­йыл­ма ауылдарындағы негізгі кө­ше­лерді жөндеуден өткізу жоспарда тұр.
Жаңатас қаласы мен Шымкент, Тараз қалаларының ара қашықтығы шамалас
Аудан тұрғындары Шымкентке жиі қатынайды
Кәсіпкерлер әртүрлі өнімдерді, тұрмыстық заттарды Шымкенттен тасиды
Осы екі аралықтағы жол көптен жөндеу көрмеген, әбден тозығы жеткен
Осы жолды жөндеу де қолға алынып отыр.
Келесі – су мәселесі
Талас, Аса, Шу өзендерінің төменгі сағасында орналасқандықтан бұл аймаққа су өте аз мөлшерде келеді
Сондықтан ауданда егістік алқаптары көп емес, негізінен бақша өнімдері егіледі
Су тапшылығынан қырым қанды безгегі ауруы ушығады
Кенеден жұғатын бұл ауру құрғақшылық кезде адам денсаулығы үшін де, мал үшін де қауіпті
Судың жетіспеуінің тағы бір себебі – Ақкөл көлінде балық шаруашылығын дамытуға байланысты 110 млн/кубқа дейін су жинауы керек
Көлге сонша көлемде су толмайынша бұл жаққа су келмейді
Енді осы Ақкөлге баратын судың көлемін 80 млн/кубқа дейін азайтып, өзен суларын осы аумаққа да жеткілікті мөлшерде беру мәселесі қарастырылып жатыр.
Табиғи газ да шешімін таппай отырған күрделі мәселелердің бірі
Ауданға инвесторлардың, атап айтқанда, «ЕвроХим» компаниясының келуімен бірге табиғи газ да жетеді деген үміт бар
Табиғи газ Жаңатасқа жеткен соң, ары қарай өзге ауылдарға тартылатын болады
Бұл жобаны «ЕвроХим» компаниясы жүзеге асырмақ.
Бұдан бөлек, ауданға оннан аса жоғары білімді дәрігер және ветеринар мамандар жетіспейді
Қылмыс жасау да былтырға қарағанда 35 пайызға өскен.
Іссапар барысында Саудакент, Игілік және Ұ.Сыздықов атындағы ауылдарға да ат басын бұрдық
Мектеп пен балабақшаларды аралап, шаруа қожалықтарының жұмысымен таныстық
Шоқай датқа атындағы мектептің іргетасы 1934 жылы қаланған екен
Мектеп директоры Бөлтірік Ильясов 30 жылдан бері осы қызметті атқарып келеді.Мектеп мұғалімдерінің көпшілігі өз түлектері.
«Сарысу» орта мектебінің (директоры Ләйлә Шүкеева) іші мұнтаздай, кірсе шыққысыз
Компьютер бөлмесі, спорт залы, т.б
кабинеттер қажетті құрал-жабдықтармен қамтамасыз етілген
Мектептегі мұражай жергілікті жердің тарихынан сыр шертеді
Мектеп ауласы жасыл желекке бөленген
Алма ағашы көз тартады
Сұрастыра келе білгеніміз, алма ағашы мектеп маңайына тікелей аудан әкімінің қолдауымен отырғызылған екен.
Аудан әкімі Қанатбек Қайшыбекұлы бұл жөнінде былай дейді: «Бүгінгі күнге дейін екі мың түп алма ағашын ектік
Алманың екі сорты
Оларды отырғызу үшін әдейі аудандағы бірнеше мектептің маңайын таңдадық
Менің білуімше, үш жылдан кейін жемісін беруі керек
Былтыр отырғызылған алма ағаштары келесі жылы жемісін беріп қалар деп отырмыз».
Бұл мектептегі оқушылардың қолөнерге ықыласы ерекше
Мектептің алдындағы суреттер менмұндалайды
Жақындап қарасаңыз, керексіз заттардан, қалдықтан жасалған
Мәселен, машинаның жарамсыз дөңгелегінен құстың бейнесі құрастырылыпты
Оны бояп, көрікті етіп қойған
Балалардың талантына таңғалмасқа шараң жоқ
Бұл жанымыздағы серігіміз Самат Құсайынов оқыған мектеп
Мұғалімдерден оқушы Самат туралы пікірлерін сұрағанымызда, «Үндемей жүретін бала болған
Бұзықтығын да көрмеппіз
Осындай елжанды азамат шығады деп ойламаппыз» дейді ризалықпен.
Тағы бір айта кетерлігі, аптаның әр сенбісі түске дейін сенбілік
Бұлжымайтын қағидаға тұрғындар әбден үйренген
Қала тазалығы үшін біркісідей атсалысады
Мекемелер мен тұрғын үйлердің, аулалардың маңайы кір-қоқыстан тазаланып, гүлзарлар мен жасыл-желек қамқорлыққа алынған.
…Сарысу жұрты бізді қимастықпен шығарып салды
«Егемен Қазақстан», «Ана тілі», «Алматы ақшамы», «Ақжүніс-Астана» басылымдары журналистерінің келгеніне риза
Шеткейдегі аймақ болғандықтан арнайы іздеп келетіндер, ат ізін салатындар некен-саяқ
Үлкендер батасын беріп, ақ жол тіледі
Шалғайдағы ауыл мен қала арасындағы байланыс үзілмесін деген тілектерін айтты
«Теледидардан көріп, газет-журналдан оқитын қаламгерлермен ашық-жарқын әңгіме-дүкен құру бір ғанибет» десті ақ сақалды аталарымыз бен ақ жаулықты әжелеріміз.
Екі арадағы байланыстың үзіл­меуі­не біз де мүдделік танытып, «Келесі кездескенше!» деп жолға шықтық.
Бағдагүл Балаубаева,
«Ана тілінің» арнаулы тілшісі
Жамбыл облысы
Сарысу ауданы
