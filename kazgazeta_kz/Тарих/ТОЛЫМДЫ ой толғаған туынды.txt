Жазушы Сәбит Досанов есімі көпшілік қауымға жақсы таныс
Оның алғашқы очерктер мен әңгімелер жинағы 1966 жылы жарық көрген еді
Мұнан кейін де жиырмадан астам шығармалары оқырман қолына тиді
Олардың ішінде повесть, романдардан басқа пьесалар, әдеби-зерттеу еңбектері де бар.
С.Досанов – Қазақстан Республикасы Мемлекеттік сыйлығының, Ресейдің М.Шолохов атындағы халықаралық сыйлығының, Қырғыз Республикасының «Алтын қалам» әдеби сыйлығының иегері.
Таяуда ғана 75 жасқа толған қаламгерді мерейтойымен құттықтай отырып, зор денсаулық, шығармашылық табыстар тілейміз.
Таңдай қағып, таңданарлық бір жай, бұдан біраз жылдар бұрын қазақ әдебиетінде тамаша, тағылымы таудан биік дәстүр болды, яғни ақын-жазушылар әріптестерінің шығармаларын тұрақты оқып, сыни тұрғыдан ізгі лебіздерін ылғи білдіріп отырды
Қара қазандай өкпе, ретсіз реніш ешқашан болмады
Қайта қаламгерлер сын тұрғысындағы пікірлерді дұрыс қабылдады
Бір әріптестің кәсіби шеберлік жайлы лебізі екіншісіне кәдімгідей сабақ болғанын ұмыта қойған жоқпыз
Несін жасырайық, осы оңды дәстүр бұл күнде бәсеңдеп, баяулап қалғанға ұқсайды
Әдебиетшілер бірін-бірі оқуға мүлде құлықсыз, енжар
Әдеби тақырып төңірегінде  әсерлі әңгіме өрбітудің орнына, жеке басқа жөн-жосықсыз тиісу жағы басым
Осы бір олқылық орнын толтыру бағытындағы әрекет пе, әлде аға буынға деген кейінгі толқынның өзіндік пайымы ма қолыма қалам алуға тура келді.
Жазушы Сәбит Досановтың «Қасқыр ұлыған түн» романы әдеби, әлеуметтік «Жұлдыз» журналының биылғы жылғы бесінші және алтыншы сандарында түгелдей жарияланды
Жақында Алматыдағы «Арда» баспасынан жеке кітап болып жарық көрді
Бас-аяғы екі бөлімнен тұратын көлемі шағын, мазмұнға бай шымыр шығарма ешкімді де бейжай қалдырмайды
Жиырма бір жасар Даниярдан қапияда айырылып, аңырап, зарлап қалуы ең сорақы, ең қиын қасірет
Ол өзінің аялап жүрген аруы Анжеликамен көңіл қосуға, жүректерін біріктіруге ұлан-асыр той жасағалы жатқан сәтте көз жұмды
Жазушының суреттеуіне қарағанда Данияр өте елгезек, ақылды, қайырымды болған
Романның басты ерекшілігі сонда, жазушы тек қайғы-қасіретті жазумен шектелмейді
Ата-анасы ылғи Данчик деп атайтын балғын баланың жеткіншек кездегі бастан кешкендерін өз көрінісі, өз бояуымен суреттей отырып, үлкен үміт күткен ұлдың зор бейнесін жасайды
Әкесі перзенті қайтыс болғаннан кейін он күн шамасында әрең есін жинайды
Киелі қара сөзбен де, ғажайып лирика тілімен де тебіренеді
Көз жұмған жайсаң ұлдың рухымен тілдесуден басқа амал жоқ
Көкіректегі зары жыр шумақтарына айналады.
Он күн болды бастан
бақыт ұшқалы,
Қайғы жұтып, ата-анаң
қан құсқалы.
Даниярым, сені алып кетті ғой
Адамзаттың ажал атты дұшпаны.
Романды оқи отырып Данияр­дың бөлектеу жаратылған жан екенін танимыз
Өте ақкөңіл
Адаммен сәлемдесуінің өзінен ізгілік сәулесі көрініп тұрады
Құрбылары арасында беделі төмендеп көрмепті
Егде кісілерге ерекше құрметпен қарайды
Қарияларды көргенде құрақ ұшады
Ол жөнінде романда нанымды жазылған
Көрші әжейге көрсеткен көмегі, жасаған қайырымы ұмытылар ма, сірә
Романда дұрыс суреттелгеніндей, Данияр қарттарға сый-сияпат жасауға, дүкеннен азық-түлік әкеліп беруге, ауыр заттарды көтерісуге, пәтердегі ер адамдарға тән ұсақ-түйек шаруаларды табанда, тиянақты тындырып тастауға аса ынталы болыпты.
Шындығына көшсек, бұл заманда адам баласының қолынан бәрі келеді
Ақша бәрін тындырады деп жүргендер жеткілікті, әрине
Бірақ ана дүниеге аттанған адамды қайта оралту ешкімнің қолынан келмей тұр
Жалған дүниеде екі мәрте ғұмыр кешкен ешкім жоқ
Жасы ұлғайып, көз жұмса кім өкінер
Данияр сияқты қыршын жастардың жарық дүниемен қош айтысуы түбірінен түсініксіз
Әсіресе, мейірімін төккен әке, ақ сүтін берген ана үшін қандай қиын десеңізші
Роман беттерінен әкенің қара бұлттай қайғысын, ананың күңіренген көңілсіз күндерін көз алдымызда кино лентасындай өтіп жатты
Түнде ұйқылары қашып, күндіз күлкілері көміліп, ішкен тамақтары бойларына сіңбей жүрген ата-ана қасіреті романда қаз қалпында сенімді суреттелген
Даниярдың алты жаста елге барғандығы сапарын айтсаңызшы
Әке мен бала іргедегі өзеннің айналасын жағалап, ұзақ серуен құрады
Биік-биік тау болмаса да, жазира дала өзінше сұлу кейпінде
Жусан исі  аңқып тұр
Су бетінде ақшабақтар ойнайды
Романды оқи отырып әке мен баланың өзара сұхбатына таңданбасқа болмайды.
– Мен папам сияқты жазушы болмаймын, мамам сияқты ғалым да болмаймын, өзіне «өс­кенде кім боласың?» деп сұрақ қойған көк көйлекті қызға: Тоқтар Әубәкіров сияқты космонавт боламын, – дейді Данияр.
Қысқа қайырсақ, бас кейіпкер Данияр бейнесі жан-жақты суреттеліп, жақсы дараланған.
Даниярдың анасы Айгүл ойы отбасы, ошақ қасынан ұзап кеткен ұлағатты ұстаз
Көз жасын көлдете отырып ұлын жоқтаған қайғылы ана халықтың қазіргі хал-ахуалы жайлы да ойлайды, әлемнің жүрек дүрсіліне де құлақ түреді.
Ал Даниярдың әкесі Ерасыл роман беттерінен еңбеккер, талантты қаламгер ғана емес, қабырғалы қайраткер болып та көрінеді
Аяулы ұлын сұм ажал мезгілсіз жалмаған аса қасіретті, қайғылы халін ол қалам қайратымен жеңілдетуге ты­рысады
Сол сәтте түйдек-түйдек, лек-лек болып келген жыр жол­дарының бір парасы мынау:
Халықтың қамын ойладың,
Әлсіздерге болыстың.
Небәрі жиырма жасыңда,
Тұлға болып толыстың.
Соншама жақын болар ма,
Бақыт пен қайғы арасы.
Улы уайым улаған,
Түріме менің қарашы.
Жан дүнием қаңырап,
Аруана болып аңырап,
Ботадай боздап отырмын,
Ештеңені көрмейтін
Су қараңғы соқырмын.
Ұлымды мен сағындым.
Алайда Ерасыл аса ауыр қай­ғыға төтеп бере алмай күрт сынды
Қияли болып, өмірден безіп, тау кезіп кетті
Сол сәтті жазушы былай суреттейді:
«Ерасыл сол күні түні бойы ұйықтай алмады
Төсекте әрлі-бері дөңбекшіп жатқан ол: «Папа, мен келдім!» деген сөзді ап-анық естіді
Тани кетті – бұл Даниярдың дауысы!
Ол бұл дауысты мың, миллион дауыстың арасынан да жазбай таниды
Жұмылған жанарын кең ашып, дауыс шыққан жаққа қарады
О, ғажап! Төсегінің тап басында бұған мұңая қарап өзінің жанынан артық жақсы көретін Данияры тұр! Ерасыл бірдеңе айтқысы келіп еді, тілі байланып қалды
Көзі бақырайып үнсіз жатқан бұған Данияр қолын созды
Ұлының қолынан тастай етіп ұстаған әке қиралаңдап әзер тұрды төсектен
Ерасылдың тізесі дірілдеп кетті
Жүген-құрық тимеген асау аттай тулаған жүрегінің дүрсілін әрең басты
Көзін уқалап, Даниярға тесіле қарады
Өң мен түстің, бар мен жоқтың арасында есеңгіреп тұрып алға қарай ұмтыла түскенде көзі Даниярдың жарық ете қалған өткір жанарымен түйісті
Ерасылдың бойы шымырлап кетті.
«Данияр тірі екен! Даниярым өлмепті! Данияр тірі! Келші, құ­лыным, енші құшағыма, сағындым ғой мен сені!» деп қос қолын құстың қос қанатындай жайып, Даниярды құшақтамақ болғанда  Ерасыл  ет­пе­тінен құлап түсті
Орнынан атып тұрған ол Даниярды іздеді
Жиһазды, тіпті қабырғаға ілінген сағатқа дейін ап-анық көріп тұр
Түсі емес екен
Сонда бұл не, елес пе? Жоқ! Елес емес, жаңағы көргенінің бәрі көркем көрініс.
– Қайдасың, Данашым, қай­да­сың?! Көрінші, құлыным, көзіме, – деп айғай салды Ерасыл
Таңмен та­ласа шыққан ащы дауыс ­жатын бөлмеден шығып, төңіректі жаңғыртты
Сол сәт:
– Көзіңді жұм да, қайта аш, – деген Даниярдың даусы жетті құлаққа.
Қас қағым сәттен соң жанары жарқ ете қалған Ерасыл ­Даниярды көрді
Ол өзі «Азапты махаббат» романында бейнелеген қаралы сұлу – Қарқызымен бірге Алатаудың ақбас шыңдарын аралап жүр екен
Шың басына шығып ап мұны шақырып тұр.
– Адамдар қызық
Көздерін тырнап аша сап тұра жүгіреді
Әлденеге асығып, әлденеге ұмтылады
Біреулері байлық қуып, біреулері мансапты аңсап аласұрады
Күле кіріп күңірене шығады
Болмашыға бола итше ырылдасып, жаға жыртысады
Тасада тұрып бір-біріне тас лақтырады
Сөйтіп жү­ріп өзі былғаныш өмірді онан сайын былғайды
Ол өзі былыққанын, был­ғанғанын байқамай да қалды
Сол ит өмірді жарық дүние деп жалған сөйлейді тағы да
Олай емес, дүние жалған деген дұрыс
Алдамшы өмірде мән жоқ
Одан да мына опасыз жалған алдамшы өмірге қолды бір сілтеп, былғанышты өмірге былғанбаған осы тап-таза күйіңде фәниден бақиға тезірек келгенің жөн.
– Кел, әке, кел
Күтемін!
Данияр осыны айтты да аппақ қар, ақ тұманға сіңіп кетті.
Ерасылдың құлағына қаралы сұлу Қар-Ана салған ән келді.
Перзенті өліп зар құшқан,
Қайғы жұтып, қан құсқан.
Қаралы Қар-Анамын.
Бала орнына тас құшқан…
«Мына алдамшы өмірде мен қимайтын ештеңе жоқ
Кетемін бұл жалған дүниеден
Ұлыма, құлыныма – Даниярыма жетемін! Кету керек! Тездетіп Даниярға жетуге керек! Кету керек! Кету керек…».
Осы сөздер ақыл-ойын билеп алған Ерасыл отыра қалып, өсиет-хат жазды: «Айналайын ақ ботам – Сүйінішбике! Мені Даниярым шақырып жатыр
Ол менің «Азапты махаббат» романымда бейнеленген қаралы сұлу Қар-Ананың жанында қаралы таулар арасында жүр екен
Қасындағы Қаралы сұлу Қар-Ана менің Айгүлім екен
Алатаудың қарлы шыңдарында жүрген Даниярым мен Айгүліме жылдам жетуім керек
Мен енді соларға барамын
Саған айтар аманат – мына төрт бөлмелі пәтерді өзіңдегі екінші кілтпен аш
Сосын үйсіз, күйсіз жүрген көп қазақтың біреуіне ақысыз, пұлсыз бер
Оларға «Даниярдың бөлмесін сол күйінде сақтаңдар, қалған үш бөлмеде өздерің тұра беріңдер» деген шарт қой
Мені іздеп әуре болмаңдар
Бәрібір таппайсыңдар мені
Кеттім мен Алатауға, қарлы таулар арасындағы қаралы сұлу Қар-Ана – Айгүлім мен ақ қанатты періштем – Данияр­ы­ма
Қош, қош, сау бол ботам, Сүйініш­би­кем менің
Бақытсыз әкең – Ерасыл».
Ерасыл хатты есіктің тұтқасына жапсырды да, Алатауды бетке алып жүріп кетті.
Сүйінішбике мен Құттыбек Ера­сыл­­дың пәтеріне келіп, хатты оқығанда ол қаралы сұлу Қар-Ана – Айгүл мен ақ­қанатты періште –Даниярын іздеп, Ала­таудың қырлы шыңдарын кезіп жүр еді…
Биліктің ұшар биігінде жүрген Төрегелді Тәшенов, Аңсар Сәрсенов, дипломат Құттыбек, Ерасылдың етжақындары Мәлік, Әнуарбек, Байбота, ақын Жазылбек, АҚШ-тан келген оқымысты қазақ, Қырғызстанның Мәдениет министрі Раев, қайраткер, қаламгер Алмас Айтуғанов, түрік азаматы Алдемир, құс тұмсық, жырық ерін, жирен шашты Тұрсынжан, Қырғызстанның халық жазушысы Бекболат – аз бейнеленсе де көркем образ биігіне көтерілген тұлғалар.
Қара жамылған қаралы үйде ай­тыл­ған жоқтау жазушының төл туын­дысы
Айта-айта жауыр болған ескі жоқтау, дайын мәтінді көшірмей соны соқпақ салған автор қаламынан туған тың туынды төмендегідей төгіледі.
Үйлену тойы үстінде,
Небәрі 21 жасыңда
Сүйген жарың қасыңда.
Бақыт құсы басыңда
Жаның жырлап тұрғанда
Төбеден Құдай ұрды да,
Жүрегің сенің тоқтады,
Бұдан өткен жоқ қайғы.
Тұлпар едің тұяқты,
Сұңқар едің қияқты.
Сен өмірден озғасын
Аспанда жұлдыз жиі ақты.
Көзімнің ақ пен қарасы,
Көңілдің жоқ аласы,
Соншама қысқа болар ма
Бақыт пен қайғы арасы
Жетпейді адам санасы.
Орның сенің толар ма?!
Қайырымдылық жасауға құмар ең,
Ата-анаңның мойнындағы,
Қасиетті тұмар ең.
Көзімнің жасы төгіліп,
Отырмын қабырғам сөгіліп.
Алланың нұры құйылған,
Сан түрлі талант бұйырған.
Ғұлама едің, теңіз ең,
Қайырымдылықпен егіз ең.
Жұдырықтай жүрекке,
Барлығын қалай сыйғыздың?!
Азаттық алған еліңнің,
Күткені сенен көп еді.
Соңынан ерген сансыз жас
Көсеміміз деп еді.
Сен кеткен соң күйді үміт,
Қан құсып жоқтап отырмын
Тамұқтың оты күйдіріп.
Ерте кеттің сол қайғы,
Жай қайғы емес, мол қайғы.
Жолың даңғыл ашық еді,
Халқың саған ғашық еді,
Бақытымыз кенет кесілді,
Бұл не деген қасірет?..
Жоқтау жырдың сәттілігінен үзік үзіндіміз де ұзап кетті.
Сәбит Досанов роман ке­й­іп­­­керлерін оқиғаға орайластыра іс-әрекет үстінде бүгінгі күн көріністерімен байланыста суреттейді
Соның бір мысалы мына бір үзіндіні зерделеп көрелік.
«Бұрын таңертеңгі сағат онға дейін ұйықтайтын Ерасыл бүгін таң қараңғылығында оянып кетті
Кеше кеш жатса да бүгін бұрынғыдай ұзақ ұйықтай алмады
Жатын бөлмедегі төсектің қарсы беттегі қабырғасына ілінген сағат тілі таңғы алтыны көрсетіп тұр
Киініп, балконға шыққаны сол еді, сау етіп жетіп келген бір  топ адам аулада тұрған жеңіл машиналар мен олардың иелерін ай-шайға қаратпай, әп-сәтте сыртқа қуып шықты
Полиция формасын киген топты иығындағы ­погонында үлкен қос жұлдызы бар подполковник бас­тап келіпті
Жүздері таныс әкімшілік қызметкерлері қала әкімінің орынбасары Зылиқа Жүнісованы төңіректеп, зыр жүгіріп жүр
Енді бір топ, жұмысшылар болу керек, атшаптырым ауланы сыпырып, су шашып әп-сәтте айнадай жарқыратып жіберді».
«Қасқыр ұлыған түн» романында лирика мен трагедия, мистика мен аңыз, проза мен поэзия, пәлсапа мен ұшқыр қиял жымдаса шебер өрілген
Бұл қазақ әдебиетінде бұрын-соңды кез­деспеген тың тәсіл, құлпыдай құл­пыр­ған сан алуан бояулармен өмірдің өз көріністер көз алдыңа алып кел­ген, уақыт бейнесін, дәуір суреттер қа­лам қуатымен дәл көрсеткен өзгеше өр­некті, ерекше ерен, аса тұлғалы ту­ын­­ды
Содан да болар сөз қадірін бір кі­сідей білетін аса талғампаз Олжас Сүлейменов: «өз басым бұның әдеби анықтама мен бағаға сыймайтын сыры да, мұңы да өзгеше кітап боларына сенімдімін» деп жазды.
Көркем сөздің көрнекті шебері Сәбит Досановтың «Қасқыр ұлыған түн» атты романы арқылы халыққа жеткен жан айқайы мына өмірдің мәні мен өткіншілігі жайлы оқырманға ой салады
Бұл қабырғалы қазақ прозасын жаңа биікке көтерген сом тұлғалы соңғы туынды.
Нағашыбай Мұқатов,
Қазақстан Жазушылар 
одағының мүшесі, ақын, 
филология ғылымдарының 
кандидаты
