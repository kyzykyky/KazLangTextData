Күнделікті күйбең тіршілікте «ұзын арқау, кең тұсау» сәттер көп бола бермейді
Қайнап жатқан қоғам саяси, экономикалық, әлеуметтік өмірде болып жатқан игілікті істерді, салмақты оқиғалар мен өзгерістерді сана сүзгісінен өткеріп үлгермейді
Апта ішінде не болып, не қойды? Солардың кейбіріне көңіл қояйық.
Давостан Дүниежүзілік сауда ұйымына дейін
Қаңтардың 22-24 күндері Швей­ца­рия­ның Давос қаласында кезекті Дүниежүзілік экономикалық форум болып өтті
Оған 100-ден астам елден 2,5 мың делегат қатысты
Сонымен бірге қатысушылардың арасында 40-қа тарта ел басшылары мен 1,5 мыңға жуық кәсіпкер болды
Жиынға қатысқан Мемлекет басшыларының ішінде ҚР Президенті Нұрсұлтан Назарбаев та бар
Жиын барысында бірқатар кездесулер өткізген Қазақстан Президенті форумның әлемдік эконо­микадағы жағдайлар мен оның даму перспективалары туралы пікір алмасу алаңы болып саналатынын атап өтті.
– Давос – тығыз кездесулер орны, себебі форумға мемлекет пен үкіметтер басшылары, халықара­лық ұйымдар мен ірі компаниялар жетекшілері көп жиналады
Қазақ­стан тәуелсіздік алғаннан кейін мен бұл форумға жиі келіп тұрдым, өйт­кені ол кезде біздің ел танымал емес еді
Сапардың мақсаты жас респуб­лика туралы әңгімелеп, инвесторлар назарын аудару болатын
Инвес­торлар кеңесін құру бастамасы да дәл осында көтерілгенін еске сала кетейін
Ал бүгін Қазақстан-2050 стратегиясының қабылдануына және онда әлемдегі дамыған 30 елдің қатарына кіру мақсаты қойылғанына байланысты осы жөнінде форумға қатысушыларға әңгімелеп беру қажеттігі туып отыр, – деді Қазақстан Президенті.
Сапар барысында Нұрсұлтан ­Назарбаев Еурокомиссия төрағасы Жозе Мануэль Баррозумен кездесті
Жүздесуде Қазақстан мен Еуроодақ арасында визаны алып тастау мәселесі көтерілді
Сонымен қатар Нұрсұлтан Назарбаев Тони Блэрмен, Дүниежүзілік сауда ұйымының бас директоры Роберто Азеведомен,  форум президенті К.Швабпен, «Бомбардьер» компаниясының президенті Пьер Бодуэнмен және тағы басқа қайраткерлермен кездесті.
Орта жасымыз 80-ге жете ме?
Бүгінде қазақстандықтардың орта жасы 70-ке жетті деген ресми ақпарат бар
Ал осы аптада Үкі­мет басшысының қабылдауында бол­ған Денсаулық сақтау ми­нистрі Салидат Қайырбекова ендігі негізгі мақсаттардың бірі қазақ­стандықтардың орта жасын 80-ге жеткізу керек деп мәлімдеді.
Өзгеге қайдам, бізді соңғы жылдары қазақстандықтардың орта жасы «алты жасар Алпамыс» сияқты жедел өсіп бара жатқаны таңғалдырады
Қаншалықты рас-өтірігін кім білсін?
Министр «спортпен шұғылдану, дұрыс тамақтану, тұрақты түрде алдын ала тексеріліп тұру – аурудың алдын алудың кепілі» дейді
Дұрыс қой
Оны екінің бірі біледі
Бірақ қоғамда соған толық жағдай жасалған ба? Бұл басы ашық мәселе
Мемлекет басшысы отандық денсаулық сақтау саласын дамыту, тұрғындардың денсау­лығын жақсарту туралы талап қойып отыр
Салауатты өмір салтын қалыптастыру күн тәртібінен түспейді.
Дегенмен, бүгінгі ел ішіндегі нақты жағдай Денсаулық сақтау министрінің аузынан шыққан 80 жастың талайға тек арман болып қалатынын көрсетеді.
Бес кластер жұмыс істейді
Байтақ жеріміздің жат-жұрттық­тарды қызықтыратын тұстары аз емес
Дүние­нің төрт бұрышын аралап, тыным таппайтын туристер үшін Бурабай, Қарқаралы, Алатау, Алтай өңірлеріндегі ғажайыптар, Ақтаудағы үстірт қандай?!.
Парламент Мәжілісінің әлеу­меттік-мәдени даму жөніндегі комитеті «Тарихи-мәдени ескерт­кіштерді қорғау және пайдалану жөніндегі істердің ағымдағы жағдайы туралы» мәселе негізінде Қазақстан Республикасында 2020 жылға дейін туристік саланы дамыту жөніндегі тұжырымдаманы қарады.
Сол негізде 5 кластер жұмыс істейтін көрінеді
Астана, Алматы, Шығыс Қазақстан, Оңтүстік Қазақстан, Батыс Қазақстан кластерлері бойынша ең әдемі, табиғаты көркем жерлер, өзен-сулар, тарихи және мәдени ескерткіштер іріктеліп, тізімі жасалған
Әр аймақ бойынша туристер жүретін бағыттар да әзір
Тек осы жолдардың бойында қызмет көрсету салаларын дамыту қажеттігі туындайды.
Тұжырымдама еліміздің туризм саясатын дамытуға кең жол ашады дейді мамандар.
Өзгеге өзегімізді үзіп береміз
Қазақстанда өзге халықтың өкіл­дері үшін барлық жағдай жасал­ған
Олардың ұлттық дәстүр­лерін сақтауы, өз тілінде білім алуы, конс­ти­туциялық құқы бәрі-бәрі сақталып келеді.
Апта ішінде Статистикалық коми­тет­­тің орта мектептер туралы ақпара­ты жарияланды
Қарасаңыз, сөзіміз­дің қапысыз ақиқатына көз жеткізесіз.
Мәселен, еліміздегі 7561 күндізгі жалпы білім беретін мектептің 3817-і қазақ тілінде, 1395 мектеп – орыс тілінде, 60 – өзбек, 14 – ұйғыр, 3 – тәжік мектебі жұмыс істейді
Оның сыртында 8 мектеп ағылшын тілінде сабақ береді екен
2156 мектеп аралас тілде жұмыс істейді.
Ұйғыр, түрік, ағылшын, дүнген, поляк, курд, әзірбайжан, чешен, кәріс тілдерін үйрететін орталықтар бар
Осының өзі көп жайды аңғартса керек.
Ал біз Ресейде, Қытайда, Өзбекстан­да қазақ мектептері жабылып жатыр дегеннен әрі аспаймыз.
… Өзгелер үшін өзегімізді жұлып береміз, өзімізге келгенде жер шұқимыз
Неге?
«Қара алтынға» стратегия керек
Мұнай қазақты мұңсыз етеді
Бұған әбден көзіміз жетті
«Қара алтыннан» қазынасы бар Қазақстанның бағын ел мүддесі жолындағы келісті келісімдер мен қарышты қадамдар ашады.
Апта барысында Премьер-министр Серік Ахметовтің төраға­лығымен Мұнай және газ министр­лігінің кеңей­тіл­ген алқа мәжілісі болды.
Сонда білгеніміз, өткен 2013 жылы 81,8 миллион тонна мұнай мен конденсат, 42,3 миллиард тонна газ өндірілген екен
Мұнайгаз секторы өндіру, өңдеу, экспортқа шығару сияқты барлық салалары бойынша тұрақты дамып келе жатыр.
Премьер-министр Үкімет пен «Теңізшевройл» арасындағы өзара ынты­мақтастық пен түсіністік туралы меморандумға, Ресей мұ­найын Қытайға Қазақстан мұнай құбыры арқылы тасымалдау туралы мем­лекетаралық келісімге қол қойылғанын, «Бозой-Шымкент» газ құбырының, Маңғыстауда битум зауытының пайдалануға берілгенін атап көрсетті.
Негізі осы саладағы жаңа әдістер мен басқарудың соңғы үлгілерін пайдалану арқылы бұдан да жоғары көрсеткіштерге жетуге болады
Үкімет басшысы мұнай мен газ саласында стратегия жасауды жеделдету керектігін атап көрсетті.
Ғабдул-Ғазиз Есембаев, АСТАНА
