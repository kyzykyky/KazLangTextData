1986 жылғы Желтоқсан оқиғасына байланысты қарама-қайшылықтар әлі де жеткілікті
Мәселен, сол күндері алаңнан түсірілген фотосуреттер туралы түрлі пікірлер бар
Орталық Мемлекеттік мұрағатта сақталған бұл суреттердің нақты авторлары белгісіз
Мұрағат қызметкерлерінің айтуынша, 22-ші қорда сақталған бұл фотосуреттерді Алматы қаласының прокуратурасы тапсырған
Осы суреттер негізінде қаншама жас қудалауға ұшырап, тағдырлары астан-кестен болды
«Еркек тоқты құрбандық» деп қасқайып тұрып жанын қиған ер ұландарымызбен қатар иықтасып, алаңға бірге шыққан өрімдей қыздар да түрмеге қамалды, оқудан шығарылды, жұмыстан қуылды
Сондай тағдырлардың бірі – Желтоқсан көтерілісіне қатысқан сол кездегі студент Ақшагүл Жемісбаева.
«Мен 1986 жылы Қазақ уни­верси­те­тінің филология факультеті орыс бөлімінің 4-курсында оқитынмын, әрі топтың старостасы едім
16 желтоқсан күні тобы­мыздың кәсіподақ ұйымының жетекшісі маған орталық алаңда студенттер мен жастардың бейбіт шеруге жиналып жатқанын айтты
Бұл хабарды мен де өзіммен бірге оқитындарға жеткіздім
Содан 5-6 қыз батылдық танытып, алаңдағылардың қақ ортасынан бір-ақ шықтық
Кейіннен білгенімдей мен де суретке түсіп қалыппын» деп еске алады бүгінде Ақшагүл Құрмашқызы.
Ертеңіне университетте жиналыс болып, алаңға барғандардың тәртібі қаралады
«Чесноков дейтін парторг, комсомол ұйымы­ның хатшысы Быков «Кеше алаңға шыққан студенттер мен жұмыс­шылар – өңкей маскүнемдер мен нашақорлар, экстре­мистер» деп көпшілікке күйе жақты
«Не айтып тұр­сыңдар? Мен кеше бірде-бір маскүнемді, нашақорды көрген жоқпын» дедім шыдамай
Осыдан кейін алаңға шыққандарды ұлтшыл, шовинист деп қудалау басталады
КГБ қызметкерлері «студенттерді үгіттеп, алаңға бастап бардың
Сондықтан жауапқа тартыласың» деген сөздерді айтып, қорқытты» дейді ол.
Ақыры, 1987 жылы 21 қаңтар күні С.Киров атындағы Қазақ мемлекеттік университеті ректоры­ның «Қоғамдық тәртіпті бұзғаны және қоғамға қарсы іс-әрекет жасағаны үшін 4-курс­тан шығарылсын» деген №4-35 бұйрығымен А.Жемісбаева оқудан шығарылады
«Бұл маған үлкен соққы болды» деді ол.
Иә, осылайша Кеңес үкіметі­нің пәрменімен «бұзақылардың әрекеті» деп бағаланған көтеріліске қатысу Ақшагүл Құрмашқызы сияқты көптеген қазақ қызының өміріндегі ерек оқиға болды
«Демократияның алғашқы дүмпуі кезінде туған елі­міз­дің азаттығын армандап алаңға шыққан жастармен бірге Желтоқсан оқиғасына қатыстым
Бұл менің өмірімдегі ең ұмытылмас сәт» дейді Ақшагүл Құрмашқызы.
А.Жемісбаева университетті кейіннен сырттай оқып бітіреді
Оған өзі жұмыс істейтін Қайнар ауылындағы көкөніс және картоп өсіру ғылыми-зерттеу институ­тының сол кездегі директоры Сайлау Бабаевтың университет басшыларына ұсыныс жасауы, жақсы мінездеме беруі себеп болады
Осылайша Ақшагүл «Көркем аударманың теориясы» деген тақырыпта диплом жұмысын қорғап, ҚазМУ-ді жақсы аяқтап шығады.
1991 жылы Қазақстан тәуел­сіз­дік алған соң көтеріліске қа­тыс­­­қандардың басым көп­шілігі ақталғаны белгілі
Ақша­гүл Жемісбаева да жазық­сыз жазалан­ғаны үшін ҚР Прези­дентінің 1991 жылғы 12 желтоқ­сандағы №540 Жарлы­ғы негізінде Алматы қаласы проку­ратурасының «Ақталды» деген анық­тамасын қолына алды.
17-18 желтоқсан күндері Алма­тыдағы Брежнев атындағы алаңға шық­қан қазақ жастарының фото­суреттері жастарды аяусыз жазалау үшін пайдаланылғаны белгілі
Сондай санаулы тарихи суреттердің бірінде Ақшагүл Жемісбаеваның бейнесі қалыпты
Жалпы Желтоқсан оқиғасы туралы деректер әлі де терең зерттеуді қажет етеді
Бұл ең алдымен қазақ елінің азаттығы жолында әміршіл-әкімшіл жүйеге қарсы жанын аямай күреске шыққан әрбір жастың тағдыры
Бұл Желтоқсан көтерілісінде жазықсыз қаза тапқандарға тағзым, көзі тірі куәгерлерге құрмет және өскелең ұрпаққа өнеге екені анық.
Дина Имамбаева
