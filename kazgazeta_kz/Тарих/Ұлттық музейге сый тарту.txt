Сонымен, Қазақстан Респуб­ликасы Ұлттық музейі кезекті рет «Ұлттық музейге сый тарту» акциясын ары қарай жалғап, бұл жолы ұлтымыздың ұйытқысына айналған Оңтүстік өңіріне келді
Біз өз кезегімізде тұрғындарының жүрегі жомарт, пейілі кең екеніне кезекті рет көз жеткіздік.
Себебі осынау шараның нәтижесінде облыс бойынша 300-ге жуық жәдігер жинақталып, мерейіміз үстем болғанын жасырмаймыз
Бүгінгі таңда олардың барлығы да музей қорына келіп түсті
Осылайша алғаш Астанадан бастау алған игілікті шара Алматы, Қызылорда, Ақтөбе қалаларында өтіп, өткен жылдың наурызынан бері жұртшылықтан жиналған жәдігерлердің жалпы саны 2000-ға жетіп жығылды.
Айтары жоқ, «Ұлттық музей Оңтүстік облысқа бара жатыр» дегеннен-ақ осы өңірде туып-өскен қоғам қайраткерлері, зиялы қауым өкілдері, ғалымдар, әнші-композиторлар, ақын-жазушылар, атақты спортшылар мен олардың ұрпақтары жан-жақтан хабарласып, ыстық ықыластарын білдірді
Олармен байланысқа шығып, жәдігерлерді қабылдап алған ҚР Ұлттық музейінің бас қор сақтаушысы Рыскүл Бекталиеваның айтуынша, еріктілер қолдарындағы түрлі бұйымдарын арнайы музейге деп табыстап жатып: «Мұның барлығы да тарихымыз бен мәдениетіміздің бір бөлшегі ретінде халқымызға қызмет етсе екен» деген тілектерін жеткізді дейді.
Атап айтсақ, Файзулла Үрмізов, Генерал Асқаров, Әсілхан Оспанұлы, Керімбек Сыздықов, Мұхтархан Ділдәбеков, Бекзат Саттарханов сынды ұлтымыздың біртуар перзенттерінің қолданған құнды жәдігерлері мен естелік бұйымдарын олардың туған-туыстары тарту етті
Әсіресе, қобызшы, қорқыттанушы Мұсабек Жарқынбековтың жары Еркінай Исабаеваның белсенділігін ерекше атап өткен жөн
Ол ғалымның 100-ге жуық құнды мұраларын тапсыру барысында: «Бұл – біз үшін қымбат, біз үшін қадірлі, жолдасымның жинаған еңбегі
Аздап қимастық бар, бірақ келер ұрпақ осы жәдігерлерді көріп-білсе, өз ұлтының өткенін терең ұғынса екен деймін
Әлі есімде, отағасы студент кезінен осындай ұлттық бұйымдарға құмар болды
Қалада осындай қобызшы бар, домбырашы бар десе, үнді шайы мен орамалын алып, сонда тартып отыратын» деді.
Тарих пен мәдениетке жанашыр қауымның ішінде «Алаш» сыйлығының иегері, белгілі жазушы Мархабат Байғұт және музей ардагері Абдолла Жұмашев та бар.
Ал, облыстың Нұрлан Шилібев, Юрий Ломакин, Бейісбековтер отбасы, Айнабек Оспанов, ­Батухан Байменов, Ерғали ­Палымбетов, Абдуахат Мұратбаев, Сұлтан ­Иляев, Әбдумүтәліп Ахметов, Әнуар ­Айдаров, Равиль Абдулов, Қарлығаш Лесқызы, Шәһарбану Әленқызы, ­Батухан Бәйменов, Асан ­Байназаров, ­Араншы ­Шаржанов секілді талантты суретші-мүсіншілері де өздерінің ең таңдамалы деген туындыларын тарту етті.
Ш.Қалдаяқов атындағы облыс­тық филармонияда өткен жиынның салтанатты ашылуында сөз алған Оңтүстік Қазақстан облыстық Мәдениет басқармасының басшысы Күлия Смайылханқызы қазақ тарихын жас ұрпаққа таныту мәселесі туралы айта келе, бұл бағытта жұмыс жүргізіп отырған Ұлттық музейге алғыс білдірді.
Азамат Битан,
ҚР Ұлттық музейінің PR маманы
Оңтүстік Қазақстан облысы
