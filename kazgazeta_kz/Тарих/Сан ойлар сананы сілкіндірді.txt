Орыстың аса көрнекті жазушысы Л.Н.Толстой кітап жайлы пікірін сұрағанда: «Күн сайын әлемнің ең дана адамдарымен тілдесуден қымбат не болуы мүмкін ?..» — деп жауап беріпті
Олай деуінің де жөні бар
Ақылды адаммен әңгімелескен сайын санаң да ашыла түседі
Керемет рахаттанасың
Өйткені жақсы кітапты оқу – ақылды адаммен сырласқанмен бірдей.
Бірде профессор Мекемтас Мырзахметов менен: «Жазушы Ілияс Есенберлиннің «Көлең­кең­мен қорғай жүр» деген кітабын оқыдың ба?» деп сұрады
«Оқыдым» – деп, ондағы оқиғаларды баяндап шыққан едім
«Кітапты ойланбай оқу шайнамай жұтқанмен бірдей
Автордың негізгі идеясын түсінбепсің
Кітап 1956 жылы жазылған
Аты-ақ айтып тұр емес пе? Адам адамды көлеңкесімен қорғай алушы ма еді
Ішіндегі кейіпкерлері түгел жағымсыз образдар
Оқыған қазақтар папкі ұстағандарына мәз
Мансапқорлар
Романның соңында шошқа бағушы орыс аяғы ауыр жас келіншекті қолымен буындырып өлтіреді
Ішіндегі баласы қоса өлді
Ол келешек ұрпақ
Сондағы автордың айтпақ түйінді ойы: «Қазақтар бір-біріңді кеудеңмен қорғайтын заман өтті, Ең болмаса енді бір-біріңді көлеңкелеріңмен қорғай жүріңдер
Қазақ халқының ұлт ретінде жойылуға бет алғанын байқаған ғұлама жазушы өткен ғасырдың ортасында-ақ осылай шырылдап, жанашырлық танытқан
Елдің санасын оятуға әрекет еткен» деді
Осы ой санамда мәңгілік сақталып қалыпты
Қолыма қандай кітапты алсам да тың ойлар іздеп тұратын болдым.
Зарыққан Әбілқасымұлының «Іле –Балқаштың тұңғыш болысы» атты кітабын оқып шыққанда санам қайтадан бір сілкінгендей болды
Автордың өзі де Балқаш ауданына қатысты тарихи құжаттарды пайдалана отырып, патшалық империяның сұрқия саясатын барынша ашып көрсетуді алдына мақсат етіп қойған болу керек
Өйткені, алдымен патшалық Ресей саясаты, кейін оны одан әрі зымияндықпен жалғастырған коммунистік партия идеологиясы арқылы халқымыз ұсақталып, әлі де жершілдік пен рушылдықтан арыла алмай келеміз
Тарихи кітапта Алаш ардақтыларының сол кездері «Дала уалаяты» газетінде жариялаған материалдарынан ауық ауық үзінді келтіріп, айтар ойын бекемдей түскені анық байқалады
Ол ұстанымы қоштауға тұрарлық
Өйткені алдыға қойған мақсаты сәтті орындалған.
«1891 жылы 25 наурызда патша ағзам «Степное положение» – «Далалық ережені» бекітті де, оның 119 статьясына қазақ жерін мемлекет меншігі деп жариялады
Содан былай қазақтар өзінің ата-бабаларынан қалған жеріне иелік құқынан айырылды» (26 бет) дей келе, сол кездегі патша саясатының астарына үңіле түседі
«Дала уалаяты» газетінде жарияланған мақалалардан үзінділерді жариялайды.
Бұрындары ағайындас адамдар топтасқан ауыл ауылдарды сол рудың беделді адамдары басқарып келген болса, енді жаңа ережеге байланысты халықты болыс басқаратын болды
Аумақтық бөліністі де ру араздығын туғызу мақсатында ойластырып, құрды
Бір ру елді бірнеше бөлікке бөліп, оларға бір болыс сайланады
Болыс сайлауы о бастан-ақ әділетсіз жүргізіліп отырылады
Болыс сайлауға қатынасатын рулар өз адамдарын сайлауға барынша күш салады.
«Туркестанский ведомости» газеті «Кргизские выйборы в Семречье» атты мақаласында былай деп жазды
(74 бет) «Өткен 1903 жыл біздің «Н» болысы қазақтары үшін болыс бас­қа­рушысы қызметіне қызу талас жағдайында өтуімен есте қалды
Барлық «атқамінерлер» бо­лыс­тағы шаңырақ иелерін сатып алу әрекетінде болды.
«Атқамінерлер» бұл іспен қызу араласып кеткені соншалық, олар бар малымен сайлауға көшу, сауда, егін егу, жалпы шаруа­шы­лық дегенді естен шығарып алды
Жылда егіншілікпен және мал шаруасымен беріліп айналысып жүрген олардың енді қысқа жасаған ешқандай да даярлығы жоқ, күн суыта шөпті, астықты ақшаға сатып алуға мәжбүр болмақ».
Халқымыздың тектілігі, сүттей ұйыған ын­тымағы сайлау басталғаннан бұзыла бас­таған тәрізді
Ұлы Абай да кезінде: «Партия болды да, ел іші бүлінді» деп ашына жазған болатын.
Болыс болып сайлана қойған адамдардың да шекелері шылқ ете қоймаған
Абыз Абай Құнанбаев аузымен айтқанда: «Үш жылға болыс сайлайды (Үшінші қара сөзі)
Әуелгі жылы: «Сені біз сайламадық па?» деп, елдің бұлданғанымен өтеді
Екінші жылы кандидатпен аңдысып өтеді
Үшінші жылы сайлауға жақындап қалып, тағы болыс болуға болар ма екен деп күні өтеді
Енді несі қалды?» (58 бет)
Міне, осылай ынтымағы сүттей ұйып отырған халықтың арасына болыс сайлау ар­қылы патшалық Ресей сына қақты
Елді абыр-сабыр қылды
Татулығын бұзды
Ру араздығы асқына түсті
Сайлау науқанының қызу әрі әділетсіз ұйымдастырылатыны соншалық – сол кездегі тек мал бағумен ғана күн көріп отыр­ған, оқымаған қараңғы адамдар бір-бірімен алакөзденіп қалатын болды
Бірге туған жандардың өзі сайлау кездері бір-біріне сыртын беріп, салқын қабақ танытатын дәрежеге жетті.
Кітаптың ең бір құндылығы – сол кездегі өмір сүрген адамдар туралы мұрағат құжаттары арқылы толық мағлұмат беруінде
Жүргізілген санақ, қанша адам, Балқаш көліне жасаған зерттеу анықтамалары – тың деректер
Мұрағат құжаттары арқылы сөйлеп тұр.
Тарихқа тіл бітірген
Нақты құжаттар ар­қылы сөйлейді.
Болыс заманында өмір сүрген адамдардың ұрпақтары Балқаш ауданында қазір де тұрады
Мән беріп оқыған адамға З.Әбілқасымұлының «Іле – Балқаштың тұңғыш болысы» атты кітабының берері мол
Сананы оятып қана қоймай, ұсақ пенделіктерден арылтып, алға, биік мақсаттар қоюға ой салады
Сананы сілкіндіреді.
Кітап кемшіліктерден де ада емес
Бірақ олардың барлығы өткен ғасырдан бой көтеріп, бізге жеткен нақты мәліметтердің қасында еленбей де қалады…
Марат ҚАШҚЫНБАЕВ
Алматы облысы
Сарқан ауданы
Бақанас ауылы
