Он төрт баланы өмірге әкелген Ардақты ана Ағатай Мәнтаева шерткен сыр
«Ерте заманда Ерназар деген кісі болыпты
Ерназар өзі бай, төрт түлігі сай болыпты
Оның сегіз ұлы бар екен…» деп басталатын Ер Төстік ертегісі қилы оқиғаларға толы
Кейін Төстік деген бала дүниеге келіп, сегіз ұл бір төбе, Ер Төстік бір төбе болмаушы ма еді
Біздің айтайын деп отырғанымыз ертегі емес
Қазір қазақ ертегілерін тыңдайтын бүлдіршін қалмай, оның орнына әлдебір шетелдік құбыжық кейіпкерлерге еліктейтіндер көбейгенде ертегі айтудың өзі ертегіге айналып кетті емес пе? Оның үстіне тоғыз баласы бар екен деген сөздің өзі бүгінгі қазақ қауымына ғажайып ертегідей көрініп отыр
Айтайын дегеніміз, дәл осындай көп балалы отбасы жайында
Қарапайым тұрмыс кешіп отырған жанұяда он төрт бала өмірге келді.
Бұл отбасы Алматы облысы Іле ауданының Междуреченск ауылында тұрады
Баратын уақытымыз алдын ала келісілген
Отағасының қаталдау мінезін жұрттан естіп-білген соң фототілшіміз Азамат екеуміз «Кездесуіміз қалай болар екен?» деп алаңдап келеміз
– «Мәселе көтеру үшін бізге арнайы ат басын бұратын журналистер көп
Бірақ олардың келіп кеткенінен мәселеміз шешіліп, қанжығамыз майланған түгіміз де жоқ
Ескі жараның орнын тырнамай-ақ қойсақ болар еді» деген отағасының біз секілді әріптестеріміздің біріне айтқан ескертпесінен де хабардармыз.
Есік алдынан Мұрат ағамыздың өзі күтіп алды
Амандық сұрасқан соң, ол қолымен үйді нұсқап «Кіре беріңдер, үйде жеңгелерің күтіп отыр
Әңгімені сол кісі айтар» деп, өзі әлдебір шаруалармен жолға шығып бара жатқанын айтты.
«Мұрат ағаларыңмен баяғы қазақы жолмен таныстық қой
Ең алғаш Мұратты көргенде жасы үлкен ғой деп, тартыншақтанғаным да рас
Көпшілік болып оның оқыған, көрегенді азамат екенін айтып көндіруге тырысты
Ақыры шешем – «Бес ұлдан кейін көрген қызым едің
Келін алдық, қызығын көрдік
Енді сені оңды жерге тұрмысқа берсем арманым жоқ
Ата-ананың айтқанын істеген адам өніп-өседі
Мұрат жақсы адам көрінеді
Соғысқа қатынасып, аяғынан айырылған адамға тиіп те осынша баланы дүниеге әкелдік емес пе? (әкемді айтып отыр)» деді
Амал жоқ, көндік
Содан басталды ғой» деп күліп алды Ағатай апамыз.
Жас болған соң алғашқыда үй­ренісе алмай біраз жүреді
Әлде­нелерді сылтауратып, ағаларының үйіне барғыштай береді
Мұнысын байқаған шешесі «Мұндай қылығыңды қой
Күйеуің не айтса, сол болады
Үйге келгіштей берме» деп қатты ескерткен
Осы сөздер қатты ойландырады
Ақырында бәріне де көнігуге тырысады.
Бұл отбасы1990 жылы Өзбекстан жерінен көшкен жұртпен ілесіп, алғаш Алматы қаласының маңындағы Дмитриевкаға қоныс аударады
«Келе қал» деп құшақ жайып, қарсы алатын кім бар дейсің
Бұйырғаны қуықтай ғана екі бөлмелі жер үй
Алғашқыда осы екі бөлме екі жанұяға кең сарайдай көрініп, үйренісіп кетеді
Ол кезде оралман деген атау да жоқ, үкіметтен көмек көрсетілмейді.
Ол уақытта сырттан Қазақстанға көшіп келуге ниеттенгендер көп
Ары-бері өткендер Мұраттың үйін айналып өте алмайтын болса керек
Шұбырған бала-шағамен отырғанда қонақтың да саны үзілмейді екен
Екі бөлмелі үйде балалармен қосқанда кейде жиырма бес-отыз адамдай түнеп шығатын болыпты
Қырықтың бірі қыдыр
Келген қонаққа бұлардың ешқайсысы қабақ шытпаған
Кейін ел аузында «Ағатайдың қонақүйі» деген сөз де пайда болған.
Бірде Алматыда пойыздан түскен екі өзбек жігіті «Біз қайда барсақ екен? Түнейтін жеріміз де жоқ еді» деп қиналып тұрғанда, жолсерік «Кеттік, біздің Ағатайдың үйіне» деп ертіп апарыпты
Бұл екі жігіт жұмыстары жүріп, аяқтанып кеткесін кеңпейілділік танытып, екі қап мейіз әкеліп беріп, алғысын жаудырған екен
Әр қонақтың өз несібесі болады деген осы да…
Бұдан кейін тағы да бір жұмыс іздеп жүрген екі жігіт келіп осында тұрақтапты
Жыл сайын бір сәбиді дүниеге әкеліп, емхана жағалап жүрген уақытта осы екі жігіттің үй шаруасында көп көмегі тиген екен
Тамақ пісіру, үй тазалау деген сынды жұмыстарды айтқызбай істей беретін болса керек.
Кейіпкеріміздің айтуынша, ешқашан алақан жайып, көмек сұрауды білмепті
Жұрттың «Барып көрсеңші
Бір көмегі болады ғой» деген сөзіне еріп бірде қалалық әкімдіктің табалдырығын аттапты
Олар анда-мұнда сілтей бергесін «Ана мен баланы қорғау орталығына» да бас сұғады
«Мәселеңді қарастырамыз, ертең кел» дейді олар
Ертесіне келсе бір дорба ескі-құсқы киім жиып қойыпты
Балалары тоңып жүр деп ойлаған болса керек
Бұдан да қайыр болмағасын қаладағы телеарналардың біріне барады
Бұлар да арқасынан қағып шығарып салады
Жер алу, үй алу деген былай тұрсын, «Алтын алқаны» алудың өзі үлкен жырға айналыпты
Сөйтіп жүргенде бір күні біреу есік қағады
Қаладағы ма, ауылдағы ма атқамінерлердің бірі болса керек
«Айдың, күннің аманында бұларға не керек екен?» деп аңтарылып қалған үйдегілер мән-жайды сұраса, арқалап келген бір қап ұнды жерге тастай беріп, айғайға басыпты
«Енді жоғарғы жаққа хат жазбаңдар» деп қатты ескертіп кетеді
Бұлардың тиісті орындарға шағымданғаны әлдебіреулердің шымбайына қатты батса керек
Көмектерінің түрі осы болды.
Байқауымызша, балалардың үлкені Ұлықбектің орны бір төбе
Үй шаруасына да, сыртқы жұмыстарға да тиянақты
Оның сабырлы, байыпты мінезі туралы қыздардың бірі Жұлдыз былай дейді:
– Он төрт бала болсақ та бәріміз тәрбиелі, тәртіпті болып өстік
Біреулердің балалары сияқты уақытты босқа өткізбеппіз
Осының бәрін қатаң қадағалап отыратын Ұлықбек ағамыз
Өзінен кейінгілердің сабағын оқыту, тәртібін қадағалау, үй тазалығын сақтау сияқты жұмыстарда оның еңбегі зор
Біз де оның ығына жығыламыз
Қарсы шығып көрмедік.
Өз әңгімесінде Ағатай апамыз «Осылардың бәрін расымен өзім тудым ба, тумадым ба білмеймін, әр толғақта ауырсынған шақтарымды ұмытып та қалыппын» деп жылы жымиды
Үлкеніне еліктеп, оның айтқанын екі етпейтін кішілерінің өзі бүгінде оқуларын үздік бітіріп, кезегімен әрқайсысы бір-бір маман иесі атанып келеді.
Әкесі мен анасын ардақ тұтатын отбасындағы Марал мен Махаббат қазір тұрмыс құрыпты
Ұлықбек болса көрші ауылдағы бір мекеменің техникалық қызметкері
Құндыз да техникалық мамандық бойынша үздік оқып келеді
Жұлдыз бір мекемеде химия мамандығы бойынша жұмыс істейді
Қойшығұл мектептегі оқуынан бос уақытында құрылыста еңбек етеді
Гүлнәр, Еділ, Диана, Бейбарыс, Назерке, Жанерке, Нұрландар әлі кішкентай болса да үйде қолғабыс жасайды
Мұрат ағамыз такси жүргізеді
Ағатай апамыз үй шаруасында
«Алла берген балалардың дені сау болсын» деп тілек айтады анасы
Рас, әлі бөлек шаңырақ көтеретін он екі бала бар
Біз әңгімелескен Жұлдыз Мұратқызы әңгіме арасында: «Егер солардың бәрі аман-есен бөлек үй болып, қандай да бір тойға шақырылатын болса біздің өзіміз, құда-құдағиларды қосқанда сексен-сексен бес адам болады екенбіз
Олардың аттарын шатастырмай айтудың өзі бір үлкен өнер ғой» дейді.
«Алла беріп тұрса, денсаулығың жақсы болса, баланы дүниеге әкеле бергеннің еш зияны жоқ
Бесінші, алтыншы бала артық деп, түсік жасататындарды көріп те жүрміз ғой
Қой егіз туса, бір түп жусан артық шығады деген емес пе?!» дейді Ағатай ана
Біздің де оған алып қосарымыз жоқ.
Көршілердің айтқаны:
– Ауыл болған соң бәрі де аралас, құралас келеді ғой
Бірде Ағатай кішкентай қызын ертіп, үйге қонаққа келді
Кететін уақыт таянғанда қызы әлденеден қуыстанғандай болып, жан-жағына жалтақтап қарай берді
«Аттың сыры иесіне мәлім» дегендей, мұның сырын шешесі лезде түсінсе керек: «Не жасырдың, қане көрсет» деп қызына тап берді
Дастарқан басында моп-момақан болып отырып, қапелімде не бүлдіріп қойды екен деп біз де аң-таң болып отырғанбыз
Қалтасын, қойны-қонышын тінтіп шыққан шешесі пәлендей ештеңе таппады
Бір кезде: «Қане, баскиіміңді ал» деп, бас киімін алып қалып еді бір уыс кәмпит шашылып жерге түсті
Бізге де қызық керек
Қарап тұрмай сол кәмпиттерді санасақ, артық емес, кем емес, тұп-тура он төрті бар екен
Бауырмалшылдықты осы бастан бойына сіңіріп алған баланың маңдайынан сипамасқа амал бар ма?
– Әлдеқалай ісім түсіп, Ағатайдың үйіне таңертең ерте бару керек болды
Үйінің ауласына кіре бергенімде кір жаятын жіпті көріп таңырқағанмын
Басынан аяғына дейін балалардың мектепке киетін киімдерінен көз тұнады
Тіпті бос орын жоқ
Бұдан соң ішке кіргенімде әлгі таңданысым одан сайын ұлғая түсті
Бір креслода төрт бүлдіршін, бір кереуетте үш бала ұйықтап жатқанын көргенде сүйсіне қарадым
Бейне бір ұядағы балапандай елестеп кетті.
– Үйдің алдында қисық өсіп, әлденелерге қатты кедергі келтіріп тұрған бір ағаш болатын
«Осыны бір күні шауып тастамасам ба?» деп оқталып, реті келмей жүрген
Ондай жұмысқа кейде бойкүйездік, жалқаулық кедергі болады емес пе? Бір күні жұмыстан келсем сол ағаштың орны да қалмапты
Сұрасам Мұраттың балалары ойнап жүріп-ақ шауып бітірген екен
Көптің аты – көп қой
Сонда «Көп қорқытады, терең батырады» деген қазақтын мақалын айтып, соларды Алла ырзық несібеден айырмай, ісіне береке берсін деген тілек айтқанмын.
– Көріп жүрміз ғой, кейбір отбасында балаға сабағыңды оқы деп жалынып жатады
Ал осы отбасындағы балалардың оқуға деген ынта-ықыласы тым бөлек
Қарап отырып қызығасың
Сосын балалардың барлығы да еңбекқор
Бір бастаған ісін тиянақтап бітірмейінше көңілі көншімейтін Қойшығұлды жақсы көремін.
Исатай ҚОРҒАНБАЕВ
