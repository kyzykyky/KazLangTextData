«Ер есімі – ел есінде» дейді дана халқымыз
Жуықта Кеңес Одағының батыры Әлия Молдағұлованың 90 жылдық  мерейтойы  аталып өтті
Шетелдерден, еліміздің түкпір-түкпірінен келген қонақтар батырдың туған жері  Ақтөбе облысына қарасты  Қобда ауданына табан тіреді
Шараға Қазақстан Республикасы Премьер-министрінің орынбасары Бердібек Сапарбаев, Қазақстанның халық жазушысы, Қазақстанның ЮНЕСКО-дағы өкілі, «Невада-Семей» антиядролық қозғалысының төрағасы Олжас Сүлейменов, сенатор Елеусін Сағындықов, Әлия Молдағұлованың туған-туыстары, Алматыдан арнайы келген нағашы сіңлісі Баян Молдағұлова және өзгелер қатысты
Меймандар алдымен «Самара–Шымкент» күре жолының бойындағы Әлия ауылына атбасын тіреді. 
Қобда ауданының әкімі Асқар Жүсібәлиев қонақтарды мерейтоймен құттықтап, Әлия Молдағұлова есімін ұлықтау, батыр рухына тағзым ету перзенттік парыз екенін баса айты
Аудан әкімі батыр қыздың атындағы ауылдың тыныс-тіршілігімен таныстырып, халықтың әлеуметтік жағдайының жақсарып келе жатқанына тоқталды
Қобда өңірінен сегіз Кеңес Одағының батыры шыққан екен
Солардың бірі Әлия Молдағұлова болса, ол осы Әлия ауылынан қозыкөш жердегі Бұлақта дүниеге келген
Қайсар рухтың қайнар көзі болған батырдың есімін жаңғырту патриоттық тәрбие берудегі маңызды шара екенін атап өтті
Бұдан кейін Әлия ескерткішіне гүл шоқтарын қою шарасы өтті
Мерейтой қонақтары Мәдениет үйіндегі облыстық патриоттық орталықтағы Әлия Молдағұлова мұражайымен танысты.
Мерейтой шаралары Қобда ауылындағы орталық стадионда «Әлия – қаһармандық дастаны» театрландырылған көрінісімен жалғасты
«Достықтың гүл дестесі», «Қызғалдақ ғұмыр – Әлия», «Ерлігімен елдің атын шығарған» хореографиялық қойылымдар да көрермен көңілінен шықты
Сахна төріне Премьер-министрдің орынбасары Бердібек Сапарбаев, Қазақстанның халық жазушысы Олжас Сүлейменов, сенатор Елеусін Сағындықов, облыс әкімі Архимед Мұхамбетов көтерілді
Б.Сапарбаев мерейтойға жиналғандарға құттықтау сөз арнап, биыл Қазақ хандығының – 550, Қазақстан халқы Ассамблеясының және Конституцияның 20 жылдығы мерекеленетініне назар аударды
Ұлы Жеңістің 70 жылдығы да ойдағыдай атап өтілгенін жеткізді
Ұлы Жеңісті жақындатуға 122 мыңнан астам ақтөбелік қатысқанын, олардың көбі майдан даласынан оралмағанын, сондықтан бірде-бір соғыс ардагері назардан тыс қалмайтынын айтты.
Қоғам және мемлекет қайраткері Олжас Сүлейменов сөз алып, мерейтоймен құттықтады
– Мәскеуде Ұлы Жеңістің 70 жылдығына орай өткізілген жиында мен 350 мың қазақтың майдан даласынан оралмағанын айта келіп, олардың барлығының аты-жөнін білмесем де, Шығыстың қос шынары – Мәншүк Мәметова мен Әлия Молдағұлованы анық айта алатынымды жеткізгенмін
Олар іңкәр сезім – махаббаттың не екенін, ана болудың бақытын сезінбей кетті
Мен қазір Әлия туған топыраққа келіп тұрмын, қазақтың қайсар қызының рухына бас иемін
Әлия апамыз елімізді, барша қазақстандықтарды аруағымен қолдап жатсын, – дей келіп, Отан туралы өлеңін оқыды
Театрландырылған көріністерді композитор Бейбіт Оралұлының «Ақтөбе» әнін орындаған домбырашылар ансамблі түйіндеді.
Мерекелік шара «Әлия гүлі» достарын шақырады» VІ халықаралық би фестиваліне қатысушылардың Гала-концертіне жалғасты
Қобда ауылының сыртындағы тепсеңге 40 киіз үй тігілді
Мерейтойға жиналған халықтың асыға күткені ат бәйгесі еді
Бәйгені тамашалауға көрермен көп жиналды
Сонымен бірге қазақ күресі, теңге алу сынды ұлттық спорт түрлері де ойнатылды
Бәйгеге үш бірдей автокөлік тігілді
Жорға жарыста Елордадан келген шабандоз Ғ.Мералының «Эдельвейс» атты сәйгүлігі озды
15 шақырымға шабатын тоқ бәйгеде қызылордалық Әбдіғали Шорабаевтың «Нұртөбел» деген сәйгүлігі топ жарды
Ал 25 шақырымдық аламан бәйгеден Мұғалжар ауданының тұлпары алдына қара салмай, мәреге жеке-дара келді
Бәйге жеңімпаздарының барлығы да темір тұлпар мініп қайтты.
Айнұр СЕЙІТКАРИМОВА
Ақтөбе облысы
