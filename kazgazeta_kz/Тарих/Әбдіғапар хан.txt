Әбдіғапар Жанбосынұлы қара қыпшақ руынан, Тілеулі батыр ұрпағы
Тілеулі батыр XVIII ғасырдың орта кезінде Шақшақ Жәнібек, Есет тархандармен бірге Жоңғарларға қарсы шабуылдардың бәріне қатысқан
Әйелі Есет тарханның қарындасы Жапалақ, осы анамыздан туған Нияз Абылай ханның орда биі атанған

Әбдіғапар ауылы сол кездегі жағдайда, өте сауатты болды
Ағасы Жалмағамбет Ы.Алтынсары мектебін үздік бітірген алғашқы оқушы болса, ағасы Дәуіт, інісі Садуақас Орынбор гимназиясының түлектері еді
Кенже інісі Әбсадық ауылда жүріп орыс тілін меңгерген
Демек, бұлар орыс тілін, орыстың саясатын жақсы білетін азаматтар болған.

Әділеттікті қорғау үшін биліктің керектігін түсінген Әбдіғапар 1908 жылы болыстыққа өткен
Патша әкімшілігі қазақтарға бұдан артық билікті бермеген
Бұл жұмыста жүргендер: патша әкімдерінің алдарында құрдай жорғалап құлшылық етіп, айтқандарын екі етпей орындау керек
Өз еркімен жүріп, мойын бұрмайтын Әбдіғапарды көп ұзамай болыстықтан босатқан
Әбдіғапар, даулы мәселелерге қатысып, халықтың қамқоршысы болды.1911-1912 жылдары Ақ бидайық кедейлерінің егістік алқабын қорғап қалды
1914-1915 жылдары ол Ресейдің түндік басына тө­лей­тін салықты, байлардың «мой­нына» ілгізді
Осы кезеңді ел: «Бай-салық» деп атап кеткен.
Әбдіғапар мұсылманша оқыған, дінге өте берік, бес намазын жібермеген
Құдайға шын көңілден құлшылық еткен, зорлық-зомбылыққа, әрқашанда қарсы болған
Жастайынан әділдік үшін күрескен.
Жеті атадан қара аруақ
Қалып едi артына,
Әділдiкпен ел билеп,
Тартып еді салтына, – деген Ахмет Байтұрсыновтан өлең жолдары қалған
Шілденің орта кезінде елге ауыл жас­тарын түгeлдeй қара жұмыс армиясына алынады деген патша Жарлығы жетті
Бұл Жарлықта: «империаның орыстан басқа ұлттарын, (19 бен 43 жас аралығындағы) еркектерін, соғыс майданындағы қорғаныс құрылыстары мен соғыс өлкесіндегі қатынас жолдарын, басқа да мемлекеттік қорғаныс үшін қажетті жұмыстарды атқару үшін қара жұмысқа алу…» туралы айтылған еді
Ресей Үкіметі бұрын қазақтарды ешбір шаруаларына алмайтын
Әрине, соғыс шебіндегі адамдар бостан-босқа оққа ұшуы мүмкін еді, ол айқын, екіншіден, әр ошақтың бел жұмыскері кетсе, оның бала-шағасын, ата-анасын кім асырап бағады? Сондықтан да елде июнь Жарлығына қарсы дүрбелең басталып, әр жерде қарулы топтар пайда болды
Көтерілістің үлкен ошағы Жетісу өлкесінде өрбіді, мұнда Верный уезіне қарасты ауыл жастары бірігіп, Шынбұлақ деген жерде қосылып, жиналыс өткізіп, патша Жарлығына қарсы шығатындарын жария етті
Июльдің 25-26 күндері Жайылым болысында жиналған көтерісшілер, Бекболат Әшікеевтің басшылығымен, Верный (Алматы) қаласына шабуыл жасамақшы болып дайындалып, 1500 сарбаз жинап тұрған жерінде, қаладан келген 350 солдаттың қоршауына тап болады
Әскер жан-жақтан оқ жаудырып, көтерілісшілерді лезде таратады
Кейін ауылдың би-болыстары Бекболатты жолдастарымен ұстап береді
Соттың шешімі бойынша, өзін хан атаған Бекболатты дарға асады, оның жасы 73-те еді
Осы кезде Жетісу бойында, әсіресе, Қарқара қазақтары топтаса бастаған еді, бірақ патша әскерлері оларды қырып-жойып, бірігулеріне мүмкіндік бермеді
Патша жендеттерінің зорлығына шыдай алмаған халық елін-жерін тастап шұбырып Қытай жағына босты, онда жоңғарлардың тонауына түсті
Үдере көшкен елдің саны үш жүз мыңдай болды
Осы елдің көбісі өз еліне оралмай сонда қалды.
Торғай жерінде болса, көтеріліс­шілер бірнеше топтар құрып үлгірген еді, үш мың көтерілісші бар топ Қара Торғай болысында Әбдіғапардың қол астына жиналды.
Әбдіғапар тамыз айының басында «Қоға» деген жерде әр болыста жиналған топ басшыларымен бас қосып ақылдасты
Бұған 500 сарбазымен Иман батырдың немересі Амангелді, 1000 жігітімен Жәуке ба­тыр­дың ұлы Оpманбек ақсақал, 1200 жі­гітпен Аққұм, Қарақоға болыстарынан Карбоз Қабақұлы келді
Сонымен сар­баздардың саны 6000-ға жеткен болатын.
Cарбаз басшылары ауызекі Әбдіғaпарды хан атады
Әбдіғапар жиналған жастарға мынаны түсіндірді: «Патшаның Жарлығына бағынбау, оған қарсы шығу, патша үкіметі оған қарсы шара қолданады, қарулы әскер жіберіп көтерілісшілерді қырып-жойып, тәртіпке келтіргенше қуғындайды
Орыс мемлекеті қаруланған алып мемлекет, оның әскерімен шайқасу оңай емес
Біз біріншіден, әскер тәртібін орындайтын сарбаздар тобын құруымыз керек
«Сарбаз» деп қолына қару алып, патшаға қарсы шыққан адамды айтады, оның алғашқы ұясы 10 адамнан құралатын болады.
Торғай көтерілісінің қолбасшылары Әбдіғапар мен Оспан хан алғашқы күндерден бастап бірігіп іс істеді
Екеуі Торғай қаласына шабуыл жасамақшы болып келісті
Екі топтың мақсаты Торғай қаласын, жанындағы соғыс гарнизонын басып алу, қару-жараққа ие болу
Қарашаның 5-і күнi таң сәріден, Әбдіғапар 3000 қолмен, Оспан хан 2000 сарбазбен, Торғай қаласын шабуылдады
Сарбаздар жасақшыларды ығыстырып, гарнизон қоршауына жеттi
Жол-жөнекей үйлерге өрт салып отырған
Түске таман жел көтеріліп, өрт өршіп қаланы қалың түтін басып  кеткен
Сарбаздар, казармаға жолай алмаған, бораған оққа тап болып, кері шегінген
Қарусыз гарнизон сияқты бекетті басып ала алмайтындарына көздері әбден жеткен.
«Торғай соғысынан» кейін сарбаздар екі топқа бөлінді
Оспан хан қаладан 50 шақырымдай Тосын құмы маңына кетті
Әбдіғапар сарбаздарымен Торғайдан 160 шақырым Батпаққара маңайындағы ауылдарға көшті.
Тoрғай қаласына шабуылдың көтерiлісшілер үшін мәні зор еді, себебі қазақтар үшін Торғай дуаны патшаның қамалы болып саналатын
Ал қазақтар болса, қорықпай оны өртеп, көшелерінде ойран салды ,әскерiн сiлкiлеп, әкiмдерiн қалтыратты, Орынбор генерал-губернаторынан бастап, Ресей Бас штабына дейiн дүрлiктi.
Торғай генерал-губернаторы жоғарғы штабтан қайта-қайта әскер сұратып жатты
Әскер бөліктері, бірде Шалқар арқылы, бірде Қостанай арқылы келе бастады
Осы әскердің алғашқы топтары Оспан ханның сар­баздарына соққы беріп, таратты
Оның сарбаздары Әбдіғапар сар­баздарының қатарына қосылды
Мұнда Ақмешіт, Атбасар, Қостанай қалаларынан да біраз адам келіп осылды, тағы 1000 сарбаз, Садуақастың қарамағында топтасқан болатын
Сонымен Әбдіғапардың қол астындағы сарбаздардың саны 10000-ға жетті
Сарбаздар жазалаушы патша әскерлерімен Татыр көлі маңында және Шошқалы көл тұстарында шайқасқа түсті
Торғай көтерілісін басу үшін патша үкіметі жазалаушы әскер штабын құрды, оның басында генерал Лаврентьев тұрды.
Файзолла ақын «Әбдіғaпар хан» атты толғауында былай дейді :
Хан болған 13 болыс үш Торғайға,
Жігіттің сұлтаны еді-ау Әбдіғапар.
Еске алсам елжірейді жүрек-бауыр,
Дүниеге сирек келер ондай тәуiр,
Сабырлы, ақыл иесi, білімге бай,
Epекше бip белгici – мінезі ауыр…
Осы бір күрделі кезеңде, ел ақсақал­дары жиналып, ақылдасып: «Бір хандық құрып, соған бағынуымыз керек» деген қортындыға келді
Осылайша Торғай хандығы құрылды
Мұндай аласапыран заманда хан иесі ел ішiнде беделі бар, адалдықты ұстайтын әрі батыл жан болу керек деді
Ақсақалдар кеңесіп: «Әбдiғапар хан болсын» деді.
Қараша айының 21-і күні Жалдама өзенiнiң бойында Торғай уезінің барлық болыстарынан жиналған ақсақалдар, Торғай шабуылына қатысқан мың-басылары: Амангелдi, Карбоз, Уәлі, Досжан би, Қосжан би, Пайзолла ишан (іштерінде Әліби бар) үлкен құрылтай жиналысын өткізді
Ел ағалары, дін иелері сарбаз басшылары: «Бiріншiден, Торғай хандығы болсын» деп шешім қабылдады
Ата-бабаларының, жолы бойынша Әбдіғапарды хан атады
Хан сайлаудың дәстүрі бойынша, Әбдіғапарды ақ кигізге отырғызып хан көтерді
Әбдіғапардың бұрынғы хандардан ерекшелігі, барлық істі ақылдасып, елмен бірге шешкен: ол жеке өзі басқаруды емес, халықпен, атап айтқанда, соның өкілдерімен бірлесіп басқаруды дұрыс көрді: «Оның қасында болыс-болыстардан сайланған 20 адамнан құрылған к е ң е с болды
Торғай уезі бойынша жергілікті жерде, орысы болсын, қазақ-қырғызы болсын, бұрын патша тағайындағандардан бірде-біреуі қалмады
Барлық билік жергілікті халық еркін сайлаған хан кеңесіне көшті
Халық соттары да қайтадан сайланды
Торғай қазақтарының өздерін-өздері басқарған кезеңде, араларында қылмыстың, тіпті осы елге тән барымта мен ұрлықтың да азайғаны байқалды» деп жазды (926 ж
про­фессор К.В.Харлампович
Осы­лай­ша Торғай хандығында дала демократия­сы өз жұмысына кipiстi
Хан кеңесiнiң шeшiмi болмай, бipде-бip ша­руашылық, coғыс мәселесі орындалмайтын
Кеңес үкiм шығарып елге бұйрықтар таратып отырды
Таратылатын қағаздар заңды болу үшін ханның мөрі басылатын
Хан Жарлығы мен кеңестің шешімдерін іске асыру үшін, төрт көмекші уәзір тағайындалды
Ауылдарда бұрынғы болыстардың орнына елбегiлері сайланды
Ханның ордасы Қараторғай болысының 2-нші ауылында болды
Хан жанында болыс басы бір-бірден кеңес адамдары болды.Нендей қеңес тәртiбi болса, кеңестің мақұлдауымен болды.
 
«…ХХ ғасыр ұлт-азаттық қозғалысының 
көсемдерінің бірі Әмір Әбдіғапардың бағы егемен 
ел болған кезде ғана ашылып отыр, Әбдіғапардың 
кешегі тоталитарлық заманда есімі құбыжық 
етілді, тарихтан аластатылды
Ал шын мәнінде, 
Әбдіғапар кім еді? …Ауыр заманда ту көтерген 
ерлердің бірі Әмір Әбдіғапар даңқ үшін әмір болма-ды, ел есімін атады, ол көнді, Отан үшін жанын пида 
етіп, шүберекке байлады
Патша жендеттерінен 
аман қалған Әмір Әбдіғапар большевиктік 
экстремизмнің құрбаны болды…»

Академик манаш қозыБАеВ
Сардар болып Үдербайұлы Амангелді тағайындалды
Орынбасарлары, сардарбек болып Мұсабайұлы Өмен мен Рыспайұлы Әбіш белгіленді
Қазына шаруасын басқару жұмысы Ержанұлы Дәуітке жүктелді
Олар мал жанның есебiн алды, елден сарбаздардың мұқтаждығына ақша, мал жинады
Кеңестің шешімі бойынша, халық 40 қойдан бір қой, 5 қарадан бір қой зекет беретін болды.
Сарбаздарды ұйымдастыру, қару-жа­рақпен қамтамасыз ету Жан­босынұлы Садуақасқа тапсырылды.
Елде тәртіп болу үшін, ұрлық-қарлыққа қарсы қатал Жарлық шықты
Бұл шаруа Досан биге жүктелді
Халық өтірік айтпасқа, ұрлық қылмасқа, әдепті болуға ден қойып, түзеліп кетті
Бұйрық қағаздарын, жалпы хабарларды тарату үшін әpбip 15-20 шақырым жерде, байланыс бекеттері орнатылды, халық оларды «қызыл бекеттер» деп атады
Ұсталарды бip орынға жинап, найза, қылыш соқтырып, ескі мылтықтарды түзеттіріп, шиті мылтықтардан ­берден­ке жасатты
Елден зекет жиналып, қазына қоры (байтұлмал) жасалды.
Патша үкіметі Германға қарсы соғыста іштей жеген жегіден әлсiреген, сонда да Ресей шет-шеттегі бағынышты жабайы халықтарынан айырылғысы жоқ еді
Торғай көтерілісін басу үшін әскер жіберіліп жатты
Әбдіғапар үшін ең негізгі мәселе жазалаушы әскерге қарсы тайсалмай, қарсылық көрсете алатын сарбаз жасақтарын құру еді
Сарбаздар тобын тәртіпке келтiрiп, соғыс тәсiлдерiн үйретiп машықтандыру Амангелді мен мыңбасыларына тапсырылды.
Жазалаушы әскер басшылары да қарап жатпады, тыңшылары арқылы Әбдіғапар ханның сарбаздары туралы нақтылы деректер алып тұрды.
Генерал Лаврентьев әскерін 7 топ­қа бөліп, 2 тобын Әбдіғапар сарбаздарына қарсы жұмсады
Тағы біp тобын Шолақ-сай-Торғай керуен жолын күзету үшін жіберді
Осы жолмен Қостанай жағынан азық-түлiк, қару-жарақ қелiп тұратын
Жолды қорғауды генерал Лаврентьев подполковник Кислов пен есаул Лощилинге табыстады.
1917жылы қаңтардың 17-де Генерал А.Г.Сандецкийдің Бас штабқа берген хабарынан: «Торғай маңында үлкен екі қарақшылар тобы бар: бiріншiсi… (бұл кезде тарап кеткен), екіншісі қаланың оңтүстігінен 150 шақырымда Қара-Торғай болысында, Әбдіғапар Жанбосынов хандікi… Жанбосын ханның көтерілісшілерінің, бір тобы Шолақсай керуен жолын торуда мақсаттары керуендерді басып алу».
Шолақсай бойымен жүретiн әскерлер тобын қарсы алуға, бұдан бір ай бұрын келген Садуақас Жанбосынұлы мен Досан би Қарабайұлы Нау­рызым болысынан 1000-дай сарбаз жинады
Әскердің келуіне қарсы келген Амангелді мен Кейкі осы сарбаздарға бас болып, соғысқа кірісті
Қаңтардың 13-і күні, таңертең Шошқалы қопасының тұсында әскерді атыспен қарсы алды
16-қаңтарда Қостанай уезінің бастығы М.В.Кочергиннің Торғай облысының генерал-губернаторы М.М.Эверсманға жіберген хабарынан
«13-қаңтар таңертеңгі сағат 6-да отряд, Келте сайынан өтіп,Торғай жолының оң жағына шығып, Шошқа­лысай бойындағы қырғыздар тобырын жою мақсатында келді
Сол күні таңертеңгі сағат 10 кезінде Шошқалыға 1,5 шақырымдай қалғанда, әскер тобына 2000-ға жуық атты қырғыздар шабуыл жасады; зеңбірекпен атқылап және әскердің атқылауы нәтижесінде шабуылшыларға тез тойтарыс берілді
Қырғыздар көлдердің арғы бетіне өтіп, тез арада жоқ болды, сөйтіп, қуғындауға мүмкіндік бермеді»
Осы бip күні сарбаз басшылары үлкен айла жасады: әскердің ертеңгі жолын болжап, сарбаздарды түнделетiп, төте жолмен тездетіп Күйiк қопасына жеткізіп, демалдырды
Таң сәріде Кейкi мергендерін Күйiк қопасына апаратын жалғыз жолдың екі жағына, Тышқан тамға жақын тұсқа орналастырды
Ертеңіне 14-қаңтарда Шошқалыдағы әскер Күйік қопасына жақындай бергенде Keйкiнің мергендері, әскердi басқарып қеле жатқан алдыңғы аттыларға оқ жаудырды
Казактар аттарын бұрып шегіне бастап еді, қамыс iшiнде тұрған сарбаздар, атой салып, шабуылдады
14-қаңтарда П.И.Аверьяновтың Бас штабқа жіберген хабарынан «Күйіккөлi маңайында… 1500 адамы бар қырғыз тобыры, әскер тобының алдыңғы қарауылшысы болып келе жатқан екі казакты кескілеп өлтіріп, әскерге ­шабуыл жасаған
Мылтықпен, оқшашармен атқылап, әрі жүздіктің қарсы шығуы нәтижесінде шабуылға тойтарыс берілді».
Сарбаздардың батыл қимылдарын, 1926 жылы Торғай көтерілісін зерттеуші профессор
К.Харлампович былай сипаттады: «Сарбаздар кешегі ауылдың балалары, соғыспақ түгіл мылтықтың не екенін білмейтін жастар
Кенесары заманындағы соғыстар туралы тек үлкендерден естігендерін білетін
Там-тұмдап Кенесары ханның зорлықтарын да естігендері бар
Кенесары сарбаздарына, ылғи кедейлерге «сендерді байытамын» деп армиясын құрды
Ал бүгінгі сарбаздар саналы түрде елін-жерін, қазағын қорғаймын деп келді
Сондықтан да олар қолында тек шоқпары болса да, жан-тәнін аямай азулы жауға қарсы тайсалмай тиісетін».
1917жылы ақпанның 8-і Генерал А.Г.Сандецкийдің Бас штаб бастығы Аверияновқа жолдаған жеделхаты: «Көтерiлiсшілердiң негізгі, Әбдіғапар мен онын көмекшісі басқарған тобы Батпақарада
Келесi тобы Жыланшық өзенінiң бойында, Аққұм iшінде Осылайша көтерiлісшiлер Торғайды айнала 150 шақырым қоршай Перовск жене Ақмола жағын қамтыған… …13-ші Орынбор полкіне Батпақараға шығып Әбдіғапар тобына қарсы, пәрмендi қимыл жасау керек» деп бұйырды…
Әскердің алдын орағыту үшін әрі оның күш-қуатын анықтау үшін, Торғай жағына қарай, бір мыңдай сарбазымен, інісі Уәліні жұмсады.
Сарбаздар қаңтардың 18-і күні 13 полкті Қарақоға болысында атыспен қарсы алды
Тургенев бiрден соғыс тәсіліне көшті: зенбiректерін шаналардан түсіріп, орналастырып тездетіп ата бастады, жақын барған сарбаздарды оқшашарларынан атқылады
Кейін атты казактар шабуылға шығып қоян-қолтық шабысқа да шыққан
Патша әскерлерi сан жағынан да, қару жағынан да басым еді
Дегенмен де, Уәлi cарбаздары кешке дейін соғысып, Тургенев әскерлерін біраз бөгеп, ымырт жабыла шегініп, бас-аяғын жинап, бір күнде ордаға жеткен.
Осы күндері орда маңында Амангелді жоқ еді
Әбдіғапар Қайдауылға шабарман жіберіп, Амангелдіге хабар берді
Жазалаушы әскерді бөгей тұру үшін Уәліні сардар атап, қарамағына Карбоздың сарбаздарымен 1500 сарбаз қосып, Тургенев әскеріне қарсы Құмкешу маңайына жұмсады
Мақсат әскерді бөгей тұру
Ақпанның 20-сы күні кешке Әбдіғапар, мыңбасыларын, кенес мүшелерiн жиып, Үрпектегі Сарыбас қажының мешітінде жиналыс өткізді
Мәселе жа­залаушы әскер туралы, ­сарбаздарды ор­наластыру
Мәжілістің аяғында салау­ат айтылып, құран оқылды
Қариялар ба­таларын берді
Барлық дайындықты сар­ғаскер Өменге жүктеді
Сарғаскер Өмен Батпақарадан шыққан жау Үрпекке қарай жүргенде осы тұстан өтеді-ау деген болжаммен жолында мергендер тобын қалың талдың шетінде үш топқа бөліп орналастырды
Кейкі, Жағыпар осы топтарға иелік жасады
Мылтықтың саны 63 болатын, тек үшеуі винтовка
Патша әскеріне күш көрсететін осылар
Мылтығы жоқ, тек кылыш-найзамен қаруланған сарбаздар қоян-қолтық соғыста керек
Сонымен, Доғал жақ бетте, мергендерді қосқанда мыңға жуық сарбаз болды.
Жазалаушы әскер түнделетіп жүріп отырып, акпанның 21-і күні Батпақараға енді
Бастықтары Мырза ишанның үйіне орналас­ты
Даладағылары аямай от жақты
Алыстан-ақ бұл оттар Батпақараға қанша «қонақтың» келгенін көрсетіп тұрды
Тургенев әскері жылынып, демалуға кipiстi
Ертеңіне Тургенев әскерін баптап соғысқа шықты
Мақсаты Әбдіғапардың әскер күшін күйретіп тарату, өзін, Амангелдіні тұтқындап, дарға асу
Бұл ойын іске асыратынына кәміл сенді, әскерін тәртіппен тізіп, барабандарын соғып, Доғалға қарай беттеді
Тургенев әскерін үш топқа бөлді
Әуелі жаяу әскерін жұмсап, Доғал бойын тексертті
Мергендердің барын еститін, бірақ олардың қай маңайда екенін білмейді.Жау ентелеп жақын келе бергенде Кейкі ат деп қалды
Сол кезде дүркін-дүркін, үш кезек атыс болды, бұл Кейкі мергеннің тәсілі еді
Мергендердің бір оғы далаға кеткен жоқ
Жаяу әскердің көбі құлап түсті, солдаттардың 30-ы оққа ұшты
Әскердің тірі қалғандарын Уәлінің найзашылары атой салып, түйреп, жаншып құртты
Мергендер тез шегініп келесі тосқауылға көшті
Бір кезде гүрс еткен зеңбіректің даусы естілді, гүрсіл көбейді, бір оқ дәл сарбаздар орналасқан тұста жарылды, қопарылыспен бірге екі-үш адамның пора-пора болғанын көздерімен көрді
Бір кезде бәрі де тына қалды
Сол кезде жасырынып, күтіп тұрған Дәуіттің жүйріктері қиқулатып, шыға келді
Олар «төбедегі» әскер тобына қарай біраз шауып барып кері қайтты
Жоғарғы жақтағы атты казактар мұны көре сала бір эскадроны Дәуіттің соңына жіберіп, жоймақшы болды
Эскадрон жүйріктерге жете алмай шетке шыға бергенде, Амангелді нөкерлерімен, казактарға бір бүйірден тиіп, эскадронды жоқ қылды
Бұл Әбдіғапар ұсынған соғыс тәсілі еді, Амангелді оны шебер пайдаланды
Доғалдың орта шенінде Қосжан батыр полктың, Орда жағына бара жатқан, эскадронымен шайқасып, көзін жойды
Түс болып қалған кез, зеңбіректердің атысы күшейді
Амангелді сарбаздарға, шегініңдер деп бұйрық берді
Әбдіғапар атты сарбаздарды қалдырмай қырға алып шықты.
Жүз басы Жағыпар мен жүз басы Әмірбек шегініңдер деген бұйрықты естіген болатын
Жағыпардың 25 мергені бәріміз қаламыз, – деген
Бәрі де жас жігітттер
Жағыпардың өзі биыл 22-де еді, соғыска кетерде әйелі Айсұлу жүкті болатын.
Әбдіғапар хан халқымен бірге патша Жарлығына 
қарсы шығып, бірде-бір азаматын соғыс 
жұмысына жібермеді
Торғай өлкесінде алғашқы 
демократиялық мемлекеттің үлгісін жасады

Кешегі тентек атанған Амангелді, Уәлі, Кейкі 
сияқты інілерінің арқасында патша жазалаушы 
әскерлеріне қарсы жүргізген шайқастардың бірде-бірінде жеңіс бермеген, қарсы шығып атысқан, 
шабысқан
Доғал-Үрпектегі соғыста, зеңбірекпен, 
оқшашарлармен қаруланған полкті күйрете 
жеңген
Полковник Тургенев Бас штабтың тапсыр-масын орындай алмай Торғайға оралған.
Күн бесін кезінде Доғал жағынан шыққан тағы бір әскер бөлiri Тыныбай қыстауына жеткен
Жағыпардың бұйрығымен бip дүркін атқанда солдаттардың он шақтысы ұшып түскен
Мергендер тағы бір дүркін оқ атты
Осы кезде Доғал жағынан Қосжан мен оның жүзбасы Шаймұхамбет соңына түскен атты казактар жетіп айқасқа түскен
Қосжанның аз ғана нөкерлері шыдай алмады, казактар басым түсті, сонда да Қосжан берілмей біраз казакты сұлатты
Жан-жақтан қоршаған жау Қосжанды атып түсірді
Атына да оқ тиген болу керек, екеуі бірдей гүрс етіп құлады
Бұл шайқастан аман шыққан Шаймұхамбет
Осы аласапыранды пайдаланып жаяу солдаттар ұшып тұрып алға ұмтылды
Жағыпар тобы тағы бір дүркін оқ жі­берді
Жағыпардың адамдары да сиреп қалған, тірі қалған 12 адам жақын жер­дегі Тыныбай қыстауына алқына жетті
Бір кезде зеңбіректер атысын қайталап, атқылай бастады, бір оқ Тыныбай қыстауының бір бұрышын жұлып кетті, үйдің төбесі бықсып жана бастады
Өмен тез сыртқа шығып атына жетіп үзеңгіге аяғын сала бергенде, солдаттардың біреуі оны атып құлатты
Әрі қарай солдаттар батыл қимылдай бастады, бipте-бipтe жақындап келді, үйге жақын ескі қораны тасалап тұрып; «сдавайтесь», екіншісі «бағыныңдар» деп айғайлады, өзі башқұрт болуы керек
Жағыпар да, Әмірбек те соңғы оқтарын жұмсады
Өздері сыртқа шықты
Жағыпар қыстауда жатқан ауыр безменді ала шықты
Жағыпардың бір қолында қылышы, екінші қолында безбеннің темірі
Бір солдат винтовкасымен ұрмақшы болғанда қылышын тосып бүлдігінен сындырып алып, енді безбеннің темірімен шайқасты
Екі солдат Жағыпарды тірідей ұстамақ болып жабылды
Солдаттың біреуі қылышын көтеріп оны шаппақшы болды, төбесіне келе бергенде, қолымен шап беріп ұстап тартты, казак еңкейіп құлай бергенде, безбенмен төбесінен бір қойып құлатты
Үлгіріп жеткен әскердің бірі Жағыпардың құлақ-шекесін жанай қылышпен тартып жіберді, тағы біреуі найзасын қадады
Сонда да ол ұмтылып солдатты ұрмақшы болып еді
Жағыпармен осы тұста қалған 25 жас мергендерің бәрі ерлікпен қаза болды
Жас мергендерден, осы тұста жазалаушы әскердің 120-сы қаза болды.
Әбдіғапар жас батырларды құтқар­мақшы болып, екі жүз найзашылармен Тыныбай алаңына шабуыл жасап, тірі қалған әскер бөлімшелерін жойды
Әбдіғапар інісі Жағыпардың қаза болғанын көзімен көрді.
Оқиғаның куәгері Құранқари Файзолла (1883-1959) ақын соңғы соғыстың соңын былай сипаттайды:
Доғалға кірді Қапар жiгіттерi,
Қалған-ды осы жерде серiктерi.
22 шана екен өлiктерi.
Жинады бұлар да ендi шәһиттерді,
Қалдырмай бәрiн санап өлiктердi.
72 жан екен не барлығы,
7-eyi екен өрт шалған күйіктері.
Әбдіғапар хан сарбаз басшыларын жинап, Батпақараны қоршай, лаулатып от жағуға бұйрық берді
Жүздеген от жазалаушы әскерге: «біз бармыз, біз тіріміз! Соғысамыз, – деп хабар бергендей
Тургенев әскері таң атар-атпастан көтеріліп, өліктерін шанаға тиеп, шаналарға пулеметтерін ашық орнатып, бір эскадронын қарауылға қойып, асығыс Торғайға тартты.
Осыдан соң сарбаздар:
Ұрандап қашқан жауды қуып берген,
2 күн, 2 түн соңына, ерген.
Сол жолда Қапар ханның сарбазынан,
Әскердің елубeci тағы да өлген (Ф.С.).
Әбдіғапар хан халқымен бірге патша Жарлығына қарсы шығып, бірде-бір азаматын соғыс жұмысына жібермеді, Торғай өлкесінде алғашқы демократиялық мемлекеттің үлгісін жасады
Кешегі тентек атанған Амангелді, Уәлі, Кейкі сияқты інілерінің арқасында патша жазалаушы әскерлеріне қарсы жүргізген шайқастардың бірде-бірінде жеңіс бермеген, қарсы шығып атысқан, шабысқан
Доғал Үрпектегі соғыста, зеңбірекпен, оқшашарлармен қаруланған полкті күйрете жеңген
Полковник Тургенев Бас штабтың тапсырмасын орындай алмай Торғайға оралған.
Ресейде 1917жылы Ақпан көтерілісі жеңіске жетті, патша тағынан түсті
Көп ұзамай билік советтік қызылдардың қолына өтті
Патша құлағаннан кейін қазақ халқының бөлініп, тәуелсіз мемлекет құруға құқы бар еді
Әбдіғапардың арманы да сол болатын
Бірақ большевиктер баяғы Ресейдің империялық саясатынан арылмады: өз ішіндегі аласапыран жағдайға қарамастан, бұрынғы отарда болған халықтарды босатпай, байлап-матап ұстады.
Арманы Қапар ханның: едi Теңдік,
Сол үшін өлгенін де көзбен көрдiк (Ф.С.).
Қазақ зиялылары да бас көтеріп, Алашорда партиясын құрды, қазақ халқы үшін автономия құрамыз деп жанталасты
Алашордашылар милиция топтарын ұйымдастырып, қаруландырып, большевиктер мемлекетіне қарсы қойды, сөйтіп, екі арада бірнеше қарулы қақтығыстар болды
Большевиктермен күресте Алашорда, Ақ гвардия генералдарымен (Колчакпен, Дутовпен) бірлесті
Торғай қаласы біресе советтердің қолында, біресе алашордашылардың қолында болды
Осы аласапыран оқиғалар кезінде, алашордашылар қолынан (1919 ж.жазда) Амангелді қаза тапты
Әбдіғапар алашордашылар тобына қосылмады, большевиктердің шаруалар мемлекетіне қарсы болмады, соған қарамастан қызыл әскерлер қолынан қаза тапты
Ұрпақтары «хан тұқымы» ретінде аяусыз қуғынға ұшырады.
Қабден ҚАЛИҰЛЫ
 
