Денисов ауданы
Шұңқыркөл – ауыл
«Шұңқыр» және «көл» сөздерінің бірігуінен пайда болған атау
Атаудың пайда болу сыры ауыл маңындағы осы тақылеттес көлдің болуымен байланысты
Кезінде көлдің маңына ел қоныстанып, үлкен ауылға айналған
Жалпы елімізде көл атауымен аталатын ауылдар аз емес
Кейде, керісінше, ауылдың атауының сол төңіректегі көлге де беріліп жататыны бар
Мұның барлығы табиғи түрде қойылатын атаулар болып саналады
Өйткені жер-судың орналасуы, географиялық, топонимикалық ерекшеліктері ескеріледі
Көлдің, өзеннің жалпы сипаты, елдімекеннің қатыстылығы, өзара тарихи байланысы және де өзге де жай-күйлер қаперге алынады
Мәселен, Шұңқыркөл тәрізді атаулар көлдің жаратылысына тікелей байланысты қойылған атау болып есептеледі.
Шүкібай – ауыл
Кісі есімімен байланысты қойылған атау деп топшылай­мыз
Шүкібайдың қандай адам болғаны туралы нақты деректер жоқтың қасы
Бірақ атаудың кісі есімі екені ешқандай күмән туғызбайды
Шүкібай ауылы Денсиов аудан орталығынан 25 шақырым жерде орналасқан
Ауылда 200-ге жуық тұрғын, Шүкібай орта мектебі бар
Атаудың сыр-сипаты, мәнісі әлі де терең зерттеуді қажет етеді
Бұл орайда нақты деректердің болмауы ауыл тарихын зерттеу жолында да біршама қиындықтар туындататыны сөзсіз
Сол үшін де ауыл атауларының тарихи мәнін ашып, оның мағынасын зерттеп-зерделеу тарихи кезеңдердегі тұлғалардың өмірін білуге де мүмкіндік береді
Ерте замандарда мұндай елді мекендер, ауылдар көбінесе рубасының, сол елдің бас көтерер кісісінің есімімен аталып, тарихта солай бедерленген.
Аят – көл атауы
Зерттеуші А.Мат­веев­тің еңбегінде атаудың мағына­сы түркі жұртына кеңінен тараған ислам дінімен байланыстырылады, яғни Құрандағы «аят» сөзінен алынған
Тарихына тоқталатын болсақ, көл маңында мұсылмандар құрбандық шалып, Алладан медет тілеп аят оқығандықтан көлге де «аят» атауы берілгенге ұқсайды
Бірақ ономастика саласының білгір ғалымы Е.Қойшыбаев бұл атаудың қазақ этнономимімен байланысты екенін жазады
Бәлкім, бұл гидроним қалмақтың «аядх» сөзімен де байланысты болуы мүмкін
Ол сөздің мағынасы ақырындату дегенді білдіреді
Зерттеуші Б.Ильясов «аят» атауын көнетүркілік ұғымға жатқызады да оның мәні «көл» дегенді білдіретінін айтады
Әр тұжырымның, әр пікірдің өзіндік шындығы бар
Ғалымдардың жасаған тұжырымдары ғылыми негізге сүйеніп ұсынылғанын ескерсек, «аят» атауының айналасында белгілі бір тоқтам жоқ
Дегенмен, бұл атаудың қазақ даласындағы белгілі тарихи кезеңдермен, сол кезеңдерге байланысты пайда болған атаулардың бір легіне қатысты екенін күмән тудырмайды.
Мұқыр-Аят – көл атауы
Аят кө­лінің бір ағысы
Бір айта кетерлігі, Мұқыр-Аят атауы Қазақстанның өзге де аймақтарында кездеседі
Осы атауға байланысты да белгілі бір ортақ көзқарас, пікір қалыптаспай келеді
Зерттеуші Э.Мурзаев бұл атаудың әртүрлі нұсқада қарастырады
Атап айтқанда, мұқар, мұқұр, мұхар
Ғалым Г.Қонқашпаевтың пікірі бойынша, бұл моңғол тілінен енген сөз
Қысқа, шектеулі деген ұғымды білдіреді
Аса үлкен емес өзен
Ол өз ағысында даланың белгілі бір бөлігіне дейін жетіп, тоқтауы мүмкін
Мұқыр-Аят көлі атауының шығу тегі мұқыр және аят сөзінің бірігуінен екенін байқап отырмыз
Демек, осы екі сөздің арасында бір байланыс бар.
«Қостанай облысының тарихи 
топонимикасы» кітабы бойынша 
дайындаған өлкетанушы 
Молдияр СерікбаЙҰЛЫ
