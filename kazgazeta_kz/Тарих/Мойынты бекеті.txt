Алдымыздағы 2014 жылы Қарағанды облысы, Шет ауданында орналасқан «Мойынты теміржол бекетіне» 80 жыл толмақ
Мойынты бекеті туралы сөз бастамас бұрын, бұл жердің табиғат ерекшелігіне тоқталып, таныстыра кетуді жөн көрдім.
Мойынты бекеті мен Керегетас тауының арасында солтүстіктен оң­түстікке қарай созылып жатқан өзен арнасы ерте заманнан бастап Мойынты өзені деп аталып кеткенге ұқсайды
Осы өзен арнасы көктемде қар суының еруінен тасып, жаздың ыстық айларында құрғап қалады
Мойынты бекетінің батысында Шоқпартас атты төбе, Шоқпартастың оңтүстік жағында Кіші тұма, батысында Үлкен тұма деп аталатын шағын аумақты жайпақ жерлер бар
Үлкен тұмадан шамамен 4-5 шақырым қашықтық жерде шоқтығы биік Арқарлы тауы менмұндалайды
Ал осы үлкен Ар­қар­лы тауының оңтүстігінде шамамен 2-3 шақырым жерде Кіші тұма мен Үлкен тұмаға ұқсас Құлшыман тұмасы бар
Ол суының мөлдірлігімен, айналасында өскен жасыл шөптерімен ерекшеленеді
Кіші тұманың оңтүстігінде, батысқа қарай Кіші Арқарлы сілемдері созылып жатыр
Кіші Арқарлы тауының оңтүстік жағында Жерүй тауы орналасқан.
Айтылып отырған жер атауларынан «тұма» сөзінің мағынасын әр оқырман біле бермейтіндіктен, осы сөздің мәнін білу үшін көптеген сөздіктерді ақтара келе әу бастан халқымыз осы сөзді жиі қолданғанын және тұма сөзі су деген мағынаны білдіретінін анықтадым
Тұма сөзі жылдар өте келе кейінгі ұрпақтарға ұмыт болған
Сонда Кіші тұма, Үлкен тұма, Құлшыман тұмасы сөздері сәйкесінше кіші су, үлкен су, Құлшыман суы деген ұғымды білдіреді
Әрине, бұл аймақтар жартылай шөлейтті жерлерге жатады
Бұл жерді ықылым заманнан мекендеген халқымыз негізінен мал шаруашылығымен айналысып келгендіктен онда қыстау да, жайлау да болған.
1930 жылы аталған аймақта үлкен өзгерістер орын алды
Жағдайдың бұлайша өрбуіне дүниежүзілік саяси-экономикалық, ғылыми, мәдени саяси серпіндер әсер етті
1928 жылы Петроградтан келген жас геолог Михаил Русаков Балқаш көлінің маңындағы Қоңырат деген жерден қоры бай мыс кенін ашады
Содан бастап Балқаш көлінің жағасына мыс зауытын салу қолға алынды
Балқаш маңындағы құрылысты механикаландыру, түрлі жабдықтармен қамтамасыз ету мәселесін сол кездегі Кеңес Одағының ауыр өндірісі бойын­ша жауапты қызметін атқарушы Г.Ордженикидзе жүзеге асырады
Оның жеке нұсқауымен құрылыс орнына Буырлы Байталдан көл арқылы және түйе, ат арбалармен қазіргі Балқаштағы Бертіс бекетіне әрі басқа да құрылыс орындарына экскаваторлар, паровоздар, вагондар, құрылыс техникалары жеткізіледі
Бірақ жұмысты толық механикаландыруға теміржол желісінің болмауы үлкен кедергі келтіреді
Сөйтіп, Халық комиссариатының орталық басшы­лығы 1929 жылы Қарағанды-Балқаш комбинаты бойымен жаңа теміржол құрылысын жүргізу жобасын бекітеді.
1935 жылдың басында қабылдан­ған КСРО халық комиссарлары кеңесінің және «Қазақ АҚСР-ның шаруашылығын дамыту бойынша кейбір шаралар туралы» атты қаулысында Қатынас жолдары халық комиссариатына 1935 жылдың аяғына қарай ұзындығы 488 шақырым болатын Қарағанды-Балқаш теміржол желісін аяқтап, пайдалануға беру міндеті жүктелгені және осы жол Балқаш көлінің маңындағы мыс кенін өндейтін Қоңырат мыс қорыту зауытының қалыпты жұмыс істеуі үшін үлкен маңызға ие екені атап көрсетілген.
Әрине, бұл оңай шаруа емес еді
Қалай болғанда да, құрылыс жұмыстарын күшейтуге байланыс­ты қолданған іс-шаралары өзінің нәтижесін берді
1935 жылдың 18-ші желтоқсанында жаңадан салынған Қарағанды-Балқаш теміржол желісі Балқаш маңындағы құрылыс жолдарымен түйісті.
Елімізге және шетелдерге танымал көрнекті ғалым, Қазақстан қатынас жолдары университетінің ректоры Амангелді Жұмағалиұлы Омаровтан Қарағанды-Балқаш теміржолы тарихы жөнінде айтып беруін сұрағанымда, ол Мойынтыдағы Кисиков Мәтмұса ақсақалды білесің бе деп өзіме сұрақ қойды
Сұрағының соңын сол кісі туралы әңгімеге жалғап жіберді
Мәтмұса ақсақал бір әңгімесінде «Қарағандыдан Балқашқа тартылған теміржол Мойынтыға 1934 жылы келіп еді» депті
Бұл сөз шындыққа жанасады.
Қарағандыдан Балқашқа 1935 жылдың 20-желтоқсанында екі сос­тав келген
Сол кезден бастап, осы екі арадағы қатынас күні бүгінге дейін өз жұмысын тоқтатқан емес
Сонымен 1935 жылы Қарағанды-Балқаш теміржолы салынып бітті
Теміржол төсеушілердің алдыңғы қатарында Шабышев пен Лебай Рыскельдиновтардың бригадалары болған
Балқашта 1931 жылы Ғабдулла Тілеулин деген азамат алғашқы ­баста­уыш мектебін ашып, кейін ол Абай атындағы мектепке айналды.
Мойынты теміржол бекетінің бүгінгі жағдайына келетін болсақ, осы жолдардың авторымен бірге оқыған азаматтардың көпшілігі сол бекетте жауапты қызметтерді атқарып жүр
Бекет бастығы Нұрғанат Шоқпаров, ауыл әкімі Үмбет Адамбаев, Мойынты мектебінің директоры Гүлмира Баянова және т.б
Жалпы, Мойынты мектебінің көптеген түлектері Қазақстанның түкпір-түкпірінде еңбек етуде
Белгілі жазушы Софы Сматаев та Мойынты мектебінің түлегі екенін мақтанышпен айтамыз.
Дәулеткелді Қияшев, 
фармацевтика ғылымдарының 
докторы, профессор,
Қазақстан Республикасы Ұлттық жаратылыстану
ғылымдары академиясының академигі
