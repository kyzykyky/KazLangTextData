Ғалым, этнограф, саяхатшы Шо­қан­­­ның суретші болғанын да білеміз
Суреттерінде тек өзінің өміріне қатысты адамдар бейнеленгенін де аңғару оңай
Шоқанның Қашқарияға барған сапарынан қалған естеліктер көп
Қашқарияда салынған суреттерінде ұйғыр қызының да портреті бейнеленген

Тарихи деректерге сүйенсек, бұл суреттегі қыз Шоқанның қашқарлық әйелі екені, оны Сәбит Мұқанов өз жазбаларында Шынаргүл деп атағанын білеміз
«Қашқар қызы» спектаклі 1986 жылы Семейдің Абай атындағы музыкалық драма театрында қойылғанда, қашқар қызына қазақша Шынаргүл есімі берілген
Ол пьесаның сценарийі бойынша Қашқарияға Шоқан Әлімбай атты саудагер болып барады
Сол елдің салты бойынша Шоқан уақытша некеге тұрады
Қашқарлықтар қазақтың жігітіне он алты жастағы ең көрікті қыздарының бірін таңдайды
Шоқанның өмірбаянын, шығармашылығын сан жыл зерттеген жазушы Сәбит Мұқанов қашқар қызын ақылына көркі сай, хат таныған білімді, Шоқанды құлай сүйген деп бейнелейді
Кейіннен Шоқанның да сол ұйғыр қызына деген ынтызарлығы артыпты, бірақ қайтар жол өте ауыр болғандықтан, Шоқан оны өзімен бірге алып жүре алмайды
Бұл ретте тарих желісі Шоқанды жерасты жол­дары арқылы аман алып қалған осы қыздың әкесі, демек, қашқарлық уақытша қайын атасы екенін де жоққа шығармайды
Шоқанның Қашқарияға сапар күнделігінде: «Қашқарлықтар мейірбан әрі бауырмал, еңбекқор және сыпайы халық» деген жолдары бар
Ұйғыр қызы суретінің бірнеше фрагметтік үлгілері бар екен, бұл сурет Қашқарияға барғанда салынған, сондай-ақ шығыс әйелі бөгде еркектердің назарында отырып, өзінің суретін салғызбайды
Бұл деректердің барлығы ол суреттегі әйелдің Шоқанның қашқарлық әйелі екенін дәлелдейді
Жалпы Шоқан Шыңғысұлының өмірін отыз жыл зерттеген Сәбит Мұқановтың ғалым туралы жазбалары 960 бетті құрайды екен, ал бір ғасыр уақыттан кейін Шоқан жүрген жолмен Сәбит атамыз да жүріп, Қашқарға арнайы барған
Осы мағлұматтар негізінде Сәбекеңнің Шынаргүлді «қашқарлық жеңгеміз» деп атауы да тегін емес екенін ұғамыз
Шоқанның уақытша әйелінен бала қалды деген де қауесет бар, бірақ бұл дәлелденбеген
Шынаргүл Шоқанға басқалардай тыңшы ретінде емес, ыстық сезіммен қараған, Шоқанға керекті деректерді тауып беріп, ақылшысына айналған жан.
Эльмира АБЕТЖАНОВА
ПАВЛОДАР
