Бесқала жыраулық дәстүрінің дамуына ерекше үлес қосқан ақын-жырау­лардың бірі – Өтім Балтуғанұлы
Ол Дәуқара жерінде туып, сол өңірде дүниеден өткен.
Баласы Балтуғанның атым – Өтім,
Әкемнен он үшімде қалдым жетім.
Он бес пен он алтының арасында,
Біз көрдік Құдайымның құдіретін, – деп жырлаған Өтім жасынан жетімдік пен жоқшылық көріп өседі
Байдың қойын бағып жүрген ол бір күні ұйықтап кетіп, түс көріпті
Түсінде өзінің ішіне бір құс кіріп, басқа бір құс шығып жатыр екен
Осы түсті көргеннен кейін-ақ оған жыршылық пен ақындық қасиет қатар қонған деседі.
Балтуғаннан – Мүсіреп, Өтім, Өтемұрат, Әбдімұрат деген төрт ұл тараған
Мүсіреп – Бесқалаға белгілі би болса, Өтім халыққа ақындығымен, жыраулық өнерімен танылыпты
ХІХ ғасырдың екінші жартысы мен ХХ ғасырдың бірінші жартысында өмір сүрген жырау ­туралы оның немере інісі Жәдігер Мүсірепұлы біршама мәліметтер айтып қалдырған
Жазба деректерге қарағанда, Өтім Балтуғанұлы «Қозы Көрпеш-Баян сұлу», ­«Алпамыс», «Қыз Жібек», «Қобыланды», «Мәулімнияз-Едіге», «Орақ-Мамай», «Қарасай, Қази», «Айман-Шолпан» жырларын жырла­ған
Кезінде даңқты болған жыраудың шығармалары кеш жинала бастауына байланысты оның көптеген өлең-толғаулары бүгінгі күнге жетпей отыр
Әжінияз атындағы Қарақалпақ педагогикалық институты қазақ тілі мен әдебиеті кафедрасының студенттері фольклорлық экспедициямен Тақ­такөпір өңіріне барып, Өтім жыраудың мұраларын жинас­тырса, әдебиетші-ғалым Меңдібай Әбілұлы да көнекөздерден жырау­дың өлеңдерін, өміріне қатысты деректерді жазып алған
Жиналған мәліметтер Нөкіс қаласынан шыққан қазақтілді «Достық үні», «Өркен» басылымдарында, еліміздегі «Қазақ Елі» газетінде жарық көрді.
Жыраудың өлеңдері мен өмір жолы жайында жазба деректер аз жиналғанымен, Тақтакөпір жағында ол туралы қызықты әңгімелерді айтатын ақсақалдар әлі де бар
Сексенге таяған Қарасай Сатыбалдиев: «Майлыбайда атаққа шыққан Мау дейтін байдың баласы Баймырза мүйтен Мұса деген ахұнмен айтысып қалып, бір-бірін қарғапты
Содан Баймырза қатты ауырып, тәуір болмасын біліп, Өтім жырауды алдырыпты
Жырау оның Шабақ деген қызына жоқтау үйреткен
Баймырза бір жылдай жатып, ақыры дүние салады
Сонда Шабақ үш күн жоқтады деген сөз бар
Едәуір жерге барған адамдар Шабақтың жоқтауын тастап кете алмай, қайтып келе беретін көрінеді» дейді
Бірақ осы аңызға арқау болған жоқтау бүгінге жеткен жоқ
Кешегі күнге дейін халық аузында айтылып келген тұрмыс-салт өлеңіне жататын бұл шығарманы ешкім қағазға түсірмепті.
Бертін келе ел арасынан жырау­дың өміріне қатысты деректер мен шығармаларын жинаған әдебиет­­ші-ғалымдар Қаржаубай Жұмажанов пен Меңдібай Әбілұлы болды
М.Әбілұлы «Дәу­қара өңірінің діни-ағартушы қазақ ақын-жыраулары» деген еңбегінде: «Өтім Балтуғанұлының өлең-жырлары діни ағартушылық бағытта жазылғандықтан кеңес дәуірі кезінде жете зерттелмей қалды» деп, оның «Ұғымын Алла біледі», «Алланың адал жолында», «Бажақ би», «Баласы Балтуғанның атым – Өтім», «Қызыл жыңғыл», «Жігіт болсаң», «Бұқарбай ахұн», т.б
өлеңдері барын айтады
Өтім жыраудың ұстаздары жөнінде айтар болсақ, ел аузында сақталған және жазба деректерге жүгінеміз
Қ.Жұмажанов «Қарақалпақ айма­ғындағы қазақ әдебиеті» монография­сында Өтімнің ұстазы Қазан жырау (1846-1918) деген дерек келтірсе, жыршы Өсербай Сәрсенбайұлы көнекөз қарттардан естіген әңгімелеріне сүйеніп, Өтімге Қосым жырау да (1816-1890) ұстаз бол­ғанын айтады
Ескі әңгімелерді көп білетін Тәжетдин Алдажарұлынан есті­ген бір оқиғаны былайша баяндайды:
«Қосым жыраудың қартайған, Өтімнің жастау кезі екен
Қызыл­құмда үлкен той болатын болып, шартарапқа хабар жіберіледі
Ат бәйгісі, балуандар күресі тәрізді сайыс­тармен қатар, жырауларға он бір күн бір айтқанын қайталамай жырласын деген талап қойылыпты
Тойдың хабарын есітіп, Қосымның барғысы келеді
Өтім Қосымға келіп, «ұстаз, жасың үлкейді, мен барайын» дейді
Ұстазы оған «сенің сөзің аздау ғой, жетер ме екен» деген күдігін айтса да, «тәуекел, бата берсең барайын» деп Өтім ұстазының рұқсатын алады
Тойда айтылған уақытқа аз ғана қалғанда жыраудың сөзі, шынында, таусылыпты
Сөйтіп, не айтарын білмей қысыла бастағанда қатар-қатар тігілген киіз үйлердің бірінен той беріп жатқан байдың сән-салтанаты келіскен бәйбішесі шыға келеді
Содан ақындығы да басым жырау дереу сол байдың бәйбішесін суреттеп, жырлай бастайды
Ақ көйлегін, камзолын, сыңғырлаған сырғасын, күміс шаш бауларын, қолындағы сақина-білезігін бәрін жырына қосыпты
Ет пісірім уақыт осылай жырлап, соңында жырауларға арналған сый-сияпатты алады
Бәй­біше де Өтімге ырза болып, «жыршыға менің де беретін сыйым бар» деп өзінің ықылас-бәйгесін беріпті».
Жыраудың бүгінде өмір сүрген жылдары әртүрлі жазылып жүр
М.Әбілов оны 1874-1931 жылдар аралығында жасады десе, Қ.Жұмажанов 1865 жылы туып, 1936 жылы дүниеден қайтқан деп жазады
Дәуқара өңіріндегі жыршылық дәстүрдің өкілі Қарасай Әбдімұратұлы да бізге біршама мәліметтер айтып, Серікбай жырау мен Өтімнің айтысынан үзінді орындап берген болатын
Мұрасы толық жетпесе де, Дәуқара деп аталатын үлкен өңірде ғұмыр кешкен атақты қазақ ақын-жырауларына ұстаздық еткен Өтімнің есімі ел жадынан өшпесі анық.
Күнқожа ҚАЙРУЛЛА,
Құрманғазы атындағы Қазақ ұлттық консерваториясының оқытушысы
