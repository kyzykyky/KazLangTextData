Биыл Шығыс жұлдызнамасы бойынша тауық жылы
Қазақтың онша ұната бермейтін, еті мен жұмыртқасына бола қолда ұстайтын үй құсы
«Тауық жылы – сауық жылы болсын» деп қанша Алладан тілеп жатсақ та, бұл негізінен ауыр жыл, қазақ тәуір жылдың қатарына жатқыза бермеген сенімсіз жыл.
Жалпы биылғы жаз құбылмалы болып тұр
Ыстығынан гөрі жауын-шашыны, жел-дауылы көп
Жыл басталғалы тек біздің елімізде ғана емес, бүкіл әлемде түрлі табиғи апаттар, саяси оқиғалар орын алып жатыр
Жуырда, шілденің 6-сы күні Қостанай облысының Жангелді ауданында бір отар қой мен оны баққан қойшы өртеніп кеткенін бүкіл ел естіп, жағасын ұстады
Алдын ала алынған деректер бойынша, өрттің шығу себебі найзағайдың түсуінен болған көрінеді
Оқиға аталмыш ауданның Көкалат ауылынан 30 шақырым жерде орын алған
Қырылған мал «Айдос» жеке шаруашылығына тиесілі екен
Марқұм болған 56 жастағы қойшының артында сегіз баласы қалыпты
Албарбөгет ауылдық округінің әкімі Дастан Абдуллиннің айтуынша, өрт салдарынан 1406 бас ұсақ мал шығын болған.
Осыған ұқсас оқиға Қырғызстанда, Жалал-Абад облысының Ақсый ауданындағы жайлауда да болыпты
600 қойдың үстіне жай түсіп, соның салдарынан 120-сы қырылып, 145-і жардан құлап өлген
Қойшы зардап шекпеген.
Мына оқиға да ел назарын аударды
Шіліңгір шілдеде Чилиді қалың қар басты
Әсіресе ел астанасы Сантьягода қыс қаһарына мініп тұр
Табиғаттың тосын мінезінен қаладағы көлік қозғалысы қиындап, электр желілері үзілген
Жергілікті құтқарушылардың мәліметінше, 28 мың адам жарықтан қағылған
Десе де, табиғаттың бұл тосын құбылысы тұрғындарды аса алаңдатпаған секілді
Соңғы 15-20 жылдан бері ақ ұлпа ұстап көрмеген халық бұрқасынға қарамастан көшеге шығып, қармен атысып ойнауда
Ал ауа райын болжаушылар алдағы күндері де осындай суық болады деп ескертті
Айта кетейік, Чилиде шілде ең салқын ай болып саналады
Бірақ биылғыдай жағдай бұрын-соңды болмаған екен.
Бұл оқиғаларды тізбелеуіміз тегін емес
Себебі бабалар болжамынан хабардар болсақ, осындай олқылықтарға орын берілмес еді-ау деймін.
Айталық, қазір шілде айы
«Бас шілде» амалы бітті
Шілденің 20 жаңасынан 25 жаңасына дейін жалғасатын «Сарша» тамызда аяқталды.
Амалдың Тамыз деген жалғасы бар
Ол айдың соңына қарай бой көрсетеді
«Сарша, Тамыз – осы күнгi жыл санаудағы шілде, тамыз айларына келедi
«Сарша» сөзi исi қазаққа түсiнiктi
Жаз ортасы ауып, жасыл желектi айнала сарғыш реңге ене бас­тайды
Тамыз сөзiн үндi-парсыдан iздеудiң қажетi шамалы
Бұл айда жемiс-жидек, қарақат-бүлдiрген тамылжып, мөлдiреп пiседi
Тамыз сөзiнiң түбiрi – «тамылжу»
Белгiлi жазушы Кәмел Жүнiстегi қазақы ай аттары мен күнтiзбеге байланысты қызықты деректерінде жоғарыдағы амал жайында осылай деп жазыпты.
«Үркер толғағы» амалының келуі де осы мезгіл
«Жеті қарақшы қызын ұрлаған» Үркер осы
Орыстар «Дева» деп атайды
Тікелей мағынасында аударылғандықтан «Бикеш» делініп жүр
Ал Жүсіп Баласағұн «Бидай басы» деп атаған
Халқымыздың табиғат сырын анықтау тәсілі де Үркер шоқжұлдызына негізделген
Шаруа жайымен, мал шаруашылығымен шұғылданып өмір кешкен бабалардың бұл тәсілін қазақтың Үркер күнтізбесі деп айтсақ та болады.
Сол шоқжұлдыздар шоғыры жұптаспай, көкке көтерілмей, көзге көрінбей шілденің аптабы басылмасы анық
Аталмыш жұлдыздар шоғыры топтасып, жұптасып, көкке бағыт алды
Яғни «толғағы» жеткен Үркер амалы әне-міне туғалы тұр
Үркер амалы жаздың бел ортаға келгендігін білдіреді
Бұл мезгілде шөп буыны қатады, малшылар шөп шаба бастайды
Кейде ұзаққа созылған сылбыр жауын жауады, кейде сарша тамызға жалғасқан қапырық ыстық болады, бұл үркердің суға не тасқа түскендігінің белгісі.
Қазақта «бөлек туып бірге батқан үш жұлдыз» деген ескіден келе жатқан ұғым бар
Үркер, Таразы, Үш Арқар жұлдыздарын айтады
Үшеуі де жылдың әр мезгілінде туғанымен, мамыр айының соңына таман (жиырма тоғыз, отызы шамасында) бір күнде «жерге кіріп», көрінбей кетеді
Сонан соң Үркер Сарша айында (шілде), Таразы тамызда туады.
Міне, сол Үркердің («Бидай басы») қазір толғағы жүріп жатыр
Ауа райының тұрақсыз болуы, күннің күрт салқындауы, жаңбырдың жиілеуі, бәрі-бәрі осы амалдың салдары
Үркер туған соң жер құрғайды, күн ысиды, шөптердің сабағы қатайып, өзі сарғаяды
Бұл малға да, жанға да жайлы кезең
«Бидай басы» делінуі, осы кезде Арқа сияқты астықты өңірлерде бидай масағы қамырланып, бас байлайды, ол қатая келе дәнге, дән нанға айналады.
Табиғатпен етене араласып өс­кен халқымыз ауа райын табиғат құбылыстары мен жан-жануарлардың тыныс-тіршілігіне қарап болжауды ерте заманнан-ақ дағдыға айналдырған
Аспан денелері мен табиғат құбылыс­тарын бақылап, малға қолайлы өріс, ел-жұртқа құтты қоныс таңдап, оларды иен даланың дүлей дауылынан, қарлы жауынынан сақтаудың жолын қарастырған.
Осы ретте ауа райының амалдарынан әр қазақтың хабардар болғаны жөн дер едік
Қауіп-қатерді күн ілгері сезініп, қамданып отырған адам қайғылы жағдайдан аулақ болары күмәнсіз.
Сәрсенбек БЕКМҰРАТҰЛЫ, 
Қазақстанның  Құрметті журналисі
