Санаулы күндерден кейін Қазақ хандығының туы тігілген Тараз жерінде Қазақ хандығының 550 жылдығы салтанатты түрде аталып өтіледі
Ел мерейін тасытатын айтулы шараға қазіргі таңда дайындық жұмыстары қызу жүргізілуде
Осы орайда біз Жамбыл облысы әкімдігінің Ішкі сая­сат басқармасының басшысы Рахия Сейітбекқызы Тұрмаханбетовамен аз-кем сұхбаттасып, мерекеге дайындық барысы, өткізілетін шаралар мен бағдарламалар жайында сұрап білген едік.
– Рахия Сейітбекқызы, әңгімеміздің басында жалпы тойға байланысты атқарылған жұмыстарға қысқаша тоқталып өтсеңіз.
– Қазақ хандығының 550 жылдығына орай жасалып жатқан жұмыстарға республиканың барлық облыстары де­меу­шілік көмек көрсетіп, өз үлестерін қосуда
Әр облысқа қаланың жекелеген аумақтарын абаттандыру және нысандарды жөндеу жұмыстары бекітілген
Мысалы, Солтүстік Қазақстан облысы – автобекет аумағынан сквер орнату, Қызылорда, Қостанай облыстары – «Қарахан» кесенесі маңында сквер орнату, Павлодар облысы – Тәуке хан көшесіндегі көпір өткелін абаттандыру, Атырау облысы – Тұңғыш Президент саябағы маңында сквер орнату, Маңғыстау облысы – «Тараз» қонақ үйінің алдына сквер орнату, Оңтүстік Қазақстан облысы – оңтүстік қақпаны жаңғырту, Алматы облысы – Жамбыл Жабаев алаңын абаттандыру жұмыстарын жүргізді
Бүгінгі таңда барлық облыстарға бекітілген нысандардағы жұмыстар толығымен аяқталды
Қазақ хандығының 550 жылдық мерейтойына арналған ескерткіш-монумент құрылысы үшін 3,5 га жер телімі бөлінген.
Атап өтілетін мерекеге орай ағымдағы жылдың 8-қазанында Тараз қаласындағы Баласағұн орталық концерт залында «Мәңгілік ел» халықаралық ақындар айтысы өтеді
Оған елімізден және Қытай, Моңғолия елдерінен барлығы 26 сөз өнерлерінің шеберлері қатысады.
– Осы орайда «Көне Тараз» археоло­гия­лық паркі мен музейі жөнінде айтсаңыз…
– Қазақ хандығының мерейтойы қарсаңында «Көне Тараз» археологиялық паркі мен музейінің ашылу салтанаты өтеді
Қазіргі таңда бұрыңғы ескі базар аумағында орын тепкен музейдің құрылыс жұмыстары аяқталуға таяу
Архео­логиялық саябақта Тараздың тарихын ұлттық құндылыққа айналдырып, жергілікті, аймақтық және халықаралық деңгейлерде туризм индустриясын дамытып, Қазақстаннан тысқары елдерге кең көлемде танытуға мүмкіндік туғызады
«Көне Тараз» жаңа ұлттық туристік бренді құрылып, Тараз қаласы орталығының жаңа келбетін қалыптастырады
Сондай-ақ бұл «Астана Экспо – 2017» халықаралық көрмесіне дайындық десек те болады
Музейде қазба жұмыстары барысында табылған тарихи жәдігерлер, заттай деректер қойылып, көрушілерге ғасырлар қойынауынан сыр шертеді
Нысанның ашылу салтанатына арнайы шақыртылған қонақтар қатарында министрлер, Сенат пен Мәжіліс депутаттары, ұлттық компаниялардың жетекшілері, зиялы қауым өкілдері, ардагерлер, облыстық мәс­лихат депутаттары қатысады деп күтілуде.
– Тағы да қандай шаралар жоспарланып отыр?
– Маңызды шаралардың қатарында Жамбыл облыстық қазақ драма театрында премьерасы өтетін «Қазақтар» атты тарихи-драмасын айтуымызға болады
Аталған қойылым жазушы-драматург Қалихан Ысқақ және Шахимарден Құсайыновтардың бірлесіп жазған туындысы бойынша сахналанбақ
ҚР Тұңғыш Президенті саябағында «Қазақ әлемі» тарихи этнографиялық мәдени-көңіл көтеру кешенінде көптеген бағдарламалар жоспарланған
Яғни
«Жәдігер» жылжымалы мұражай экспозициясы, ұлттық қол­данбалы өнер бұйымдарының көрме-жәрмеңкесі, қазақ киіз үйінің тарихы, сыры, мағынасын ашатын «Киіз күмбездер», көшпенділердің қару-жарақ­тарынан жасақталған «Ер қаруы – бес қару» көрмелері
«Алтын сақа» ұлттық ойындар сайысы ұйымдастырылып, «Ақ шатыр» сахна алаңында «Ғасырлар сазы» фольклорлық этног­рафиялық-ансамбльдерінің концерті өтеді
Сондай-ақ «Қонақкәде» – түркітілдес халықтар музыкасының концерті, шабандоздар думаны, қыран құстар көрсетілімі, көшпелі цирк бағдарламасы, «Сақтардан қазақтарға дейін» атты «Арлан» киім үлгісі, өнер жұл­дыз­дарының концерттік бағ­дар­ла­ма­сы және басқа да шаралар ұйым­дас­тыру жоспарлануда.
Қазақ хандығының жарты мыңжылды­ғына орай М.Әуезов атындағы академия­лық мемлекеттік театрдың ұжымы ауқымды спектакльге қызу дайындық үстінде
7-9 қазан аралығында өңірімізде мотошеру өткізіледі
Алғашқы күні байкерлер Оңтүстік Қазақстан облысымен шекараласатын Жуа­лы ауданына табан тірейді
Сол күні олар­ды Тараз қаласында қала әкімі күтіп ала­ды
Мотошеруге қатысушылар алғашқы күні «Тараз-Арена» спорт кешенінің алдында өтетін «Біз – Ұлы дала ұрпақтары!» атты жас­тар акциясына қатысады деп күтілуде
Шаран­ың соңғы күні, яғни 9-қазанда байкерлер Атшабар алаңында өтетін ұлттық ат спортының түрлерін, «Тараз-Арена» спорт кешенінде Қазақ күресінен өтетін «Еуразия барысы» халықаралық турнирін тамашалайтын болады
Қазақ хандығының 550 жылдық дүбірлі тойының екінші күні яғни 9-қазан күнгі мерекелік іс-шаралар легі Орталық стадиондағы «Қилы жол» атты драмалық қойылым және Гала-концертпен қорытындыланады.
– Жалпы, тойға қанша елден қонақтар келеді деп күтілуде?
– Бүгінгі күні зиялы қауым өкілдерінен тұратын шығармашылық және ғылыми интеллигенция, депутаттық корпус, орталық органдар мен ұлттық компаниялардың, еліміздің барлық облыстарының өкіл­дерінен тұратын 600-ден астам адам ша­қырылып отыр
Көрші мемлекет Қырғызстаннан қонақтар шақырылды.Шетелдік қазақ диаспораларынан (Германия, Франция, Бельгия, Ресей, Финляндия, Түркия, Өзбекстан, Түрікменстан, Иран, Сауд Арабиясы, Ұлыбритания) құралған ақпараттық топ мүшелерінің қатысуы жоспарлануда
Қонақтарды өз деңгейінде күтіп алу бойынша бүгінгі күні дайындық жұмыстары жүргізілуде
Тараз қаласындағы қонақүйлер, санаторийлер мен демалыс-сауықтыру орталықтарында 1 мыңнан аса орын әзірленді
Сонымен бірге мерейтойлық іс-шараларға 1400-ден аса өнер ұжымдары тартылып отыр
Мерейтойға, сондай-ақ Түркия, Башқұрт, Алтай, Татарстан, Өзбекстан, Қырғызстан елдерінен жеке орындаушылар қатысады деп күтілуде
Қазақстанның эстрада жұлдыздарынан Тамара Асар, «Қоңыр», «Муз Арт» топтары және тағы да басқа өнер иелерімен келіссөздер жүргізілуде.
– Әңгімеңізге рақмет!
Әңгімелескен
Жанғазы АХМЕТ
Жамбыл облысы
Тараз қаласы
