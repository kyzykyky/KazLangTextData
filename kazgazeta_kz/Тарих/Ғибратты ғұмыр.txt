Қазақтың «Ел ерін өсіреді, Ер елін өсіреді» деген мақалының біздің Елбасымызға тікелей қатысы бар екенін Нұрағаның «Өмір өткелдері» сұхбат кітабынан нақты аңғаруға болады

Елбасы Нұрсұлтан Назарбаев осы кітаптың алғысөзінде: «Менің тағдырым – бақытты тағдыр
«Блажен кто посетил сей мир в его минуты роковые» деп Тютчев жазғандай, менің маңдайыма мына жарық дүниеге тарихтың тар тұсында келудің, айналасы жарты ғасырдың о жақ, бұ жағында бүкіл әлемді төңкеріп түсірердей ғажайып өзгерістерді көрудің, жаңа мемлекет құрудың, сол ұлы істің басында тұрудың бақытын жазған екен
Көп нәрсені көрдім, көп жайды өзегімнен өткердім.
Өмір жолым төселген тақтайдай тегіс болған жоқ, алдымнан талай кедергілер кездесті, олардың кейбірін заман қойды, кейбірін қоғам қойды, кейбірін адам қойды
Шүкіршілік, бәрінен де өтіп, бүгінгі күнге жетіп отырмын
Қазақстан халқының әлемдік өркениет көшіне қуатты мемлекет күйінде, халықаралық қоғамдастықтың сыйлы мүшесі ретінде, бүгіні бақытты, ертеңі еңселі ел ретінде қосылғанын көріп отырмын
Мың тәубе!» деп жазуы жұртшылықты бейжай қалдырмайтыны айтпаса да түсінікті.
Елбасы сөз басын балалық шағынан, кіндік қаны тамған туған жерінен бастапты
Расында да өмірдің ол кезеңдерін ұмытуға болмайды
«Шұбарат – ата-бабамыздың жайлауы
«Шұбарат Алатаудың етегінде, Шамалған тұрады екен жетегінде
Арқадан асыл жарды тапсамдағы, Туған жер сенен алыс кетемін бе?» деп те жазғанмын» дейді Елбасы
Осы жолдарды оқығанда әркімнің-ақ туған жері көз алдынан өтері хақ
Менің де ұшқан ұям – Ұлытауым елес беріп өтті
«Туған жердей жер қайда, туған елдей ел қайда» демей ме дана халқымыз
Туған жер қашан да ыстық.
Кім-кімге де ата-ананың орны бөлек
Нұрсұлтан Әбішұлы да әкесі мен анасын ерекше құрмет тұтатыны кітап беттерінен аңғарылады
«Әкем Жамбылмен де, Кененмен де таныс болғанын айтып отыратын
Біздің ауыл Шамалған Алматы мен Ұзынағаштың ортасында орналасқан
Әрқайсысынан қашықтығы шамалас болар
Жамбыл ауылының төңірегінде тұратын туыстарға атпен де, ат арбамен де бара беретінбіз» дей келе, одан әрі анасы жөнінде жылы лебізін білдіреді: «Кім айтса да анасының қадір-қасиетін жеткізіп айта алар ма? Меккеге үш рет арқалап апарып келсең де ана парызы өтелмейді ғой
Мен көп қазақтың балалары сияқты әкенің ісінен үлгі алып, оның қаталдығына шыдап, ананың тәрбиесімен өскен баламын
Әкем күндіз-түні жұмыста, мен анамның жанындамын
Анамның мені жанындай жақсы көретінін білетінмін
Сол шексіз ана махаббатына оранып өстім
Баланы анасы шын сүйіп өсірсе, ол бақытты боларына мен сенемін»
Жүректен шыққан сөз бұл
Ана – ардақты есім
Осыны үлкен-кішіміз сезіне білейік деген ниет тұр сөз астарында.
Мемлекет басшысы бала кезінде орыс, украин, неміс, әзербайжан, түрік сияқты көптеген ұлттың балаларымен араласып-құраласып, жарыса, жағаласа өскенінен хабардармыз
Сондықтан интернационализм ұғымы Елбасына етене таныс
«Интернационализм болған, бар және бола да береді
Соның өзі жақсы да
Біздің Қазақстанның тәуелсіздіктің ең бір қиын жылдарында ауызбіршіліктен айрылмағаны негізі кешегі кеңестік кезеңде қаланған сол бауырмашылдық сезімнің адамдар бойында сақталғандығының арқасы» делінеді сұхбатта.
Намыс – әрқашанда қымбат
Кітапта бұл жөнінде өте жақсы айтылады
«Адамның бір парызы өз ұлтының, туған халқының намысын бермей жақсы атын шығаруы
Ұлт та, халық та жеке адамдардан құралады
Егер әр адам елдің туы менің де қолымда деп санаса, онда елдің бағы жанады» деген сөзге қосып-аларымыз жоқ
Намыс бар жерде елдік мұраттарға қол жеткізуге болады.
Елбасын ерекшелендіріп тұратын қасиеттердің бірі – адамдармен қандай мәселе жөнінде болса да пікір алысып, әңгімелесуден тартынбайтындығы
Жұртшылық жақсы білуі тиіс, Н.Назарбаев республика партия ұйымының басшысы болып сайланғаннан кейін басқа жерге аялдамастан Алматы машина құрылысы зауытына барып, жұмысшылармен кездесті
Дәл сол күндері Қарағандыда шахтерлер ереуілі басталған еді
Дереу сонда баруға тура келді
Қарағандыдағы ереуіл белгілі бір дәрежеде Кузбасс пен Донбастағы кеншілер белсенділерімен жақын байланыс орнатудан да шыққан
Ондағы да, мұндағы да мәселелер ұқсас
Назарбаевтың беделі арқасында одақтық екі министр сол күні-ақ Мәскеуден шақырылды, олар кеншілер алдында жауап берді
Қордаланып қалған мәселелерді шешу жөніндегі уәделерін жеткізді.
КСРО-ның күйреуіне нендей себептер болғанына осы жолы тереңірек қаныға түсеміз
Соның бір себебі мынау сияқты
Сексенінші жылдардың ортасына қарай Сауд Арабиясы аз уақыттың аясында мұнай өндіруді үш еседен артық өсіруге қол жеткізіп еді, мұнайдың бір баррелінің бағасы 10 долларға құлдырап түсіп кеткен
Бұл Кеңес Одағын қаржылық тұрғыдан да, бюджеттік тұрғыдан да бірден сазға отырғызған
Мұнай қаражатын қылғытып жұтуға есептеліп қалған экономика күйреп түседі, өйткені ел басшылығы шаруашылық механизмдерін қайтадан құру үшін нақты ештеңе де жасамаған болатын
Бұл уақытта Қазақстанда да жағдай мәз емес еді
Нұрсұлтан Әбішұлы Министрлер Кеңесінің төрағасы қызметіне кіріскен сәттен-ақ аграрлық саланы жөндеуді қолға алды
1988 жылы үкіметтің республикадағы артта қалған 30 ауданның жағдайын дұрыстау жөніндегі қаулысы қабылданды
Мен сол уақытта Ұлытау аудандық атқару комитетінің төрағасы едім
Сол қаулы ауданның экономикасы мен әлеуметтік жағдайының түзелуіне едәуір ықпал етті
Кейбір атқарушы органдар аталған қаулы талаптарының орындалуына жүрдім-бардым көзқараспен қарады
Мәселен, Ұлытау-Арқалық тас жолының бойындағы Терісаққан өзеніне салынуға тиіс көпір айтылған күйінде қалды
Осының салдарынан елді мекендер арасындағы қатынас үзілді.
Елбасының қолдауымен тынды­рылған үлкен жұмыстардың бірі – «Жезқазған – Бейнеу» және «Арқалық – Шұбаркөл» теміржол магистральдарының іске қосылуы
Сұхбат барысында бұл жөнінде де айтылғаны өте орынды болған
Екі теміржол магистралінің тұсауы қатар кесілуі шынында да тарихи оқиға еді
Осы арқылы мыс шаһары теміржол тұйығында тұрмайтын қала болды
Жалпы, осы теміржол айналасындағы төрт облыстың аудандары мен ауылдарының экономикасына нәр қосатындығы сөзсіз.
Елбасы кітапта еңбек жөнінде өте орынды айтқан
Мына сөздерге қалай қосылмасқа: «Еңбекті тек жұмыс деп қарамау керек
Ол екеуінің айырмасы болмаса, екеуін екі сөзбен атамас еді
Адал еңбектің аздырмайтынын, арамдықтың бойды жаздырмайтынын біледі біздің халқымыз
Бейнеттің түбі зейнет екенін де айтады біздің қазақ
Еңбек сені адам ретінде қалыптастырады, сенің мінезіңді шыңдайды, сенің дүниеге көзқарасыңды орнықтырады».
Елбасымыз осы кітаптағы әңгіме­лерімен жастық шағын сол болған қалпында көрсетіп, қазақтың қарапайым ауылдағы баласының өмірін бейнелесе, өсе келе қазақтың сегіз қырлы, бір сырлы азаматы болып ержетіп, шаршамай, талмай өмір бойы құлшына ізденіп еңбектенгенінің, әрі алғыр да қайратты, қажырлы, ел намысын, туған жер намысын өз жанынан артық бағалайтын ерекше жан болып жетілгенін аңғарамыз
Қазақ елінің бақытына келген бірегей тұлғамыз елімізді әлі де төрткүл дүниеге таныта беретініне кәміл сенеміз.
Бұл кітап қазақтың ұлы перзентінің, дара да көреген басшымыздың өткен өмір жолы туралы
Аталған еңбектің еліміздің ертеңі – жастарға берер тағылымы мол.
Серік Тілеубаев

Ұлытау ауданының Құрметті азаматы,
ҚР Мәдениет қайраткері
