Алматы облысындағы  Жамбыл ауылының түлегі, өмірден тым ерте кеткен, ең болмаса 50 жасты еңсере алмаған Мұқаметқали Ибраимовты еске алған сайын кеудемізді мұң кеулеп кетеді
Оның ажары ашық азаматтығы, нағыз ерге тән көлдей тасыған көңілі, жасуды білмейтін жайдары мінезі, адамгершілік асыл қасиеттері көз алдымызда көлбеңдеп тұрып алады
Қазақтың «Ақ көңілдің аты арып, тоны тозбайды» деген қастерлі сөзі соған арналып айтылғандай әсерде жүретінбіз.
Марқұмды ауылдастары атымен атамай Қақан деп кеткен болатын
Елдің алдындағы абыройы мен қадірі бөлекше еді-ау! Жүрегіне кір жасырмайтын
Адам баласына жан дүниесін ағынан ақтарыла жайып салатын
Анасы Қаныша да дәл сондай адам еді
Халыққа жақсылық тілеуден басқаны білмейтін
Аналық ақ ниетімен бала көтермей жүрген келіншектерге кіш­кен­тай сәбидің шұлығын тоқып, «сәбилі болса екен» деп құлдық ұратын
Оның тілеуінің қабыл болып, талай жандарды қуан­тып, бастарын шадыман шаттыққа бөле­геніне талай куә болғанымыз да бар.
Мұқаметқали сол кезде аудандық дезинфекцияда нұсқаушылық жұмыста жүргенінде мектептегі танымал суретші Болат Сырғабаев, ақындар әрі журналистер Рысбек Сүгірбеков, Батық Мәжитұлы, Алдаберген Жандаралов, Әбітай Әденов, Қанат Біржансалов, Иемберді Тастанов, Жұмабек Тұрдиевтармен өнердің сан саласы жайлы шешіле әңгімелесетін
Замандастары мен құрдастарының алдында өзінің тегін адам емес екендігін көрсетіп тастайтын
Өлең де жазатын
Бірақ газет-журналдарға жиілетіп жіберуді жаны сүймейтін
Атақ-даңқ­қа құштарлығы жоқтың қасы еді
Жора-жолдастарының айтуымен ғана өлең­дерін газет-журналдарға жіберуші еді
Атақты ақын Еркін Ібітановтың оның өлең­дерін келістіре кереметтей мақтағанын талай естіген де едік.
Жақында Мұқаметқали Ибраимовтың «Ан Арыс» баспасынан 12 баспа табақтық «Жүрегім менің жырласын» атты кітабы жарық көрді
Аталған кітапқа өлең-жырларымен қатар, балаларға арналған тақпақтары, қанатты сөздері, сатиралық шығармалары, прозалық шығармалары және аяқталмай қалған өлеңдері топтастырылыпты
Оның жазғандарына баяғыдан бері талғампаздықпен қарайтынын шығармашылық адамдары аса жоғары бағалайтын
Сондықтан болар мына кітабы Мұқаметқалидың стильдік ерекшелігінің қолтаңбасын анық та айқын көрсетіп тұр.
Өлең өлкесінің көшін қуғандардың қай-қайсысы болса да ана туралы тақырыптан аттап кеткен емес
Мұқаметқали да бұл тақырыпты жеріне жеткізе жырлапты
Жүрекпен сөйлейді
Оқыған сайын ойыңыздан шығып, тәтті бір сезіммен тербетіп әкетеді
Оның анасының қандай адам болғанын әңгімеміздің басында айтып өткенбіз
Ол «Анама» деген өлеңінде:
Әрдайым адалдығыңды ел де білген,
Жарқырап жанып жүрдің еңбегіңмен.
Ел-жұртың мақтағанда алғаш рет,
Бақыттың болатынын мен көріп ем, – деп анасының басынан өткен ­толайым тағдырын жаныңызды жадыратар толғаныспен алдыңызға көлденең тартады
Шұрайлы да шырайлы жыр шумақтары алпыс екі тамырыңызды иітіп, анаға деген парызыңыз бен қарызыңызды одан әрі тереңдетіп сезіндіре түседі.Шабытының шарықтау шағы да бір қалыпты ырғақпен жетелеп отырады
Қандай тақырыпты жырламасын оны толыққанды түрде санаңызға сіңіруге күш салады
Өлең құдіретінің өзіндік өлшемі болатындығын ешқашан да есінен шығармайды
Қысқа да нұсқа етіп түйіндеп, түйсігіңізге құяды
Поэзиялық талаптарды бұлжытпай орындауды дәйім есінен шығармайды.
Мен бармаған жерлерге ұлым барсын,
Бау-бағында қызғалдақ гүлін жарсын.
Айта жүрер әкемнің мұрасы деп,
Ұрпағыма өсиет, жырым қалсын, – деп ұлына бар аманатын айтып кеткен Мұқа­метқалидың алдағы өмірін адаспай болжағанын және ауырған жанының алысқа апармайтынын анық аңғарғанын осы бір өлеңі арқылы сай-сүйегіңізді сырқыратып жеткізеді
Расында да, ол өмірінің соңғы жылдарында қатты ауырды
Соның өзінде жан қиналысын сездірмеуге тырысты
Оған біз артында қалған мұраларын оқыған ­сайын көз жеткізе түстік
Ол «Жаным, ұлым!» деген тағы бір өлеңінде:
Жаным ұлым, сағындың ба әкеңді,
Әкең байғұс қанша азапты көтерді?!
Өте шығар елестей боп бұл күнде,
Мен өзіңе құшақ жая жетермін…
Жаным ұлым, әкеңді ойлап қамықпа,
Жігітсің ғой, жасық мінез танытпа.
Еш алаңсыз ойнап, күлгін құрбыңмен,
Балғын шақтың аспанында қалықта, – дейді
Бұл өлеңнің арғы жағына үңіле түссеңіз, ақындық сезімталдықпен жүрегіңізді ине шаншығандай шымырлатып жібереді
Төсек тартып жатқанда жазылған өлең екендігіне ешкім де дау айта алмайды
Артында қалған балаларына арнаған өлеңдері біршама
Оларын цикл­ды өлеңдер деп айтса да болады
Қызы Айнұрға, ұлы Ернұрға арнаған өлеңдері бірін-бірі қайталамайды
Әрқайсысының айтар ойлары мен тұтастықтан тұратын өрнектері басқаша
Өлеңдері сондай сонылық әуезділігімен баурап алады
Адам тағдыры да ұқсастықтан тұрады ғой
Ондай қажетті дүние басқаларға рухани азық болары анық
Махаббат, табиғат, көңіл-күй, әлеуметтік орта лирикаларында жеткен табыстары да аз емес
Нағыз самғау шағында екенін көрсетеді.
Марқұмның балаларға арнаған өлеңдерінің де өзіндік өрнегі бар
Балау­са балғындардың көкейіндегісін дөп басып, тамаша тапқырлығымен көздеген нысанасына дәл жетіп жатады
Өзіңіз де балалардың қызық қылықтарын қалай ­тауып айтады деп таңғаласың
«Әдепті оқушы» деген өлеңі де елең еткізбей қоймайды.
Жақсы оқушы әдепті,
Ерте орнынан тұрады.
Күнделікті әдетпен,
Беті-қолын жуады, – деп әрі қарай әдепті оқушының іс-әрекеттерін шұбыр­тып жөнеледі
Өлеңді бас алмай оқып шы­ғуға мәжбүр боласың
Басқа өлеңдері де ерік­сізден баурап алады
Бала тілін тауып алды деген осы болар
Мұқаметқалидың қанатты сөздері де адамды бейжай қалдырмайды
Оның «Адам өз бойындағы асыл қасиеттерін, ақыл-ойын, білімін, өнерін халқына арнау керек
Егер бастаған ісінен нәтиже шығып, халық игілігіне айналса, онда өзін бақыттымын деп есептеу» деген тұжырым жасайды
Ұстанымы берік оның адамды селт еткізбей қоймайтын мұндай есті сөздері жетерлік
Бұл оның ұқыптылығы мен құнттылығының арқасында жинақтп жүрген дүниелері екені даусыз.
Қаламының қарымы бар марқұмның сатиралық шығармалары да өзіндік қолтаңбасы арқылы айшығын табады
Тілінің уыттылығы да тиген жеріне тісін батырып жібереді
Өмірдің орын алып отырған шындығын қаз-қалпында қатырып береді
Мәселен «Кім өзі?» деген бір шумақтан ғана тұратын мына шымшымасына назар аударайықшы:
Пенсияға шығып,
Шал болып жарасып жүр.
Бірақ,
Өзі оқытқан балаларымен,
Сағатқа таласып жүр , – деп талай мектептерде айқай-шу болған мұндай жағдайларды жақсы білеміз.Мұқаметқалидың сын садағына ілінген дүниелер осып түсер өткірлігімен ой құшағына жетелеп әкетеді.
Қайран дос прозалық шығармаларға да қалам тербеуден қағыс қалмапты
Оның «Папасының велосипеді», «Тасбақа мен құрбақа», «Ақылды ақ лақ», «Замандасқа хат» сияқты шағын әңгімелері мен ертегілері және аяқталмай қалған өлеңдері оның өмірге өте құштар болып өткенін дәлелдеп бере алады
Мұқаметқалидың аз жасаған өмірінің өзі босқа өтпепті
Артына айтып жүретіндей жарқын із қалдырыпты
Осы жерде сол дүниелерін жіпке тізгендей жи­нақтаған сүйген жары Қуаныш Бекмұратқызы Әбдірахованың, кітаптың шығуына қаржылай демеушілік көрсеткен інісі Дәурен Төленұлы Қаупынбаевтарға алғыстан басқа айтарымыз жоқ
Оларды Мұқаметқалидың (Қақанның) аруағы мен рухы қолдасын.
Қанат ТӘКЕБАЕВ,
ақын, Қазақстан Журналистер
одағы сыйлығының лауреаты
