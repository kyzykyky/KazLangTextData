Өмірде жан-жақты қабілетті адамдар тіпті де аз емес… Бірақ солар өмір сүрген заман, қоғамдық орта, тіршілік қамы, кейде әркімнің әрқалай жеке тағдыры – олардың көпшілігінің-ақ өзі ұнатқан іспен айналысуына, мақсатты тірлік кешулеріне көбіне-көп мүмкіндік бере бермейді…
Қайтерсің, кәдуілгі өмір ғой! Ал өмірде не болмай жатыр, нені көрмей жатырмыз?! Өзгелерді былай қойғанда, Құдай қабілет дарытып, қаламына жел берген қасымыздағы қаншама әріптестеріміз кемді-күнгі күйбеңмен жүргенде, бойдағы қуат-күштерін нағыз жұмсайтын істеріне жұмсамай, міндетті қызметтің қамытына жегіліп, содан бірте-бірте ұмыт қалып та жатыр
Ойыңа кейде осындай жайлар түскенде, ішің еріксіз удай ашиды-ау, удай ашиды!
Удай ашымай қайтеді, алғашқы шығармасының өзімен-ақ көпшілікті елең еткізген, сөйтіп болашағынан тым-тәуір үміт күттірген қайбір қаламгер жолдасыңның есімі көп уақыт бойы әдебиет айдынынан көрінбей кетсе… яки оның кейінгі жазған-сызғандары өзін танитын, һәм талантына сенетін бірен-саран достарынан басқалардың ойынан өшіп қалса, қадір-қасиеті еленбей, ескерілмей жүрсе… ішіңде ит ұлығандай болмай қайтерсің?!
…Бір кезде «Қазақ әдебиеті» газеті­нің бетінде «Қызыл қобдиша» деген әңгімесімен жарқ етіп көрінген ақтөбелік қаламгер Төлеміс Мең­ді­ғали да тап осындай тағдыр кешіп жүр­гендердің бірі десем, еш артық айтқандық бола қоймас
Өйткені, шығармалары республикалық басылымдардың бәрінде де дерлік жарияланып жүргенін былай қойғанда, 1984 жылдан бастап жүйелі түрде шыға бастаған «Арман қанатында» атты жинақта да, кейінірек, қабілетті деген бірқатар қаламгерлердің іріктелген туындыларының басын қосып, «Ерте келген күз» атты жинақ шығарылғанда да, соның басында Төлеміс Меңдіғалидың әңгімелері тұрғанын; ол – ол ма, жинақтың аты да осы автордың хикаясының атымен аталу құрметіне ие болғанын естеріңізге сала кетсем, біраз жайды өздеріңіз-ақ түсінерсіздер деп ойлаймын.
Тек өкініштісі, – неге екенін кім білсін, – осындай қаламгердің шығар­ма­шылығы әлі күнге не әріптестерінің, не әдебиет сыншыларының назарына ілікпей, жұрт жым-жырт жатыр.
Әрине, «жұрт жым-жырт жатыр» дегенде, бұдан Т.Меңдіғали шығар­малары ешкім елеп-ескермеген дүниелер екен деген ұғым тумауға тиіс
Өйткені сонау 1988 жылдың өзінде-ақ, сол кездегі «Лениншіл жас» (қазіргі «Жас Алаш») Т.Меңдіғали әңгімелері туралы толымды пікірді де, салмақты сөзді де айтқан
Алайда одан бергі өткен қаншама жылдарда Төлеміс шығармалары туралы байсалды байлам ести алмай келе жатырмыз
Бәлкім, оған жеке жинағын шығаруға жағдайы бола қоймаған автордың өзі де «кінәлі» шығар
Дегенмен, жекелеген жақсы әңгімелері туралы не әдеби сын, не көзі қарақты оқырман қауым әр кезде де салиқалы сөз қозғауына әбден болушы еді, – деген ой көңілден кетпейді.
Осындай бір олқылықтың орнын толтырғысы келгендей, таяуда Ақтөбедегі «А-Полиграфия» баспасы Т.Меңдіғалидың «Өткел» атты әңгімелері мен хикаялар жинағын оқырмандарға ұсыныпты.
Бес бөлімнен тұратын кітаптың мазмұнымен танысып шыққанымызда, ең алдымен, баяғы «Қызыл қобдиша» атты әңгімесі бірден көзімізге оттай басылды.
«…Ақсақалдар аңтарылысты, кемпірлер жағасын ұстады…» деп, үйіре жөнелуші еді ол әңгіме
«Ақсақалдар неге аңтарылысты? Кемпірлер неге жағасын ұстады?!» – деп үңіле түсуші едік біз
Сөйтсек, бұл бір аласапыран кез екен… Бүкіл ел «бір адамдай болып» сайлауда дауыс бергелі жатқанда, төңірегін қашаннан бір тайпа ел мекендеп отырған Қараөзек… кәдуілгі өзі Қараөзек болғалы, бұл өңірге ел-жұрт қонғалы ешкім мұндай мінезін көрмеген Қараөзек… қаңтардың қақ ортасында лепіре тасыпты-ай! Сөйтіп, қырық сегізінші жылдың қаңтарында алапат тасқын мен сайлау қабаттасып, ауылдың абыр-сабыр болып жатқан сәті екен бұл.
«Сталин заманында» сайлаулардың қалай өткенін де, қайтіп өткенін де сол заман адамдары жақсы біледі (көзі көрмегендер үлкендерден естіп, көңілдеріне түйген!)
Ол заманда сайлауға себепсізден-себепсіз қатыспай қалғандар былай тұрсын, әлдеқалай әлдекім дәлелді себептермен-ақ қа­тыса алмай қалса да, артында қан­дай зіл салмақ жатарын сұрамаңыз
Сондықтан… елең-алаңнан мектепке жүгірген ауыл адамдары бірер сағатта дауыс беріп те болған
Енді тек арғы беттегі бір ферма ғана қалып тұр
Бір ферма дегенмен, онда анау-мынау емес, бақандай он жеті адам! Ол он жеті адам сайлауға қатыспай қалса, айқайдың көкесі, әні, сонда болуы мүмкін.
Қайтпек керек?!
Уақыт болса қысып барады.
Жан алқымға тірелді…
Бірақ… барарға хәл нешік! Мына жын ұрған Қараөзектен өтіп, қазір оған кім барар?!
Өткел тұсына иірілген жұртқа қарасаң, ұнжырғылары түсіп кеткен…
Ошаң етер біреуі көрінбейді.
Міне, соғыста жоғалтқан «сол жақ ағаш аяғын жағаның сызды құмына сіңіріп», бір батып, бір шығып; арқыраған асау өзеннің арынды ағысына түйіле қарап, өткел аузында шойнаңдап жүрген басқарма Төлеппен; оның соңында елпектеген бригадир Бекеймен; анадай жердегі құрғақ құм төмпешік үстінде жападан-жалғыз состиып тұрған, жағы суалыңқы, өңі құп-қу, «тесік өкпе» Тәліммен біз осы жерде ұшырасамыз.
Бұл – жай жер емес
Ердің ерлігі, кісінің кісілігі, азаматтың абыройы сыналғалы тұрған жер; сын сағатта кімнің кім екені білінгелі тұрған жер!
Тап осы жерде, бірі –соғыста аяғын, екіншісі – өкпесін оққа беріп қайтса да, рухы жасымаған екі азаматтың шынайы кісілік бейнесі бізге анық танылады
Екеуінде де бұқпа мінез, бақай есеп жоқ
Аңқылдаған ағеден көңіл ғана бар.
– Төке, кәні… жолыңызды маған беріңіз! – дейді, тесік өкпе Тәлім.
– Жоқ, Тәлім! Қараөзектің қарлы суы саған оңай тимес
Тәуекел, өзім-ақ саламын қара айғырды! – дейді, ағаш аяқ Төлеп басқарма.
– Сенен табандай төрт жас кіші екенімді білесің! – дейді, Тәлім де қарысып
– Інілік парызымды өтейін, Төке! Жолыңды бер!
Бұл сәтте, әрине, Тәлімнің кө­кірегінде өзі түйген ой да бар
Ол: – «Ажалым осы Қараөзектен болса, ме­нің артымда еңіреп жылап қалар қатын-бала жоқ
Ал Төлеп – ел ағасы
Оның үстіне, шиеттей бала-шағасы және бар
Демек, мынадай алмағайып сәтте, біреу мерт болуға тиіс болса, құрбандық – ол емес, мен болуым керек!»  деген ойы
Тәлімнің соған тәуекел еткенін ұққанымызда, осынау бір «тесік өкпе» дертті жігіттің еркөңіл азамат қана емес, сонымен бірге жаны ізгілікке толып жайсаң жігіт екеніне де еріксіз риза боламыз
Ал енді… Қараөзектің қарлы суынан аман-сау әрі өткенмен, қайтарда күшейіп кеткен қатты ағыс қара айғырдың үстінен қағып әкеткен ер жігіт, елдің елбеп-селбеуімен жағаға шыққанша қарлы суға қарық болып, міне… аузы-мұрнынан бірдей мұздай су ақтарылып талып жатқанын; әйтсе де оң білекке орап, бауын қыса ұстаған қызыл қобдишаны қолынан шығармағанын көргеніңде, бұл неткен қайсар да, дәті берік жан еді, – деп, және еріксіз таң­ғаласыз.
Қалай таңғалмассыз, талып жатқан жігіттің қолынан қызыл қобдишаны ешкім айырып ала алмайды
Тек… Төлеп жайлап келіп, оның сұп-суық маңдайынан өбіп, сосын барып шүберек бауды қиып жіберіп қана әрең ажыратып алады.
Қызыл қобдишаның ішіндегі сайлау бюллетеньдеріне су өтпепті!
«Қайдан өтсін! Сырты жұқа қозы қарынмен қапталып, одан соң қызыл матамен тысталған қобдиша ғой ол!»  дейді автор
Бұл – «тесік өкпе» жігіт­тің ерлігіне сүйсінгені ме, әлде сол заман­дағы адамдардың ұсынақталығы мен мұқияттығына риза болғандығының белгісі ме?! Әрине, оны әркім өзі шеше жатар…
Әйтеуір, мен өзім Т.Меңдіғалидың осы «Қызыл қобдишасын» әңгіме емес, ылғи да бір… ерлік туралы ғажап баллада секілді көрем де тұрам
Өйткені қиюы қашқан тіршіліктің ұстынын қақыратпай ұстап қалатын – қай кезде де, біздің Төлемістің осы Тәлімі мен Төлеп секілді дәті берік, қандай шығармаларға да қаһарман боларлық, қайсар мінезді кісілер екеніне бек сенем
Мұндай кісілердің өліміне жылау – аз; мұндай өлімді жырлау керек! Осыны Т.Меңдіғалидың өзі де жақсы білетін сияқты
Өйткені әңгіменің соңғы сөйлемдерінің өзі кісінің төбе шашын тік тұрғызады.
«…Бір кемпірдің «ойбауырымдап» даусы шықты»  дейді автор.
Іле:
«…Қараөзек оған елең етпеді»  дейді және…
Бұған бір сөз қоса да алмайсың, бір сөзін ала да алмайсың!!! Шығарманың тек осылай бітуі керек екенін бүкіл жан-жүрегіңмен ғана сезесің де, басқаша аяқталуы мүмкін еместігін еріксіз мойындайсың.
Иә, сөзіміздің басында айтқаны­мыздай, Т.Меңдіғалида елді елең еткізерліктей әңгімелер бұрынғы жарияланымдарында да аз болған жоқ
Көзі қарақты оқырман оның «Ерте келген күз» атты жинақтағы осы аттас хикаясын ғана емес, «Теңіз қызғалдағы», «Ең бақытты шақ», «Жарты көмеш» секілді әңгімелерін дежақсы біледі
Ал мына кітабындағы «Солдат баласы», «Шынында, ол батыр еді», «Өрт», «Өгей шеше», «Бұралқы қаншық» секілді шығармалары – автордың шынында да толысқан, өмірдің ұңғыл-шұңғылына жіті назар салып, байыпты да байсалды сөз саптауға көшкеніне куә боларлық, қуанарлық дүниелер екеніне еш күмән жоқ.
Ең бастысы, Т.Меңдіғали әлде­біреулер секілді, «тисе – терекке, тимесе – бұтаққа» деп долбарлап жаза беру дейтін дерттен ада; әр нәрсенің (көркемдік компоненттерінің) мөлшерін жақсы біледі; бояулары – үнемді, бірақ мөлшерін білгендіктен ұтымды да тиімді пайдаланады
Әрқашан шынайы.
Әсіресе қуантатыны – Төлемістің өз жүрегін толқытқан (немесе өз жүрегін ауыртқан, яки сүйсіндірген) жайттарды ғана шығармаларына арқау ететіндігі екен
Бұл – шығармашылық адамына аса қажет қасиет
Өйткені  тек «жүректен шыққан шығармалар ғана жүрекке жетеді»  деген қанатты сөзге айналып кеткен тұжырым бекер қайталанып жүрген жоқ
Оның үстіне, бұрынғы-соңғы ұлылардың бәрі де, ең алдымен, осыны үлгі етіп кеткен.
Осындайда еске түседі: Түргенев аударған Флобердің «Мейірбан Юлиан» («Юлиан Милостивый») дейтін әңгімесі туралы Лев Толстойдың ескертпесі бар
Әңгіме «… Өте шебер жазылған…» дей тұра, Лев Николаевич: «… бірақ осы әңгімені оқыған кезімде мен ылғи бейжай күйімде қала берем
Өйткені… әңгіменің жүрек қозғар ең соңғы эпизодында Юлиан алапеспен ауырған адамның қасына, бір төсекке жатып, әлгі байғұсты өз денесінің жылуымен жылытады
Алапеспен ауырған әлгі адам – Ғайса пайғамбар екен; ол ақырында Юлианды мейірбандығы үшін өзімен бірге көкке әкетеді
Қайталап айтайын: Осының бәрі өте шебер жазылған, бірақ… бұл әңгімені қанша оқысам да, мен мүлде бейжай күйімде қала берем» дейді.
–«Неге?» – деген сұрақ тумай ма…
– Әрине, туады.
Сонда Лев Николаевич айтады:
– Өйткені «Өзінің кейіпкерінің істегенін автор ешуақытта өзі істемейтінін, тіпті істегісі келмейтінін мен өте жақсы сезіп отырмын; сондықтан ондайды менің де істегім келмейді
Соншалық ғажайып ерлік туралы оқып отырсам да, менің еш селт етпейтінім де сол себепті».
Ал, енді бір ғажабы… осыны, Лев Толстой «Неге?.
«Қандай жағдайға байланысты айтып отыр?» дейсіз ғой…
Мұны: әңгімелерін өзі жақсы көр­ген, бірақ бүгінгі орыс әдебиетінде бірен-саран толстойтанушылар болмаса, көп жұрт тіпті есімін де біле бермейтін – С.Т.Семенов дей­тін жазушының «Қара шаруаның әң­гімелері» дейтін кітабына байланысты, һәм соған жазған «Алғы сөзінде» айтып кетіпті.
Г.Флобердің әлгі әңгімесі туралы ескертпесінен кейін, Лев ­Николаевич іле-шала: «…Ал, енді… Семеновке келсек, ол ең бір қарапайым оқиғалар туралы жазады-ақ, бірақ әңгімесі мені ылғи сүйсіндіреді де отырады
Мәселен, ауылдың бір баласы жұмыс іздеп Мәскеуге келеді де, бір бай саудагердің көшірі болып жүрген жерлесінің жәрдемімен, аула сыпырушының көмекшілігіне тұра қалады
Бұрын бұл орында бір шал істейді екен
Көшірінің кеңесімен, бай әлгі шалды жұмысынан шығарып, оның орнына жас жігітті ала қояды
Жігіт кешке жұмыс орнына келсе, аула сыпырушылар отыратын жерде әлгі шал өзінің орнына бір жас жігітті алғысы келген қожайынның мұны еш кінәсіз жұмыстан шығарып жібергенін әріптестеріне шағынып, зар қақсап отыр… Мұны естіген жас жігіт, байғұс шалды бұған бола ығыстырып жібергенге жаман ұялып, оны қатты аяп кетеді
Әрі толқиды, бері толқиды; ақыры, не керек, қаншама орнықты да жайлы жер болғанмен, әлгі жұмыстан жігіт бас тартады…
Мен осы әңгімені оқыған сайын, егер автор сондай жағдайға тап келе қалса, тап әлгі жігіт секілді өзі де сол орынды тастап кетер еді, – деп ойлаймын, һәм дәл солай етеріне бек сенемін
Оның сол ісі кісінің жүрегін елжіретіп қана қоймайды, соған қоса өзіңді де кісіге жақсылық жасауға ұмтылдырады.
Міне, осындай шынайылық – Семенов шығармаларының басты қасиеті!» деп, абыз қария оны көкке көтере мақтайды.
Бұдан не ұқтық?! – Ұққанымыз: біріншіден, Толстой үшін (һәм әрбір иманды адам үшін!) ақиқаттың үлкен-кішісі болмайды; ақиқат – әрқашан да ақиқат! Екіншіден, пікір Г.Флоберге қарай айтылса да, С.Т.Семеновке қарай айтылса, тек ақиқат болуға тиіс
(Біреулер: аты әлемге әйгілі Г.Флобер кім? Ешкім есімін де жөнді білмейтін Семенов деген кім?! – деп шіренуі мүмкін
Алланың алдына барғанда адам баласының бәрі ол үшін бірдей болатыны сыяқты, ақиқат алдында да жұрттың бәрі (кәдуілгі ұлылар мен кішілердің бәрі!!!) бірдей болуға тиіс
Өйткені, абсолюттік өлшем – бір! Солай болмағы жөн
Сонда ғана ақиқат салтанат құрады; сонда ғана шындық пен шынайылықтың шырайы кіреді.
Шындық пен шынайылық демекші… Бір айта кетер нәрсе – соғыс сұрапылынан соңғы жылдарда есі кірген ұрпақтың өкілі ретінде, Т.Меңдіғалидың де бала күнінде көргендері – жетім бала, жесір әйел; ботасынан айырылған аруанадай аңыраған кемпір-шалдар болатын
Әсіресе, солардың жүректеріндегі шер-шеменді қозғайтын әңгімелерінде (мәселен: «Солдат баласы» дейтін әңгімесін қараңыз!) Төлеміс өзі көрген, өз жүрегінен өткізген, еріксіз жетімдік күйін шерткен ұрпақтың удай ащы жарасын көзіңе мөлдіретіп жас әкелердей ыстық суреттейді
Оның осы әңгімедегі Тайжаны – тұтас бір ұрпақтың басынан өткен трагедияны бір өзінің тағдыры арқылы-ақ көз алдымызға әкелген шынайы бейне! Демек, бұл Лев Николаевич қайта-қайта айта беретін, әлгі «Семенов шығармаларының басты қасиеті» – Шынайылық дегеніңіздің – біздің қаламдас досымыз Т.Меңдіғали әңгімелерінің де ең жарқын қырына айналғанының белгісі.
Қуанарлық, қуануға тұрарлық жақсы­лық бұл.
Қажығали МҰХАНБЕТҚАЛИҰЛЫ
