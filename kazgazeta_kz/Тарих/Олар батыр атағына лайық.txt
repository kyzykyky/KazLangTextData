
2010 жылғы 9 мамырда Тәуелсіз Мемлекеттер Достастығына мүше-мемлекеттердің халықтары Ұлы Отан соғысындағы кеңес халқы жеңісінің 65 жылдығын атап өтті
Бұрын-соңды болып көрмеген аса ауыр да қатыгез соғыста Кеңес Одағының көпұлтты халқы және оның Қарулы Күштері өз Отанының азаттығы мен тәуелсіздігін сақтап, әлемнің көптеген елдерін фашистік езгіден құтқарып қалды.
Жыл өткен сайын біздің халықтарымыз жасаған ерліктің өнегесі сөнбейді
Уақыт бізден бұл оқиғаны алыстатқан сайын болашақ үшін қасқайып тұра білген Жеңіс солдаттары атқарған тарихи миссиясының мән-маңызы солғұрлым жарқырай көрінеді
Биылғы жылғы 22 маусымда Ұлы Отан соғысының басталғанына 70 жыл толған болса, сол жылғы қазан-желтоқсан айларында Мәскеу түбінде стратегиялық инициативаны қолға алу үшін қырқысқан шайқас жүріп жатты
Қазақстанда жасақталған 238-ші, 312-ші, 316-шы және 387-ші атқыштар дивизиясы, 39-шы атқыштар бригадасы Мәскеу түбінде жауға қарсы табандылықпен шайқасты
Ерліктің адам айтқысыз үлгісін көрсетіп Сталинградтағы, Курск доғасындағы, Курляндия мен Кенигсбергтегі, Варшава мен Берлиндегі шайқастарға қатысып, ақыры Рейхстагқа ту тігіп қайтқан да қазақтар болатын
Кейінгі кезде кейбір нигилистер «айдаладағы соғысқа қазақтың не қатысы бар еді, ол соғыс қазаққа қасіреттен басқа не әкелді» деп, шыны ма, әлде жорта ма, көлгірситінді шығарды
Соғысты кім тілеп алыпты, бірақ шығынымызды ғана есептемей, шыққан биігімізді неге айтпасқа, сол майдан қазақ халқының рухын аспандатқан жоқ па еді, тіпті осыны ескермегеннің өзінде күпір ауыздар майдан даласында шейіт болған жарты миллионнан астам азаматымыздың аруағын сыйламағаны ма?
Қазақ жерінен шыққан жүректі ерлер де, «тізерлеп өмір сүргеннен гөрі тік тұрып өлген артық» деген батырлар да аз болмады
Айталық, осы Ұлы Отан соғысы кезінде Қазақстанның 500-ден астам ұлы мен қызы Кеңес Одағының Батыры атағын алды
Олардың жүзден астамы «Даңқ» орденінің толық иегері атанды
Осы батырлардың 105-і – қазақ
Олардың арасында екі қызымыз Әлия мен Мәншүк бар
Төрт адам Кеңес Одағының Батыры атағын екі рет иеленді
Олар – Талғат Бигелдинов, Сергей Луганский, Иван Павлов пен Леонид Беда
Сонымен, әр милллион қазаққа шаққан кезде 33 батырдан келеді
Ұлы Отан соғысында КСРО Батырларынан саны жағынан бірінші – орыстар, екінші орында – украиндар, үшінші орында – белорустар, төртінші орында еврейлер тұрды
Бесінші орынды қазақтар иеленді
Басқа ұлт өкілдерінің бәрі қазақтан кейін тұрды.
«Айдаһар болып майдан жұтып жатты, ата мен немере аралығын» деп Қадыр ақын жырламақшы, ерлік іздерін, қыршын өмірін снарядтың жарықшағы жарып өтіп, окопта қалған ата мен немеренің аралығын іздейміз.
Біз, бүгінгі ұрпақ, ештеңені ешқашан ұмытқан емеспіз және ұмытпаймыз да
Бүгінгі егемен еліміз үшін, сәулетті өмір үшін жанын пида етіп, кеудесін оққа төсеген, арамызда әлі де белгісіз болып келген ерлер есімін ел есінде қалдыру – бәріміздің азаматтық борышымыз.
Кеңес Одағы ыдырап, өз алдымызға дербес мемлекет атанғаннан кейін тарихымызды өз көзімізбен, өз сөзімізбен қайта жаза бастадық
Ең алдымен, шейіт боздақтарымыз халқымен қайта қауышты
Барлығын Мәскеу шешіп тұрған заманда Ұлы Отан соғысында да боздақтарымыздың қағажу көріп «марапат қазанынан» қағылғаны енді белгілі болып жатыр
«Айтпаса, сөздің атасы өледі» дегендей, іштегі шерді тәуір-ақ ақтардық
Әлі де ақтара береміз
Тек есітер құлақ содан нәтиже шығарып, әділдік пен шындық орнатар «үлкен жүректі азаматтар» ат үстінде болсын дейік.
«Батыр» деп жарлықпен батыр болғандарды ғана айтпау керек, елі үшін жауған оқтың астында жауға қарсы қорықпай бас көтергендердің бәрі – батыр
Алайда Отан ортақ болғанмен, орталықтың ала қойды бөре қырқып, ұсақ ұлт өкілдерінің ерен ерлігін елеусіз қалдыруға тырысқанын несіне жасырамыз? Қазақтар қан майданда жан аямай шайқасты
Ерліктің үлгісін көрсетті, бірақ сол ерлікті бағалауға келгенде Кеңес өкіметінің басшылары нәсілшілдікке, кемсітушілікке бой алдырды
Соғыс кезінде Кеңес Одағының басшысы да, қолбасшысы да Сталин болды
Сондықтан Кантария мен Егоровқа Рейхстагқа ту тіккені үшін Батыр атағы берілді
Ал Рейхстагқа бірінші болып ту тіккен қазақ Рақымжан Қошқарбаевтың ерлігі мүлде ескерусіз қалды
Ол қателіктер кейін түзетілді
Орыс шовинизмінің салдарынан Бауыржан Момышұлына КСРО Батыры атағы, генерал шені берілмей қалды
Ал ол кісі генерал болуға лайық еді, тіпті И.Баграмян сияқты маршал да бола алатын еді
Бірақ Баукеңнің тік, тура мінезі үшін оны шовинистік басшылық ұнатпады
Әскери академияны үздік бітіргендерді корпус командирі немесе дивизия командирі етіп жібереді
Әскери академияны үздік бітірген Баукеңді сонау Сібірдегі бригада командирінің орынбасары етіп жіберді
Бұл Баукеңнің білімін, біліктілігін, дәрежесін көре алмаушылық еді
Баукең екі рет КСРО Батыры атағына ұсынылды
Алғаш рет Панфилов тірі кезінде ұсынған еді
Бірақ соғыс кезінде штабқа бомба түсіп, ол құжаттар өртеніп кетті
Содан жоғарыға жіберілмей қалды
Екінші рет Панфилов қайтыс болғаннан кейін дивизияның бұрынғы штаб бастығы полковник Серебряков деген кісі ұсынды
Өкінішке қарай, бұл екі награда да Баукеңе бұйырмады
Б.Момышұлы 1982 жылы өмірден озды
Ол өзгелерден анағұрлым артық еңбегі сіңген марапатқа жете алмай кетті.
Алайда, жаңа кезеңдер басталды
Н.Назарбаевтың М.Горбачевтен өздерінің батыр ұлының әскери ерлігінің ресми танылуын өтініп емес, талап етуі өз әсерін тигізді
1990 жылы 11 желтоқсанда КСРО Президенті жарлығымен 1941-1945 жж
Ұлы Отан соғысында неміс-фашист басқыншыларымен күресте көрсеткен батырлығы мен ержүректігі үшін полковник Б.Момышұлына Кеңес Одағының Батыры атағы қайтыс болғаннан кейін берілді
Ерлікті мойындаудың жарты ғасырға созылған тарихына соңғы нүкте осылай қойылды
Ғасыр Адамы аталған Бауыржан Момышұлының есімі қазақ халқының жадында мәңгі сақталады.
Асылы, біздің тарихқа, тарихи тұлғаларға деген құрметіміз жеткілікті дәрежеде емес
Ал өткеннің жақсысын «жақсы» деп, қадіріне жете алмайынша, жарқын болашақ, құнды қоғам жасай аламыз ба?
«Белгісіз солдат» болып қалған жауынгерлердің ерліктерін іздестіріп, анықтап, көпшілікке жариялап, оның үстіне жоғары дәрежеде марапаттау жасалса, бұл игі істерге соғысқа тікелей қатысқандар да, елде сол кезде жанкешті еңбек еткендер де, қазіргі жастар мен келер ұрпақ та ризашылықтарын білдіріп, алғыстарын айтар еді.
Атақсыз қалған батырлар
Қолда бар деректерге сүйене отырып, сұрапыл соғыс жылдарында ерен ерлігі үшін Кеңес Одағының Батыры атағына ұсынылған, алайда саяси солақайлық, тарихи әділетсіздік кесірінен бұл атаққа ие бола алмай қалған қандастарымыздың ерліктерін қысқаша ғана паш етпекпіз.
1941 жылы Берлинді алғаш бомбалаған Біләл Қалиев
Біләл Қалиев 1917 жылы бұрынғы Гурьев облысы Маңғышлақ ауданында дүниеге келген
Красноводскіде мектепті бітіргеннен кейін алты айлық статистер курсын бітіреді
Бір жылдай «Ягман» көмір кенішінде жұмыс істейді
Одан кейін Карши қаласында теміржол стансасының курсында оқиды
Красноводскіде жұмыс істей жүріп, ұшқыштар даярлау мектебінде оқиды
1939 жылы әскер қатарына шақырылады
Черниговте ұшқыштар училищесін бітіргеннен кейін Запорожье қаласында әскери қызмет етеді
Қысқа да жарқын ғұмырға соғыс килігеді…
…1941 жылы 8 тамыз күні Балтық теңізінің Саарема аралынан алысқа ұшатын ДБ-3 бомбалаушы ұшақтары түн жамылып, Берлинді бетке алды
Балтық флотының 1-ші авиаполкінің командирі Е.Н.Преображенскийдің әуе қырандары еш ке­дергісіз-ақ Берлин аспанында еркін са­м­ғап, құзғындар астанасын бомбалады
16 тамыз күні бұл сапар қайталанады
Балтық майданы Әскери кеңесінің Берлинге жасалған екінші әуе шабуылы жөніндегі баяндауында мынадай жолдар бар: «16 тамыз
00 сағат 50 минуттан 02 сағат 40 минутқа дейін Берлинді бомбалау жөніндегі тапсырманы орындау… 4 ұшақтан оның маңындағы Штеттеин, Нейбранденбург қалаларына 5-ФАБ-250 (Фугас әуе бомбасы), 56-ФАБ-100 және 62-3АБ-50, 3ПБ-600 (өртегіш бомбалар) тасталды
Ұшақ экипажы көптеген жарылыстар мен өрттерді көріп, бақылаған».
Міне, осы ақпарат Совинформ­бюроның әуе толқындары арқылы хабарланғанда күн сайын беріліп жатқан қайғылы жағдайлардан еңсесі езілген халық «уһ» деп бір ауыр демалғандай болды
Берлиннің бомбалануы жөніндегі хабар олардың бойында жоғалып бара жатқан сенім ұшқынын қатты лаулатты.
Осындай жауапты да аса қауыпты тапсырманы орындауда асқан ерлік пен кәсіби шеберліктің жоғары үлгісін көрсеткен ұшқыштарға Кеңес Одағының Батыры атақтары берілді
Солардың бірі – Біләл Қалиев еді.
Кезекті тапсырмадан оралмаған ұшқыштар «жау қолына түскен күмәнді жауынгерлер» ретінде қабылданатын
Соғыстың қатал заңы сол қаһармандардың да есімін өлтірген-ді
Осылайша, қазақтың тұңғыш Кеңес Одағының Батыры Біләл Қалиевтің аты жалп етіп сөнді.
Бұл батырымыз туралы нақты деректер Ресей Қорғаныс министрлігінің Орталық мұ­рағатында (Подольск қаласы) сақтаулы тұр.
Төлеуғали Әбдібековті фашистер
«қара өлім» атаған
Төлеуғали Әбдібеков 1916 жылы Әб­дібек Насырханның әулетінде Семей облы­сының Жарма ауданында дүниеге келген.
…Төлеуғали 1942 жылдың Панфилов атындағы дивизияның 1077-полкінің Калинин майданындағы қысқы шабуылдары басталғанда ең маңызды алғы шептерде болды, оның нысананы дәл тигізіп атуы фашистердің зәресін алып, үрейге душар етті
Ең таңдаулы деген фашист мергендері оның соңына түсті, алайда Төлеуғали оларды бір-бірлеп құртты
Кеңес Армиясының мерекесі қарсаңында жаудың асқан шебер мергенімен жекпе-жек болды
Бұл уақытта Төлеуғали суық тиіп, сырқаттанып жүрген
Гитлершіл қас-қағым сәтке озып кетті, бірінші оқ Әбдібековке тиді, бірінші өлімші болып жараланған аға сержант фашистен кегін алып үлгірді
Гитлершіл батыр қазақтың соңғы атқан оғынан сеспей қатты
Бұл атақты мергеннің есебіне енген 395 дұшпан болатын.
Кеңес Одағы Батырлары, аты аңызға айналған снайпер В.Зайцев – 255, ф.Смолячков 125 фашисті жойған
Жылда, Жеңіс күні – 9 мамырда Мамаев қорғанында Зайцевтің құрметіне салют беріледі
Фашис­тер «қара өлім» деп атаған Т.Әбдібеков Кеңес Одағының Батыры атағын үш мәрте алуы керек еді
Майдан шебінде қаза тапқан Төлеуғали ағамыздың ең жоғары Батыр атағын үш рет алмақ түгіл, тым құрыса, бір мәрте де лайықты бағасының алмауының бір ғана құпия сыры «халық жауы» саналған әкесінің інісі Кемелбайға келіп тірелуі – расында, төтенше озбырлық
Отансүйгіш қасиетті рухты қорлау болып табылатыны сөзсіз.
Кеңес Одағының Батыры И.В.Пан­филов атындағы атқыштар дивизиясының 34 жауынгері Кеңес Одағының Батыры атанған
Ұлы Жеңістің 40 жылдығына арналған «Панфиловшылар» атты кітапта Төлеуғали Әбдібековтің есімі тек кітаптың ең соңындағы хроникасында жай ғана аталып өткен
«Ұлы Отан соғысы (1941-1945 жж)» атты 1985 жылы Мәскеуде жарық көрген соғыс энциклопедиясында бұл кісінің есімі мүлдем жоқ
Нағыз қаһарман адамның бұдан былай да еліне елеусіз, белгісіз болып қала беруі дұрыс па?
Төлеуғали орыс жерінде Калинин облысында жерленген
Тек №2916 нөмірлі снайпер винтовкасы Қазақстан Республикасының мемлекеттік мұража­йын­да сақтаулы тұр
(«Алаш айнасы», 2009, 18 шілде).
Брежнев Балтабек Жетпісбаевқа
Батыр атағын қимады
Балтабек Жетпісбаев 1907 жылы Семей облысы Мұрат ауылында шаруа отбасында дүниеге келген.
…Ұлы Отан соғысы басталғанда Балтабек Жетпісбаев генерал-майор И.В.Панфилов басқарған 316-ші атқыштар двизиясы 1075-атқыштар полкінің комсомол бюросының хатшысы болатын.
…1942 жылдың ақпан айының ішінде Жетпісбаев ротасы қанша рет соғысқа кіріп, қаншама рет жауға ойран салды
Тек мына бір деректерге көз жүгіртсек:
5 ақпан
Ново-Свинухово деревнясы үшін болған ұрыста Б.Жетпісбаев екі солдатымен бес неміс отырған үйге басып кіріп, қарсыласқан офицерді өлтіріп, төртеуін тұтқынға алған.
7 ақпан
Б.Жетпісбаев 9-ротаны басқарып, Подсепочи селосындағы немістерге шабуыл жасап, жаудың 13 автомашинасын, 4 пулеметін және басқа да қару-жарақтарын қолға түсірген.
10 ақпан
Б.Жетпісбаев ротасы Сопка селосын жаудан азат етті.
1942 жылдың шілде айында ол полк батареясының комиссары болып тағайындалды
Оның батареясы қысқа мерзім ішінде жаудың 6 танкісін, 13 машинасын, 120 солдат пен офицерін жойып жіберді
Мұның өзі Соколово деревнясы жанында қорғанып жатқан өз бөлімдеріне жаудың қосымша күш пен оқ-дәрі жеткізуіне мүмкіндік бермей, Панфилов дивизиясының іс-қимыл жасауын едәуір жеделдетті.
Балтабек Жетпісбаевтың әскери өмір­баянында басқа да даңқты беттер аз емес, олардың бәрін тізіп шығудың өзі мүмкін емес
Осыншалық тамаша жауынгерлік еңбегін ескере отырып, 8-ші гвардиялық атқыштар дивизиясының командирі полковник И.И.Серебряков 1942 жылғы 24 шілдеде оны Кеңес Ода­ғының Батыры атағын беруге ұсынды.
Б.Жетпісбаев екі Қызыл Жұлдыз, 1-2-3 дәрежелі Отан соғысы орден­дерімен, алты медальмен марапатталған
Оның майдандағы ерліктері батырлар жырының қатарында баяндалады
Бірақ оған ресми Батыр атағы бұйырмады.
Жетпісбаевтың тиесілі Алтын Жұлдызын ала алмай жүргені жөніндегі мәселе Ұлы Жеңістің әр мерекесі сайын көтеріліп отырған
Алайда қазақ елінің тас қабырғаны бұзған бір ұлының ерлігі жөніндегі өтініші мәскеуліктердің тас маңдайларын бұза алмаған.
Д.А.Қонаев 1968 жылдың 12 наурызында КОКП ОК-не Қазақстан КП ОК бюросы­ның «Панфиловшы-майор Б.Жетпісбаевқа Кеңес Одағы Батыры атағын беру туралы» де­ген арнайы қаулысын жолдап, Л.И.Бреж­нев­ке өтініш хатын да қоса жібереді
Ал КСРО Жоғарғы Кеңесіне жолданған хат оның төрағасы Брежневтің қолына тигенде, ол:
– Біз енді ешқашан Ұлы Отан соғысы оқиғасына оралмаймыз
Ол – ескірген дүние, – деп жауап қайтарыпты.
Алынбай қалған атақ
Аманша Жұматұлы Меңдіғалиев 1918 жылы 15 тамызда Батыс Қазақстан облысы Орда ауданы «Сайхын» стансасында өмірге келді
Әскери оқуды старшина атағымен тәмамдаған кезінде 1941 жылы Ұлы Отан соғысы басталып, 23 жасар жас командир Алматыда жасақталып жатқан 316-шы атқыштар дивизиясына жіберіледі
Ол өзі алғаш 1941 жылдың маусым айында соғысқа кірген Батыс майданындағы шайқастан сонау Солтүстік-Батыс, Калинин, Бірінші Украина, Бірінші Беларусь және Балтық жағалауындағы майдандарында соғысады
Осы майдандардағы көрсеткен ерліктері үшін лейтенант Аманша Меңдіғалиев ағамыз бірнеше жауынгерлік наградаларын омырауына тағады
Ол сонымен бірге Кеңес Одағының Батыры атағына да ұсынылады.
Мюнхенберг қаласын алудағы қанды шайқаста батарея командирі Меңдіғалиев тактикалық әдістерді ұтымды пайдалана отырып, жаудың 2 танкісін, 4 зеңбірегін, 6 бронетранспортерін, бір взводтан астам жау әскерлерін жойып жіберді.
Берлиннің шығыс жағындағы болған ұрыс­тарда Меңдіғалиевтің батареясы жау­дың жалпы саны 4 танкісін, 5 бронемашинасын, 18 оқ ататын нүктелерін жойды, 200 солдат пен офицерін оққа ұшырды.
362-ші гвардиялық танкішілер полкінің командирі майор Курлыков Аманша Меңдіғалиевті Кеңес Одағы Батыры атағына ұсынады
Бұл құжат 1945 жылдың 30 сәуірінде толтырылыпты
Батыр ағамыздың ерлігі күні бүгінге дейін әділ бағасын алмай келгендігі өкінішті-ақ.
Құралайды көзге атқан Ыбырайым Сүлейменов
Ыбырайым Сүлейменов 1908 жылы Жамбыл облысының Сарысу ауылында туған
Ол әскерге алынғаннан кейін Мәскеу маңындағы үшінші екпінді армиядағы қазақтың ұлттық 100-ші атқыштар брига­дасының құрамында болып, талай сұрапыл соғыстарға қатысты
Атақты мерген атанды.
1943 жылдың ақпанында 100-ші атқыштар бригадасы Невель қаласына беттеді
Маусым айында Калинин майданына қолбасшы болып А.Е.Еременко, ал 3-ші екпінді армияның басшылығына К.Н.Галицкий келді
Ұрыс алдындағы үзіліс кезінде әскери жаттығулар өткізілетін
Сондай жарыстарда Ыбырайым асқан шебер мерген екендігін көрсете білді
Майдан қолбасшысы Еременко оған әбден риза болып, кеудесіне Қызыл жұлдыз орденін қадап, қолына өзінің сағатын тақты
Содан соң қапсыра құшақтап: «Есеп бойынша 239 фашисті жер қаптырғаның рас екен
Әрдайым аман бол, сен – нағыз батырсың», – деді
Ал Галицкий өзінің «1941-1945 қаһарлы жылдар шежіресі» деген кітабында Ыбырайымның ерлігін сүйсіне жазады.
Тағы бір дерек армиялық «Фронтовик» газетінің 1943 жылғы 10 наурызда шыққан санында басылған
Мұнда «Мерген жолдас, Сүлеймен Ыбырайымдай бол!» деген жалпы тақырыппен құралайды көзге атқан мергеннің фашистерді мұрттай ұшырудағы тәжірибесі, айла-әрекеті басқаларға үлгі етіп ұсынылады
Ыбыра­йымның қару ұстап, түрегеліп тұрған суреті берілген
Беттің төменгі жағына «Орденді мерген Ыбырайым Сүлейменов 239 немісті жер жастандырды» деген сөздер үлкен әріптермен жазылып қойылған.
Ыбырайым Сүлейменов 1943 жылы шілде айында Кеңес Одағының Батыры атағына ұсынылды
3-ші тегеурінді армия әскери кеңесінің бұл ұсынысын Калинин майданының басшылары бір саты төмендетіп, Ленин орденіне түсірді де, Сүлейменовтің жауынгерлік құжаты жоғарыға, Мәскеуге жіберілді
Сол құжат бойынша Сүлейменовке КСРО Жоғарғы Советі Президиумының 1944 жылғы 4 маусымдағы Жарлығы бойынша Ленин ордені берілді.
Ол кезде Ы.Сүлейменов өмірде жоқ еді
1943 жылы 15 қазанда Невель қаласын фашистерден қорғау жолындағы шайқаста бұрынғы 239 фашистің үстіне тағы 60 шақты жауды жойып, асқан ерлікпен қаза тапқан болатын.
Сонымен, атақты мергеннің қолы­нан оққа ұшқан неміс солдаты мен офицерінің саны 341 болды
Жалғыз оқты винтовкамен осыншама жауды жою – соғыс тарихында бұрын-соңды болмаған ерлік!
Қаһарман Қалиев
Сембай Қалиев 1916 жылы Павлодар облысы  Лебяжі ауданында дүниеге келген
1937-1940 жылдары әскер сапында азаматтық борышын өтеген
Ұлы Отан соғысы басталған соң, әскерге қайта шақырылып, 1946 жылға дейін қан кешкен
Сембай Қалиұлының өмірбаяны туралы деректер осындай сыр шертеді.
Подольск қаласының мұрағаты берген мына екі анықтаманы жариялағанды жөн көріп отырмыз
Бұл анықтамада С.Қалиевтің, шын мәнінде, Кеңес Одағының Батыры атағына ұсынылғаны анық көрсетілген.
«Гр-ну Калиеву С.К.
Казахская ССР, Павлодарская обл., Лебяжинский р-н, совхоз им.Джамбула, отделение №3.
Сообщаю, что 11.01.1945 г
Командиром 10 тв
воздушно-десантного артпола Вы были представлены к званию Героя Советского Союза
По данному представлению приказом 3 Украинского фронта №057 от 22.02.1945 г
Вы награждены орденом Красного знамени
Основание: оп
690306, д.2437, л.303.
Начальник архивохранилища, капитан Лобыничев».
Бұл анықтама 1967 жылдың 11 тамызында берілген
Ал екінші анықтама 1990 жылы 10 мамырда Қалиев Сембайдың ұлы Ертіс Сембайұлына беріліпті.
Сообщаю, что в наградном листе на Калиева Сембая Калиевича к приказу 3-го Украинского фронта №057 от 22 февраля 1945 г
Имеется следующая запись:
«Калиев Сембай Калиевич – гвардии старший сержант, командир орудия 1-й батареи 10-го воздушно-десантного гвардейского артиллерийского полка, 1916 г
рождения, казах, в Красной Армии с июля 1941 г.
В боях 11 января 1945 г
в районе 2 км
Севернее села замоль (Венгрия) на перекрестке дорог Чекберень-Бычки-Будапешт и Секешфехервар – Тата на батарею, стоявшую на прямой наводке, пошла в три эшелона 36 танков и 24 бронетранспортера противника, пытавшихся прорваться к окруженной группировке немцов в Будапеште
Подпустив, первый эшелон танков на расстояние 200 метров, тов
Калиев открыл огонь из своего орудия и двумя снарядами зажег танк типа «Тигр»
Двумя последующими снарядами подбил второй танк «Пантеря»
Перенося огонь на бронетранспортеры, уничтожил 4 и подбил 3 бронетранспортера противника
Остальные танки и бронетранспортеры противника повернули обратно.
Всего на счету тов.Калиева 20 уничтоженных бронеединиц врага, из них 8 танков и 12 бронетранспортеров.
Достоин правительственной награды  – присвоения звания «Герой Советского Союза» с вручением ордена Ленина и медали «Золотая Звезда».
Командир 10 воздушно-десантного гвардейского артполка гвардии подполковник С.Коннов
11 января 1945 г.»
Основание: ЦАМО, ф
33, оп
690 306, д.2437, л.33.
Амал не, қазақтың қас батыры Сембай Қалиевке Кеңес Одағының Батыры атағы бұйырмады
Жасыратыны жоқ, соғыс кезінде аз ұлттардың өкілдерін ұлты орыс қолбасшылар мен командирлердің тарапынан кемсітуге жол берілді
Олар өздерінің түймедейді түйедей етіп көрсетуді мақсат тұтты
Слаян нәсілдерден басқалардың майдандағы көзсіз ерліктеріне күдікпен қарау, менсінбеу орын алды
(«Мысль», 2011, №10, 80-82 стр.).
Гвардиялық танк полкінің
қолбасшысы Ғали Әділбеков
Ғали Әділбеков 1908 жылы 1 қаңтарда Семейде, Белағаш болысы Қызылқұм ауылында дүниеге келген
Орынбордағы қызыл командирлер мектебін бітіріп, Ташкенттегі Орта Азия әскери мектебінен дәріс алады
Оны 1928 жылы бітірген соң, танк әскері командирлерін даярлайтын курсқа жіберіледі
1939-1941 жылдары Ғали Әділбеков Мәскеу қаласындағы броне-танк әскерлерінің академиясын бітіріп шығады
Ол Қызыл Армияның бронетанк әскерлерінің құрамында жаумен шайқасты.
Соғыстың алғашқы күндерінен бастап Ғали Әділбековтің тікелей командирі болған, екі мәрте Кеңес Одағының Батыры, кейін Кеңес Одағының маршалы атағын алған Иван Игнатьевич Якубовский өзінің «Земля в огне» деген 1975 жылы жарияланған мемуарында жаумен шайқаста ерлік көрсеткен танк әскерлерінің командирлері жайлы айта келіп, солардың біреуі жөнінде: «Менің айтайын дегенім, подполковник Ғали Әділбе­ков туралы, оның ұлты қазақ болатын
Ғали Әділбековпен біз 1942 жылдың қаңтарынан, екеуміз 121-ші танк бригадасында қызмет еткен кезден таныс болатынбыз
Ол соғысты танк батальонының командирі болып бас­тады
1942 жылдың ақпанында «Қызыл Ту» орденімен марапатталды
Ол басқарған батальон жаудың жиырмадан астам танкі мен бронды мәшинесін, он танкіге қарсы ататын зеңбірегін, бірнеше рота жаяу әскерін құртты… Тағдыр екеумізді кейін Днепр бекіністерінде кездестірді
Ғали Әділбекұлы гвардиялық танк полкінің командирі еді
Егер 43-тің қарашасында ерлікпен қаза таппағанда, үлкен шенді әскери бастық дәрежесіне көтеріліп, көптеген даңқты жауынгерлік істерді тындырған болар еді», – дейді ол.
1941 жылғы соғысқа дейін қазақ ұлтынан шыққан жігіттердің танк полкінің командирі болу түгілі, офицер атануы бірен-саран еді
Мықтаса, жаяу әскерге қабылданатыны белгілі.
Соғыс майданында 9-мехкорпустың командирі болған, генерал-майор К.Малыгин «Әскери тәртіптің ортасында» деген мемуарында: «…Жаудың мұздай қаруланған әскеріне шабуылды 40-шы армия бастады
Жау шебін тықсыртып-ақ жібердік
47-ші гвардиялық танк полкі жауды жайратып, қанды ұрысқа кірісіп-ақ кетіпті
Оларды радио арқылы әрең кері шақырдым
Дәл осы кезде подполковник Ғ.Әділбеков өз танкісімен жойқын соғыс шебінде еді… Шайқас саябырсып, танкісінен ол шыға бергенде тасадан жау минометінен оқ атылды
Зулап келген зілдей оқ өзіне тигенін байқамай да қалады
Біз даңқты командирден, батыл да батыр әскери адамнан осылай айырылдық…».
Ұлы Отан соғысында танк полкын басқарған, танк бригадасы командирінің орынбасары болған, Отан үшін отқа түскен Ғали Әділбеков «Халық Қаһарманы» атағына лайық демекпіз.
Қазақтың тұңғыш офицер қызы
Алтыншаш Нұрғожинова
Ұлы Отан соғысына 600 мыңнан астам әйел жауынгер қатысты
Олардың 80 мыңы офицер еді
Соңғы архивтік мәліметтерге қарағанда, Қазақстаннан майданға 5183 қыз-келіншек аттанған
Олар қай майданда болсын батырлық пен табандылықты, Отанға шексіз берілгендіктің жарқын үлгілерін көрсетті.
Нұрғожинова Алтыншаш Өскенбайқызы  1924 жылы туылған, ұлты – қазақ
Әскерге Мәскеу қаласының Сталин аудандық әскери комиссариатынан шақырылған
 1941 жылы Орал әскери округінен алты айлық комсоргтер курсын бітірген, гвардияның лейтенанты
Орталық Воронеж және Украина майдандарында соғысқан
237-ші, 70-ші атқыштар дивизияларында да батальон комсоргі болған.
1944 жылғы 4 қазандағы 207-ші Қызыл­тулы гвардиялық атқыштар полкінің командирі, гвардия полковнигі Демков гвардия лейтенанты Алтыншаш Нұрғжинованы «Қызыл Жұлдыз» орденімен марапаттау қағазында мынадай мінездеме жазған:
«Гвардия лейтенанты Алтыншаш Нұрғожинова батальон жұмысын жан­дан­дыруға көп еңбек сіңірді
Командованиеге елеулі еңбек сіңірді, жастар жетекшісі бола білді, жауынгерлер арасында беделі артып, құрметке бөленді
Нұрғожинова жолдас ұрыста болып шешім қабылдап, көзге түсті
Сондай ұрыстардың бірінде ол өзі пулеметтен, минометтен қарша бораған оқтан ауыр жараланған алты жауынгерді аман алып шықты
Сонымен бірге басқаларды сөзімен де, іс-қимылымен де жігерлендіріп, ерліктің үлгісін көрсетті».
«Үкімет наградасы – «Қызыл Жұлдыз» орденімен марапаттауға лайық деп танылды» делінген.
Майдандық «Патриот Родины» га­зетінің қызметкері Михаил Левченконың ес­телігінен: «…Майданда материал жинап жүріп, бір топ солдаттармен және офицерлермен бірге неміс фашистерінің қоршауында қалып қойдым
Меніңше, бұл Катовице маңында болса керек
Жағдай тым қиын еді
Кенет жауынгерлердің арасынан қаршадай бір қазақ қызы шыға келді де, қорғаныс ұйымдастырып, алға ұмтылды
Гранатамен жаудың бір танкісін отқа орады
Орнынан тұрып, «алға» деп ілгері ұмтылғанда, тасадан екінші темір тажал шыға келгені ғой
Әлгі қыз әй-шайға қарамастан, соған қарсы ұмтылды
Өзі де мерт болды
Жолдастарына да жол ашты
Ол осы батальонның комсоргі Алтыншаш Нұрғожинова екен
Өлгеннен кейін оны Кеңес Одағының Батыры атағына ұсынды».
***
Қорыта айтар болсақ, кешегі Ұлы Отан со­ғысына қатысқан әрбір жауынгер қазақ қы­зын нағыз батыр деп бағалауға болады
Өйт­кені өз тілегімен жас жанын қиып, өлімге бас тігу тек өз Отанын шынайы сүюден туады.
Әлия мен Мәншүк, Хиуаз сияқты қаһарман қазақ қыздарының қатарын Алтыншаш толықтыра түссе, нұр үстіне нұр емес пе?
Міне, қазақ халқы жаратылысынан жауынгер халық, олар найза мен қылыштың заманында ғана емес, автоматты қару мен моторлы соғыстың заманында да өзінің қайсар да қайтпас халық екенін көрсете білді, өздерінің даңқты ерліктерімен соғыс тарихының беттеріне есімдері алтын әріппен жазылды.
Биыл ардагерлерді Жеңіс мейрамымен құттықтаған кезінде еліміздің Президенті Нұрсұлтан Назарбаев аға ұрпақтың жеңісі мен бүгінгі біздің жетістіктеріміз бір-бірімен тығыз байланысты екендігін атап көрсетті
«Егер де жеңімпаз әкелеріміздің ерлігі болмағанда, біз мұндай мемлекетті құра алмас едік», – деді Елбасы
Сондықтан Отан соғысында от кешкен қаһарман жауынгерлердің барша ұрпағы, шын мәнінде, Ұлы Жеңістің мұрагерлері болып отырған бүгінгі буын алдыңғы толқынның осынау теңдессіз де жанқиярлық ерлігін әрқашан ардақтап, өшпес рухтарына тағзым етіп, оларды мәңгілік есте сақтаудың мүмкін болатын жолдарын жүзеге асыруға тиіс.
Жас шағының шуақты кезеңін қан майданда өткізіп, жауды жеңіп, Жеңіс туын желбіретіп, одан кейін 60 жыл бейбіт өмір жолымен жүріп бар ғұмырын таза, жігерлі, нәтижелі еңбекке арнаған ардагер ақсақалдар бүгіндері саусақпен санарлықтай сиреп қалды.
Соғыс ардагерлерінің саны осыдан 10 жыл бұрын 135 мың болатын
Қазір 10 мыңға да жетпейді
5 жыл бұрын Алматы қаласында олардың саны 8 мың еді
Бүгінде арамызда жүргендері мыңға да жетпейді
Республикада 85 мың тыл еңбеккері бар
Міне, осы ат төбеліндей адамдар ғана – қырғын соғыстың зардабын бастан кешкендер
Біз бұл қасиетті ұрпақ өкілдерін Тәуелсіздіктің 20 жылдығымен құттықтаймыз
Сіздердің денсау­лық­тарыңызға жаратқан қуат берсін, қан майданда от кешкен жанқиярлық ерлік шежірелеріңіз тәуелсіз ұрпаққа рух берсін!
Үш-төрт ұрпақ ауысса да, соғыс жаң­ғырығы жадымыздан өшпейді
Десек те, Жеңіс­тің 65 жылдығы қарсаңында «Атақа­зақ» қоғамдық бірлестігінің «Халық батырын іздейміз» деген игі бастамасы, өкінішке орай аяқсыз қалды
Осы жолдардың авторы жоғарыда келтірілген және жеті атақсыз қалған батырлар туралы нақты деректер келтіріп, соғыстың айтылмай жүрген ащы шындығын баспасөз бетінде жариялаған еді
Алайда жабулы қазан жабулы күйінде қалды.
Игіліктің ерте-кеші жоқ
Тәуел­сіздігіміздің 20 жылдық торқалы тойы қарсаңында тарихи қателікті түзетіп, атақсыз қалған батырларға «Халық Қаһарманы» деген жоғары атақты берсек нұр үстіне нұр болар еді.
Даңқты жауынгерлер, асыл ағаларымыз бен апаларымыздың Отан алдындағы еңбегі кеш те болса әділ бағасын алса, тарихи әділеттілік қалпына келтірілсе, бүкіл республика жұртшылығы, иісі қазақ баласы ерекше қуанышқа кенелер еді.
Тілеу Көлбаев,
тарих ғылымдарының докторы,
профессор, ҚР ГҒА академиясының академигі ҚР Журналистер одағы
сыйлығының иегері
