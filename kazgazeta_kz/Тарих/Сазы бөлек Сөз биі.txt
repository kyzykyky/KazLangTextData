Қазақстан Республикасы Мәдениет және спорт министрлігінің бағдарламасы бойынша Астана қаласындағы «Фолиант» баспасынан ақын Төрегелді Тұяқбайдың «Төрт тоғыс: Сөз биі кітабы» атты жаңа еңбегі жарыққа шықты.
Бұл жыр жинағы – қаламгердің шығармашылық қабілеті толысқан, шалқар шабыты кемелге келген туынды
Ақын Төрегелді Тұяқбайдың «Төрт тоғыс» атты сөз биі кітабы – оның тынымсыз ізденісі мен талант тегеуріні арқасында дүниеге келген туынды
«Сөз биінсіз көңілі көншімеген, ақын емен, жырау да, әнші де емен: масатшылық өнерге құлаш ұрдым, масатым бар менің де еншілеген!» деп ақтарылады ақын
Сөз биінің пішіні мен мазмұнының өзіндік ерекшелігі бар
Алдымен пішіндік ерекшелік туралы.
Ақын осындай тың бастаманы көтерудегі мақсатын өз өлеңінде:
«Масатшы боп, жоқтан бар
жасамадым.
Қара сөзден би болды қашағаным!» деп тамаша айта білген.
Ақын жаңа кітабында тың ойларды іздеп, өлең жазудың жаңа тәсілдерін тапқан
Кітап мазмұнының өзі адамды таңғалдырады
Ұлы ақынымыз Абай өлеңді сөздің патшасы десе, Төрегелді ақын өлеңді сөздің биі дейді
Өлең, сөз арқылы билік айту, төрелік ету, ақиқатты жария ету мағынасында сөз биі деп алып отырғанына көз жеткіземіз
Екінші жағынан, ақын сөзді билетіп, құбылтып, өз ойын жеткізуде шебер пайдалана білуді сөздің биі деп есептейді
Осы арқылы қаламгер қазақ тілінің өте бай екендігін дәлелдеп отыр.
«Сөз күйігі өрттен ыстық» деп ұғынатын Төрегелді ақын жүз бірінші сөз биінде осы өлең құрылысы жөнінде:
«Тоқсан тарау төрт тоғыстан
Тоғыз ай-ақ тозды иығым.
Сексен сабау – дерт пе қысқан?
Сегізаяқ сөз биі – бұл!» деп бір шумақпен қайырады.
«Сөз биі бұл туындының мәтіні ғана, ал оның саз күйі де бар
Кейде алдымен сөзі емес, сазы келеді
Ішкі ұйқастар да рөл атқарады» дейді автор өз ойымен бөліскенде.
Қаламгер жиырма тоғызыншы сөз биінде «Болған емес жайдағы сөз биінің, Сөз биі бұл – өз биім, өз биігім!» деп өз ұстанымын ашып берген.
Кітапты саралап отырғанда, ақынның пішін табу шеберлігіне тәнті боламыз
Мысалы, бір шумағындағы бастапқы сөзді ұйқасқа келтіріп қайта жазып шығатынын көреміз
Бір қызығы, осы жинаққа 140 өлеңі енген, оның бәрін жеке тақырыппен емес, сөз биі деп беріп отырған
Айталық, «Елуінші сөз биінде» бірінші шумақ:
«Кетті есімің жүрегімде:
Өкінбеспін, кешір! – демей!
Өкпешілім, тілегің не?
Отыңды ешкім өшірмегей!» деп бас­талса, осы шумағы ой мен сөзді түрлен­діріп, артық сөз қоспай:
«Өшірмегей отыңды ешкім!
Тілегің не, өкпешілім?
Кешір! – демей, өкінбеспін:
Жүрегімде кетті есімің!» деген нұсқада шеберлікпен қайталанады.
Енді мазмұндық ерекшелік туралы бірер сөз.
Ақын өзінің ұшқыр қиялымен аспан әлемін шарлап, ғажайып дүниелерге іңкәрлігін жыр тілімен жеткізеді
«Көктемеде түсіме көктем кіріп, Күн құ­лайды құшаққа көктен күліп»
Адам­затқа, табиғатқа шуағын, нұрын және өмір сыйлайтын көктем кезін баяндай келіп, Күнді құшағымен қарсы алатындай көріністі өлеңмен суреттей білген.
Адам жанын ерекше тебіреніске бөлейтін сезім – махаббат
Ақынның ға­шықтық жырлары сезім мен сағы­нышқа, әсерлі ойларға толы
Оны мына бір шумағы дәлелдеп тұрғандай:
«Сыр аштың ба
қалқама, жалын-демім:
Сағынышқа айналып сағым-белің!?
Күн астында
секілді Күнікей қыз
Қыр астың ба,
қиялдап, жаным менің?» дейді
Ал келесі бір өлеңінде қыздың жан-жүрегін, көңілін мыңдаған жапырақтарымен егіліп, иіліп тұрған Мәжнүнталға теңейді.
Ақын өлеңдерін оқи отырып, тыңнан келтірілген теңеулерге, орайлы айтылған ой-түйіндеріне кезігеміз
Айталық, «Бөденеден алданған түлкідейін», «Латифа күй жарасар дана қартқа», «Ақиқатсыз айтылған ой адасқақ», «Көңілінде кей достың ғұмыр – нала», «Қосақталмай тобырға, ақылға көш!» дегендей, жеке-жеке моншақтай тамып түскен ойлары бар.
«Махаббаттың мәнісі – мазмұнында» деп ұғатын ақын бала кездегі ғашықтық сезімін, жүректе қалған сағыныш-әнін жүз отыз тоғызыншы сөз биінде көрікті оймен кестелей білген.
«Жыр жаздырып махаббат дәптеріңе,
Отырғызып қоюшы ең қақ төріңе!» дей келіп: «Жылдар жүзік салыпты сау­сағыңа, Сырбаз жігіт айналып ак­теріңе» деп өмір жолында қайта кездескенге дейін арада біраз жылдар өткенін, бір кезде өзі ғашық болған қыз­дың өз бақытын тауып, өмірдегі жетіс­тігіне тілеулес екенін жырмен жеткізгенін байқаймыз.
Ақын өз өлеңдерінде оқырманмен сырласа отырып, қоғам, заман, уақыт жайлы ойларын ортаға салады
Бүгінгі жаһандық жедел даму жолына түскен заманның ала-құла тұстарын, ақын жүрегіне салмақ салатын оқиғаларды ой елегінен өткізеді
Біреулер адамға қарсы мылтық кезенеді, біреулердің сұрқы шошындырады деген ойларын алға тоса келіп: «Заман артын беріп тұр мың құбыла» деп толғайды.
Бүгінгі қазақ қоғамында ысырап­шылдыққа, аста-төк байлыққа жол беру, өзгеден қалмаймын дейтін жалған намысқа тырысушылық сияқты келеңсіз оқиғалар орын алуда
Мысалы, банктен несие алып, қарызға батып, той жасап жатқандар да аз емес
Осыны тілге тиек еткен ақын «Неменеңе жетісіп той тойладың? Ортаймағын, қазағым, ортаймағын!» деп алған несиесінің немересіне де мұра болып қалуы ықтимал екенін еске салады
Керісінше, әрбір азамат өзі мен ұрпағы білім мен ғылым жолында, рухани байлығын аттыруда биікке қол жеткізуі қажеттігін меңзейді.
Қоғамның теріс қылықтарынан, жанды жеген әрекеттерінен адам жаны безінетін кезі болады
Сондай жағдайға өз жанының дауысын білдірген ақын «Қала жақтан далаға қашып барам, Бара жатқан зымырап пойыздайын!» деп дала төсімен жылдамдығын арттырып, заулап бара жатқан пойызды, оның ішіндегі мыңдаған адамдардың жай-күйін көз алдымызға әкелгендей болады.
«Қынабынан суырған қылыштайын, Тіліп айтқан сөзіңді дұрыстайын!» деп асқақ сөзді айта білген ақын қоғам байлығын барынша иеленіп қалуға тырысатын мешкейлер туралы «Жайлы өлке ғой біздің ел жатыпішер!» дейді
Бай мен кедейге бөлінген ортада алауыздық болатыны жасырын емес.
Кейде құр босқа мақтанбалық, келешекке ой көзімен қарайық деген ұстанымды алға тартқан ақын: «Көзі көріп тұрмаса, кімге сенер, Өзі көріп өз күнін жатқан халық?» деп ой толғайды.
Қазақта адамның өмірі қысқа екені, оны мағыналы да мәнді өткізу туралы айтылған ойлар аз емес
Қамшының сабындай қысқа ғұмырда ізгі арман-тілегің орындалғанға не жетсін?! Осы ой төңірегінде тіл қатқан ақын алпыс алтыншы сөз биінде сазы мен сәні келіскен мына бір шумақты оқырман назарына ұсынған екен:
«Белесінен күмбірлеп өмір ауды,
Күніңді өлшеп сағаттай қоңыраулы!
Кемесінен жастық шақ түсіп қалып,
Елесімен қол бұлғар көңіл аулы!»
Бұл жігіт ағасы жасына жеткен, өмірдің қадір-қасиетін түсінген әрбір адамды толғандыратын шақтағы көңіл толқыны екені анық
Енді бір өлеңінде өмірді шахмат алаңы деп алған ақын «пешкі-уақыт жалмайды ферзіні де!» деген әдемі теңеу келтірген.
«Бақ пен сордың арасы – бір-ақ қадам», «Шат пен шердің арасы сынық сүйем», «Өмірімнің гүл ектім ауласына», «Мына ғасыр – ойлы ғасыр» деген секілді өрнекті ойларды да осы жыр жинағынан көреміз.
Біздің қоғамдағы кемшіліктер мен келеңсіздіктерге сын көзімен қарайтын ақын «Басырынан арылмас қоғам оңай!» деп ой түйеді
Бұл жерде басыр дегеніміз көзге ақ түсіп, көрмей қалуы екенін ескергеніміз жөн.
Автордың ішкі толқыныстары мына бір өлеңінде көрініс тапқан:
«Сеңгір-сеңгір тауларды көк тіреген,
Күндіз-түні толқындар тепкілеген!
Сел – бір, жел – бір шайса да
шөкпеуші еді,
Селдір-селдір, тау тозып кетті неден?»
Көк тіреген таулардың етегін асау толқындар шайып жататын әдемі көрініс көз алдыңа келеді
Оны ақын ерке толқындардың тепкілеп жататынына теңеген
Өлеңде келісті теңеу, терең ой болмаса, оның салмағы да жеңіл болатыны хақ
Тағы бір жыр жолдары «Көлеңкесін таулардың кім өлшеген?» деп оқырманға ой тастайды.
Биікке самғайтын ақын қиялын өлеңмен өрнектеген тұсында Төрегелді:
«Ақын болып
тумайды ол – жаратылар,
Қолтығында ақынның қанаты бар!» деген теңеуді алға тосады.
Ол Алланың нұры бізді ақын ғып жа­рат­ты деген пайым жасайды
Шамыр­қан­ған шындықты айту – ақынның парызы! Ақынның жүрек тебіреністерін мына:
«Қалғаны ма қамауда мұңлық-бақыт:
Шара таппай сұрқия сұмдыққа түк!
Арманына жете алмай тұншыға ма
Жалғанына тірліктің шындық батып?» деген осы бір шумақтан байқауға болады.
Әр ақын – бір әлем
Шалқар шабыты тасыған қаламгер өмір бойы дүниені, қоршаған ортаны зерделеумен өтетіні белгілі
Шалқып-тасып жүргенде «Мен де өтермін сыймастан қалыбына, Дүниенің жете алмай анығына!» деген ойды айтқан ақын, енді бір тұста «Тығылардай бір өксік тамағыма, Дүниенің қарасам қабағына!» деп заман мен қоғамның тыныс-тіршілігіне ойлы көзбен зер салады
Отызыншы сөз биінде ақын:
Мына жалған
бәс бермей нарқымызға,
Қалдырар ма қылаусыз қалпымызда?!
Бір ажалдан
басқаның бәрі жалған,
Біраз арман
қалады-ау артымызда!» деп осы өмірде игілікті іс тындырып кету – барша адамның арман-мұраты екенін, өкінбейтін ғұмыр сүру қажеттігін оймен өре біледі
Осы жыры «Халқымызға қалатын аманатқа!» адал болайық деген пайыммен түйінделеді.
Адамдар арасындағы күншілдік, бірін-бірі жамандау сияқты жағымсыз қылықтардың зияны көп екенін, бағы жанғалы тұрған азаматтарды етектен тартса, ел бастауға жарамай қалатыны жайлы ойларын жырмен жеткізген ақын «Жарамаса әділет жол бастауға, Ақиқат та айналар өнбес дауға!» деген тоқтам жасайды.
Ақын бір өлеңінде баланың кіршіксіз арманын ақшағалаға теңейді
Бірақ мына ала-құла дүниеде небір оқиғалардың орын алып жататынын өз жырына арқау етеді
Өмірде адамның бағы шаба ма, бабы шаба ма, өз пешенесіне жазылғанын көреді
Рухани байлықтан сусындамай, дүние дүрмегіне түсіп, ақша қуып кеткен ұрпаққа өз ойын жеткізеді
Осы орайда, «Дүниені билеген ақша ғана!», ал енді бір тұста «Ала-құла – адамзат, ақшаң – ала?» дейді.
Қазақ елінің бүгінгі жетістігі, егемендігі жайлы ойларын мына бір жыр жолдарынан көреміз: «Бұл еркіндік таң екен ататұғын! Тәуелсіздік күн емес бататұғын!»
Осы ойы «Мынау менің Отаным – өз босағам» деп басталатын өлеңінде де жалғасын тапқан.
Қазақстанның әлем алдындағы беделі, өз Отанымызда ынтымақ пен келісімде тұрып жатқан жүздеген ұлт пен ұлыстардың өкілдері қазір тәуелсіз мемлекетіміздің көк туының астына бірігіп, «бір ел – бір мақсат» жолында еңбек етуде
Бейбіт өмірдің салтанат құруына қазақ халқының достық пейілі негіз болып отырғаны сөзсіз
Осы тұрғыда Төрегелді ақын «Ділімізбен ұйыттық бір елді біз!» деген ой қосады
Қазіргідей мамыра-жай тіршілікті сақтай білудің маңыздылығы зор
«Сақта Құдай өтуден «елім-айлап», Баба жұртты көтерген бөрібайрақ!» деген ақын толғамы елдің тілегімен, ізгі ниетімен үндесіп жатыр.
Ал халқымыздың қадірі мен ұлттық қасиеті жөнінде «Тілінде тұр қазақтың қазақтығы!» деген тұжырым жасайды.
Сөзімізді түйіндей келе айтарымыз, бұл кітап қазақ әдебиетіндегі, поэзия әлеміндегі елең еткізер ерекше еңбек деп есептейміз.
Айбатыр СЕЙТАҚ,
ақын, журналист
