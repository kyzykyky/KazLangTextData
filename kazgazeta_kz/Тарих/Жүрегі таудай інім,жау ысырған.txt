Адамзат тарихындағы қанды қырғын – Ұлы Отан соғысының жеңіспен аяқталғанына жетпіс жыл болды
Уақыт-сынапта тоқтау да, дамыл да жоқ
Алайда Отанды сүйген, елі үшін күйген, жерді қорғаған, қиын да сындарлы сәттерде жанын жалау еткен – Ерлер есімі, Ерлік үлгісі ұмытылмайды! «Ер есімі – ел есінде…»деген халық қағидатының шынайы шындығы, мәнді сыры осыған келіп саяды
Кешеден бүгінге жеткен – тарих тағылымы мен таным өлшемі, адам әлемі мен мұраты, өмір-уақыт шындықтары мен ұрпақ ұлағаттарының бірі осы.
Халқымыз елдік мұрат пен ерлік шежіресіне адалдық танытып, осы жолда өмір сапарларын ерте аяқтаған ардақты азаматтарымыз бен аяулы апаларымыздың есімі мен еңбектерін құрмет тұтып, тағзым етіп келеді.Ол, әсіресе ұлт тарихының бел-белестерінен, оның ішінде 60 млн.-нан астам адамның өмірін қиған, кенеттен һәм тұтқиылдан басып-жаншып, азғындық пен озбырлық танытып, зорлық-зомбылық жасаған, зілмауыр зардабы мен жазылмас жарасын қалдырған – Ұлы Отан соғысының сұрапыл сәттерінен, бұралаң-бұлтарысы көп қиын да қилы кезеңдерінен, қанқұйлы әрекеттерінен анық-қанық көрініс береді (Екінші дүниежүзілік соғысқа-110 миллиондай адам тартылған 72 мемлекеттің жұмылуы, ал қаза тапқандар санының 65 миллион адамға жетуі(соның 27 миллионы кеңестік азаматтар) ойлантады ( «Егемен Қазақстан», 2015, 21-қаңтар)
Мұның маңызды да, мәнді тұстары да бар.
Осы орайда еске алсақ, Кеңестер Одағы атты «ортақ Отанды» қорғау ісінде ел-жерге адалдық танытып, басын қатерге тіккен, бүтін болмыс пен ерен ерлік иесі, елшіл де қоғамшыл, өжет те өршіл рух­тың өшпес өнегесін, ұлағатты үлгісін көрсеткен, Днепрден өту кезінде Лоеводағы биікке алдымен көтеріліп, ту тіккен Сәду Шәкіров еді.

Бала шақтан – 
болашаққа
Бала шақта – болашақты армандама­ған­дар сирек-ақ болар
Ата-ананың аялы ала­қанында алаңсыз өсіп-есею, келелі келешекке құштар көңілмен, ғашық жүрекпен, үміт-сеніммен қарау – кім-кімнің де асыл арманы мен өмір мұраттарының бірі емес пе?! Сәду де жастық кезеңін өзімен қатар тұрғыластары секілді қиялын шартарапқа жіберіп: ғаламның ғажайып құпияларын, аң-құстар әлемін, адамның мың-сан иірімдерін танып-білгісі келді
Ауыл-ауылды аралап, көше кезіп, асық ойнап, доп та қуды
Жалаңаяқ, жалаңбас «Сабау қамшы, шыбықты ат қып мініп» (Кенен), «Қарағайдан садақ будырып» (Қазтуған) ойнап, өзара жарысқан, әлденеге таласқан, білім мен білек күшін сынаған, алысқан-күрескен күндері де көп болды
Сәду осы кезде-ақ батыл, бірбеткей әрі өжет те өршіл болып өсіп-есейіп келе жатқан-ды.
Тегінде, өмір-уақыт бір орнында тұрмайды
Өмір-тұрмыс салқыны, тарих-тағдыр талқысы да көңілді күпті етіп, жүрекке салмақ салған-ды
Кенеттен…Тұтқиылдан…Ту сыртымыздан…
Төрткүл дүниені тінтіретіп, аспан асты, жер үстін дүрліктіріп, алыс-жақынды, үлкен-кішіні, тіпті тіршілік атаулыны жойқын күш, қырғын кесепаттарымен басып-жаншыған – Ұлы Отан соғысы басталған-ды.
Ерліктің аты – ерлік
Ерліктің үлкен-кішісі жоқ
Нағыз ерлік: ұлт мүддесіне, халықтың бақытына, келелі келешегіне негізделсе – баянды, ғұмырлы, нұрлы болмақ…
Арғы-бергі тарихта, әсіресе Ұлы Отан соғысының даңқты беттерінен қазақстандықтардың ерлік шежіресі айқын аңғарылады.Қазақстан Ұлы Отан соғысына КСРО-ның құрамдас бөлігі ретінде қатысты.Осы тұста: «…майданға бір миллион екі жүз мың адам, соның ішінде 5183 әйел мен қыз аттандырды.Жеті жүз мың адам еңбек армиясы мен арнаулы құрылыс бөлімдеріне шақырылды.Әскери оқу орындарына 42 мың қазақстандық жастар жіберілді.Республика аумағында жұмыс істейтін 27 әскери оқу орнын 16 мың офицер бітіріп шықты.Мұның сыртында майдандағы қауырт жағдайларға байланысты 10, 5 мың курсант сержант шенімен, 10 мың адам қатардағы жауынгер ретінде алдыңғы шепке аттандырылды» (Қазіргі Қазақстан тарихы.Оқулық
– Алматы: Раритет, 2010
94-бет).
Қазақстандықтардың жауынгерлік даңқы, бейбітшілік пен бостандықты сақ­тау жолындағы жанқиярлық батылдығы, қасиетті де қастерлі мақсат-мұраттары – Мәскеу мен Сталинград түбіндегі шайқаста, Днепр мен Курск иінінде, Балтық бойында, Белоруссия мен Украи­наны, Минск мен Одесса, Севастополь мен Саарема аралын, сондай-ақ Еуропа елдерін (Бельгия, Франция, Ита­лия, т.т.) азат етуде, соғыстың соңғы оша­ғы – Жапонияның Қарулы Күштерін тал­қандау ісінде кеңінен көрінді.
Ұлы Ерлік шежіресін адами болмысымен, адамгершілік мұраттарымен, елдік қасиетімен, қайсар да қаһарман тұлғасымен толықтыра түскендердің бірі – Кеңес Одағының Батыры Сәду Шәкіров еді (1922-1977 ж.ж.).
С
Шәкіровтің өмірбаян беттеріне назар аударсақ, Әулие Ата уезі, Ойық ауылы, «Кеңес» колхозында қарапайым еңбек­ші-шаруа отбасында дүниеге келген (1922, 21-қазан).
Әкесі Шәкір Таутыбиев, анасы – Әнипа Бимұратова қарапайым өмір сүрді
Колхоз мүшелері болды.Еңбектері еленіп, көп құрметіне бөленді.
С
Шәкіров Қызыл Армия қатарына – 1942 жылдың ақпан айында алынып, содан 1946 жылдың маусым айында елге оралады
Алғашында, Чита облысы – Забайкалье әскери округіндегі №64 Мангут шекарашылар отрядында – қатардағы шекарашы (1942, II-ХI), Орталық майданда – Забайкаль дивизиясындағы №106 полкте солдат (1942-XI-1943-X), 2 – Прибалтика майданындағы Химиядан Қорғау батальонында солдат-химик (1943-Х-1945-IV), Ленинградтағы Ленин орденді училищеде курсант (1945-IV, 1946-VI), Талас ауданының «Ақкөл» селосында колхозшы (1946-VI-1947-III) болып еңбек етеді.Адал еңбек – абырой биігіне көтерді.
С.Шәкіров елге оралған соң әр алуан қызметтер атқарды
Алғашқыда «Ақ өзек» ауылдық кеңесінде – атқару комитетінің төрағасы, аудандық әлеуметтік қорғау бөлімінің меңгерушісі болды
Екі жылдық партия мектебін бітірді
Содан кейін Талас аудандық атқару комитетінде – орынбасар, ауылшаруашылық бөлімінде-нұсқаушы қызметтерін абыроймен атқарды
Адами әлемінен-адалдық пен еңбекқорлық кеңінен көрінеді.
С.Шәкіров – Кеңес Одағының Батыры, Ленин ордені мен «Алтын Жұлдыз» медалінің иегері…
Балалық базары тарқамаған, бал дәуреннің қызығына тоймаған, қызық күндері көп, қимас сәттері мол жастық шақты – «Отан қорғау» ұраны қас-қағым мезетте үзіп-ақ жіберген-ді
1942 жылдың 3-ақпанында Қызыл Армия қатарына шақырылды
Сол жылы араға бірер күн салып, 15-ақпанда неміс-фашист басқыншыларына қарсы Украинаны қорғауға қатысты
Жасынан батыл болып өскен Сәду жау әскерлерінің өктем, озбыр әрекеттеріне ақыл-парасатымен, қимыл-қозғалыстарымен, күш-қуат, қажырымен де қиян-кескі ұрыстарға, шешуші шайқастарға алғашқылардың бірі болып қатысып, ата-бабаларының ерлік шежіресін ел қорғау ісімен, ерекше тапсырмаларды бұлжытпай орындау арқылы үлкен үлес қосты
Әсіресе, 106-Забайкалье атқыштар дивизиясының 188-Аргунск атқыштар полкінің бірінші батальонындағы І-ротаның қатарындағы сарбазы ретінде көпұлтты жауынгерлермен бірге майдандағы қиян-кескі ұрыстардың бел ортасында болды
Көп­теген шешуші шайқастарға қатысып, ерекше тапсырмаларды орындау жолында ба­тылдық танытып, намысын өршіл рухымен асқақтатып, ел-жерге, елдік-ерлік салтқа адалдығын, халқына – қалқан, қорған бола алатындығын алдыңғылардың бірі болып көрсетті.
С.Шәкіровтің Отан қорғау жолындағы ерен ерліктерінің бірі 1943 жылдың қазан айының басында Гомель облысына қарасты Лоево қаласы маңында болған еді
Сәду мұнда ел қорғаудың, халқын шынайы сүйіп, жан-тәнімен берілгендіктің айрықша үлгі-өнегесін көрсетті
«Майданда жауды жеңбесем, Қызық дәурен сүрмеймін!» деген (Қожаберген жырау) мұратына жетті
Қанды қырғынды, сұрапыл соғысты бастаған неміс-фашистермен бетпе-бет келіп, қарудың да, білектің де күшімен қарсы тұрды
Отан деп соққан жүрегі, ел-жерге шын берілгендігі қайратына күш қосты, жігерін жани түсті
Ұлт мұраты жолында жанын жалау, намысын серік етті
Батырлық пен қайраттылықтың, елдік пен ерліктің үлгісін паш етті
Ел-жерге құрметі мен тағзымын – батыл да өжет, өршіл рухымен дәлелдеді
Ерен ерлігі, өршіл рухы-туған жермен тамырлас еді
Ол, әсіресе «Украинада болған шайқаста, Днепрден өту кезінде асқан ерлік пен батырлық көрсетті» (Тараз
Энциклопедия
– Алматы: Қазақ энциклопедия­сы, 2003
547-бет)
Бұдан басқа «Кеңес Одағының Қазақстандық Батырлары» деген анықтамалық кітапта С.Шәкіровтің ел қорғау ісіндегі, майдан даласындағы қалың көпке үлгі-ғибраттық маңызы мол ерен ерліктерінің бірі былай берілген: «1943 жылғы 15-қазан
Түн
Десантшылар қайықтар мен салдарға барып отырды
Соңғы бұйрық берілгеннен соң, өзеннен өту басталды
Солардың бірінде қатардағы жауынгер Сәду Шәкіров болды
Жағалауға жетуге шамасы 40 метрдей-ақ қалған кезде, біздің ерлерді гитлершілер көріп қойып, қарудың барлық түрінен оқ жаудырды
Аранын ашқан ажал жауынгерлерді саптан жұлып әкетіп жатты
Снарядтардың бірі Сәду отырған салға сарт ете қалды
Көкке шапшыған су жауынгерлердің үстін жауып кетті
Салдың быт-шыты шықты
Мұздай су ішінде жауынгерлер жүзіп, ілгері қарай ұмтыла берді
Сәду Шәкіров сүңгіп кетті де, қалқып жүрген бір бөренеге жабысып, оң жағалауға қарай жылжыды
Тағы да бірнеше рет ұмтылып еді, аяғы қайраңға тиді
Днепрдің оң жағалауына алдымен жеткендердің бірі – Сәду еді
Сол жақ жағалауда өзіне командир берген қызыл жалау мен гранатын қолына алып, ол дұшпанның траншеясына тұра ұмтылды
Ержүрек солдат бірнеше рет гранат лақтырып, гитлершілерді траншеясынан қашуға мәжбүр етті…
Командирдің тапсырмасымен Сәду Шәкіров Днепрден үш рет өтіп, пулеметшілер мен байланысшыларды оң жағалауға апарып түсірді
Ерен ерлік те көрсетті…
1943 жылғы 16-қазан күні таңертең біздің жауынгерлеріміз Лоевоның оңтүстік-батыс жағындағы 138,6 – биік­тікті басып алуға шабуыл жасады
Шәкіров гитлершілердің бесеуін жайратып салып, биіктікке алдымен жетті де, оның төбесіне алқызыл туды қадады» (А
1969, 388-бет).
Бұл — тұтқиылдан қайғы-қасірет бұлтын төндіріп, қанды қырғынға бастаған неміс-фашистеріне қарсы бағытталған шешуші шайқас қана емес, сонымен бірге жауынгерлерді ел қорғауға, ерлікке бастаған маңызды қадам әрі жеңісті жақындатқан, болашаққа үміт артқан да сәулелі сәттер болатын
Ел қорғау ісін ерлік шежіресімен жалғастырған, адами мұрат пен өршіл рухтың өнегесін көрсеткен, атамекен аманатын адал атқарған С.Шәкіровке осы жолы Кеңес Одағының Батыры атағы берілген еді (1943, 30-қазан).
Сөйтіп, 18 жасында армия қатарына шақырылып, Ұлы Отан соғысында қиян-кескі ұрыстың бел ортасында болған, әсіресе, Беларусь майданында, Днепр жағалауындағы шешуші шайқастарда гитлершілердің озбыр да опасыз әрекеттеріне батыл да ерлікке толы қимылдарымен қарсы тұра білген, елдік мұрат пен ұлттық қасиетті, өршіл рухты асқақтатқан С.Шәкіровке 20 жасында КСРО Жоғарғы Кеңесі Төралқасының 1943 жылғы 30-қазанындағы Жарлығымен Кеңес Одағының Батыры атағы берілді.

С.Шәкіровтің Ұлы Отан соғысындағы батыл әрекеттері мен ерлікке толы шежіре-сырлары – «Кеңес Одағының Қа­зақстандық Батырлары» атты анық­та­малық кітапта, Беларусь энциклопедиясында, кеңестік кезеңдегі көптеген басылым беттерінен (арнаулы әдебиеттерден)кең орын алды
Басылым беттеріндегі басты тақырып-мазмұннан: С.Шәкіровтің майдандағы ерлік-қимылдары, жақын-жуыққа, дос-жол­дас­қа адалдығы мен мейірімі, қамқор­лықтары кеңінен көрініс тапқан.
Ең бастысы, оның адамдық әлемі, әділеттілік тұрғысындағы көзқарастары, дос-жолдасқа, жақын-жуыққа көмек, қамқорлықтары, ел-жерге адалдығы, дұшпанға қатал, мейірімсіздігі барынша айқын аңғарылады.
Біз мұның қайсыбір тұстарына академик Қ.И.Сәтбаевтың құттықтау хатынан да жауап табамыз:
Құрметті Сәду жолдас!
Қазақ халқы сіздің Днепр өзенінен ерлікпен өтіп, сол өзеннің сол жағасында күшті плацдарм құрудағы патриоттық іс-әрекеттеріңізді естіп, көл-көсір қуанышқа кенелді.
Біз Сізді және қазақ халқының басқа да айбарлы, даңқты ұлдарын батырлығы үшін алған лайықты атақ-дәрежелерін мақтан етеміз
Қазақстанның ғалымдары мен зиялы өкілдері майданға керекті республикамыздағы табиғи ресурстарды игеруге барлық күш-жігерлерін арнап келеді
Қазақтан – қазіргі кезеңде Одақтың майданға жіберілетін металл, жанар-жағар май, қару-жарақ, дәрі-дәрмек, азық-түлік, т.т
маңызды базаларының бірі
Қазақстанның тылдағы жұмысшыларының үлкен де ерлікке толы еңбектерінде әкелеріміз бен аналарымыздың, қазақ ғалымдарының үлкен үлестері бар
Ғалымдар мен зиялы жұртшылық өкілдері Сіздің майдандағы ерліктеріңізден қуат-күш алып, Қазақстанның барлық материалдық және идеологиялық ресурстарын зерттеуде өздерінің қажыр-қайратын жұмсап, біздің республикамызды қару-жарақ пен оқ-дәрінің сарқылмайтын арсеналын және майданға қажетті азық-түліктің мол қорын жасауда.
Құрметті Сәду, Сізден өтінерім: біз­дің ыстық құттықтауымызды қабыл­дап, өзіңіздің барлық достарыңызға ағайындық-туысқандық сәлем жол­даңыз
Сізге денсаулық, келешекте де жауын­герлік ерліктер тілейміз
Фашистік жауыздарды біздің қасиетті жерімізден тазалап, мәңгіге қуыңыз!
Неміс оккупанттарына өлім!
КСРО Ғылым академиясы Қазақ
филиалы Президиумының
төрағасы, КСРО ҒА-ның мүше-
корреспонденті Қ.И.Сәтбаев.
1943, 28-желтоқсан».
Қ.Сәтбаев хаты — С.Шәкіровке, оның майдан даласындағы ерлік істеріне арналғанымен ел-жерді қорғау идеясы, патриоттық бағыттағы ұлы мұраттар кең көлемде сөз етіледі
Хат авторы сол арқылы Қазақстан халқын, ел-жер қадірін, ғалымдары мен зиялы жұртшылық өкілдерінің Отан алдындағы асыл арман-мұраттарын, болашақ бағдарын да байыпты сөз етеді
Ерлікті үлгі, ұран етеді
Адамдық парыз-қарыз назарға алынады.
Біздіңше, Қ.Сәтбаев хаты — аға ұрпақ өкілдерінің ерлік мұраттарын үлгі-өнеге етеді
Кейінгі буынды – Отан қорғауға, ел-жерге адал болуға үндейді
Елдік мұрат, халықтық қасиет ғибрат етіледі.Ұлттық рухты ту етеді.
Ғалым ғибраты, өмір-уақыт шын­дығы, хат тағылымы осы.
С.Шәкіровтің елімізде Ерліктің алауы, Жеңістің жалауы желбірегеннен кейін араға бір жыл салып – 1946 жылы туған жеріне жолы түсті
Ол елге оралысымен: – «Батырмын, еңбегім сіңді!» деп қол қусырып отырмады
Ауыл-елдің жүдеу, жұпыны тірлігін көзімен көріп, колхоз жұмысына білек сыбана кірісіп кетті
Соғыстан кейінгі қиюы қашқан ауыл-елдің еңсесін еңбек арқылы, қоғамға қызмет ету жолымен көтеруді ойлаған ол аз уақыт ішінде сөзі мен ісінде бірлігі бар білікті басшыға, халқының қалаулы азаматына айналды
Көп ұзамай аудандық кеңестің төрағасы міндетін атқарды, партия мектебінің тыңдаушысы болды
Қазақ педагогика институтын сырттай оқып бітіреді.
Қысқасы, С.Шәкіров мағыналы өмірін, ақыл-парасатын, тәжірибе тәлімін туған халқына қызмет етуге арнады
Өмірінің соңғы сәттеріне дейін Шу ауданының «Дружба» кеңшарының партия ұжымын басқарып, ауыл шаруашылығы жұмысын дұрыс жолға қойды
Елшіл, көпшіл һәм қоғамшыл қасиеттерімен қалың көпшіліктің құрметіне бөленді
«Әділ іс-ағын судың арнасындай, Әділ сөз-болат семсер алмасындай» (Омар Шораяқов) екенін басты ұстаным етті
Қысқасы, туған жерді түлетіп, оған адал еңбегімен тер төкті.Білікті басшы, мейірімі мол қамқоршы болды.Іскер де ұйымдастырушылық қабілеттерімен қалың көпке үлгі-өнеге көрсетті.Нәтижесінде, абырой биігіне көтеріліп, еңбектің көрігін қыздырды.
С.Шәкіровтің ел алдындағы адал еңбегі еленіп, «Еңбек Қызыл Ту», «Құрмет белгісі» ордендерімен, көптеген мерекелік медальдармен марапатталды
Батыр туып-өскен бұрынғы аудан орталығы – Ақкөлде, Кеңес кеңшарында – мектептерге, көшеге, бұрынғы Жданов атындағы кеңшарға – С.Шәкіров есімі берілді
Батыр атында спорттық турнирлер өтіп келеді.
Батырдың ақ-адал жары — Үмітжан Маманқызы он бала тәрбиелеп өсірді
Ұлын – ұяға, қызын – қияға қондырды.Ардақты ана атанды
Ауыл-аймаққа, отбасына қадірлі болды.Бірер жыл бұрын дүниеден өтті (2007).
Батырдың балалары (екеуі өмірден өтті) Алмашай, Әлжан, Мағрифат (Мағаш), Мархамат (Мархан), Шарапат, Рахат, Асхат, Мамат, Жеңіс, Думан орта мектепті бітіріп, жоғары білім алды
Үй-жайлары бар
Еңбек етеді…
Ұрпақтың ұлағаты
Ұлы Отан соғысының Батыры Сәду Шәкіров ел-жерге танымал тұлға болумен бірге, отбасында да беделді, көпшіл, сыйлы болды.Ұл-қыздарына дұрыс тәлім-тәрбие беріп, оқытты.
С.Шәкіровтің үлкен қызы — Ал­ма­шай­дың (қазір Алматы қаласында тұрады, ұстаз) әкесі туралы айтары көп-ақ:
– Кім-кімге де әке-шешесі қымбат қой
Ал ел қорғаған, туған жерге аман оралған Батырдың баласы болсаң ше?
Әкемнің еңбекқорлығы, қарапайым да қамқорлыққа толы қасиеттері, жан жылуы мол кең жүрегі жадымда мықтап ұялап қалыпты…
Еңбек десе ішкен асын жерге қоятын
Ерте кетіп, кеш келетін
Бос уақыты өте аз болатын
Анамыз, бауыр­ларымыз болып әкеміздің жұмыстан келуін күтетінбіз
Алдымыз ұйықтап, ерте кеткенін байқамай қалушы едік.
Әкеміздің еңбекке, өмірге құштарлығы бір төбе де, балаларына бауырмалдығы тіптен алабөтен еді
Ертегі тыңдатып, еңбек етуге, кітап оқуға, өнер мен ұлттық ойындарға көзқарасы, үйретуі ерекше қабілеті, қасиеттері дер едім
Бос уақыты аз, еңбекқор һәм қарапайым еді.
Өзі де ән айтып, күй шертетін
Музыка тыңдағанды ұнататын
­Радиодан «Шалқар» бағдарламасын тез ­тауып, көбінде соны тыңдайтын
Әлі есімде, әсіресе халық әндері («Аққұм», «Ақбақай», «Назқоңыр», «Қызыл бидай», «Келіншек»)мен сазгерлердің (Абай, Біржан, Жаяу Мұса, Естай, т.б.) ән-өлеңдерін көп тыңдайтын, өзі де ара-тұра домбырамен қосылып айтушы еді
Сонымен бірге ұлттық ойындар: «Атқұма», «Алақан соқпақ», «Ақ серек, көк серек», «Қара құлақ», «Шалыс кү­рес», «Ұшты-ұшты», «Теке тірес», т.т
жиі ойнайтынбыз
Сөйтіп, еңбекке, өнерге, ойынға үйретіп те біліктілікке, тәлім-тәрбиеге, дәстүр-салтқа адал болып, өсудің алғышарттарын отбасынан, әкемізден көрген едік
Дәстүр-дінге адал-тын
Мұның тағылымы зор болды.
Бұдан жаман болмадық, әрине
Бауырларымның бәрі де оқу-білім алумен бірге, ақыл-парасаттары жоғары, тәртіпті-тәрбиелі, еңбекке, өнерге бейім болып өсті
Кеше-бүгін байланысын, сабақтастық сырын түсінді.
Осындайда еске түседі, Абай айтқан асыл ойлар:
Ата-анаға көз қуаныш—
Алдына алған еркесі.
Көкірегіне көп жұбаныш,
Гүлденіп ой өлкесі…
Сүйер ұлың болса, сен сүй,
Сүйінерге жарар ол.
Немесе М.Әуезовтің «Әнге әуес, күйге құмар бала жаны сұлу, өмірге ғашық болып өседі» деген қағидалы көзқарас, тәжірибелері кім-кімге де ой салу керек-ақ… Дәстүр-дін, тәлім-тәрбие арналарының да берері көп-ақ.
Меніңше, әкеге перзенттік парызың мен қарызың – мәңгілік аңсар… құрмет пен тағзым… сырлы сағыныш…
Батырдың қарындасы Төлеуқыз Жартыбаева кезінде төмендегіше сыр толғаған-ды:
– Сәду ағам жасынан зерек, өжет еді
Еңбек етуді, халыққа қызмет көрсетуді басты мұратым деп түсінетін
Оның бұл белгі-қасиеттері майданнан оралғаннан кейін де бар қырынан жарқырай көрінді
Қалың көппен берік байланысы да бойындағы адалдығынан, еңбексүйгіштігінен танылатын еді
Адал еңбек оны есейтті
Халқына қызмет ету басты мұраты болды
Бақыт, қуанышты да еңбектен, туған халқынан көрді.Абыройға бөленіп, даңқ тұғырына көтерілді
Ол ел жадында осылай қалды.
Батырдың інісі Айтбек айтқан-ды:
– Ағам көптің адамы еді ғой
Еңбегі мен ерлігінен тыс әзіл әңгімелері ел ішінде әлі жүр
Үлкен-кішіге де тым қамқор болатын-ды
Өзінің он баласы бола тұра алыс-жақын туыстың ұл-қыздарын да бауырына басып, жүрек жылуын арнады
Туған жерге адал еңбек етудің үлгісін де басшылық, ұйымдастырушылық, қарапайым қасиеттерімен көрсетті.
Батырлық үлгі-өнегесін, жақсылыққа толы жайсаң бейнесі мен одан тараған жылу нұрын әлі де сезініп келеміз
Батырдың елі, ұрпағы бұл күнде өскен, есейген
Бүгінгі ұрпақ – батырға құрметін еселі еңбектермен, ел-жерге берілген шынайы сүйіспеншілік, сыйластықтарымен асқақтатып келеді.
Әдетте, батырдың болмысын: асылдың тұяғы, тау тұлғалы, сұңғақ бойлы, жауырынды һәм иықты, сом алтынның сынығы санаймыз
Жауырыны жерге тимейтін, отқа күймейтін, суға батпайтын жан көретініміз де анық қой!
Шын мәнінде, Сәду мығым денелі, орта бойлы, қара торының тартымдысы-тын
Байыпты да байсалды, күліп сөйлейтін
Жүзі жарқын, жаны жомарт, көңілі асқақ, шыншыл әрі шырайлы тұғын
Барынша қарапайым да көпшіл, қоғамшыл әрі елшіл, еңбекқор һәм жайсаң жан еді.
Балалық бал дәуреннің ұмытыл­мастай қызық, қимас сәттері көп қой
Жас кезімізде –Талас өзенінен өтіп, Шу өңіріне әке-шешемізбен бірге жиі баратынбыз
Мұнда, негізінен мал шаруашылығы, суармалы егіншілік дұрыс жолға қойылған
Жазық дала, таулы-қыратты өлке көркем көрі­ністерімен көңілді баурайды
Дала ди­да­рынан – жер бедері, аң-құстар әлемі, өсімдіктер дүниесі, жазықтар мен тау құбылысы, тақыр мен сортаң тұстар назар аудартады
Әсіресе, бетеге, жусан, күйреуік, көде, қамыс, изен, селеу, ши, теріскен, т.с.с
әр алуан түрі кездесіп, жайнап-жайқалып қаулап өсетін
Нағашыларымыз қуана қарсы алып, емен-жарқын көңіл танытады
Ауылдан ұзап, егін алқаптарын аралаймыз
Сайын даланың сағым құшағына оранған, кемпірқосақтың түрлі түске боянған сәулелі, салтанатты сәттерін қызықтаймыз… Шудың қауын-қарбызы қандай еді?! Жеміс-жидегі, көкөнісі ше?! Көз де, қарын да тоймайды… Дала дидары, тау құбылысы ше?! Көктем мен күздегі егіс алқаптары, Шу бойының қайталанбас көріністері, жаздыгүнгі жайнап-жайқалған бау-бақша, көкорай шақ, бұлақ сылдыры… бәрі есте…
Сондай сәттерде Сәду аға әңгіме тиегін ағытатын
Әзіл-әңгімеге, сөзге шебер-тін
Ойы жүйрік, қиялы бай болатын
Алматыға, оқуға кеттім деп «Жетісу» қонақүйін «уақытша мекен» еткенін, таңертең шақырған такси кешке дейін қаңтарылып тұратынын, буфетке шайға барып, сонда түн ауғанша әңгіме айтып отырып қалатынын қызықты, әсерлі айтатын-ды.
Ақтамберді жыраудан жеткен:
…Атты мінсең зорды мін,
Биік біткен теректей.
Қару алсаң мылтық ал
Қарның ашса тамағың,
Жаяу жүрсең таяғың,
Бір күніңе керектей, – деп дәуір дидарын, қоғамдық құбылыстарды, өмір өрнектерін ойлы қалыпта жеткізетін.Орайлы тұста: ерте тұрып, жаяу жүріп, жаттығу жасау – өмір өлшемі саналса, атқа мініп, көкпар тарту, асық атып, доп тебу– ақыл-парасат негізі, қалыптасу кезеңі, өсіп-есеюдің кепілі, дене еңбегінің бірден-бір дамуы мен жетілуінің қайнар көзі, – дейтін.
Батырдың биік тұлғасын танытатын, адами әлемін асқақтата түсетін ел әңгімелері, естелік жазбалары, дерек көздері, сыр-сұхбаттар көп-ақ.
Қаратау қаласының тұрғыны, ұстаз-қаламгер Битама Мырзамбетұлының «Ғұмыр-дария» атты роман-эссесінің қолжазбасымен танысқанымызда Батыр атағын алып, елге бірер уақытқа демалысқа келген Сәдудің ауызекі әңгімеге шебер де шешен, ән-әуенге, өлеңге жақындығы кеңінен көрініс береді
Әсіресе, елдегі танымал ақындар Төреқожа мен Бәтиманың айтысы үстінен шығып, өзара сөз жарыстырған тұстарда Сәдудің де өлең-өнерден алыс еместігі танылар еді.
Батырды көрген Төреқожа:
Бастадым бісміллә деп сөздің басын,
Ұйытып туған елдің кәрі-жасын.
Сондай ұлы тойда бас қосқанда,
Сезімі тыңдағанның жалындасын.
Бұлбұлым,
Мың күніме татиды,
Ән-думанды бір күнім.
Арнайын алғы сөзді батырыма,
Барыстай жауға тиген атырыла.
Сақалын бір-біріне байластырып,
Басыпты тоқсан пәшіс тақымына.
Атағың құтты болсын батыр інім,
Той болып құрметіне жатыр інім.
От кешу, Ұлы жолдан келіп қалдың,
Бастап бер бұл айтыстың басын інім.
Келесбай арғы атаң ел қорғаны,
Сен соның ұрпағысың жанған бағы.
Ер-жігіт сегіз қырлы деген сөз бар,
Ашып көр бір қырыңды қалқам кәні, – дегенде, Сәду өз кезегінде:
Айтушы ем мен де өлеңді қиыстырып,
Бір сөзге тоқсан тілек сыйыстырып.
Бастайын бұл айтысты ақын аға,
Ізетпен төсіңе-төс тиістіріп.
Басынан Аққошқардың басы бағым,
Өзің де «Құлагердей» ағыласың.
Ақынның ақиығы Төреқожа,
Ініңді ертең әлі-ақ сағынасың!
Жалғаңыз ендігісін Төке өзің,
Шабытың шалқитұғын келді кезің.
Таранып тотықұстай Бәтима отыр,
Арналсын сол сұлуға айтар сөзің, –
деп жауап қосады
Одан ары Төреқожа:
Айналдым сөзіңнен де, даусыңнан,
Жүрегі таудай інім, жау ысырған.
Айбарлы келбетінде өжеттік бар,
Дұшпанның сондықтан да сағы сынған.
Бері кел батыр інім, айналайын,
Иіскеп маңдайыңнан жайланайын.
Аман бол, қайда жүрсең батыр інім,
Алладан тілеуқорың мен болайын! –
деп ойлы да ғибратты түйін жасайды (Қолжазба, 83-85 бет).
Ақиқатында, елге құрмет – батырға тағзым
Бүгінгі ұрпақ – өткен өмірге, тарихқа тағзым ету арқылы келелі келешекке үмітпен қадам басады.
Өркениет өрісі, зайырлы қоғам мұраты, өнегелі ұрпақ: Ер есімі – ел есінде болатынын назардан тыс қалдырмаған.
Асылы, елдік пен ерлік – егіз ұғым, бүтін болмыстың бедері
Мұның өзі ұлт мақтанышы, білім-ғылым ісінің көрнекті корифейі А.Байтұрсынұлы айтқанындай: «…Сөздің ең ұлысы, ең сипаттысы – тарих»екені анық.Осы реттен келгенде, сөз жоқ Батыр Баукең – Бауыржан Момышұлыдан жеткен: «Отаның үшін отқа түс – күймейсің!» деген даналық мәйегінде өмірдің өз шындығы мен уақыт бедері бары байқалады.Бұдан шығатын түйін: «Ерлік – елге мұра, ұрпаққа – ұран!», «Жеңіске құрмет – ұрпаққа ұлағат!»…
Азаттық пен бостандықты – мұрат еткен, Отанға – жеңіс, салтанат сыйлаған Ерлер есімі мен еңбегіне мәңгілік ескерткіш қойып, басты назарда ұстау – ұлттық ерекшелігіміз, мерейлі міндет һәм кәделі де сауапты іс.
Ендеше, ел қорғаған — даңқты ерлерге, туған жердің тұғырлы тұлғасына құрмет көрсету, тағзым ету бүгін мен болашақтың басты борышы.
Сәду Шәкіровтің елдік пен ерлік ісінің үлгі-өнегелік қырлары осында.
Рақымжан ТҰРЫСБЕК, 
 филология ғылымының докторы, 
профессор
