Бүгінде жол-көлік қатынасында халықтың 67 пайызы жер асты метросын пайдаланады екен
Ол бүгінде көркемдігі, тазалығы және қауіпсіздігі жағынан өте тиімді құралға айналған.
Жалпы, әлемдегі метролардың тарихы әртүрлі
Бірақ, олардың дамуы мен басталу процесі түрлі жолдармен өткен
Алматы метросының да тарихи даму жолдарында түрлі кедергілер кездескен
Бізге белгілісі – оның бүгінгі келбеті.
Жақында Алматы метросының тұңғыш бас инженері болып қызмет атқарған және оның алғашқы сызбасын Мәскеуге апарып, түрлі ведомстволар мен жоспарлау институттарында қорғаған азаматпен әңгімелесудің сәті түскен еді
Өзін Өмірбай Смағұлов деп таныстырған ардагерді әңгімеге тартқанымызда, Алматы метросы туралы біз білмейтін тосын сырлар көп болып шықты.
– Өмірбай Алтынбекұлы, істің мәні – оның жартысы ғана
Маңыздысы – істің қалай басталуы мен бітуінде
Алматы метросы қалай басталып еді?
– Метро – еліміздің даму көк­жие­­гінің айшықты белгісі, Тәуелсіз­ді­гіміздің дербес тарихи дәлелі
Алматы метросы – әлемдік сапа бел­гісі стандарттарына сәйкес салынып, жабдықталған бірегей туынды
Сондықтан еліміз Тәуелсіздігінің 25 жылдық тарихында біздің бәріміз қуана еске алатын, сүйсіне сөз ететін жарқын беттер, маңызды мезеттер орасан зор болса керек.
Енді әңгімемізді дүниежүзіндегі метролардың даму тарихына бұрсақ деймін
Әлемде күн өткен сайын қалалық тұрғындардың саны артып келеді және олар қалалық өмір сүру ырғағына ілесуде
Бұл – оңды құбылыс
Мұны мен «уақыт құндылығын бағалау» деп білемін
Қала халқы уақыт маңыздылығын түсінеді, сондықтан олар әр күнгі шаруаларын уақыт өлшеміне бағындыруға тырысады
Бұл тәртіп дамыған Батыс елдеріне тән болып келеді
Ал дамушы Азия, Африка мемлекеттерінде адамдар уақыт өлшеміне аса мән бермейді
Кездесуге кешігіп барады, шақыруға ел қайтар кезде көрініс береді
Өйткені оларда техника-технология дамымаған.
Жалпы, индустриализация, урбанизация және уақыт маңыздылығын түсіну – бір-бірімен тығыз байланыс­ты
Әлемдік метролардың даму тарихы да осыдан бастау алады
Енді, Алматы метросының тарихына келейік
Мен сол кезде Алматы қалалық атқару комитетінің Метрострой құрылыс өндірістік базасы дирекциясының бас инженері болып қызмет істейтінмін
Дирекция 1980 жылғы 4 тамыздағы КСРО Министрлер кеңесінің №1537 «1981-1983 жылдары Алматы қаласында метро құрылысын жобалап, құрылысын бастау туралы» өкіміне байланысты құрылған болатын
Өкімге сол тұстағы КСРО Министрлер кеңесінің төрағасы А.Н.Косыгин қол қойған еді.
Өздеріңізге белгілі, қаржы-қара­жат­тың тапшылығынан Алматы метросы ұзақ уақыт тоқтап қалды
1984 жылы СОКП Орталық Комитетінің саяси бюросы Алматы мен Рига қалаларында метро құрылысын жүргізу туралы шешім қабылдады.
Алматы метросының алғашқы сызба-жобасы 1981 жылы үш жүйе бойынша дайындалып, оның жалпы ұзындығы 40 шақырымды құрады
Тапсырыс беруші – КСРО Темір жол министрлігі болып бекітілді
Оның техникалық құжаттамасын Мәскеудің «Метрогипротранс» жобалау институты жасады
Оларға қазақстандық бес ғылыми-зерттеу институты көмек қолын созды
Себебі, Алматы сейсмикалық қаупі зор таулы аумаққа жататындықтан оның жер қыртысы да өзге қалалардан өзгеше еді
Сондықтан, қазақстандық инженерлерсіз оны жүзеге асыру мүмкін емес болатын
Оның үстіне Алматыға таяу орналасқан елді мекендер көп
Ондай конгломераттар мегаполиспен интеграцияланып жатуы тиіс
Міне, осылардың бәрі метроны жобалау кезінде ескерілуі тиіс болды.
Алғашқы жобада метро желісін жүргізу үшін сол кездегі Мир (қазіргі Желтоқсан), Коммунистический (қазіргі Абылай хан даңғылы) және Фурманов көшелері қарастырылды
Мәскеуден келген мамандар зерттей келе, алғашқы екі көшені алып тас­тап, Фурманов көшесін қалдырды
Бұл жерде жобалаушылар халықтың жүріп-тұруы мен әлеуметтік-мәдени нысандардың көп шоғырланғанын да ескерген сияқты.
Орталық билік орындары қаржы тап­шылығын алға тартып, оның үстіне ереже бойынша 1 млн
халқы бар қала­ларда ғана метро жүргізуге болады деп ұзақ уақыт құрылысты тоқтатып таста­ған да кездер болды
Не керек, содан об­лысқа қарайтын елді мекендерді қалаға қосып алу саясаты жүргізілді
Алматы метросының тарихы, міне, осылай басталған.
1984-1986 жылдары бірнеше рет Мәскеуге барып, тиісті Одақтық ми­нистрліктердің табалдырығын тоздыруға тура келген
Айлап Қазақстан өкілдігінде болып, ең соңында тиісті министрліктер мен ведомстволардың 12 мөрін бастырып, Алматы метросының салынуына рұқсат алып келген күндер әлі есімнен кетпек емес
Әрине, оған оңайлықпен қол жете қойған жоқ
Мәскеуге соңғы баруымның жолы оңынан болды
Ұмытпасам, ол 1986 жыл­дың жазы болатын
Біз тұрақтаған Қазақ­стан өкілдігіне сол тұста Қазақстан Компартиясы Орталық Комитетінің хатшысы Нұрсұлтан Назарбаевтың келуі мәселеміздің оңтайлы шешілуіне ықпал етті
Нұрекең біздің мәселемізбен жан-жақты таныса келіп, оның кімдерге қатыстылығын сұрады
Барлық құжаттар менде болатын
Байыппен таныстыра келе метроқұрылысының барлық шешімі тапсырыс беруші мекеме – Одақтық теміржол министрлігі, мердігер – Көлік құрылысы министрлігі мен атқарушы мекеме – Бас туннель құрылысы тресі екенін баяндадым
Мәселеге қаныққан Нұрсұлтан Назарбаев әр министрмен жеке-жеке жолығып, істің шешіміне қол жеткізді.
Алматы метросының тарихын Тәуел­сіз Қазақстан тарихымен сабақтастыру керек
Жалпы, Алматы метросының тарихы аса күрделі
Оның іс жүзіндегі қолға алынуында тұңғыш Президентіміздің еңбегі ұлан-ғайыр
Сондықтан метро құрылысындағы Елбасының еңбегін айрықша айтуға тиіспіз
Бұған өзім куә болған соң айтып отырмын.
– Шеберлікпен ойластырылған есеп – әрекеттегі табыс кепілі, ал ойлану – оның үздік көмекшісі
Алматы метросының ар­тық­шылығы неде, инженерлік-техни­калық тұрғыда ескерілмеген тұстары бар ма?
– Алматы метросының жол жүрісінде ешбір кедергі жоқ
Көліктер, метро – бәрінің жол жүру технологиясы бір-біріне кедергі келтірмейтіндей, керісінше, өзара тиімді әрекеттесіп жататындай жағдайда жоспарланған.
Әрбір жанның өзіндік бет-бейнесі болатындығы сияқты, әрбір қаланың да жеке өмірі болады
Яғни, мәдени ландшафты, әсем ғимараттары мен көзге бірден түсетін көркемдік стилі болады
Ал стиль дегеніміз – семантикалық тұрғыдан өте бай ұғым
«Стиль» ұғымы қалаға қатысты айтылғанда, ол қаланы тұлғаландыра түседі.
Қала ғимараттарының көркемдік құрылымынан сол қала соғылған, дамыған уақыттың бүкіл мән-мазмұнын, талғам-тынысын көруге болады
Осылайша, қаланың стилі сол қаланың негізгі идеясын танытады.
Алматы метросындағы бекеттер бір-бірінен өзгешеленіп тұруымен құнды
Күту алаңдары ауқымды, жарық, таза әрі желдету құрылғыларының жетілдірілгенін байқайсың
Бекеттердің әрленуінің өзі үлкен ыждағаттылықпен өте тиімді атқарылған
Метрополитеннің тех­ника­лық-инвестициялық тұрғыда жаңар­тылуы бірден көзге түседі
Сондықтан, оны әлемнің кез келген метрополитенімен жарыстыруға болады.
Жалпы, метроға түсіп-міну ыңғайлы болу үшін ол көшенің төрт жағынан да жүргізілуі тиіс
Бізде кейбір бекеттерге түсіп-міну бір жақты
Әрине, ол көшенің тарлығынан орын алған жағдай
Алматы метросының тағы бір артықшылығы – оның желдету алаңының күштілігінде.
Алматы метрополитені – әлемдегі ең жаңа, бұрынғы Кеңестер одағындағы Қазан қаласынан кейінгі және Орта Азиядағы екінші, Азия құрлығындағы іске қосылған соңғы метро болып отыр
Егер Ташкент метросын бүкіл КСРО республикалары жабылып салса, Қазан метросын бүкіл Ресей Федерациясы асарлап салды
Ал Алматы метросы – Тәуелсіздігіміздің алып ескерткіші ретінде және өз күшімізбен салған ғажайып құндылық болуымен де бізге аса қымбат.
– Әңгімеңізге рахмет!
Әңгімелескен, 
Ермек ЖҰМАХМЕТҰЛЫ,
Қазақстан Журналистер 
одағының мүшесі
