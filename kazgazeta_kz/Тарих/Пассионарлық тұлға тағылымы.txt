Мырзагелді КЕМЕЛ, 
экономика ғылымдарының 
докторы, профессор
Тамыздың соңына қарай Елбасы Нұрсұлтан Назарбаевтың бүгінгі күнде еліміз алдында тұрған ішкі және сыртқы проблемаларды, оларды шешу жолдарын көрсеткен Ұлытау төрінде берген салиқалы сұхбаты ел мұңын өз мұңындай көретін әрбір азаматқа ой салғаны хақ.
Елбасы сөздерінен біз қандай ой түйдік?
Алдымен Ұлытау өңірінің Берел, Сарайшық, Аңырақай, Түркістан секілді киелі мекен екені, Алтын Орданың орталығы болғаны, оның Қазақстанның кіндік ортасы екені елдің, әсіресе жастардың есіне салынды
Мұнан соң, Кеңес кезінде Қазақстан аумағында ешбір ішкі темір жолдардың болмағаны, барлық жол Ресейдің қажеттілігіне орай салынғаны айтылды.
Осы орайда біздің зердемізге тәуелсіздік жылдарындағы салынған Шар-Өскемен, Қорғас-Жетіген, Алтынсарин-Хромтау темір жолдары іске қосылғаны, оның экономикамызды өркендетіп, шекарамызды берік етуге қызмет еткені оралады
Енді міне, ұзындығы 1200 шақырым болатын Жезқазған-Бейнеу, Арқалық-Шұбаркөл теміржолдарының құрылысы бітті
Елбасының Жезқазғанға келуінің себебі де осы
Өйткені бұл жол арқылы басты жолдардан сырт қалған Жезқазған өңірі жанданатын болды
Бұл жол әуелі жүк тасымалдап, біраз сынақтан өтіп алған соң, жолаушылар тасымалдайтын болады
Сонда бұрын Астанадан Қызылордаға баратын жолаушының жүрер жолының ұзындығы екі еседей қысқарады
Әрі жол бойында инфрақұрылым пайда болады, жаңа кенттер қалыптасады, олар біртіндеп қалаларға айналады.
Жезқазғанға Президентіміздің келуінің тағы бір себебі – қала аумағындағы кеннің азайып, «Қазақмыс» компаниясы Шығыс Қазақстанның, Ресейдің кен орындарын игеруге көше бастауы да тұрғындарды алаңдатып отыр
Бұрын ауызсумен, жылумен қамтамасыз ету бойынша тегінге жуық қызмет көрсетілген болса, бұдан былай олай болмай қалуы мүмкін
Қатар жатқан қос қала – Жезқазған мен Сәтбаев Кентаудың, Арқалықтың кебін кешпеуі тиіс
Бұл жөнінде Елбасы айқын түсініктеме берді
Жер астындағы кендерді алған кезде пластарды тұтас алуға болмайтындықтан тіреу ретінде қалып қойған «целиктер», яғни жер асты кендері біраз ендікте алынып, біраз жері қалып тұрған, өйткені жер үстіндегі үйлердің жер астына түсіп кету қаупінен қорғау үшін солай жасалғанын айтты
Оған жер асты кенінің ішінде пайдалы құрамы азырақ болғандықтан қалып қойғандары бар екенін қоссақ, тағы бір 20-30 жылға жететін кен бар екенін айтты
Оны игеру үшін мыңға тарта үйлер басқа қауіпсіз жерге көшірілді
Бұл да игілікті іс қой!
Бізде қалалар жайында сөз бола қалса, бұрыннан аты атаулы қалалар жайында ғана айтылып жатады
Бірақ Алматы, Астана, Шымкент, Қарағанды, Өскемен сияқты қалалардағы халық санын ұдайы ұлғайта берудің мүмкіндігі жоқ екендігі ескерілмейді
Бүгінде ауыл­да тұратын 46 пайыз халық қалаларға қоныстанып, әлемдік үрдістегі «70 пайыз қала халқы – 30 пайыз ауыл тұрғындары» деген үйлесімге сай болуы үшін бізге жаңа қалалар мен қала типтес кенттерді молайтуымыз және оларды жыл сайын дамытып, тұрғындарының санын ұлғайта түсуіміз керек
Қытай елі осы әдіспен жыл сайын 1 миллиондық жаңа қала тұрғызуға қол жеткізіп отыр.
Тіл жайында біраз әңгіме айтылды
«Тіліміз бар» деп жүрсе, тіліміз бар болады, «тіліміз жоқ» деп жүрсе, тіліміз жоқ болады, – деді Президент
Шындығында, қазақ тілі мәртебесінің аласармай, биіктеуіне кінәні өзімізден іздеуіміз керек
Әсіресе кеңестік дәуірдің сарқыншақтары – ересек азаматтардан іздесек, көзге ұрып тұр
Немерелерімізді мектепке алып барғанда жетелеп алған бүлдіршіндер қазақша сөйлесе де, өздері орысша сөйлейтін ата-әжелер көп
Қоғамдық орындарда, көліктерде де солай
Бұл жөнінде қанша айтылып жатса да, қалпы бұзылуы қиын болып тұр.
Астанада 600 мың қазақ бармыз, оларға қазақша сөйлейтіндерді қосыңыз, сөйте тұра, қазақ газеттерін сататын бар болғаны екі-ақ дүкен бар, сондағы газет-журналдардың өзі сатылмай, жартысы қайтарылады екен.
Сұхбатта Елбасы Қазақстан халқын рух биіктігіне жетелеуге, қазақ қалпын, оның мінезін жаңа заман арнасында көштен қалмайтындай етіп қалыптастыруға қатысты сүбелі пікірлері мен ұсыныстарын ортаға салды
Автор өзінің білімдарлығы мен биік өресін, қай мәселе болсын терең зерттеп-зерделегенін көрсеткен бұл сұхбатта мақұлдарлық және үлгі аларлық ойлар жеткілікті.
Елбасы ұсынған «үш тұғырлы тіл» идеясының да еліміздің интеллектуалдық өресін көтеруде тиімділігіне келсек, бұл пікір мақұлдауға ғана емес, қосылуға, қолдан келгенінше осы идеяның жүзеге асуына қызмет етуге лайық
Өйткені ғаламдық ақпараттануға ену үшін ағылшын тілін білу шарт десе болады: интернеттегі барлық ақпараттың үштен екісі – ағылшын тілінде, орыс тіліндегісі – 2,3 пайыз, қазақ тіліндегісі – 0,003 пайыз ғана
Сонда біз ғаламдық деңгейдегі ғылым-білімге ие боламыз десек, әлемдік тілдерді білуге тиіс екеніміз көрініп-ақ тұрған жоқ па?!
Тілден де, діннен де айырыла жаздаған елміз
Президент сұхбатында діннен ешкім алшақта деп айтпайды, әркімнің өз еркі бар
Бірақ осыны дұрыс жолмен жүргізуіміз керек деді
Сонда діни сауаттылықты арттыруда бізге не жетіспейді? Тағы да сол мәдениеттің кемшіндігіне келіп тіреледі
Президенттің «Қазақстан халқының 60 пайызға жуығы ислам дінін қолдайды
Соның ішінде нағыз дін ұстанып жүрген халықтың мөлшері 20-25 пайыздан аспайды» деу өте орынды
«Ашынғанда шығады ащы дауысың» дегендей, осылай қаттырақ айтылуы тиіс еді, ақыры айтылды.
Расында, бізде мұсылман дінімізге шын мойынсұну мен берілу, өз дінімізді құрметтеуде олқылықтар бар
Майлықожа ақынның «Мұсылманшылық кімде жоқ, Тілде бар да, ділде жоқ» дегені айтылған кездегісінен де өткір тұр
Дінді берік ұстанатындарды «діндарлар» деп алсақ, «қатарластарым барып жүргенде, мен де бармасам болмас» деген оймен немесе «күнәсіз емеспін, соны жоюға септігі тисін» деп қана жұма намазына барып жүргендер бар, оларды «намазхандар» деп атауға болар
Бірақ шын намазхан өзін де, өзгені де алдамауы тиіс.
Мынадай бір өмірде болған оқиға бар екен: «Әкесі баласын мешітке намазға жиналғандарды шақырып келуге жібереді
Бала барып 3-4 адамды ғана шақырып келеді
Әкесі: «Неге бәрін шақырып келмедің?» дейді
Сонда бала: «Намаз оқуға келгендер – осылар ғана» дейді
«Неге, намазға адамдар бұдан әлдеқайда көп жиналған жоқ па?» дейді әкесі
Сөйтсе, бала мешіттен шыққандардың бәрінен: «Фатихадан кейін қандай сүре оқылды?» деп сұрап шыққан екен
Оны осы адамдардан басқа ешкім есіне түсіре алмапты
Қалғанының бәрі басқа ойда тұрған болса керек…
Елбасының түрлі деңгейдегі сөздері мен мақалаларында діни негіздегі жатсынбаушылық пен конфессияаралық келісімді қамтамасыз ету – басты мәселе ретінде ұдайы айтылады.
Біз ұлтына және діни нанымына қарамастан, әрбір қазақстандыққа салт-дәстүр, мәдениет пен дінді таңдауға ерік беретін еркін әрі ерікті қоғамның негіздерін нығайтуға тиіспіз.
Ұлт ретінде шыңдалмаған елдер жаһандастыру кезінде жойылу қаупіне душар болады, олар алпауыт елдердің ықпалымен жүріп, сол елдер халқының құрамына сіңіп кетуі мүмкін
Бұдан тек ұлттың жетерлік саны мен биік рухы ғана қорғап қалады
Бұған жету үшін мүдделестер көп болуы тиіс
Саяси топтар мен партиялардың мүдделілігі; биік мемлекеттік мүдде – ұлттық идея, тіл, дін, ұлттық экономика; ұлтты мемлекеттің өзінің қорғауы; үлкен-үлкен қаржы қорларының ұлтты сақтап қалу үшін, ұлтты шыңдау үшін көп қаржы жұмсауы секілді тұтастай жұмылу керек.
Біреу келіп қазақтың ісін оңдап береді деп қарап отыра беруге болмайды
«Бөтен кісі қазаққа ешқандай жақсылық артып әкеп бермейді
Өз күшіне, өз қуатына сенбеген адам да, халық та ғұмыр жүзінде бәйге ала алмайды» дейді ұлтымыздың ар-намысы саналатын Алаш көсемі Әлихан Бөкейхан.
Елбасы ұлтаралық қатынастарды одан әрі жетілдіру мақсатында сонау тынышсыз 1994 жылдың өзінде қам жасап, Қазақстан халықтарының ассамблеясын құрғаны да өзін-өзі ақтаған шара болды
Бұл қоғамдық институт ел тағдырының ең шешуші сәттерінде оң бастамаларымен көзге түсіп, осы күнге дейін елде орнықтылық ахуалды одан әрі нығайтуға жетекшілік етумен келеді
Еліміз беделді халықаралық ұйымдардың жоғары бағасына ие болды.
Әлемде де мінсіз демократия жоқ
Демократия деген тезірек жаппай сайлап қоюға көшу ғана емее
Ол, алдымен мемлекеттілікті сақтау, ол үшін ұлттың рухын қорғау, жетілдіру! Оны елдің мәдениетін, дәстүрін, тілі мен ділін, дінін сақтау арқылы жасауға болады.
Америка зерттеушісі Диана Рэвич: «Демократия – бұл бір рет және біржолата ашылған өзгермейтін ақиқаттардың кешені емес, бірақ ол идеялар мен мәмілелердің қақтығысы арқылы, соның көмегімен адамдар мен институттар, тұтастай алғанда халық, мейлі кінәратсыз болмаса да, ақиқатқа жете алатын механизм бола алады» дегеніндей, бірлесіп ақиқатқа жету маңызды.
Еркіндік деген әркімнің ойына келгенін істеп, бет-бетімен кетуі ме? Еркіндік әрбір азаматтың өз еліне деген тәуелділік санасы, өзін-өзі шектей білуі де емес пе?!
Демократияның негізі – нарық
Бізге де демократия нарықпен бірге келді
Бірақ нарықта әлеуметтік қорғау шаралары жетілдіріліп отырды, өйткені нарық табиғатында ізгілік аз
Нарықтың еркіндік идеясымен сәйкес келмейтін тұсы да осы
Елбасы әлеуметтік қолдауды ұдайы талдап, бақылауға алып, қорғау шараларын ылғи да халық пайдасына сай жетілдіріп келеді.
Демократия ең алдымен руханилығы­мен күшті
Атом дәуіріне алғашқы қауым­дық құрылыстың тас балтасымен кіру мүмкін болмайтынындай, демократиялық қоғамды да ойлаудың авторитарлық образын, құлдық психологиясын, эгоистік моралін сақтай тұрып құруға болмайды.
Еуразиялық экономикалық одаққа қатысты Президент Ұлытау төріндегі сұхбатында да, оған дейін де бірнеше рет өз ойын айтты
Экономика және мемлекеттік басқару ғылымдарымен айналысатын болған соң, бұл мәселеге де бейтарап қарай алмаймыз, оған қатысты өз пікіріміз бар
Қазақта: «Өмірдің ағымы – естелік, Тарихтың тағылымы – мәңгілік» деген сөз бар
Бұл – тарих тағылымы.
Идеясы 1994 жылы наурыз айында Президентіміздің Мәскеуде, Ломоносов атындағы университетінде жария еткен Еуразиялық одақ құру ұсынысы 20 жыл өткен соң жүзеге асты
Оңайлықпен орындалған жоқ
Түрлі сатылардан өттік
Әуелі еркін сауда аймағы ашылды
Одан кейін, осыдан үш жыл бұрын Кеден одағы құрылды
2011 жылы 1-шілдеден бастап үш ел арасындағы кедендік шекаралар алынып тасталды
2012 жылдың қаңтарынан бірыңғай экономикалық кеңістік құрылды
Содан екі жыл өткенде барып, Еуразиялық экономикалық одақ құрылып отыр.
Одақтың құрылымдық, басымдық тұрғысынан алғанда негіз жоқ
Бұл одақта бір ғана басымдық бар, ол – тек қана экономикалық мүддеге негізделгені
Құрылымдық жағынан алғанда да, атауы көрсетіп тұрғандай тек экономикалық одақ
Мұндай бірлестіктер жалғыз бұл ғана емес.
Тарихқа көз салсақ, мұндай одақтар аз емес
Мысалы, Экономикалық әріптестік және даму ұйымы (ОЭСР), ЕАСТ (Еуропа еркін сауда қауымдастығы), АТЭС (Азия-Тынық мұхит экономикалық әріптестік ұйымы), ОПЕК (мұнай экспорттаушы елдердің ұйымы), АСЕАН деген ұйым (Оңтүстік-Шығыс Азия елдерінің қауымдастығы)
Бұлардан басқа да әуелі былай басталып, бірі кіріп, бір шығып жататын бірлестіктер көп, мысалы ГУУАМ (Грузия, Украина, Өзбекстан, Армения, Молдова)
Ерекше айтып өтетін ең үлкен ұйым – Бүкілдүниежүзілік сауда ұйымы (БСҰ).
Бүкілдүниежүзілік сауда ұйымының ерекшелігі – жаңа мүше қабылдарда барлық елдер түгелдей қолдап дауыс бермесе, шешім қабылданбайды
Сондықтан бұл ұйымға кіру оңай шаруа емес.
Еуразиялық одақта да БСҰ-дағыдай «бір ел – бір дауыс» қағидасы ұсталынады
Демек, үш елдің біреуі қабылданатын шешімге келіспесе, шешім қабылданбайды
Басшылық органдарда да тепе-теңдік орныққан
Бұл қағидаттар – әр елдің өз мүддесін қорғауына мүмкіндік береді
Одақтан шығу да еркін.
Одақ – саясаттан тыс, ол жөнінде Елбасы әбден түсіндірген
ЕврАзЭс-тің өкілеттігіне мыналар ғана жатады: кедендік әкімшілеу, басқа елдерге қатысты сауда саясаты, бәсекеге қабілеттілік саласындағы ықпалдастық, техникалық реттеу мен санитарлық, ветеринарлық, фитосанитарлық шаралар
Басқа ештеңе емес.
КСРО мен бұл Одақтың арасында ешқандай параллель жоқ, оны ойлап ешкім уайымдамауы тиіс
КСРО – Федерациялық одақ
Мемлекеттік басқару ғылымы солай дейді
Одан басқа, конфедерация деген мемлекеттердің бірлестігі бар (Ұлыбритания, Швейцария)
Мұндай бірлестіктерде ортақ шекара, ортақ тіл, қажет көлемде әскері болады
ЕурАзЭс-те бұлай емес қой
Бұл – экономикалық мүдде үшін бірлесу, бар болғаны сол.
Өкінішке орай, бізде осы идеяларды елге түсіндіру үшін шыққандар әкімшіліктер тарапынан зорлағандай болып шақырылатындардың алдында сөйлейді, олар — жиналыстардан әбден мезі болғандар
Ең дұрысы – БАҚ арқылы жүйелі түсіндіру ғой
Осы құжатқа қол қойылғалы бері талай белгілі азаматтар сөйлеп жатыр, бұл іспен арнайы айналысып жүргендерден басқалары тұшымды ой айта алмайды
Елбасымыздың идеясы – әбден мақұлдарлық идея
Сөзге шыққандар тым болмаса мәселенің тетіктерін біліп алып шықса дейсің де.
Ұлы данамыз Әбунасыр әл-Фарабидің «Бақытқа жету жайында» атты ғұламалық еңбегіндегі мына сөздер есіме түсіп отыр:
«Адамның басына дарыған төрт түрлі нәрсеге халықтар мен қала тұрғындары қол жеткізсе олар бұл өмірде дүние бақытына, анау дүниеде алыс бақытқа жетеді
Бұлар теориялық ізгіліктер, ойшылдық ізгіліктер, этикалық ізгіліктер және кәсіби өнерлер»
Осы ізгіліктерді елге жеткізе түсуге тиіспіз.
ЕурАзЭС одағының мен айтқандай ешбір кедергісіз, уайымсыз орындалуына келсек, менің өз басымның да көңілімде аздаған күдік-күмән де жоқ емес
Бізде формасы жақсы бола тұра, мазмұны ақсап жататын істер әлі де болса бар
Адам факторына байланысты мұны осы жерде де айтуға болады
Мысалы, бізде коррупцияға қарсы күрес батыл жүргізіліп келе жатқанымен, оны еңсердік деп айта аламыз ба? Жоқ
Әсіресе, қарпып қалуға мүмкіндігі келіп тұрған мемлекеттік қызметшілер арасында…
Қазіргі кезеңде «жалаңаштана» бастаған «орыс мәселесі» бұл да күн тәртібіндегі күрделі мәселе болып тұр.Империялық көзқарастан арыла қоймағандар осы үштіктің ұйымдық қатысушылары мен кеңесшілерінің де ішінен табылып қалмасына кім кепіл
Осы орайда, қанағат, парасат, ізгілік сынды факторлар жетіспей қалмаса игі еді дейміз.
Елбасы Украина еліндегі кикілжіңге байланысты ойларын да ашық айтып жүр, ол оқырманға белгілі
Британдық философ, қоғам қайраткері және математик Бертран Расселдің 1954 жылдың 24-желтоқсанында ра­диодан ағылшындықтарға «Ядролық соғысқа қарсы бейбітшілік үшін күрес манифестін» ұсынады
Онда: «Келесі дүниежүзілік соғыста жеңімпаз болмайды, өркениет жойылады, адамзат өзін-өзі жалмай­ды», «Мен сіздердің алдарыңызда ағылшын да, еуропалық та емес, Батыс демократиясының өкілі де емес, бұдан әрі өмір сүруіне қатер төнген адамзат ұрпағының өкілі ретінде сөйлеп тұрмын
Бүкіл әлем қайшылықтарға толы: дүниеде арабтар мен еврейлер, үнділер мен пәкістандықтар, Африкада ақ нәсілділер мен негрлер, қала берді, коммунизм мен антикоммунизм арасындағы алапат тартыс­тар жүріп жатыр
Әрбір саяси са­налы адам қазіргі жағдайда, мүмкіндік болғанша, осы қарама-қарсы күштердің бір жағына шығып кетпей, тамаша биологиялық тарихы бар жан иесінің өкілі ретінде іс-әрекет жасап, өзінің жойылып кетпеуіне күш жұмсауы керек
Жер бетіндегі барша халыққа біркелкі қауіп төніп тұр
Тек соны түсіну қажет
Сол үшін бәріміз бірігіп, тізе қосып, күш жұмсап, апаттан аман сақталудың жолын іздестіргеніміз жөн» дегенін біз есіміден шығармауға тиіс екенімізді ұғынып жатырмыз.
Бүгінгідей күнде құбылып тұрған за­манда, әсіресе Ресей-Украина елдері арасындағы жанжал кезінде, бұқаралық ақпарат құралдары екі ұдай болып, бірі Украинаны, екіншісі Ресейді жақтап, Елбасы Нұрсұлтан Назарбаевтың: «Әр ел өз мәселесін өзі шешуге мүмкіндік жасаған дұрыс» дегенге саятын пікірін жете түсінбей жатқанда, Расселдің: «Қайшылықтарға толы әлемде әрбір саяси саналы адам қазіргі жағдайда, мүмкіндік болғанша, осы қарама-қарсы күштердің бір жағына шығып кетпегені жөн» дегенін мақұлдап, ұдайы есімізден шығармауға тиіспіз
Дана Шәкәрімнің осыдан 80 жылдай бұрын айтып кеткен: «Тек қазақ қана деме, біз ғаламдық деңгейде ойлауымыз, ел тыныштығын – әлемдегі тыныштықпен үйлестіре, үндестіре ойластыруға тиіспіз» деген ойының растығына ден қойғанның дұрыстығын да мақұлдауды жөн санаймыз.
Тәуелсіздік қазақ үшін бәрінен қымбат
Ол киелі де қасиетті
Біз тәуелсіздікті екі рет жоғалтып, екі рет қайтарып алған елміз.
Үшінші рет жоғалтсақ, қайта оралуы қиынға түсуі мүмкін
Билікке таласып, қызметке таласып, ақша жинауға ұмтылып жүргендер күндердің күнінде біреулердің ауласын сыпырып қалмауды есте тұтуы тиіс… Қазтуған жыраудың: «Атыңнан айналайын Алтын Орда, Білмедім қадіріңді барда қолда
Күйзелген көріп сені қарт жүрегім, Торғайдай тыпырлайды түскен торға» деген сөзін жадымызда тұталық.
Елімізде «ЭКСПО – 2017» бүкілдүниежүзілік көрмесін өткізу құқығын жеңіп алдық, ол да Астанада өтпек
Бұл шараны лайықты өткізуге 170 гектар жер бөлінді
Ол бүгінгі заманға лайық, болашаққа бағдарланған «Болашақтың энергиясы» атауымен өтетін болды
Өзінің 162 жылдық тарихында мұндай көрме кешегі кеңестік елдердің бірде-бірінде өтпеген
«ЭКСПО – 2017» сияқты ауқымды шараны өткізу Елордамызды көркейте түсумен қатар, бүкіл Қазақстанның экономикалық және инфрақұрылымдық дамуына серпін береді
Оның құрылысына 10 мыңнан астам адам қатысады
Ішкі көші-қон да дами түседі – еліміздің жер-жерінен қазақтар осында ағылады
«Бай қазақ қана келеді ғой» деп уайым шегу де қажетсіз
Бай қазақ есті болса, төңірегін, туған-туысқандарын да қамти жүреді.
«ЭКСПО – 2017» – сән-салтанаты келіскен, барлық инфрақұрылымдары бар, қала ішіндегі қала болады.
