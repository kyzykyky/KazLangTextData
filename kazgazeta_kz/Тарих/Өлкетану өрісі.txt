Елдің тарихы өлкенің тарихынан, өлкенің тарихы қарапайым ауылдардың тарихынан құралады
Түптеп келгенде ауылдың тарихы – адамның тарихы
Біздің бұл тұрғыда кемшін соғып жатқан бір тұсымыз – тарихтың өлкетану дейтін үлкен тармағының назарымыздан тыс қалып келе жатқаны
Еліміздің әр қиырында жеке-жеке, үздік-создық құрылған өлкетану үйірмелері бар шығар, бірақ осы мәселені түбегейлі түрде жүйеге түсіру әлі жолға қойылған жоқ
Барларының өзі затына сай ма, ол басқа әңгіме
Яғни өлкеміздің тарихын өзіміз зерттеуге, зерттелгенінің өзін зерделеуге ынталы емеспіз, солай болған соң өрендеріміз де оны оқымайды. 
Аудан, қалалардың мерейтойлары қарсаңында сол өңірге қатысты қалың-қалың кітап шығарылып жатқанын көреміз
Бірақ олар көбіне сықиған саннан тұратын мәлімет­терден, ауданнан шыққан тұлғаларды түген­деуден аспай жатады
Бұл орайда бірқатар жақсы баста­малардың бар екенін айтпай кетуге болмас
Мәселен, облыс орталығы Талдықорған қаласының тарихыдесек күні кешеге дейін Гавриловка елді мекені тілге бірінші оралатын
Бүгінде талдықорғандық зиялы қауым өкілдері тарихшылармен бірлесіп, біраз іс тындырып, мұрағатта жұмыс істеп, қаланың тарихын бірнеше ғасырға артқа шегіндірді
Ақсулықтар да жер-су аттарына байланысты аңыздар мен ел ішіндегі қисынды әңгімелер енгізілген жинақты ертеректе басып шығарғандарын көріп, танысқаным бар
«Тарихы терең, табиғаты ерен, таулы өлкем» атты Еңбекшіқазақ ауданының анықтама кітабында да біраз деректер бар болуы керек
Негізі топонимдерді зерттеуде ғылыми еңбектер, анықтамалықтар, сөздіктер, басқа да жинақтар баршылық
Бірақ атаулардың ашылмаған қыр-сыры әлі де көп
Тарихтың бұл сан қатпары жер-жерлердегі мұрағаттарда шаң басып жатқан қағаз беттерінде, көпті көрген көнекөз қариялар­дың шимайлы әжімінде әлі де хатқа түспеген күйінде жатқаны шындық.
Осы кетікті жуырда облыстық тілдерді дамыту жөніндегі басқарма шығарған «Алматы облысының елді мекен атаулары» атты кітабы аз да болса толықтырғандай.
Этимологиялық сөздік сипатында шыққан кітап ел Тәуелсіз­дігінің 25 жылдығына арналды
Кітапты құрастырушылар жинақты басудағы мақсат елді мекен, жер аттарының қойы­луының заңдылығын, лек­сика­лық мағынасын, граммати­калық жүйесін, тілдік құрылымын түсінуге жол ашу екенін айтады.
Облыстық Тіл басқармасының мамандары аудан ауданға, елді мекендерге шығып, көкірегі қазына қарттармен тілдесіп, жер-су аттары­ның шығу төркініне қатысты әңгімелерді қағазға тү­сірген
Оған қоса жергілікті жер­лер­дегі мұрағаттардың материал­да­рын да молынан пайдаланып, кәдеге жаратқан
Бұл – үлкен еңбек.
Атаулар түрлі себептермен – сол жердің географиялық ерекшелігіне, флорасы мен ­фаунасына, әлеуметтік-тұрмыстық жағдайына, тарихи оқиғаларға байланысты қойылуы ықтимал
Мұндағы сөздің түп-төркіні сонау көне түркі, моңғол, парсы және басқа да тілдерде жатуы мүмкін
Жинақта осының бәрі ескеріліп, атауларды мағынасына қарай жадағай баяндай салмай, ықтимал нұсқаларын, дыбыстық өзгеріске ұшырауы мүмкін баламаларын да назардан тыс қалдырмайды
Мәселен, Егінсу атауы былайша талданады: «Егін сөзі көне түркі, моңғол тілдерінде эхин тұлғасында айтылып, «ағын, ағыс», «бастау, бас, басқы», «бас жағы» болмаса, «ағынды су, бұлақ» мәнін білдірген
Сондықтан Егінсу атауы «судың басы, бас жағы», болмаса «ағынды өзен, су» деген мәнде болуы мүмкін
Қазақ тілінде «егін-тегін» деген қосарлы сөз де бар
Мол, тегін су деген мағынаны да береді
Сондай-ақ шаруашылыққа байланысты «егінді суаратын су» мағынасында да аталуы мүмкін».
Жинақтың, әсіресе тарихи атауы қайтарылған елді мекендерге қатысты зерттеулері көбірек назар салуға тұрарлық
Жалпы кітапты әзірлеу барысында басқарма мамандары мұрағат матариалдарымен, қариялардың әңгімелерімен бірге осы саладағы белгілі ғалымдардың еңбектеріне де сүйенген
Яғни ой қорытуда ғылыми тұжырымдарды негізге алуы жинақтың салмақты­лығын арттыра түскен.
Сағыныш Намазшамова
ТАЛДЫҚОРҒАН
