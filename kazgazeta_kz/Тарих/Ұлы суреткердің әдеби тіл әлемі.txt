Мұхтар Омарханұлы Әуезов өмір бойы өз ұлтының рухани мұрасын, мәңгілік құндылықтарын, мәдениеті мен әдебиетін байытудың жолдарын қарастырумен болды
Солардың бірі – тіл тазалығы, яғни әдеби тіліміздің байлығы
Өз ұлтының рухани қазынасы сөз өнерінде екендігін білген Мұхтар Әуезов өз уақытында қазақтың әдеби тілі туралы көп жазды
Айталық, бұған «Қазақ әдеби тілінің кейбір мәселелері жайында», «Некоторые вопросы развития казахского литературного языка», «Көркем әдебиет тілі туралы», «О значении русского языка для нашего народа», т.б
мақалалары мен зерттеулерін жатқызуға болады
Биыл Мұхтар Омарханұлы Әуезовке 115 жыл толып отыр
 
М.Әуезов «Жазушы өз дәуіріндегі әдебиет тілін өсіруге, саралауға, шеберлендіруге міндеткер
Романдар оқушыға тіл де үйретеді, өз тілінде кенеулі ой таратып, көрікті, шешен, шебер сөйлеуге баулиды» деген қағиданы ұстанған
Өз замандастарынан, әріптес қаламгерлерден кейіпкерлерінің әртүрлі сезімдік жағдайларындағы көңіл-күйлерін, ой толқыныстарын, дауыс ырғағын, психологиялық тартыс пен тайталастарын тек өзінің тілдік өрнегімен және стильдік, көркемдік құбылыстарымен ерекшелендіріп бергенде ғана нағыз кәсіби шеберлікке жете алатынын айтып, соны күтетін-ді
Әлбетте, мұнда әдеби тілдің атқарар көркемдік қызметі зор екендігі мәлім
Әрбір саналы адам, ең алдымен ана тілін ардақтай білуге міндетті деп түсінген жазушы «Ана тілін, әдебиетін сүйіңдер» деген мақаласында: өз тілін, әдебиетін білмеген адамды толық мәнді интеллигент емес деуге де болады
Себебі, ол қандайлық мамандық білімі болса да, рухани ой тәрбиесінде сыңаржақ болады» деген мәселені қояды.
Бүгінгідей көп ұлттылық, көп тілде сөйлеу тарихи факті болып отырғанда қазақ тілінің тағдыры, күн тәртібіне қойылып, өз халқын шын жүрегімен сүйген ұл-қызға ғана үміт артарымыз анық
Кейбір баспасөз беттерін ашып қалсаңыз, билікке көңілі толмайтын кілең өкпешіл, сын мақалаларды оқып, шынында да біздің жағдайымыз тым төмен екен деп ойлаймыз
Рас, кемшіліктеріміз көп, әсіресе ұлттық құндылықтарымызға байланысты, ол – ана тілі, ауыл тұрмысы, қазақтың келешегі, әдебиетімізге, мәдениетімізге, жалпы руханиятымызға, кітап таралымы оның таралуы, білім жүйесіне қатысты… әйтеуір көпшілік бар жерде көңіл толмайтын жайттар көп айтылады
Алайда, ұлт тағдырына, ұлттық құндылықтарға байланысты мәселелердің бәрін бір ғана Елбасы немесе биліктегі бір адам емес, ең алдымен, ел болып өзіміз шешпейміз бе? Мемлекет тарапынан тиісті шаралар, заңдар, нұсқаулар берілді, оны орындау әрбір қазаққа міндет емес пе? Мемлекет басшысының өзі «Қазақ қазақпен қазақша сөйлессін!» деді
Елім деген адамға осы жеткілікті емес пе? Қазақ тілі, оның мәселесі, келешегі бір қазаққа болмаса кімге керек? Оны ойлайтын, орындайтын да, қолданатын да, байытатын да өзіміз емес пе? Онда біз кімге өкпелеп жүрміз, осы? Битке өкпелеп, тонымызды отқа жаққандаймыз кейде біз? Өзіміз өгейсіп жүргенде өзгеге қалай өкпелерсің? Байбайлам сала бермей өз үйімізде, алтын босағамызда ана тіліміздің абыройын асқақтатып, тұтас бір тіл етіп алайық
Алдымен ана тілінің мәселесі, ұлы Абай, Алаш зиялылары мен Мұхтар көтерген межеден көркем әдеби тіліміздің төмендеуі – «Мен – қазақпын», «ақын-жазушымын» деген азаматтың, қала берді, әрбір қазақтың ұл-қызының ар-ұятына ауыр сын
Туған тілге өзгелердің назарын бұрғызбай отырған да өзіміз
Елдегі өзге ұлт өкілдерінің: «тілдерін алдымен қазақтардың өздері үйреніп алса қайсы…» дейтіндері кездеседі.
Мұхтар Әуезов мұрат тұтқан, арман еткен ана тіліміздің тазалығы әр­қайсымыздың ар-ұятымызға, ұлттық намысымызға байланысты екендігін ескерсек екен.
Кезінде Мемлекеттік сыйлыққа ұсынылған шығармалардың кейбіріне ұлы суреткер Мұхтар Әуезов «әдеби тілдің әуелгі талабына да жауап бермейтін шығармалар қалай ұсынылып жатыр екен» деп таңғалған екен
Қазір сапасы сын көтермесе де, сыйлыққа ұсынылатын кей шығармаларға қарап олардың авторлары ұлы жазушының әдеби тілдің әсемдігін зерттемей, сөйлеу жанрының бүкіл құпия-қалтарыстарын терең танып білмей, ауызша және жазбаша сөйлеу жұмыстарын дұрыс ұйымдастырмай нағыз суреткер болудың мүмкін еместігін өсиет еткен сөздерін олар естімеген бе деген де ойда қаласың
Мұхтар меңгерген қазақ тілінің сұлу да бай, құнарлы да қазыналы әдеби тіл байлығының етегіне жармасуға жара­майтын шалағай шығармалардың көбеюі де оның ой қазынасына жиі жүгінбеуден де болар
Мұхтар мұрасын жиі-жиі ақтарып, тіл байлығына тұщынып, тамсанып, тілі шықпаған баладай тұтығып, қайта-қайта телмірсек, мүмкін, әдеби тіліміз бүгінгідей бүлінбес пе еді, кім білсін
Мұхтарға қарай бет бұру ол үшін, өзіміз үшін керектігін кейде көкейде ұстап, оның көркемдік ойлау жүйесіне көз салуды жиілетсек, шеберліктің шыңына жетпесек те шашбауын көтеруге жарайтын сыңайлымыз
Әлемді мойындатқан Әуезовтің әдеби тіл әлемі әуелеп қазақ­тың сөз өнерінің қоржынына қайта қонар ма, қайтер еді?..
Сондықтан да бізге бір ғана Мұхтар Әуезовтің бүкіл көркем шығармалар ті­лін толық қамтыған сөздік жасау жалғыз әдебиеттану ғылымының ғана емес, жалпы қазақ ұлттық руханият саласындағы кезек күттірмес көкейкесті мәселеге айналғалы тұр
Мәселен, 1979 жылы М.Әуезовтің «Абай жолы» эпопеясының жиілік сөздігі» деген еңбекте 4 томдықтағы жеке атау сөздерінің саны 16983-ке жеткенін анықтап бергенде төбеміз көкке жетіп мақтанып, бір жасап қалған едік
Бұл ғылыми фактіні барлық жерде алға салып, мерейіміз өсіп, мақтаныш ететініміз де рас
Өйткені әлемдік деңгейдегі әйгілі классиктер Шекспирдің барлық шығармаларында 18000, ал атақты ақын А.С.Пушкиннің бүкіл академиялық жинағында 22000 жеке сөз қамтылғанын ескерсек, біздің ана тіліміздің байлығын айдай әлемге «Абай жолы» эпопеясының жиілік сөздігі тағы бір нақты ғылыми әрі әдеби дерек ретінде дәлелдеді емес пе? Ал егер кеше ғана толық жинақталып жарық көрген жазушының «Шығармалар жинағының елу томдық толық жинағындағы» жеке сөздер қамтылса ше? Әлемді тағы бір қазақ әдеби тілінің қазына-байлығына тамсандырар едік
Оған 50 томдыққа енбей қалған, әлі де Әуезовтің жеке мұрағатында жарыққа шықпай, не бүгінгі әріпке көшірілмей, не ғылыми, не әдеби айналымға түспей жатқан қаншама қолжазбалары мен жолжазбаларын қоссақ ше? Осындай мол мұраны қайта тірілтуге қауқары да, дайындығы да бар белгілі мұхтартанушы, ескі араб, латын тілдері мен әсіресе ұлы жазушы­ның кез келген кісі тани қоймайтын қолтаң­басына жақсы қанық маман Талатбек Әкімов сынды мамандарды тартуға болмашы қаржының жетпей отырғаны қандай өкінішті
Онда біздің қазақтың әдеби тілі бұдан да әрі әрленіп, байи түсер еді
Бұл да кезек күттірмейтін әдеби және ғылыми мәні терең мәселе ретінде алға қойылып отыр
Замандастарының естелігінде жазылғандай, Мұхтар Әуезовтің әр жиын­да қолынан қаламы түспей, тіпті жас журналистердей елдің аузынан елең етерлік тың тіркес, жаңа сөз, бейтаныс бір бейнелі ұғым, тосын теңеу, соны суретті сөздер ести қалса, қойын дәптеріне жалма-жан жазып алатын жақсы әдеті болған
Ал сол қалтарыста жатқан қойын дәптерлерде қаншама тың, біз білмейтін, тіпті естімеген сөздер бар екен?!
Өйткені Мұхтар Әуезов – өзімен бірге бүкіл қазақ әдебиетін, ұлттың сөз өнерін өрге сүйреген, әдеби тілімізді әрлеп, байытқан жазушы
Бұл – бір
М.Әуезов атындағы Әдебиет және өнер институтының, оның бір бөлімі болып отырған «Әуезов үйі» ғылыми-мәдени орталығының ғана емес, жалпы қазаққа қажет дүние екендігі мәлім.
Тағы бір ортаға салар ой, қазіргі қазақтілді ғылыми, әдеби, танымдық зерттеу ма­қалаларда жартысы орыс ұғым­да­ры, термин­дері, түсініктері толып жүреді
Ал Алаш қайраткерлері солар­дың бәрі­нің бала­масын тауып, ғылым тілін таза қа­зақ ұғымына көндіріп, үлгісін жасап кет­ті емес пе?! Демек, бәрі сол білім­ді, саланы құлағын ұстаған кәсіби маман­дар­дың ұлт­жандылығына тікелей байла­ныс­ты.
М.Әуезовтің «Ғылым тілі (научный термин)» деген мақаласындағы: «…Қазақтың оқуын Европа жолына салғанмен қазақтың түріктен алыс­тап кете қоюына кімнің көзі жетеді? Жұрттың рухы бірігуде тұрса, саясат ыңғайы жұрт рухының сол күйіне қарап бет алатын болса, оқу ісі, оның ішінде ғылым тілі еш уақытта алыстатып әкете алмайтынын біздің ұғуымыз керек» деген сөзінде үлкен мән жатыр.
Расында да, М.Әуезов – біздің көр­кемдік ойлау жүйесін әлемдік биікке көтеріп, даңқын дүниежүзіне танытқан тұлға
Осы орайда талантты жазушы ­Тахауи Ахтановтың «Сөз сиқыршысы» деген естелігіндегі: «…Әуезовтің тағы бір ерлігі – қазақ тілінің барша сұлулығы мен құдірет-күшін бүкіл әлемге танытып бергені
Ол өз ана тілінің тек мазмұн байлығын ғана емес, үн байлығын, әуез байлығын да жайып салды
Әуезов нағыз сөз сиқыршысы еді, ол талай өлі сөздерге өмір берді, ол құраған сөз тіркесінде сезіміңді жалын боп шарпитын от шашырап тұратын-ды» деген сөзі әдеби тіліміздің мол мұрасын өзінің өрнекті тілімен, бітімі бөлек бейнелі сөздерімен байытқан ұлылығын ұқтырады деген екен.
Қазіргі қазақ сөз өнерін Әуезов көтерген сол биіктіктен түсірмей ұстап отыру – біздің қаламгерлеріміздің ар-ұяты мен ұрпақтың рухани өресіне сын
Қазақтың әдеби тілін өзіндік өзгеше бай өрнегімен, стильдік ерекшелігімен сөлді де сәнді ете білген М.Әуезовтің тілін біз сақтай алып жүрміз бе? Осы ой жалпы оқырманды, бүгінгі көркем әдебиетті оқып жүрген әдебиет қауымды да ойландырар, пікірге шақырар деген ойдамыз.
Г.ПІРӘЛИЕВА,
М.Әуезов атындағы Әдебиет
және өнер институты
«Әуезов үйі» ғылыми-мәдени
орталығының бас ғылыми қызметкері
