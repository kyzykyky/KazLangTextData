Таяуда белгілі қайраткер азамат Берік Әбдіғалиұлының «Ұмыт қалған батырлар» кітабы жарық көрді
Кітаптағы қаһармандар кешегі сұрапыл жылдары – неміс-фашист басқыншыларымен болған қантөгісте өшпес ерлік көрсеткендер, сөйтіп Кеңес Одағының Батыры атағына ұсынылғандар
Алайда олар әртүрлі себептермен бұл жоғары марапатқа ие бола алмады
Бұл он жауынгер кімдер еді? Олар – Балтабек Жетпісбаев, Жұмаш Рахметов, Ибраим Сүлейменов,  Қасым Ахметов, Төлеуғали Әбдібеков, Григорий Постольников, Сембай Қалиев, Әбен Ахметов, Аманша Меңдіғалиев, Исатай Сүйеубаев.
Осы кітаптың тұсаукесерінде Б.Әбдіғалиұлы былай деді: «Мен бұл істі Ұлы Жеңістің 65 жылдығы қарсаңында қолға алдым
Жинақ шығару арқылы әміршіл жүйенің озбырлығынан қағажу көрген аға ұрпаққа тәуелсіз елдің азат азаматы ретінде лайықты құрмет көрсетуге атсалысқым келді
Жинаққа енген жауынгерлердің арасында Бауыржан Момышұлының өзі Кеңес Одағының Батыры атағын беруді сұраған адамдар бар
Мысалы, Жұмаш Рахметов – Екінші дүниежүзілік соғыстың ең мықты танкисті атанған жалғыз қазақ
Ол үш күнде жаудың 11 танкісін талқандаған, Ибраим Сүлейменов пен Төлеуғали Әбдібеков аттары аңызға айналған снайпер болған
Төлеуғали Әбдібеков одақ бойынша ең үздік 20 снайпердің қатарына кірген
Бірақ бұлар марапатқа ұсы­ныл­­ғандарына қарамастан Кеңес Одағының Батыры атағын ала алмаған.
Жинақтың бір ерекшелігі біз барлық деректерді құжаттармен бердік
Мұнда командирлерінің бұл кісілердің қандай ерлігі үшін Кеңес Одағының Батыры атағын беруге лайық екенін көрсетіп жазған түпнұсқа құжаттары бар».
Кітап авторы осы он жауынгерді Қазақстанның «Халық Қаһарманы» атағына ұсыну керектігін айтты.
– Бүгінгі жиынға қатысып отыр­ған халық қалаулыларынан осы мә­селенің оң шешімін табуына қолдау көрсетуін сұ­рай­мыз, – деді ол.
Ұлы Отан соғысында 497 қазақ­стандыққа Кеңес Одағының Батыры атағы берілді
Олардың 280-і орыс, 97-сі қазақ, 86-сы украин, 45-і өзге ұлт өкілдері
113 жерлесіміз үш дәрежелі Даңқ орденінің толық кавалері атанды.
Әлгіндегі кітапқа енген батыр жауынгерлерді туысқандарынан басқалар біле бермейді
Олардың есімдері көшеге немесе мектепке берілмеген
Есімдерінің ескерусіз қалып, ерліктері еленбеуіне сол кездегі штаб басшылары мен партияның шолақ белсенділері кінәлі болған.
Әрине, бұл қорытынды тізім емес
Ұмыт қалған батырлар көп
Солардың құжаттары қолға түспей тұр
Бір күндері табылып қалуы да ықтимал
Жалпы соғыста ерлік көрсеткен әрбір азаматқа құрмет көрсету бүгінгі ұрпақтың парызы
Ешкім де, ештеңе де ұмытылмауы тиіс.
Біз тілге тиек еткен кітап «Нұр Отан» партиясы Қоғамдық саяси институты мен «Baikadam» холдинг компаниясының қолдауымен жарық көрді.

Тоғжан Есенова
