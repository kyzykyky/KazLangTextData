Мен өзімнің баяндамамда қазір айтылып жатқан пікірлерден мүлдем басқа мәселені баян етпекпін
Ашаршылық кезінде қазақ халқы қандай әрекеттерімен, қандай қажет­тілікті пайдаланып тірі қалғысы келіп, жанталасқанын зерттеп, зерделеуге баса мән берумен болдым
Мұндай мәселе ашар­шылық ақиқатының астарын ашып көрсете алады деген ойдамын
Ашаршылық құрбаны болғандар ешқандай әрекет етпей қол қусырып отырғандар болмаса керек
Олар осынау алапат апаттың бетін қайтару үшін немесе оған жол бергізбеу үшін түрлі айла-амалдарды қолданып, күреспей қалған жоқ.
1928 жылы большевиктер қазақ қоғамына шабуыл жасай бастағанда-ақ мал-жанын аман сақтау мақсатын­да қазақтардың жаппай ауыл болып көшуі өрістеді
Олар Қазақстанның бір өңірінен екінші өңіріне Кеңес Одағының өзге республикаларына, тіпті шетелдерге, әсіресе Қытайға жан сауғалап, мал-мүлкін алып көшумен болды
Сонымен қатар, көптеген жерлерде ондаған мың адамнан құралған қарулы көтерілістер де жиіледі
Алайда мұндай көтерілістердің бәрі де талқандалумен болды
Сөйтіп, қазақтардың мал-мүлкі жаппай тәркіленді.
1932-1933 жылдары ашаршылық күшейіп, шарықтау шегіне жеткенде қазақтардың мұндай зобалаңда қолданатын тиімді амалдарының бәрі сарқылып, жан сақтау қуатынан айырылды
Әсіресе, қазақтардың өзара бір-біріне көмектесу қабілеті шектелді
Бай-кулактарға қарсы күрес қатыгездікпен өрістеп халыққа қиын кезде көмектесетін ауқатты адамдардың көзі құртылды
Сеңдей соғылысып ашыққан адамдар бет ауған жағына сенделіп, қайыр тілеп, ит-мысыққа дейін сойып жеп, теректердің қабығы мен сабанға дейін қорек етті
Тіпті, аштық есінен адастырғаны соншалық адамның етін жеуге дейін барды деген дақпырт та болды
Сондай-ақ ұрлық-қарлық, қарақшылық, кісі тонау оқиғалары жиіледі
Большевиктердің газеттерінің жазуына қарағанда, қала базарларында күн сайын сатушыларды тонау, қан төгу бел алған.
Тек осынау зобалаңға тоқтау салын­ған­нан кейін Қазақстаннан тысқары жерлерге босып кеткендер қайтадан оралып, большевик­тер ұйымдастырған ұжымдық шаруашылықтарға кіруге мәжбүр болды.
Роберт Киндлер,
Гумбольдт атындағы
Берлин университетінің профессоры
