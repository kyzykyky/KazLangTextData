Елбасы Нұрсұлтан Назарбаевтың «Болашаққа бағдар: рухани жаңғыру» атты бағдарламалық мақаласы еліміздің түкпір-түкпірінде қолдау тауып, туған еліміз бен жеріміздің қадір-қасиетін танып-білуге деген қызығушылықты арттырып отыр
Елбасы айтқандай, әрқайсымыздың шыр етіп жерге түскен, қаз тұрып қадам басқан туған мекеніміз ерекше ыстық
Туған жердің әрбір сайы мен қырқасы, тауы мен өзені тарихтан сыр шертеді
Әрбір жер-су атауы туралы неше түрлі аңыз бен әңгімелер бар
Осындай тарихи мекеннің бірі – Ақтөбе облысы Ойыл ауданындағы Тамдыкөл елді мекені. 
Ескі тарихи шежірелерде көп айтылатын «Жеті жұрт көшкен», «Жеті қабат аспан» және т.б
сөз тіркестері киелі ұғымдар екені белгілі
Марқұм әкем Орынбайдан Саңырық қыратының үстіндегі обалар туралы балалық көңілмен таңырқай сұрағанымда бұл өңірден жеті жұрт көшкен, бұл солардан қалған із деуші еді
Бүгінде өзім де ел, жер тарихына зерделі көзбен қарайтын болдым.
Тамдыкөл Көптоғай, Қарасу мекендерінен 10-І5 шақырым оңтүстікте орналасқан
Ойыл өзенінен 6-7 шақырым жерде
Айналасы толған ескі зираттар мен обалар
Жайық бойындағы Сарайшық орнынан 400-450 шақырым қашықтықта тұр
Сол маңдағы Шөптікөл, Саңырық, Қырық оба қабірлерінен алынған заттар туралы 2007 жылы Қобда жерінде ашылған Қобыланды батыр кесенесіне байланысты шыққан кітапта айтылады
Өкінішке қарай, қазақ даласының құнды жәдігерлері Ресейдің Иван Грозный, Петр І патшалары тұсынан бастап тоналып, Мәскеу мен Санкт-Петербург музейлеріне өткізілгені белгілі.
Жергілікті тұрғындар мал-жаны ауру болғанда қыр үстіндегі Мұсырман, Саңырық зираттарына барып түнеп, аруақтарға табынатын
1912 жылы орыс геологтары Н.Тихонович пен С.Шумилин Тамдыкөлде мұнай бар екенін жазған еді
1941-1955 жылдары мұнай 7-10 м тереңдіктен өндірілді
Содан кейін мұнай қоры аз деп жабылып қалды
Мына жағдайды қадап айтқым келеді, атақты Ойыл тарысының атасы Шығанақ ­Берсиев дүниежүзілік рекордты осы Тамдыкөл маңайында жасаған
Менің бала кезімде, 1945-59 жылдары осы Тамдыкөлге жалғасып жатқан Бекберген көл, Ұзынкөл, Қамыскөл, Шығырлы көл, Ақкөл деген кішігірім көлдер болушы еді, казір солардың біреуі де жоқ
Табиғаттың өзгеруі деген осы ­болар
Есімде қалғаны, соғыстан кейінгі жылдары Ойыл ауданының 32 колхозы суармалы егістік үшін құдық қазғанда солардың ішінен түрлі балық қаңқалары және т.б
қалдықтар шығатын-ды
Аңдап қараған кісілерге айнала зираттар мен ел-жұрттың ізі байқалып тұратын.
Жер, су байлығы сол жер халқының игілігіне пайдаға асуы керек
Ол жерде қазір малдан басқа кәсіп те жоқ, егіс те жоқ
Оған дұрыс қожалық етіп отырған жер иелері де жоқ
Алаш көсемдері айтып кеткен «Жер қаны мен терін төккен, ата-бабадан қалған жұрттікі» деген дана сөздер ұмытылған тәрізді
Меніңше, Тамдыкөл жұртының байлығы Ойыл ауданының құзырына кайтарылуға тиіс
Ол киелі жер, Қазан төңкерісінен бұрын үш бірдей мешіт – Сарымұқан, Нұрабек және Мұқаш мешіт-медреселерінің болуы тегін емес
Сонау ХV ғасырда Қасым ханның атақты билерінің бірі, белгілі жырау, қайраткер Қазтуған:
Тайсойған мен Дендерден,
Сағыз бенен Жемдерден,
Құралайдай шұбырып,
Гулеп те келіп өткенмін.
Ойылдың Тамдыкөліне,
Бір түстеніп кеткенмін.
Маңғыстаудың ойына
Етек-жеңім жыртылып,
Ақ қырауда жеткенмін.
Ойыл да Қиыл, Жем, Сағыз,
Қайран саланың
жатқан аңғары-ай!
Ақ шалмалы пірлердің
Мешітке жаққан шамдары-ай…
– деген екен
Осы жолдардан өткен замандарда Тамдыкөл қандай қасиетті жұрт болғаны, атақоныстың «Тамдыкөл» деген атының өзі ертеден сол жердің жұртына құтты мекен болғандығын баян етпей ме? Сол маңда әр жерде шашылып жатқан кұлпытастар, жермен-жексен болған ескі зираттар, қыстау орындары жоғалып барады
Ол жерде «Тар кезең» кітабының авторы Қ.Мұханбетқалидың баяндауынша, Сырым Датов бастаған көтеріліс кезінде Кіші Жүз руларының басшылары Құлжабай би, Шапи батыр сияқты атақты адамдар шыққан
Сөз етіп отырған Шапи (Сапы) баһадүр Сырым Датовтың ел-жұрт атынан Орынбор губернаторы Игельстромға жолдаған шағым хатын мәмілегер ретінде Орынбор мешітінің бас имамы М.Хұсайынов, шекті Шүкіралы, Әбжәмел Қожа баласы Нұрмұхамбетпен (Нұралы ханның күйеу баласы) бірге наразы елдің атынан тапсырған
Сөз етіп отырған Сапы бабамыздың кіндік қаны осы Тамдыкөл жерінде тамған
Бабамыздың Көптоғай елді мекенінен Қызылқоға ауданының орталығы Миялыға барар жолдың бойындағы ­Сухан зиратындағы тектік қорымда жерленуі мүмкін
Немесе Орынбор мешітінің маңына қойылуы абзал.
Осы елден шыққан Әжәйіп ­Суханов Ойыл өңірінде белгілі мұғалім болған
Ойылда 1918-1919 жылдары Алаш Орда басшыларының бірі Халел Досмұхамедовпен бірге оқу-ағарту ісімен айналысқан
1918 жылы Орынбордағы бүкіл мұсыл­мандар Құрылтайына делегат болып қатысқан, кейін қызылдардың пәрменімен тұтқындалып түрмеге қамалған.
Кеше ғана өмірден өткен ­Ахметбек Нұрманов та өз әкесі Хасан хазірет Нұрмұхамедовтың фамилиясы бұйырмай бұл дүниеден өтіп кетті
Хасан хазірет Атырау, Орал, Ақтөбе өңірінде үш бірдей аймақтың діни басшысы болды
Уфа, Ыстанбұл, Орынбор қалаларындағы мұсылмандар съездеріне қатысқан, мұсылман қауымының қайраткері еді
Осы Тамдыкөл жерінде тұтқын­далып, түрмеде өмірін өткізді.
Қорыта айтқанда, Тамдыкөл – қасиетті де киелі өлке, өзінің терең де көне шежіресін көп ашпаған, құпияға толы елді мекен
Бұл өлкеде аяулы махаббаттың үкілі үлгісі болған, Қозы Көрпеш – Баян сұлудың сыңарындай Қыз Данай мен Төремұрат бабамыздың сезімдері өрбіген, Саңырық пен Пұсырман тәрізді әулие-абыздар орын тепкен, Алаш Орда азаматтарының ізбасарлары – дінбасы Хасан хазірет Нұрмұхамедов, мұғалім Әжәйіп Суханов сынды ардақты азаматтар және басқа ХХ ғасырдың бірінші жартысындағы қуғын-сүргін боздақтары өмір кешкен қасиетті мекен
Кешегі Ұлы Отан соғысы кезінде өңірдің 32 колхозы ел тұрғындарын азық-түлікпен қамтамасыз еткен, соғыс қазанына Ойылдың ақ тарысын аямай төгіп тұрған асыл өңір.
Алтын тұғыр, аяулы бесігіміз – Ойыл мен Тамдыкөл ұрпақтар есінде мәңгілік сақталуға жазсын.
Мәтжан ОРЫНБАЕВ, 
ардагер ұстаз
Ақтөбе облысы
