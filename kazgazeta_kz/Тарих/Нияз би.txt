Совет тұсында, 1960 жылдары белгілі ғалым Балтабай Адамбаевтың «Шешендік өнер» атты кітабы баспадан шыққанда қазақша сауаты барлардың бір-бірінен қалап алып оқығаны әлі күнге шейін көз алдымызда
Одан бері М.Тілеужанов, С.Негимов, А.Қыдыршаев, т.б
ғалымдарымыз қазақтың шешендік сөздерін жинауға, жариялауға, зерттеуге зор үлестерін қосты
Тәуелсіздікке қол жеткен соң, әсіресе Қазақстанның солтүстік және оңтүстік аймақтарындағы би-шешендердің мұралары қарқынды түрде жиналып, ғылыми айналымға түсті
Диссертациялар қорғалып, монографиялар жазылды
Ол еңбектерде қазақ шешендік өнерінің тарихи тармақтары сан қатпарлы екендігі, оны білу – бүгінгі ұтқыр ойлы, шешен ұрпақ тәрбиелеудің кепілі бола алатыны, нешеме ғасырлық тарихы бар би-шешендер мұрасы, көркем сөз ретінде ғана бағаланбай, әлеуметтік қоғамдық мәні, мемлекет тағдырын шешудегі орны зерттелуі керектігіне назар аударылды
Осы орайда бізді «Ілгеріде Ақтөбе аймағында қандай би-шешендер болды, олардан кейінгіге қандай сөздер қалды? Тасқа басылмаған соң уақыт өткен сайын ұмытыла береді-ау» деген ой мазалайды
Басқа басқа ғой, жақында Әйтеке бидің өзі айтыпты дейтін төл сөздерін жиып-тергенде үш беттен асыра алмадық
Соған байланысты бастағы барды жиып-тере бастадық
Әуелгі сөз Нияз би турасында
Әлбетте, халық әдебиеті – фольклордың бір тармағы
Солай болған соң көп нұсқалылық, уақыт өткен сайын жетігушілік билер мұрасынан да орын ала беретінін оқырмандар есіне қайыра сала кетейік.
Нияз би туралы нақты дерек «Ақтөбе» энциклопедиясында былайша таңбаланған: «Нияз би Отаралыұлы (1822, Ақтөбе обл
– 1881, Мұғалжар тауы маңы) – би, қоғам қайраткері
Алашқа аты шыққан Сары Шоңай бидің немересі
Патшалық Ресейдің зауряд-хоружний шенін алған
Әйгілі биолог Н.О.Северцевтің Хиуа зынданынан шығуына, ғалым, гуманист Е.П.Ковалевскийдің қазақ жеріндегі зерттеу жұмыстарына тікелей көмектескен…» (қараңыз: «Ақтөбе» энциклопедия­сы, 2001 ж
583-б.).
Нияздың арғы аталары, кейінгі ұрпақтары тегіс би болған
Ең соңы кешегі өткен әйгілі тарихшы Бек Сүлейменов, Рамазан Нұржановтар
Нияздың атасы хан кеңесінің мүшесі Сары Шоңайдың ірі қоғам қайраткері болғандығы тарихи құжаттарда аққа қарамен таңбаланған (қараңыз: Ә.Мұхтар
Би Шоңай// «Ана тілі» газеті, 12.11.2009)
Сол құжаттарда Сары Шоңайдаң әкесі тархан Сегізбай қарттың Сырым батырмен дос болғаны, бұл достықты ұлының жалғастырғаны қоса көрсетілген.
Ел аузындағы әңгімеде бірде тағы да көмек сұраған Сырым батырды Хиуаның ханы тұтқындап, кері жібермей қойғанда, оны босату үшін Сары Шоңай барыпты деген сөз бар
Ұзын ырғасы төмендегідей: Сары Шоңай соңына өңкей ығай мен сығай 29 жігіт ерткен екен дейді
Бұларды көріп, бұйымдарын тыңдаған хан ойланып-толғанып Сырымға жолықтырыпты
«Ханда қырық кісінің ақылы бар», Сырымды босатпаса алты ата Әлім, жеті ата Жетіру, төрт Шөмен, он екі ата Байұлы – 29 таңбалы Кіші жүз тегіс атқа мінерін біліпті
Батырды мойнына ажырғы, аяғына кісен салып, арқандап дарияның жағасында ұстап отыр екен дейді
Дариядан тұрақты түрде ескен салқын леп адамның түсін өзгертіп жіберетін көрінеді
Амандықтан соң Сары Шоңай: «Қазақ деген сиыр-ды, қан көріп өкірсе қиынды, Сырымжан түс алдыма» деп, арқанды шапан ішіндегі алмасымен кесіп жіберіпті
Ел әңгімесі Сары Шоңайдың тек би-шешен ғана емес, керек жерінде жүрек жұтқан батыр екендігін де көрсетіп тұр
Сондай да сондай болған Сары Шоңайдан Отаралы мен Қасым туады
Отаралыдан Нияз
Аталмыш энциклопедияда Нияздың әкесі туралы да дерек бар
Онда: «Отаралы би (шамамен 1762-1845) – Әлімнің шектісінен тарайтын қабақ руының биі
Патша үкіметінің 1803, 1815, 1820 ж
Бұхар әмірлігімен жүргізген дипломатиялық миссияларына жол басқарушы болған
…екі рет күміс медальмен марапатталған
Сонымен бірге ол Ресей-Орта Азия, Орта Азия-Ресей арасында сауда керуендерін өткізуде кеден-өкілдік ісін де атқарған
Шектілер мен Хиуа хандығы, түрікмендер мен шектілер арасында болған дау-жанжалдарды шебер мәмілегерлікпен шешіп отырған…» делінген (қараңыз: «Ақтөбе» энциклопедиясы, 2001 ж
618-б.).
Қасым да билік сөзге ерте араласады
Бізге жеткені оның атақты Сырым батырмен дауға түскені
Байұлы мен қабақтар арасында әлденеге дау туып, Байұлы жағы Сырымды алып келеді
Өздеріне сенімді олар: «Бізден Сырым, сіздерден біреу шықсын, екеуінің қайсысы дауда жеңсе, соған тоқталайық» деген ұсыныс жасайды
­Отаралы елде жоқ екен, қабақтар би тұқымы ғой деп, кім болғанда да Сырым бәрібір жеңістік бермес деп, жасөспірім Қасымды алып барыпты
Әрі батыр, әрі шешен, 12 мың жылқы біткен бай Сырым көксауыр етік, құндыз бөрік, алтын зерлі сарала загрен шапан киіп, белін алтын камар белбеумен буып, екі жағынан тап өзіндей екі жігітке қолтықтатып, ортаға шығыпты
Тұлғасы да айбарлы, нардай, саранау екен дейді
Сырым-Сырым атанып, дүрсілдеп тұрған шағы екен
Сонда қабақтар жағынан үстіне бір жалшының жаман шапаны мен малақайын жалма-жан сұрап киіп, белін тұсаумен буып, Қасым қарсы шығып, екеуі ортаға келіп, әлдене деп тіл қатысып, тізе бүге бергенде Сырым тұрып кетіпті
Күтіп тұрған тілеулестеріне келіп: «Болмады, қабақтар ұтты» депті
Қасым да орнынан асықпай көтеріліп, өзін тосып тұрған ағайын-туыстарына қарай аяңдапты.
Сонда оқиға былай өрбіген екен дейді
Қарсыласының түрін көріп, таңырқаған Сырым: «Алба-жұлба болған әпенде неме, дауды шешіп, билік айтатындай сен кім едің?» дегенде, Қасым: «Сырым-Сырым деген атағың жер жарғанға сені бір асқар таудай көруші едім, билікті сыртындағы киім айтпайды, ішіндегі адам айтады ғой, осыған ақылың жетпегені ме?» депті
Өмірі сөзден тосылудың не екенін білмеген Сырым қатты шамырқанып: «Аңдамай сөйлеген – ауырмай өледі» деген осы екен ғой деп, тұрып кетіпті.
Осындай әулеттен шыққан Нияз олқы болсын ба?! Заманында аузымен құс тістепті
Өле-өлгенінше болыстықтан түспепті, ояз өз алдына, губернатор алдында да айтар сөзінен жаңылыспапты
Ұшқыр ойы, уәжді де қисынды сөзімен таңырқатыпты
Ел тәуелсіздігі үшін күрескен, он бір жыл бойы мұздай құрсанған патшалық Ресей отарлаушыларына қарсы соғысқан Есет Көтібарұлының үзеңгілес серіктері Әзберген Мұңайтпасұлы, Қарағұл батыр Қонақбайұлымен араларынан қыл өтпес дос болыпты
Тереңнен ойлайтын, саясатқа жетік Нияз атаққа шыққан үлкен жесір дауында «Қымызды кім ішпейді, қызды кім алмайды» деп Кенесары Қасымұлының сөзін сөйлеп, орынсыз болса да ауылдастарын оған жығып беріпті
Алайда сол Нияз екі рет әйел затынан сөзден тосылдым деген екен
«Хорезім жерінде жүргенімде жолаушылап келе жатып құдайы қонақ есебінде жас шамасы өзім құралыптас бір қазақтыкіне түстім
Әйелі қазан көтерді
Байқап отырмын асқаны ет емес, көже сияқты бірдеңе, алайда ішіне әрқилы тұздық құйып, шөп-шалам салып, ауық-ауық сапырып ұзақ қайнатты
Ақыры шыдай алмай: «Құдағи, қайната бергенмен көже ет болмас» дегенімде, әйел жалт қарап: «Би, сөздің жайын сіз білесіз де, астың жайын біз білеміз» деді
Айтуы рас екен, сол астың дәмі әлі күнге шейін аузымнан кетпейді» депті.
«Екіншісі де жол жүргенімде ұшырасқан оқиға, – депті Нияз
– Ауыл ішіндегі ең көрнекі ақ боз үйге түстік
Іші де сыртына сай, жарқырап тұр, тап-таза
Әйелі аса көрікті екен
Оның қимыл-қозғалысынан, киген киімінен, сөйлеген сөзінен, асқан асынан бір мін таппадым
Сөйтіп, іштей разы боп отырғанда, еттен соңғы берген қол орамалы тым майланып кеткенін аңдап: «Құдағи, жаулығыңды ағарта берген екенсің…» дегенімде, келіншек нені меңзеп отырғанымды бірден аңғарып, іркілместен: «Би, жаулығым ақ болса – тазалығымнан, орамалым майлы болса – мырзалығымнан шығар» деп, ұтқыр жауап қайырды» депті.
Нияз мемлекет қызметінде болғанымен ел тәуелсіздігі үшін күрескен ерлерге әрдайым іш тартып, қолынан келген көмегін беріп отырған
Соңына түскен патша әскерін Есеттің құмға салып, шөлге ұрындырып, ойламаған жерден шабуыл­дап, партизандық соғыс тәсілін көп қолданғаны мәлім
Нияз оны іздеушілердің ортасында да жиі жүрген
Ел ішінде «Қашқан Есет, қуған Нияз болса, бұл істің кестесі келіскен екен» деген астарлы сөз қалған
Ақыр соңында іштартқаны әшкере болып, патша өкіметі тарапынан қуғын көрген
Аталмыш энциклопедияда «Есет Көтібарұлы бастаған ұлт-азаттық көтеріліске астыртын жәрдемдескен
Осынысы үшін 1857 ж
патша үкіметінің қырына ілініп, қуғынға түскен
Хиуа жеріне қашқан» деп аққа қарамен таңбаланған
Ақылды Нияз амалын тауып ол сүргіннен де құтылыпты
Елге келіп, жаңадан «Құланды» дейтін болыстық ашып, соны басқарыпты
Бұл жөнінде тыл ардагері, Шалқар ауданының құрметті азаматы, шежіреші Оразбай Әділбаев былай дейді: «Есет пен Қарағұл қолдап, Мәуміттің баласы Әліқұл болыс болуға айналыпты
Нияз болыстықтан түсіпті
Нияздың бұрынғы хатшысы Ешмұхамбетті осы мәселемен жасырын түрде Орынборға жібереді
Шаруаны бітірсең Әліқұлдың жүйрік қара қасқа аты сенікі дейді
Ешмұхамбет орысша білетін, айтқыш, жазғыш адам екен.
Нияз енді басқа бір амалын тауып, Құланды болыстығын ашып алуды көздейді
Губернаторға барайын деп, бұл да сапар шегеді, жолшыбай, қайтып келе жатқан Ешмұхамбетке ұшырасып қалады, екеуі жөн сұрасады, Ешмұхамбет ештеңе айта қоймайды, сонда Нияз: «Әй, Ешмұхамбет, қара қасқа атың құтты болсын, сендер бәстескен екенсіңдер, мен бәске түспеймін
Орынборға бара жатырмын, сен мені көрген жоқсын, мен сені көрген жоқпын» деп атын тебініп жүре береді
Қолындағы есеп-қисабын губернаторға тапсырып, Ұлықұмның бойында төрт мыңға жақын түтін бар, жері кең, қатынас күрделі, салық жинауға қиын, тағы бір болыстықты ашу керек деп, қисынды мәселе көтереді
Сөйтіп, Қамбақтыны орталығы қылып, Құланды болысын аштырады да, оны Қарақамысқа қаратады
Құланды болыстығының осындай тарихы бар».
Энциклопедияда «Нияз туралы мадақ өлең сақталған» деген дерек бар
Нәжімәдин ақынның мадақ сөзін біз Ақтөбе ақындарының тұңғыш антологиясы «Асыл қазынада» 2001 жылы жариялап едік
Антология соңындағы түсініктерде «1998 жылы құрастырушы Нәжімәдинұлы Өтештен жазып алған» деп таңбаланыпты
Шалқар ауданында мешіт ұстаған имам Өтеш 1910 жылы туған адам еді, сонда бұның әкесі Нәжімәдин Нияздың ­замандасы боп шығады
Көруі де мүмкін
Мәтіні төмендегідей:
Би Шоңай алты Алашқа аға болған,
Дұшпанға бар ма жері таба болған?
Баласын үш ананың шырық үйіріп,
Еліне Кіші жүздің пана болған.
Шоңайдан Отаралы, Қасым өткен,
Күнінде дариядай тасып өткен.
Өзінің болып тұрған заманында,
Дұшпанын аяғына басып өткен.
Кем-кетік мүсәпірді, байды билеп,
Дүниені бірдей ойлад ахиретпен.
Меңдіқұл, Отаралы, өткен Қасым,
Дұшпаннан аруағы артық басым.
Кенжесі Мұса мырза жасында өліп,
Жалғаннан арманда өтті асыл затым.
Тау жанып, қаһарланса тоғай күйген,
Пайдасы бастан асып, халыққа тиген.
Хан болып Кіші жүзді тегіс билеп,
Күнінде жан өтпепті Нияз биден.
Нияздың билігі артты алты Алаштан,
Қайраты Ніл дария судай тасқан.
Ақылмен Кіші жүзді тегіс билеп,
Патшадан тақта отырған бақыты асқан.
Патшадан бақыты асты тақта отырған,
Сайраған бұлбұл құстай бақта отырған.
Кәрленіп, ашуланып билік айтса,
Қасында дұшпан шыдап шаққа отырған.
Сайраған патшалардың бұлбұлындай,
Әлидің шапса жүйрік дүлдүліндей.
Хан қарап, би мен мырза отырса да,
Сөз айтқан шаршы топта бір сүрінбей.
Сұм дүние баяны жоқ содан да өтті.
Би болып одан туған Шонан да өтті,
Заманы қиын-қыстау кез болса да,
Атқарды өз қолымен талай кепті.
Нәжекең сөзін айтты, ұқсаң мақтан,
Аямай бар білгенін тіл мен жақтан.
Атасы Рүстем Зал патшадай,
Шоңайдай сөз қозғадым асыл заттан (қараңыз: Асыл қазына
– Ақтөбе, 2001 ж
230-б.).
«Хан қарап, би мен мырза отырса да, Сөз айтқан шаршы топта бір сүрінбей», «Пайдасы бас­тан асып, халыққа тиген» Нияздың аруағын жер басып тірі жүрген соң бір қозғау біз үшін парыз еді, бұйыртымды күні оған да жеттік
Бақида күліп қарсы алғай.
Жұма-Назар Асан,
филология ғылымының докторы
АҚТӨБЕ
