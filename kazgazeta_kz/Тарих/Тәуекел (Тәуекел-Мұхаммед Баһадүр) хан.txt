Тәуекелдің қолбасы және қайраткер ретінде қалыптасуына оның әкесі Шығай хан көп еңбек сіңірді
Ол ХҮІ ғасырдың 70-жылдарынынан бастап, өзінің екінші әйелінен туған үлкен ұлы Тәуекел мен Есімді қасынан бір елі қалдырмай ерте жүріп, оларды қолбасылыққа, соғыс өнеріне және ел басқару ісіне үздіксіз баулыды
Оңтүстіктен Ташкентті билеген шайбандықтар қазақ жеріне қауіп төндіргенде Шығай ханның оларға қарсы күресінде ұлдары оған жан-тәнімен көмектесті
Алайда  1581 жылы Талас өзені бойында болған ел қорғау соғысында шайбандық Баба сұлтан қазақ әскерлерін талқандап, Шығай хан амалсыздан Баба сұлтанмен өзбек тағына таласқан бақталас бұқаралық Абдолла ханнан көмек сұрауға мәжбүр болды.
Шығай хан Бұқараға өзімен бірге балалары Тәуекелді, Есімді, Әлиді, Сұлымды, Ибрагимді ертіп келді
Шығай ханның өзіне бағыныштылығын мойындағанына қатты разы болған Абдолла хан оған Ходжент аймағын сыйлап, оны сонда аттандырды да, ал оның үлкен ұлы Тәуекел сұлтанды өзінің нөкерлеріне қосып, алып қалды
Абдолла өзінің әскерімен Түркістан бағытына қашып шыққан  Баба сұлтанның соңына түсіп,  1581 жылы жаз айында Қаратал деген жерде дамылдап жатқанда оған өзінің сарбаздарын ертіп, Тәуекел келді
Ол осыдан біраз күн бұрын Баба сұлтанды іздестіріп, оза шауып, алға кеткен еді
Жауынгерлік дағдыларды жан-жақты меңгерген, жамбыны садақпен атуда алдына жан салмас, құралайды көзге ататын керемет мерген Тәуекел Абдоллаға қатты ұнады
Ол оны сондықтан да басқа нөкерлері қызғанарлықтай лауазымды деңгейге көтеріп, құрмет көрсетті
Тәуекел де өзіне көрсетілген сенімді көп кешікпей-ақ ақтады
1582 жылы жаз айында ол жол бастаушы қалмақтардың көмегімен Баба сұлтанның ізіне түсті.
Баба сұлтан ноғайлардан қашып құтылса да, өзінің соңына түскен Тәуекелден бәрібір қара үзіп кете  алмады
Тақап қалған қуғынды сезген және ажал сағатының тақағанын байқаған Баба сұлтан өзінің ұлы Латиф сұлтанмен жылап қоштасып, сенімді серігі Жан Мұхаммед би мен бірге әскерінен оқшауланып, бөліне қашты
Алайда Тәуекелдің жігіттерінің қардай боратып атқан садақ оғы оны да серігін де, бөлініп қалған ұлын да  құтқармады
Аттың жалын құша құлаған оның басын жалтылдаған алмас қылышпен кесіп алған Тәуекел, оны хан ордасына алып келіп, алтын тақта отырған Абдолланың аяғының астына тастады.
Тәуекелдің көмегімен өзінің басты жау­ларынан құтылған Абдоллаға енді Тәуекел тәрізді өзбек жерінде зор беделге ие болған қазақ сұлтанының   қажеті шамалы болып қалған еді
Бұрын айбарлы алдаспандай пайдаланып, қас жауына қаймықпай салған ержүрек Тәуекел әскер арасында аса ықпалды тұлғаға айналғандықтан және жошылық хандар ұрпағына жататындықтан, Абдолланың өзі үшін, тіптен қауіпті тұлғаға айнала бастады.  Мұны, әрине,  адамды қас-қабағынан аңғаратын сұңғыла Тәуекел де түсінді
Абдолланың жеке мүддесі жолындағы тынымсыз соғыстан қолы енді ғана босаған ол енді, шын мәнінде иесіз қалған кең даладағы қазақтар тағдырын ойлады және бұл Абдолла ханды еш толғандырмайтынына көз жеткізді
Осыдан соң Тәуекел, өзінің елге кететінін ханға мәлімдеп, қазақтың ен даласына бет алды
Онда оны жошылық сұлтандар қуана қарсы алып, кешікпей-ақ ресми түрде хан көтерді.  Қысқа мерзімде Тәуекел батыстағы ноғайлармен(қарақалпақтармен) ынтымақтастықты жөндеді, олардың Ұлытау аймағына дейін көшіп жүрулеріне рұқсат берді
Оның үстіне оларға өз адамын билеуші етіп бекітті
Шығыстағы қазақтармен көрші болып, көшіп-қонып жүрген қалмақтармен де, біраз ұрыс-керістен соң, келісім жасап, оларға да өз бауыры Шахмұхаммедті басшы етіп тағайындады
Нәтижесінде, енді Тәуекелдің әскері қатарында ноғайлар да, қалмақтарда соғысуға дайын болды
Алайда көптеген қазақ рулары бұл тұста Ташкент маңында және Сыр бойында шайбандық билеушілерге тәуелділікте қалған еді
Олардың рубасылары  және жергілікті халыққа ықпалды Нахшбендийя софылары Тәуекелді хан ретінде қолдауға дайын екендіктерін мәлімдеумен болды
Оларды өзбектерден азат етудің жолы Мәуереннахрды және Түркістанды жаулау еді
Тәуекел 1586 жылы осы бағыттағы алғашқы әрекетті  жасады
Сайрамға дейін барған ол Шарапхана маңында Ташкент әскерін талқандады
Алайда Самарқандтан өзіне қарсы Абдолла ханның бауыры Ибадулла сұлтанның қалың қолы аттанғанын естіп, ол кейін шегініп кетті
Мұндайда Тәуекел, өзі асығыс жинаған қазақ жасақтарының Абдолла ханның үйретілген, талай қанды шайқасты бастан өткізген әскеріне қарсы тұруға әлі даяр еместігін жақсы түсінді
Оның үстіне бұған оңтайлы саяси ахуал да туа қойған жоқ еді.
Сыр бойындағы және Мәуереннахрдағы қалаларды қазақтарға қайтаруды көздеп жүрген Тәуекел ханға мұндай мүмкіндік 1597 жылға қарай шындап туды.  Бұхар ханы Абдоллаға жалғыз ұлы  Абд ал-Момын қарсы шыға бастады
Осыны пайдаланып қалмақ оймен, қалың әскермен Тәуекел хан Тәшкентті басып алуға аттанды
Оның бұл әрекетіне мән бере қоймаған Абдолла оған қарсы азғана жасақ аттандырды
Шайқас Ташкент пен Самарқандтың арасында болды
Бұл соғыста Абдолланың сұлтандары күйрей жеңіліп, ұнжырғылары түскен күйде, құты қашып, Бұқарадағы Абдолла ханға қайтып келді
Мұны көрген Абдолла соғысқа шындап дайындалды
Алайда ол қалың әскер жинап, Самарқандқа келген бетте, 1598 жылы наурыз айында аяқ астынан ауырып қайтыс болды
Оның орнына жеделдете таққа отырған оның ұлын көтеріліс жасаған әмірлер бірнеше айдан кейін өлтіріп тастады.  Осы хабарды алған Тәуекел хан берекесі кеткен Мәуереннахрды жеделдете басып алу үшін інісі Есім сұлтанмен бірге 120 қазақ сұлтандары басқарған  90 адамдық қалың қолмен алғаш Түркістан аймағын бағындырып, онан ары Ташкент арқылы Самарқандқа аттанды.
Өзі медреселік деңгейде жеткілікті білім алған, парсы тілін жетік меңгерген, діни нақылдар, маснави құрастырумен шындап айналысқан, жастайынан діни сауаты жоғары әкесінің айналасын қоршаған сопылық бағыттағы қожалардың тәрбиесін көріп өскен Тәуекел Самарқандқа бара жатқан жолында Қанигиле деген жерде Накшбендийя софылық орденінің аса көрнекті өкілі Қожа Исқақ хазірет ишанды кездестіріп, өзінің соңынан ілескен 120 cұлтандарымен және туған-туыстарымен, бала-шағаларымен бірге оған бас иіп, Жаратушыға құлшылық жасап, оған өздерінің исламға адал берілген мурид болатындарын үлкен толғаныспен, жан күйзелісімен, жылап-сықтап бас ие  мойындады
Хазіреттің қасиетті ағашына беттерін сүйкеген, мойындарына Құдайға мойынсұну белгісі – арқандар асып алған, сұлтандар өздерінің хандары Тәуекелмен бірге жер-дүниені, жапан түзді жаңғыртып, Жаратушыға жалынумен болды
Өксік пен өкінішке толы адамдардың күңіренген үні ұзақ уақыт бойы жеті қат аспанды құран сүресінің қасиетті үнімен тербеп тұрды.  Өздері қасиет тұтқан Хазіретті Тәуекел бастаған жаңа мүридтер арбасымен қоса Самарқанға дейін көтеріп барды
Самарқандта 20 мың  әскермен інісі Есім сұлтанды қалдырған Тәуекел 70 мың қолмен ары, Бұқараға аттанды
Алайда Бұқара түбіндегі шайқаста қолды өзі бастаған ол, аңдаусызда ауыр жараланып, әскерімен Ташкентке шегінуге мәжбүр болды
Осында келіп жеткен Тәуекел хан көп кешікпей көз жұмды
Осылайша Алланың берген дәм-тұзы таусылып, қазақ деген халықтың мемлекеттілігін жанын аямай қорғаған қазақтың қаһарман да айбатты ханы бұл жалғаннан мәңгілікке аттанды.

Талас Омарбеков, 
әл-Фараби атындағы ҚазҰУ-дың Орталық Азиядағы дәстүрлі өркениеттерді зерттеу орталығының директоры, профессор, 
ҰҒА Құрметті академигі
