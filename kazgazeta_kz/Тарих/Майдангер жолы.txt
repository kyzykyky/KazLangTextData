1941-1945 жылдардағы гитлершілдермен болған соғыс тарих бетінде өшпестей қалды
Биыл осы қанды қырғынның жеңіспен аяқталғанына 70 жыл толды
Әрине, ұлы Жеңіс оңайлықпен келген жоқ
Осы жолда талай адам өмірін қиды
Ал майдан жолдарынан аман-есен оралғандары бейбіт еңбекке араласып, халық шаруашылығын қайта қалпына келтіруге үлес қосты
Соғыс жылдары жаумен аянбай шайқасып, ерліктің үлгісін көрсеткен қазақ жауынгерлерінің бірі – Қият Есенов болатын.
Осы кісі соғыс алдында Қазалыдағы оң жаға машина-трактор стансасында тракторшы болып еңбек етіп жүрген
1941 жылдың қыркүйегінде майданға шақырылды
Елге соғыс аяқталғаннан кейін сегіз айдан соң ғана – 1945 жылдың 20 желтоқсанында оралды.
Қияттарды майданға аттанарда «Қажетті қару-жарақты сол жақтан аласыңдар» деген
Пойыздан түсіп, майдан шебіне келгенде қатты таңғалды
Артиллериялық қаруларды айтпағанда, тіпті қарапайым винтовканың өзін шаммен іздеп таба алмайсың
Содан келді де бұлардың бәрін таратып, жаяу әскердің қатарына қосты.
«Қарусыз қалай соғысамыз? Неміске қарсылық білдірмей-ақ жем боламыз ғой» деген жауынгерлердің сауалына «Немісті өлтіріңдер де автоматтарын алыңдар» деген жауап қайтарылды.
Мұны естігінде жауынгерлердің көзі атыздай болды
«Ол да адам ғой
Оның да жаны бар
Оңайлықпен беріле қоя ма?» деген сауалдар әрқайсысын мазалады
Дегенмен де, кейін винтовкамен қамтамасыз етті
Олардың винтовка деген аты ғана
Қай замандікі екенін бір Құдай білер
Әбден тозығы жеткен, ескі
Бірақ бір шүкіршілігі жоқтан жақсы.
Бірде кезекті шабуылға кіріскелі жатты
Қасында танысқанына екі айдай болған, қартаң орыс шалы бар болатын
«Алға!» деп бұйрық берілгенде шал да орнынан көтеріліп, ілгері ұмтылды
Еңбектеп келе жатып, шұбатылған шинелінің етегін қайырып, тізесінің астына төсеймін деп жатқанда жау оғы тура жүрек тұсына қадалып, сол жерде тіл тартпай кетті
Осыны көріп тұрып Қият қатты өкінді
Үлкен адам ғой, шалт, жылдам қозғала алмайды
Шинельдің етегіне тізесін қойып, жауды асықпай көздегісі келді
Бұл соғыс қой
Алдындағы аң емес
Қулығы, айлакерлігі бір басына жетерлік дұшпан тұр
Мұндайда жайлылықты, қолайлы жағдайды күтудің қажеті жоқ
Үсті басың бүлінсе ештеңе етпейді
Ең бастысы, жаудың көзіне ілініп қалмау
Сергектік , ширақтық – жауынгер серігі
Осыны қарт солдат ескермеді
Бұл айналып келгенде әскери даярлықтан шыңдалып өтпегендіктің салдары.
Соғысқа кіріскен уақытта жауынгерлер мойнына медальон тағып жүруге тиіс болды
Онда жауынгердің аты-жөні, елдегі мекенжайы жазылады
«Бұл неге қажет?» деп сұраған мұның мәнісін түсін­бе­гендер
«Тәртіп солай» деген бір-ақ ауыз сөз естіді
Мұның сыры басқаша еді
Егер солдат соғыста қаза табатын болса, осы хабарды елге жеткізу үшін жауынгердің мекенжайы керек екені әбден түсінікті
Медальонда осындай сыр жатты
Қият оны таққан жоқ
«Біз соғысқа өлу үшін келген жоқпыз
Жауды жеңіп, аман-есен елге ораламыз деген мақсатпен келдік» деген ой медальоннан бас тартқызды
Оны көңілге қаяу салар жаман ырымға балады
Дегенмен де, медальонды тағып жүрудің артықшылығы жоқ еді
Көп жауынгерлер Қият сияқты оны мойынға іліп жүруді қаламады
Жақсылыққа баламады
Ал олар қаза тапқанда хабарсыз жоғалғандар қатарына қосылды
Өйткені олардың қай жерден, қайдан шақырылғандығы туралы құжат нақ сол мезетте табыла қоймайтын.
Жауынгерлердің соңында жерлеу командасы жүріп отырды
Олар қаза тапқан солдаттарды белгілі бір тәртіп бойынша жерлеуге үлгермеді
Өйткені өлім құшқандарға сан жетпейтін
Тек жерге көміп отырудың өзін қанағат тұтты
Қияттың қасындағы мұртты кавказдық мұсылман «Құраның оқылып, кәде-сөдесімен жерленгеннің өзі ғанибет екен-ау» деп көзіне жас алды.
Майдангер Қ.Есеновтің құжатта­рымен танысқанымызда оның көптеген елді мекендерді, қалаларды азат етуге қатысқанын білдік
Мәселен, 1943 жылдың тамызында Орлов-Курск және Белгород-Курск бағытында фашистерге аямай соққы берген жауынгерлер қатарында болған
Одан келіп Белгород, Харьков, Полтава, Кременчуг, Знаменка қалаларын жаудан босатуға қатысқан
Жау қолындағы Днепр өзенінен өтудің де қияметін бастан кешірген
Висла, Ордер өзендерін «бағындыру» да жеңіл тимепті
Соғыс жолы Чехословакия жерінде аяқталған
Жеңіс хабарын Прага қаласында естиді
Дәл Жеңіс күні – 9 мамырда Прага жаудан азат етілген болатын.
– Өмірде шаттықты, қуанышты, мерейлі күндер көп болар
Бірақ солардың қасында Жеңіс күнінің орны бөлек
Соғыс деген ауыр қасірет
Екі жақта жеңілем, тізе бүгемін деп шайқаспайтыны белгілі
Дегенмен, бұл шайқас кеңес халқы үшін әділетті болатын
Тұтқиылдан шабуыл жасаған біз емес, неміс фашистері
Жау ұмтылғаннан кейін қарап тұруға бола ма? Ол ессіздік, жаудан қорыққандық болар еді
Отанға қауіп төнгеннен кейін қолға қару алуға тура келді
Дұшпанға туған жерді таптатып қою жөн бола ма? Жаудың бұл әрекеті елдің ашу-ызасын туғызды
Тыныш, бейбіт жатқан елге тиісу дұрыс қасиет пе екен? Мұндайда бойдағы намыс отын жалындатып бас көтермесе болмайды
Ақыры солай болды да, – деген екен кезінде жергілікті басылымға берген сұхбатында соғыс ардагері.
Қият Есенұлы Сталинград шайқасына да қатысып, қасындағы жауынгерлермен бірге табандылықтың, жанқиярлықтың үлгісін көрсетті
Кеңес әскерінің Сталинград шайқасындағы жеңісі екінші дүниежүзілік соғыстағы ірі әскери-саяси оқиға саналды
Бұл соғыстың алдағы барысына елеулі ықпал етті
Фашистер өлгені, жараланғаны, тұтқындалғаны, хабарсыз кеткендері бар бір жарым миллионға жуық солдаты мен офицерінен айырылды
Көптеген мемлекеттік және саяси қайраткерлер кеңес әскерінің жеңісіне жоғары баға берді
Сталинград шайқасын дәуір күресі деп те атады.
Қият көкеміз майданда көрсеткен ерліктері үшін «Ерлігі үшін», «1941-1945 жылдардағы Ұлы Отан соғысында Германияны жеңгені үшін» медальдармен, Жоғарғы Бас қолбасшының көптеген Алғыс хаттарымен марапатталды.
Сұрапыл жылдардан аман оралған Қ.Есенов Қазалы май зауыты, құрылыс-монтаж басқармасы, «ПМК-16», «­ПМК-80» аталатын мекемелерде қарапайым жұ­­мысшы болып еңбек етті
Бұл жұ­мыс­тарда да абыройы асты
Мереке сайын Мақ­тау грамоталарына, заттай, ақ­шалай сый­лықтарға ие болды
Суреті кәсіп­орын­­ның Құрмет тақтасында ұдайы ілулі тұрды
«Еңбек арадагері» медалін омы­­рауына тақты
Зейнеткерлікке шық­қан­нан кейін де ұжым мүшелері ардақты аза­матты ұмытпай, жиналыс-жиындары­на шақырып, сый-сияпаттарын жа­сап отыр­ды.
Қият көкеміздің зайыбы Бағым апа өмірге он үш перзент әкелді
Олардың төртеуі жастай шетінеп, қалғандары әке-ше­шенің өнегесіне сай тәрбиелі болып өсті
Бәрі жүрген орталарында сыйлы
Бағым әже болса немере-шөберелерінің ор­тасында бақытты ғұмыр кешуде
Қият көке осыдан отыз жыл бұрын дүниеден өтті
Арамызда жүргенде осы күні жүз жасын тойлап жатады екенбіз.
– Әкеміздің бір қасиеті – еңбекқор болатын
Бізді де бала кезімізден еңбекке баулып өсірді
«Адал еңбек етсең, алынбайтын асу, бағынбайтын қамал болмайды
Еңбек адамды көздеген мақсатына, аңсаған арманына жеткізеді
Өзгеге емес, өзіңе сенуің керек
Ұлы Абай да осылай демейтін бе еді» дейтін
Әкеміз бізге көп ақыл айтып отырмайтын
Үлгі-өнегені ісімен көрсететін
Ас-тойларға барғанда мені де қалдырмайтын
Мұның сыр-құпиясын кейін түсіндім
Біздің жақтың шалдары да әңгімешіл ғой
Әңгіме болғанда ұсақ-түйек, майда, шүйде нәрсені сөз етпейді
Тағылымды, тәлімді әңгімелерді айтады десе, ұлдарының үлкені Қосалы, ал қызы Тойған өз әңгімесін былайша өрбітеді:
– Көкем екі үйді де – ағам Қосалы мен інім Серіктің үйін өзі тұрғызды
Екі үй де қатар, қарама-қарсы орналасқан, бір ауланың ішінде десе де болатындай
Тектен-текке бұлай етпеген екен ғой
Ағалы-інілі бауырлар жұптары жазылмай, қатар отырсын деген ниет болған
Әкенің қамқорлығы, жанашырлығы деген осындай-ақ болар.
Көкем пайғамбар жасына жеткенде дін­ге біржолата бет бұрды
Құраннан бас­тап үйде діни кітаптар көп болатын
Келе-келе кәдімгідей ауылдың молдасына айналды
Асқа, той-томалаққа жиі бара­тын болды
Барған соң құран оқиды, бата-тілегін айтады
Сондайда үйдің иесі ризашылығын білдіріп, ақша беріп жа­тады ғой
Көкем амалсыздан алатын кө­рінеді
Негізі ол кісі ақшаға, байлыққа қызық­қан емес
Алған тиын-тебенін үйге келген соң біздерге, балаларына таратып беретін.
Отан үшін от кешкен ерлер есімі – мәң­­гілік
Сондай елге жау тигенде қо­лына қару алып, нағыз батырларша қа­һар­мандық көрсеткен майдангерлердің бірі – Қият көкеміз еді
Ол кісінің өнегелі өмір жолы ұмтылмақ емес.
Ақерке Үргенішбай
Қызылорда облысы
Қазалы ауданы
