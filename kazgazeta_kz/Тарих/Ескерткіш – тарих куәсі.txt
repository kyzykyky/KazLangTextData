Әлемде Халықаралық ескерткіштер мен тарихи орындар күні 1984 жылдан бері сәуір айының 18-інде атап өтіледі
Бұл күнді 1983 жылы ЮНЕСКО жанынан құрылған Халықаралық ескерткіштер мен көрнекті орындарды қорғау мәселелері жөніндегі кеңес ассамблеясы бекіткен болатын
Бүгінгі таңда осы ұйымның қатарында әлемнің 175 мемлекеті бар
Дүниежүзінің 122 еліндегі 754 тарихи құндылық ЮНЕСКО тізіміне енгізілген
2003 жылы осы тізімге еліміздегі «Әзірет Сұлтан» тарихи-архитектуралық кешені, Тамғалы тас шатқалындағы суреттер топтамасы кірді
Қазақстанда ұлттық құндылық болып табылатын 25 мыңнан астам тарихи-мәдени ескерткіш бар екенін де айта кеткеніміз жөн.
Ақтөбе өңірінде де бірнеше ескерткіштер мен тарихи орындар бар
Ақтөбе қаласындағы ескерткіштер қатарында  Әбілхайыр хан ескерткіші, Тама Есет батыр Көкіұлы кесенесі, Ұлы Отан соғысында ерлік көрсеткен батыр қыз  Әлия Молдағұлова ескерткіші, 1930-1950 жылдардағы саяси қуғын-сүргін құрбандарына арналған ескерткіш және т.б
атап өтуге болады
Ескерткіштің маңызы сол, олардан өскелең ұрпақ терең тағылым алады.
Осы орайда Ақтөбе қаласындағы С.Жиенбаев атындағы жасөспірімдер кітапханасында «Тарихы терең, тағзымы биік – ескерткіштер» атты өлкетану сағаты өткізілді
Аталған шара Халықаралық ескерткіштер мен тарихи орындар күніне орайластырылды.
Мәдени-тағылымдық іс-шараны өткізудегі мақсат – тарихи өлкеміздің рухани және құнды мұраларын көздің қарашығындай сақтау, жас­тардың Отанға, елге, жерге деген патриоттық сезімін арттыру, ескерткіштер мен тарихи жәдігерлерді сақтауға үйрету
Шара барысында кітапхана қызметкері Б.Хамидуллина кітапхана оқырмандарына ескерткіштер туралы жан-жақты мағлұмат беріп, «Тарихи ескерткіштер – ұлт құн­дылығы» атты кітап көрмесін таныс­тырып, оқырмандар «Ескерткіштер ел – есінде» атты слайдты тамашалады
Ескерткіштер қашанда ұлттық тари­хымыз бен мәдениетіміздің құнды жәдігерлері болып табылады
Ескерткіштер әрбір елдің тарихы мен өткенінен сыр шертер халықтың ұлттық байлығы ғана емес, сол елдің өткені мен бүгінін саралауға мүмкіндік беретін маңызды құрал.
Ескерткіш мұралары көне тарихтың куәсі
Олай болса, оларды насихаттау әрбір азаматтың парызы, сонымен қатар қамқорлығы болмақ.

Бақтыгүл БАҚЫТЖАНҚЫЗЫ,
С.Жиенбаев атындағы облыстық 
жасөспірімдер кітапханасының 
бөлім меңгерушісі
Ақтөбе
