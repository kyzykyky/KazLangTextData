«Ұлы Отан соғысы аяқталғаннан кейінгі 69 жыл бойы менің әкем Рақымжан Қазмағамбетов туралы ешбір деректің болмағаны соншама уақыт бойы жүрегімді ауыртып келген еді
Туып-өскен Орал өлкесінің мұрағаттарына қаншама жылдар бойы сұрау салғаныммен: «Мұндай адам тіркелмеген» деген жауап хат алып келдім
Соңғы 10 жыл бойы Ресей Федерациясы Қорғаныс министрлігінің кеңселеріне де хат жолдадым
Тек Жеңістің 69 жылдығы тойланатын жылы ғана Алматыдағы Ресей елшілігінен жауапты адамдар хабарласып, 1942 жылы берілген «Қызыл Жұлдыз» орденінің көшірме қағазын ғана қолыма салтанатты түрде табыс етті
Алайда әкемнің бұл жағдайдан еш хабарсыз 53 жасында 1962 жылы дүниеден өтіп кеткені жаныма батады».
Осылайша ауыр күрсінген Алматы қаласының байырғы тұрғыны, медицина ғылымының кандидаты, көп жылдар бойы балалардың жұқпалы ауруларын емдеген білікті дәрігер, бүгінде зейнеткер Толқын Қазмағамбетова апайымыз әңгімесін бастады.
– Әкем Рақымжан 20 жасында Орал об­лысының Шыңғырлау аудандық комсомол комитетінде белсенді жұмыс атқарып жүрген кезде оған «жапон тыңшысы» деген айып тағылыпты
Нақақтан жала жабылады
Алдымен өзі тұратын ауданға қарасты Шилі түрмесіне тоғытылады
Бірде анасы Шәйзада тамақ пісіріп, түрмеге алып барыпты
Түрме кезекшілігінде бір ағайындас жездесі отырғанын көріп, қатты қуанады
Алайда жездесі ішінен хат немесе ақша секілді бірдеңе тауып алам ба деген желеу­мен кострюльдегі тамақты жерде жатқан бір таяқпен былғап-былғап араластырыпты да, ештеңе ілікпеген соң,  «халық жауына тамақ алмаймыз» деп ақырып, анамды әкеммен жолықтырмастан бос қайтарыпты.  Осы жайды айтып жылап келгенде мен бес жаста едім
Сол жездей кейін әкем соғыстан оралып, қызметке тұрған кезде ештеңе болмағандай талай жылдар бойы төрімізде отырды
Анам бастауыш сыныптың мұғалімі еді
Әкеме жабылған жалған жаланы ашу үшін Жоғарғы Кеңеске, Ворошиловтың өзіне хат жазған еді
Алайда жергілікті әкімшілік істің байыбын саралап жатпады
Ақырында кедей-кепшіктерге, оқимын деген жастарға көмектескен игі істері, ел үшін жасаған жұмыстары өзіне кінә болып тағылғандықтан, 1937 жылы әкем Магаданға жер аударылады
Түрмеде азаптап, ит әбігерін шығарады.
Әкем 21 жасында Отан алдындағы әскери міндетін орындауға аттанады
Сол жылы үйленген екен
Үш жыл Қиыр Шығыста кавалерлер полкінің курсанты болған кезде орысшаны, жазуды, тіпті ән айтуды да үйреніпті
Әскери борышын өтеп елге оралған соң комсомол комитетінде еңбек етеді
Қараусыз қалған жетім балаларға көмек қолын созып, олардың оқып-жетілуі жолында біршама тер төгеді
Сөйтіп жүрген кезде, «жапонның шпионы» деген жалған айып тағылып, 1938 жылы Магаданға айдалады
Мен ол кезде бес жаста ғана екенмін
Анам күндіз ешкімнің көзіне көрінбестен тек түн мезгілінде жаяу­лап-жалпылап жүріп, «Тұңғыш» ауылынан Тұздықалаға жетеді
Сол жерде Цивилинка тауар пойызы тоқтап тұрғанын көріпті
Қолындағы «Москва
Кремль
Ворошиловқа» деген мекенжай ғана көрсетілген тілімдей қағазда күйеуінің жазықсыз жапа шеккені жайлы толық ақпарат жазылған көрінеді
Осындай үшбу хат кездейсоқ жолыққан маржаға табысталады да, арыз жоғары жаққа жетіпті
Нәтижесінде «Жергілікті жер жағдайдың ақ-қарасын анықтасын» деген үшбу хат келіп жетеді
Алайда 20 жылға сотталып кеткен әкем қағаз жүзінде 1939 жылы ақталса да, елге қайта алмай көп қиындық көріпті
Жолға қаражат табу мақсатында әртүрлі қара жұмыстарды істейді
Ақырында жүк пойызының үстіне жасырынумен, одан әрі отын тиеп келе жатқан теміржол көлігімен Мәскеуге әзер жетеді
Сөйтіп жүргенде, 1941 жылы Ұлы Отан соғысы басталып, сол жерден тура майданға аттанады
Ал 1942 жылы жедел түрде әскери дайындықтан өтіп Воронеж майданына жөнеледі
Екінші Украина майданында Воронеж, Орел-Белград қалаларын, Ресейдің әрбір хуторын жауға бермей, қорғау жолындағы жанталасқан  қырғын соғыстың ортасында жүреді
Неміс әуе күштерінің, танктерінің бораған оғынан қорғана жүріп, қалаларды жаудан азат ету мақсатында 201-танк бригадасының құрамында болып,  жойқын шабуылдарға қатысады
Сөйтіп,  Гремячий деген жерде жамбасынан жарақат алып, Саратов госпиталінде емделеді де, қайтадан 1-4 Украина армиясына қосылады.
1943 жылы 201-танк бригадасының сапында Гремячин хуторын қорғау жолындағы көрсеткен ерлігі үшін «Отан соғысының екінші дәрежелі» орденімен марапатталады
Сонымен, 1945 жылға дейін Орел, Белгород, Воронеж, Украина майдандарындағы ұрыстарға қатысып, небір жойқын шабуылдардың, ал 3-қыркүйек күні Жапонияның кеңес еліне қырғиқабақ танытуына байланысты далалық майданның да ортасында жүреді.
Қазіргі таңда немерелері мен шөберелерін алданыш етіп өмір сүретін Толқын апаның төсегінің бас жағында ата-анасының суреті тұр
Жап-жас жарасымды жұп өмірге ғашық көзбен қарайтындай
Әттең, өмір біз қалағандай ағынмен жылжымайды емес пе?!
Салтанат ҚАЖЫКЕН
Батыс Қазақстан облысы
