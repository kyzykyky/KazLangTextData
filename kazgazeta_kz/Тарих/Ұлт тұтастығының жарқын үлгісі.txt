Орбұлақ шайқасындағы ұлы жеңіске – 375 жыл
Өткен аптада ұлтымыздың ұйытқысына айналған Оңтүстік Қазақстан облысында тағылымы ғасырларға иек артар тамаша басқосу болып өтті
Cоны рет-ретімен баяндалық
«Болашаққа бағдар: рухани жаңғыру» бағдарламасының бір жылдығына орай облыс орталығы Шымкент қаласында есеп беру жиыны өтті
Жиынды Оңтүстік Қазақстан облысы әкімі Жансейіт Түймебаев жүргізді
Беташар сөзінде әкім жыл бойы атқарылған жұмыстарға да арнайы тоқталды
«Біз саяси жаңғыру мен экономикалық реформаларды жүзеге асыруды жүйелі жүргізіп, бүгінгі күнге нақты нәтижелермен жеттік
Президент бұл мақсатты толық орындау үшін «Санамыз ісімізден озып жүруі, яғни одан бұрын жаңғырып отыруы тиіс» деп нақты міндет қойды» деді өңір басшысы Жансейіт Түймебаев. 
Облыс әкімі аталған міндеттерді жүзеге асыру мақсатында оңтүстікте атқарылған жұмыстарды айта кетті
Атап айтар болсақ, бағдарламаны іске асыру бойынша арнайы өңірлік комиссия мен Сарапшылар кеңесі құрылған
Кеңеске зиялы қауым өкілдері, үкіметтік емес ұйым өкілдері, ғалымдар, бас-аяғы 20 адам енген
Барлық аудан, қала, ауылдық округ әкімдері жанынан арнайы «Жұмысшы топтар» құрылыпты
«Рухани жаңғыру» бағдарламасын жүзеге асыру мақсатында өңірлік Жобалық кеңсе құрылып, құрамы бекіген
«Елбасы ауқымы кеңейіп, «Туған елге» ұласатын «Туған жер» бағдарламасын қолға алуды ұсынып, оны жүзеге асырудың нақты жолдарын көрсетіп берді
Осы мақсатта өңірімізде «Туған жер» арнайы жобасы бойынша кәсіпкерлер, демеушілер тарапынан 31 млрд 467 млн теңгелік 577 өңірлік жоба жүзеге асырылуда
Оның ішінде бүгінгі таңда 6 млрд 586 млн теңгеге 482 нысан аяқталып пайдалануға берілді.
Атап айтқанда, Шымкент қаласында құны 300 млн теңгелік «Қос ана» ба­ла­бақшасы салынса, Төле би ауданында көшені абаттандыру жұмыстары жүргізілді
Созақ ауданында 40 млн теңгеге аз қамтылған 11 отбасы тұрғын үймен қамтылса, Ордабасы ауданында 30 млн теңгеге көшеге тас төселіп, жоғары қуатты электр жүйелері жүргізілді
Бәйдібек ауданында 340 млн теңгеге «Домалақ ана» кесенесін абаттандыру жұмыстары жүргізіліп, кесене жанынан қонақүй пайдалануға берілді» деді облыс әкімі
«Туған жер» жобасы өңірде «Тәрбие және білім», «Рухани қазына», «Атамекен», «Ақпарат толқыны» сияқты кіші бағдарламалар арқылы жүзеге асырылуда
Тарихи-мәдени мұраларымызды насихаттау барысында жастарға патриоттық тәрбие беретін «Көне жетігеннің сыры» атты 10 сериялы телехикая мен «Киелі Қазығұрт», «Отырарды қорғау», «Күш атасы – Қажымұқан» атты анимациялық және «Ұлы Жібек жолындағы ескерткіш­тер» деректі фильмі де – аталған бағдарлама жемісі
«Қазақстанның киелі жерлері» арнайы жобасы бойынша өңірлік іс-шаралар жоспары бекіген.
«Облыстағы 104 қасиетті, киелі жерлердің тізімі «Қасиетті Қазақстан» ғылыми-зерттеу орталығына ұсынылып, 24 нысан Оңтүстік Қазақстан облысынан республикалық тізімге енді
Қалған 80 тарихи-мәдени ескерткіштеріміз жергілікті маңызы бар қасиетті, киелі жерлердің тізіміне кірді
Оңтүстік Қазақстан облы­сын­дағы киелі орындарды дамыту мақса­тында 2017 жылы жергілікті бюджеттен 314,6 млн теңге қаржы қаралып, толығымен игерілді» деп атап өтті Ж.Түймебаев.
Жиынға қатысқан қонақтар да сөз алып, аталған мәселе бойынша өздерінің тың пікірлерін білдірді
Белгілі жазушы, драматург Мархабат Байғұттың пікірінше, «ұлттық кодты жаңғырудың негізгі қайнар көзі, рухани жаңғырудың басты мәйегі – әдебиет, сол себепті осы бағыттағы жұмысты жандандыру қажет» екен
Белгілі ғалым Амангелді Айталының ойынша «рухани жаңғыруды құр насихатқа айналдырмай, жүйелі түрде жұмыс жүргізу қажет, ол үшін терең білім, мәдениет пен ғылым арқылы халықтың ­санасына сіңіруге тырысқан дұрыс»
Белгілі ­публицист Нұртөре Жүсіп: «Нағыз туризм орталығы – оңтүстік
«Киелі Қазақстан» жобасы бойынша ең көп нысан осы Оңтүстік Қазақстан облысынан ілініп отыр
Осыған байланысты әлеуметтік желінің бірінде ой-пікірімді жазып едім
Қазақстанда туризмді дамытамыз деп, миллиардтаған ақша бөлінеді
Адам сирек баратын Солтүстік Қазақстан облысында туризмді дамытамыз деген бағдарламалар бар
Әрине, әр облыстың дамығаны жақсы
Бірақ табиғаты, тарихы, қызмет көрсету жағынан ерекше облыстардың бірі – Оңтүстік Қазақстан облысы
Жылдың он екі айы қонақ үзілмейді» дейді
­Академик Дихан Қамзабекұлы: «Оңтүстік Қазақстан – бүкіл Қазақстан­ның моделі
Мұнда біздің бабаларымыздың сүйегі жатыр
Түркістандағы Қожа ­Ахмет Ясауи кесенесінде қазақ хандары жерлен­ге­нін дүниежүзі біледі
Оңтүстікте қасиетті Қазығұрт тұр
Мұның бәрі – миф, фольклор емес, бүгінгі күннің шындығы
Бізге қазір бірлік бұрынғыдан да керек
«Рухани жаңғыру» бағдарламасы аясында Қазығұртта, Созақ өңірінде бірқатар жұмыстар атқарылуда
Оңтүстікте еркін елдің ертеңін жалғастыратын ұландар жетерлік
Бұл жастар келешекте ұлттың рухани болмысын сақтауға қызмет ететін болады» деді.
«Қазақ тарихында қазақ ұялатындай ештеңе жоқ» деген болатын Елбасы Н.Назарбаев
Ұлт тарихындағы мақтаныш тұтар айтулы жеңістердің бірі – Орбұлақ шайқасы
Кешегі кезеңде бұл шайқас ­туралы көп айтылмады
Еліміз Тәуелсіздігін иеленген кезеңде ғана Орбұлақ шайқасына жаңаша көзқарас қалыптасқан болатын
1993 жылғы 7 маусымда Министрлер Кабинеті «Орбұлақ шайқасының 350 жылдығы туралы» Қаулы қабылдаған болатын
Үкіметтің сол Қаулысында Орбұлақ даласына халқымыздың азаттығы жолында ерліктің ғажайып үлгісін көрсеткен Салқам Жәңгір хан, алшын Жалаңтөс, шапырашты Қарасай, арғын Ағынтай, алшын ­Жиембет, қаңлы Сарбұқа, найман Көксерек, ­дулат Жақсығұл, суан Елтінді және Көтен, ­Табай атты қырғыз батырларының аттары көрсетілген болатын
Сол 1993 жылдың шілдесінде Алматы облысы ­Пан­филов ауданының Белжайлауын­дағы Итшоқы жотасының баурайында мерейтойлық шаралар жоғары деңгейде өткен
Сол кездегі Қазақстан Министр­лер Кабинетінің төрағасы С.Терещенко мен Қазақстанның Мемлекеттік ­хатшысы, халық жазушысы Әбіш Кекілбаев халқымыздың тарихындағы ұлы шайқасқа қатысушылардың өшпес ерлігін тебірене әңгімелеген еді
Мұндай кескілескен шайқаста аз қолмен өздерінен жүздеген есе көп дұшпанды ойсырата жеңу үшін тек қана көзсіз қаһармандық емес, терең стратегияны білудің де маңызы зор екені айтылды
Ата-бабаларымыздың орасан зор ерлігіне бас июдің аздық ететіндігі, ұрпақтың мақтан тұтуының да қажет екендігі тілге тиек болып еді
«Солардан қалған белгідей… айлап-апталап бастарын ажалға тіккен ардақтылардың жанына түскен жыртықтай, тәніне түскен тыртықтай боп атамзаманғы оқпана шұңқырлар әлі жатыр» деп мұңайып еді Әбіш аға сол кезде.
Министрлер Кабинетінің 6 тармақтан тұратын жоғарыдағы Қаулысы бойынша елімізде бірқатар іс-шаралар жүзеге асты
Орбұлақ шайқасы өткен жерге ескерткіш-белгітас орнатылды
Ғылыми-теориялық конференция өтіп, кітаптар жарық көрді
Бірақ әртүрлі себептерге байланысты құжатта белгіленген іс-шаралардың бәрі бірдей орындалмаған екен
Сол алапат қырғында ерекше көзге түскен қазақ-қырғыз батырлары мен қолбасшылары Салқам Жәңгір ханның және сонау Самарқаннан мол әскермен көмекке келген Жалаңтөс Баһадүрдің есімін, олардың ерлігін ұлықтау туралы ұсыныстар толық жүзеге аспағаны өкінішті
Арада уақыт өте келе Орбұлақ шайқасына қатысты ұшқары пікірлер де бой көрсетіп жатты
Тіпті кейбіреулер тұтас халықтың тарихынан ойып орын алуға тұрарлық оқиғаны бұрмалауға дейін барған
Солардың дені көрші империялардың кезіндегі басқыншылық саясатын жүзеге асыру үшін қазақ даласына жүргізген барлау әрекеттерінің негізінде қағазға түскен екіұшты деректерге сүйенген көрінеді
Бұл жағдай ел тарихына атүсті қарай алмайтын ғазиз жандарды бейжай қалдырмапты
Белжайлау өңірінің түлегі, Мемлекеттік сыйлықтың лауреаты, жазушы Бексұлтан Нұржекеұлы Орбұлаққа қатысты көкейге қонымды тың тарихи деректерді түрлі басылымдарда жариялап, асығыс пікір айтушыларға тойтарыс берді
Жәңгір ханның қабірі сол шайқас өткен жерге жақын маңда қараусыз, қоршаусыз жат­қаны да кейіннен белгілі болды
Осынау ұлы шайқасқа биыл – 375 жыл толып отыр.
Жуырда Оңтүстік Қазақстан облыстық әкімдігі, Қазақстан Республикасы­ның Мәдениет және спорт министрлігі, Қазақстан Республикасының Білім және ғылым министрлігі Ш.Уәлиханов атындағы Тарих және этнология институты, Республикалық ардагерлер ұйымы­ның орталық кеңесі, М.Әуезов атын­дағы Оңтүстік Қазақстан мемлекеттік университеті мен «Жеті жарғы және Қожа­берген жырау» Халықаралық қоғамдық қайырымдылық қорының ұйымдас­ты­руымен Шымкент қаласындағы М.Әуезов атындағы ОҚМУ-дің акт залында «Ұлт тарихындағы Орбұлақ шай­қасы: Ұлы жеңістің ақиқаты және маңызы» атты халықаралық ғылыми-теория­лық конференция жоғары деңгейде өтті
Конфе­ренция жұмысына Ұлттық Ғылым академиясының президенті Мұрат Жұрынов бастаған 6 академик, 42 ғылым докторы, 17 ғылым кандидаты, 6 Мемле­кеттік сыйлықтың лауреаты, 78 құрметті атақ иелері, тарих пәнінің 70 мұға­лімі, 30 әскери қызметкер мен еліміздің әр түк­пірінен келген 250-ге жуық ардегер­лер­дің қатысуы – бұл басқосудың деңгейі мен маңы­зын паш еткендей
Конференцияны Ш.Уәлиханов атындағы Тарих және этнология институтының директоры Зиябек Қабылдинов пен «Жеті жарғы және Қожаберген жырау» халықаралық қайырым­дылық қорының төрағасы, заң ғылымы­ның докторы, профессор Бекет Тұрғараев жүргізіп отырды
Жиында алғаш болып сөз алған облыс әкімі Ж.Түймебаев Орбұлақ шайқасының маңыздылығына айрықша тоқталды.
Мұнан кейін сөз алған ҚР Ұлттық Ғылым Академиясының президенті Мұрат Жұрынов, сенатор Әли ­Бектаев, мемлекеттік Елтаңбаның авторы ­Жандарбек Мәлібеков ұлт болып ұйысу жолында осындай іс-шаралардың маңызы жоғары екенін баса айтты
Ғылыми-тео­риялық конференцияда Ш.Уәлиханов атындағы Тарих және этнология инс­титутының директоры З.Қабылдинов «Орбұлақ шайқасының әлемдік тарихи маңызы» атты баяндама жасады
Са­марқанда мемлекеттік университеттің профессоры Э.Мусурманов «Самарқанд – Регистан әлемдік өркениеттің алтын қазынасы
Жалаңтөс Баһадүрдің ерлік еңбегінің тарихи маңызы», И.Арабаев атындағы Қырғыз мемлекеттік уни­верситетінің ректоры Т.Абдырахманов «Қазақ-Қырғыз халқының ортақ жауға қарсы тұрып күресуінің тарихи маңызы
Қос батырлар Көтен мен Табай» тақырыбында баяндама жасады
Сондай-ақ «Ардагерлер ұйымы» төрағасының бірінші орынбасары, профессор Ө.Озғанбаев «Орбұлақ шайқасындағы Ұлы жеңіс және Рухани жаңғыру тарихи сабақтастығы» баяндамасында Салқам Жәңгір туралы деректерді баян етті
«Осы соғыс жеңісінен кейін Жәңгір «Салқам» (айбатты) деген құрметті атқа ие болып, «Салқам Жәңгір» атанды
Шешуші кезеңде жауынгерлерді жігерлендіріп, өзінің тікелей басшылығымен, ерлігімен сарбаздарын жұдырықтай жұмылдырды
Осы ерекшеліктерімен Орбұлақ шайқасында көзге түсті
Қазақ жауынгерлері жан аямас ерлігімен өз жерінің тәуелсіздігін және халқының бостандығын қорғай алатындығын қан майданда дәлелдеді
Шайқас қазақ халқының тарихындағы аса ірі жеңістердің бірі болды
Жеңіске жетуге жер қолайлығын тиімді пайдалану да ерекше рөл ойнаған
Мұндағы соғыс өнері ежелгі Грекиядағы 300 спартандықтардың жауды жеңу техникасына сай келеді
Бірақ Жәңгір бастаған қазақ қолының ерлігі спартандықтардан да асып түскен
Тарихта атақта Леонидтің 300 әскермен парсының 120 мың қолмен шайқасқаны жайлы дерек бар
Аталмыш шайқаста да Жәңгір ханның әдіс-тәсілі бойынша жауды тау ортасындағы сайға тығып ойсырату амалы пайдаланылған» деп атап көрсетті профессор Ө.Озғанбаев
Белгілі жазушы, ҚР Мемлекеттік сыйлығы­ның лауреаты Бексұлтан Нұржекеев Орбұлақ шайқасының маңызын әлі де түсінбей жүргендер бар екенін жасырмады
«Орбұлақ шайқасы – қазақтың біртұтастығының, ұлттық бірлігінің жарқын үлгісі
Батыр бабаларымыз әскери тактиканы өте керемет меңгеріп, жауды айламен, ақылдың күшімен жеңген
Жәңгір хан Орбұлақтың маңын жіті зерттеп, алдын ала жоспар құрған
Арнайы оқпаналар қазып, жаужүрек 700 жауынгермен 50 мың әскерге қарсы төтеп берген
Біз тарихымыздағы батыр бабалардың ұлы жеңістерін дәріптеу арқылы ұрпақ санасына сілкініс жасаймыз» деп өз ойын қорытты жазушы
Конференцияда Амангелді Айталы, Бүркітбай Аяған, Несіпбек Айтұлы, Сейілбек ­Шаухаманов, Серік Негимов, ­Толобек Абдырахманов, Дария Қожамжарова және өзге де азаматтар баяндама жасады
Бұл құнды деректердің бәрі кейіннен арнайы шығатын кітапқа енгізілмек
Ғылыми конференция соңында арнайы қарар қабылданып, ол бірнеше министрлікке жіберілетін болып шешілді
Конференция барысында 2 мың дана кітап делегаттарға қайырымдылық ретінде таратылды

Осы күні Қазығұрт ауданы Шарап­хана ауылдық округінде Шымкент – Ташкент күре жолының бойында «Бабалар рухына тағзым» кешенінің маңындағы «Жастар саябағының» алдына орна­тылған батыр бабалар мемориалдық кешенінде бой көтерген қазақ халқының қаһарман тұлғалары Салқам Жәңгір хан мен Жалаңтөс баһадүрге арналған еңселі ескерткіштің ашылу салтанаты өтті
Ескерткіштің кермежібін облыс әкімі аппаратының басшысы Әуелхан Тұрғымбеков, қоғам қайраткерлері Қуаныш Айтаханов, Өмірзақ Озғанбаев, Мұхамедқасым Шәкенов Сейілбек Шаухаманов, Нұрмағамбет Әжіметов, Әзілхан Сұлтанбеков секілді азаматтар қиып, құттықтау сөз сөйледі
Мақтаарал ауданының құрметті азаматы Тойым Жүнісов пен халық ақыны Әселхан Қалыбекова бұл іс-шараның ұрпақ үшін маңызы зор екенін айтты
Елбасының «Болашаққа бағдар: рухани жаңғыру» бағдарламалық мақаласына бір жыл толуына орай өткізілген жиынның қоғамға берері көп екеніне тоқталды
ҚР Құрметті журналисі Байдулла Қонысбек бабалар рухын асқақтатып, осындай айбарлы ескерткіш салып берген Бекет Тұрғараевқа алғысын айтып, осы кешенді «Бекеттөбе» деп атауды ұсынды
Ескерткіштің биіктігі – 11 метр
Осынау қоладан құйылған ескерткіштің эскиздик жобасын жасаған жергілікті мүсінші ­Абдукарим ­Ахметов
Ат үстінде отырған Салқам Жәңгір хан мен Жалаңтөс баһадүр ­бейнеленген ескерткіштің қасында қос тұлғаның өмірбаяны мен ерліктері жазыл­ған
Орбұлақ шайқасы туралы мәлімет бе­рілген
Ескерткіштің ашылу салтанатынан кейін ас беріліп, батыр бабалар рухына Құран бағышталды.
Біз «Жеті жарғы және Қожаберген жырау» Халықаралық қорының төрағасы, ҚР еңбек сіңірген қайраткері, заң ғылым­ының докторы, профессор Бекет Тұрғараевты әңгімеге тартып, осынау жоғары деңгейде атқарылып жатқан игі шара туралы айтып беруін өтіндік.

«Биыл Орбұлақ шайқасындағы Ұлы жеңістің 375 жылдығы да Үкіметтің нұс­қауымен арнайы атап өтетін мерекелік даталар тізіміне енгізіліп, оны кең көлемде ұйымдастырып, атқару республиканың Мәдениет және спорт министрлігіне жүктелді
Осы мерекелік датаға орай өткен 2017 жылы тамыз айында Жетісу жеріндегі Орбұлақ шайқасы өткен Белжайлау жазығында жатқан Салқам Жәңгір мен оның сарбаздарына арнап Шымкентте арнайы жасатқан ескерткіш тас белгіні апарып орнатып, 200 шаршы метр аумақты алып жатқан қорымды қоршадық
Ендігі жерде осы істің жал­ғасындай жоғарыда аталған Қазығұрт тауының баурайындағы «Бабалар рухына тағзым» кешенінің маңындағы жастар саябағының алдына Жалаңтөс баһадүр мен салқам Жәңгірге арнап, екеуінің ат үстінде тұрған айбынды ескерткішін орнатып, батыр бабалар мемориалдық кешенін тұрғыздық
Бір еске сала кететіні, Жәңгір хан үрім-бұтақ, әулетімен қазақ хандығының қалыптасып дамуына, бостандығы мен азаттығына айтарлықтай еңбек сіңірген адамдар
Ол «ескі жолды салған» әйгілі Есімханның бел баласы, «Жеті Жарғыны» қабылдаған Тәуке ханның әкесі
Қадыр-қасиетіне жетіп, бағалай білсек Жалаңтөс баһадүр тек қазақ жұртына ғана емес, бүкіл Орта Азияға аты шығып, даңқы жайылған ірі тарихи тұлға
Энциклопедиялық анықтамалықтарда, зерттеу еңбектерде жазылып жүргеніндей, 1640 жылы Жалаңтөс батыр қазақ және өзбек жерлеріне шабуыл жасаған қалмақ ханы Батурға қарсы тұрып, оған тойтарыс берді
1643 жылы жоғарыда аталған Жетісу жеріндегі Орбұлақ шайқасында Жәңгір ханға сонау қияндағы Самарқаннан 20 мың әскерімен көмекке келіп, жерімізді жоңғар басқыншыларынан азат етуге өлшеусіз үлес қосты
1649 жылы Жалаңтөс батыр казақ қолын басқарып, Бұхар ханы Әбдул Әзизбен Иран патшалығының Хорасан, Балх үшін жүргізген соғысында жеңіске жетті
Осы соғыста Бұхар және қазақ хандықтары ортақ жауға қарсы күрес жүргізу үшін одақтық келісімге келді
Хотажқұли бек Балхидың «Тарихи қыпшақтар» еңбегінде қазақ ханы Жәңгірдің бұл соғысқа 100 мың адамдық әскермен қатысқаны айтылады
Жалаңтөс баһадүр Кабул мен Мешхедті бағындырған
Оньң әскери өнерді жетік білетін қолбасшылығы мен ел басқарған қайраткерлігін мойындаған кырғыз, қалмақ, қазақ хандары, Хорезм мен Үндістан, Тибет билеушілері оған мойынсынып қымбат сыйлықтар мен тартулар жіберіп тұрды.
Академик М.Е.Массонның жазуынша, бұл сыйлықтар өзінің саны мен кұны жағынан хандықтың өз қазынасындағы байлықтан асып түскен
Сондықтан да көреген қолбасшы ол байлықтарды әскерді ұстауға жұмсап қана қоймай, Самарқанда 1619-1633/36 жылдары «Ширдор» (Арыс­тан медресесі) медресесін 1647-1660 жылдары «Тилла-Кори» (Алтынмен апталған) медресесін, т.б
зәулім сарайлар мен ғима­рат­тар салдырған
Өзінің әсемдігімен, әдемілігімен көз тартатын және мызғымас мықтылығымен бүгінгі күнге келіп жеткен сәулет өнерінің бұл үлгілері әлемдік архитектурада жоғары бағаланып, айрықша орын алады.

Бір сөзбен айтқанда, өз заманының заңғар қолбасшысы, әскери стратегі, ел қамын ойлаған қайраткер Жалаңтөс баһадүрдің ұлтымыз үшін атқарған істері, сіңірген еңбегі орасан зор
Сол себепті Жалаңтөс баһадүр бүгінгі ұрпақтары тарапынан ұлықтауға, даңқын асырып құрметтеуге лайық
«Тектіден текті туады» демекші, қазақтың атақтың үш биінің бірі Әйтеке Бәйбекұлы ұлы қолбасшымен туыс­тас
Бәйбеқтің әкесі Ақша мен Жалаңтөс Сейітқұлдың балалары
Демек, Жалаңтөс Әйтекенің атасы.
Сондай-ақ қаһарман қолбасшы, ­дауылпаз жырау Қожаберген Толыбайұлы Жалаңтөс баһадүрге жиеншар болып келеді
Қожабергеннің атасы Дәулен батыр Жалаң­төстін апасы Жамалға үйлен­ген
Жы­рау түп нағашыларының қамқор­лы­ғында болып, Самарқан, Үргеніш, Бұхара ша­һарларында білім алып, парсы, шағатай тіл­дерін жетік еңгерген
Тәуке ханның тұ­сын­да елшілік қызметтер атқарған» дейді ол.
Сонымен, қашаннан ұлт мүддесін бәрінен биік қоятын атпал азамат Бекет Тұрғараевтың қаржылай қолдауының арқасында алақандай ғұмырын қазақ­тың бағы үшін пида еткен қос арыс­тың еңселі ескерткіші бой көтерді
Бекет Тұрғараевтың осы қадамын нағыз ерлік әрі мәрттік деп бағалар едік
Осындай азаматтар аман болса, талай игі істер жасалып, ұлт тарихының айдарынан да жел есер.
Өткен ғасырдан жеткен бір аңызда Нұх пайғамбардың кемесі іргедегі мұнартып тұрған Қазығұрт тауына келіп тоқтаған дейді
Топан судан кейінгі тіршілік осы бір киелі тауда басталған көрінеді
«Қазығұрттың басында кеме қалған, ол әулие болмаса неге қалған» деген халық аузындағы әпсана тектен текке айтыл­маса керек
Осы Қазығұрт тауының оң жағындағы Шарапхана ауылының желке тұсындағы биік төбеде жаңа ғана бой көтерген Салқам Жәңгір хан мен Жалаңтөс баһадүрдің қоладан құйылған келісті ескерткіші ел мерейін өсіре түсті
Халқымыздың өршіл рухындай болған қос арыс үнсіз қалпында алдағы ғасырларға қарай қол созып, айбарланып-ақ тұр.
Кенжебек Тұманбайұлы
