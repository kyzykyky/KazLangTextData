Біздің халық жер-су, тау-тас, елді мекен дейсіз бе, бәрінің атауларын асқан даналықпен, көрегендікпен қойып отырған
Әр жердің немесе сол жердегі табиғаттың өз ерекшеліктеріне қарай, болмаса елге, жергілікті жұртшылыққа көрсеткен көмегі, қызметі үшін, қиын-қыстау замандағы батырлығы, кемеңгерлігі немесе даналығына қарай кісі есімдерін беру үрдісі бар
Мысалы, Жетісу, Жезқазған, Көкшетау, Бурабай, Жасыбай, Хан Тәңірі, Талдықорған, Сексеуіл, Жамбыл, т.б
Мұнайлы мекен Маңғыстауда да жер, елді мекен атаулары осындай жолмен қойылған
Айтар болсақ, тау аттары: Ақтау, Қаратау, Жабайұшқан, Шақпақты, т.б
жер аттары: Түпқараған, Қарақия, Кендірлі, Бозашы, Қаражанбас (бұрынғы аты – Қаражанбаспас), Маната, Маңсуалмас, Отман, Тамшалы; елді мекендер: Құрық, Мұнайшы, Сазды, Тұщықұдық Жыңғылды, Қызылсай, Қызылсу, т.б.; кісі есімдері: Сай-Өтес, Жетібай, Қаламқас, Емір, Бейнеу, Сам, т.б.
Кеңес заманында жалпы елімізде, оның ішінде Маңғыстауда халқымыздың өзі қойған атаулар Кеңес үкіметі қазақ жеріне Ресейден келген мұжықтарды көптеп қоныстандырғаннан кейін өзгеріске ұшыраған
Ондай жағдай елдің солтүстігінде, солтүстік-шығысында көп ұшырасады
Оның тәуелсіздік алғалы өзгергені бар, өзгермегені де жетерлік
Өзім көріп, біліп жүрген елді мекен атауларындағы келеңсіздіктерге оқырман назарын аударғым келеді.
Түпқарағанда патша заманында Николаев станицасы деп аталған елді мекенге Кеңес үкіметі басшылығы халыққа еш­қандай еңбегі сіңбеген Алексей Егорович Баутиннің есімін берген
А.Е.Баутин кедей, кәдімгі қатардағы қаратабан балықшы, қызыл рота жауынгері болған
1919 жылы көктемде Фортқа ақтардың генералы Железнов деген келіп, билікті қолына алып, біраз адамды түрмеге қамаған
Ішінде Жалау Мыңбаев, Алексей Баутин, Андрей Ювко бар
Жергілікті халықтың қатты наразылығынан кейін, Ж.Мыңбаев және басқа адамдарды шығарған, тек Алексей Баутин мен Андрей Ювконы атқан
Байқап отырғаныңыздай, А.Е.Баутин «жазалаушылардың былайғы жұртты қорқыту құралына айналып, қаза болған бақытсыз бір жан» ғана (Ә.Спанов «Жалау Мыңбаев», 2000ж., 235-бет)
Кеңес үкіметі оны қолдан революционер жасаған, кент орталығына ескерткішін орнатқан
Күні бүгінге дейін сол елді мекен Баутин атымен аталады
Сол жер қазақ елі тәуелсіздік алғалы өзгеруі керек еді ғой
Одан да сол елді мекеннің атауын Маңғыстауға, жалпы қазақ халқына өлшеусіз еңбек сіңірген, арбакештен Қазақ АКСР Орталық атқару комитетінің төрағасына дейін көтерілген Жалау Мыңбаевтың есіміне ауыстыруды ұсынамыз
Ол туралы ел тарихы, халықтың көрнекті өкілдері жайлы кітаптар шығаруда орасан еңбек етіп келе жатқан Спан Әбілхайырдың «Жалау Мыңбаев» (Алматы, 2000 ж.), марқұм, тарихшы Сисен Демеубаевтың «Жалындап өткен жас ғұмыр» (Алматы, 2006 ж.) атты еңбектерінде егжей-тегжейлі жазылған
Әбекеңнің жоғарыдағы еңбегінде Баутин кентінің атауын Жалау Мыңбаевтың атына аудару туралы ұсынысы бар, бірақ ол ұсыныс қанағаттандырылмаған
1964 жылдың күзінде облыстық партия комитетінің бірінші хатшысы Нұртас Оңдасыновтың Маңғыстауға келіп, жергілікті шаруашылық басшыларымен кездескенде: «Жәкеңдер, шіркін, азамат қой
Құлақтарыңда жүрсін
«Қырғыз Республикасы» деген атауды өзгерттіріп, «қазақ» деген төл атымызды алып берген сол ағаларымыз
Маңғыстауды Түркіменстанға берілген жерінен қайта алдырған табандылығы естеріңізде шығар
Одан бөлек Өзбекстанмен шекаралас біраз жерге қазақтарды қоныстандырған да сол Жалау Мыңбаев еріміз
Тіпті дендеп кеткеніміз сонша, Ташкентке қозыкөш жер жетіп қалыппыз
Міне, Жәкең сондай азамат болған
Ол – бәрімізге мақтаныш» деген еді (Ә.Спан
«Жалау Мыңбаев», 233-бет, 2000 ж.)
Жалау Мыңбаев бекіткен Қазақстан шекарасы қазіргі аумағымыздан кең
(Картаның суреті
Карта С.Демеубаевтың «Жалындап өткен жас ғұмыр» атты кітабынан алынған).
Тағы бір есте жүрген жайт, осы өңірдегі Кендірлі атауы
Кендірлі ежелден Ақсу-Кендірлі деп аталады
1975 жылға дейін ол жерде «Маңғыстаумұнайгазбарлау» кешенді экспедициясының (қазір «Маңғыс­таугеология» АҚ) Ақсу кенті болды
Кешенді экспедиция 1975 жылы ол кентті жауып, тұрғындарын Ералиевке (қазіргі Құрыққа) көшірді, кейбірі басқа елді мекендерге қоныс аударды
Кент елсіз қалып, ғимараттары құлатылған
Өткен ғасырдың 70-жылдарының басында Кеңес үкіметі осы маңға жаңа қала салуды жоспарлаған, алдын ала оның атын Фетисов елді мекені деп атап қойған
Сол болашақ қала туралы Мәскеуден шығатын газетке мақала жарияланды
Содан халық құлақтанған
Бірақ сол қала бір себептермен салынбады, ал Фетисовтың аты әлі күнге дейін қалмай келеді
Ақтау, Жаңаөзен тұрғындары Ақсу маңындағы демалыс орындарын Фетисов деп атап кетті
«А.И.Фетисов – ОГПУ өкілі, біздің ұлтанды елдің жендеті, 1931 жылғы Адай көтерілісін қанды қасап қылып басу үстінде көтерілісшілер қолынан өліп, сүйегі айдалада қалған
Сол Фетисовтың атына бұрынғы облыс орталығы Гурьевте көше берілді»(Ә.С
«Жалау Мыңбаев», 231-бет, 2000 ж.)
Оны Кеңес үкіметі қолдан революционер еткен
Ол да қазақ еліне, Маңғыстауға ешқандай еңбек сіңірмеген
Ресей Федерациясындағы «ИНКОТЭК» картографиялық ақпарат орталығы Рос­картография мекемесімен бірігіп 2003 жылы дайындаған «Каспий теңізі Мұнай және газ кен орындары» деген картада Кендірліге жақын жерде Каспий теңізінде «Фетисово-море» деген құрылым бар
Ақтау мен Жаңаөзен арасындағы автожолда бірнеше жерде орнатылған үлкен жол сілтегіш белгілер бар, оларда да Фетисовоға дейін пәлен шақырым деп жазулар тағы бар
Ал Фетисов деген елді мекен немесе жер аты жоқ
Жоғарыдағы 2003 жылғы картада Қарақия ауданының орталығы Құрық бұрынғы атымен Ералиев болып жазылған, ал Ақтау мен Жаңаөзен қазіргі атымен тұр
Бұны қалай түсінуге болады?
Тағы бір айтпағым, Ақсу-Кендірлі жеріне тиіп жатқан теңіз шығанағы ежелден Кендірлі аталатын
Оның да атының өзгергені туралы 1973 жылғы «Маңғыстау» кітабында (авторлары: С.Шалабаев, Е.Өмірбаев, Қ
Сыдиқов) жазылған: «1959 жылы СССР Ғылым академиясының Географиялық Қоғамының президиумы Кендірлі шығанағын Александр Бекович-Черкаскийдің есімімен атауға қаулы етті»
(56-бет)
Ол – І Петрдің Қазақ жері мен Орта Азияға барлауға жіберген адамы
Оның да қазақ еліне, Маңғыстауға ауыз толтырып айтарлық еңбегі болған жоқ.
Жоғарыдағыларды саралай келіп, Қазақ еліне қылаудай қылған пайдасы жоқ Баутин атын иеленген елді мекенді Жалау Мыңбаевтың атына ауыстыруды, белгісіз Фетисовтің аты жазылған жол белгілерін Кендірлі деп ауыстыруды, Қазақстан Рес­публикасы Индустрия және жаңа технологиялар министрлігінің Геология және жер қойнауын пайдалану жөніндегі комитеті теңіздегі «Фетисово-море» деген құрылым атын Кендірліге немесе Ақсуға өзгертуін, карталарда Ералиев атын Құрыққа ауыстыруын ұсынамыз, алдағы уақытта жасалатын карталарда қазақ жеріндегі атаулар дұрыс жазылуы қадағаланғаны жөн болар еді
Кендірлі шығанағының атын да қайтаруды ұсынамыз.
Асылбек ДЕРБІСІН,
эколог
АҚТАУ
