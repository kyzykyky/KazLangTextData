
Мемлекет һәм қоғам қайраткері,
этнограф-ғалым Өзбекәлі Жәнібеков туралы
Таяуда Отырарда керемет бір той өтті
Ел тәуелсіздігінің 20 жылдығы, Қажымұқанның 140 жылдығы және ұлтымыздың рухани сардары, сана жетекшісі болған Өзбекәлі Жәнібековтің 80 жылдығына арналған тарихи мекендегі бұл тойдың кереметтігі – оның дайындығының мықтылығында.
Мықты дегенде, аста-төк ішіп-жеу емес, орынсыз ырду-дырду емес, осы оқиғаларға орайластыра отырып, елге-жерге жасалған игілікті істер, аудан халқының әлеуметтік-тұрмыстық һәм мәдени-рухани өмірінің жаңғыруына ықпал еткен мұралық кешендердің салынуымен ерекшеленді.

Шәуілдірдің кіреберісіндегі «Қобыз бен домбыра» сәулет қисыны, қаламен таласқандай бес шақырымдық қос қапталды, сәнімен көмкерілген «Жібек жолы» даңғылы, Тәуелсіздік кешені, Мұңайтпасов атындағы спорт кешені,Қажымұқан ескерткіші,Әбу Насыр әл-Фараби мұражайы мен ескерткіші, Өзбекәлі мұражайы мен ескерткіші, «Руха­ният» мұражайы,жазғы клуб, Шәмші ес­керт­кіші, Жастар саябағы, Ақындар серуендігі, Н.Оңдасынов ескерткіші, Шәуілдірде және аудан ауылдарында салынған балабақша, мектеп, клуб, аурухана, емхана, мекеме ғимараттары, тұрғын үйлер мен түрлі қызмет көрсету орындары, сүт, қымыран, ет цехтары, көкөніс қоймасы, су тоғандары, каналдар мен арықтар, су тартпалары, көпірлер – осының бәрі соңғы екі жылда ғана аудан жұртшылы­ғы игілігін көріп отырған игілікті істер, қазіргі жағдайда сүйініспен қатар, таңғалыс та тудырады
«Мұндай да жасампаздық іс болады екен-ау» деп таңдандым
«Қазақтың шалғайдағы мекендері енді оңалмайтын елсіз жерлерге айналатын болар» деп жүр­ген түңілісті пікірден мен Отырар­дағы, осынау жаңғыртуларды көрген­нен кейін арылдым
Әңгіме шалғай­лықта, әлдебір жетімсіздікте емес, ел басқарып отырған азаматтың қабілет-қасиетінде екен
Отырар ауданының әкімі, экономика ғылымдарының докторы Бейбіт Сыздықовтың бұл істерін көргенде мен тәубе деуге, ел болашағына сеніммен қарауға бекіндім.
Бұл – Өзбекәлі Жәнібековтің ту­ған жерінде болып жатқан оң өзгеріс
Халқына барын сарқа қызмет еткен тұлғаның айтулы тойын айтарлықтай-ақ өткізе білген, Өз-ағаңның өзіне ұқсаған қабілетті азаматтың жасаған қайраты екен
Көзі кетсе де, көңілден таймаған Өз-ағаңның бұл да болса, туған жеріне тигізіп жатқан шапаға­ты-ау дедім.
Қазір бұрынғы комсомол, партия қызметкерлеріне тілін қадайтындар да бар
Бұл – көктен түскендей болып жүрген кейбір әсірелердің ұшқары қылықтары
Өздері сонда қайда болды екен, не бітірді екен, бүгін не істеп тастапты? Бұл – бүгінге қайдан келгендерін де сезінбейтіндердің кесірлі сөзі.
Сол заманда туып-өсіп, өмір сүрсең, сол қоғамға еңбек етпей қайтпексің?
Еңбек ету тек шопан, тракторшы, не құрылысшы болу емес, ой еңбегі де –еңбек, мемлекеттік саяси қызмет те – еңбек
Заманға, саясатқа, сол шақтағы ұлтың, халқың өмір сүрген уақыт пен кеңістікке орай қызмет ету де оңай іс болмаған
Бұған үлкен өнер, білім мен білік керек-ті
Саясаттың қолшоқпар, ұр тоқпағы емес, ақылды, парасатты, кемел тұлғалар сол бір қысылшаң шақ­тарда да жол тауып, ұлт бүтіндігін сақтау қамында болған
Өз-ағаң – сондай тұлғалардың бірі, бірі ғана емес, бірегейі болды.
Әңгіме – қызметтің атында емес, соны қалай ұлт мүддесіне орай­ластыра білуде, яғни билік тұт­қа­сындағы азаматтың ел пайдасына жасаған еңбегінде
Өз-ағаңның жас­тар жетекшісі, партия, кеңес орын­дарындағы қызметтері, министр, республикалық басшылықтағы саяси сардарлық жұмыстарының қайсысын алып сараласаңыз да, тек ұлттық мұратты істерге бастаушы болғанын, жасампаздығын көреміз
Ол қызметті мансап үшін емес, елге тигізер пайдасы үшін тұтынған азамат болды
Бұл – оның даралығы, өзіндік азаматтық артықшылығы болатын.
Комсомол қызметіне жаңа келген кезім, Фрунзе (Бішкек) қаласында Бүкілодақтық жас қырықтықшылар слеті өтетін болып, Қостанай облы­сы­ның өкілдерін басқарып баруды облыстық комсомол комитеті маған жүктеді
Республика бойынша Жастар одағы Орталық Комитетінің бір хатшысы бастады
«Бастады» деген аты демесе, ол жігіттің бізде мүлде шаруасы болмай кетті
Біз – оны, ол бізді көрме­ді
Сонымен, өзімізге міндетті шаралар­ға қатысып, Алматыға оралдық
Енді Қостанайға қайтайық десек,билет жоқ
Сол кезде ұшаққа билет алу, қонақүйге орналасу өте бір қиын іс болатын
Өзіміз ретін келтіре алмадық
Қонақүйлер жолатпады.Тапсырыс берілмеген
Қасымдағылардың мазасы кете бастаған соң, «не де болса ЦК комсомолға барайын» деп сонда жеттім
Кейін республикаға белгілі үлкен қызметкер болған, сол кезде Орталық Комитетте қызмет істейтін бір жігіт жағдайымызды білген соң, елп етіп: «Жүр, Өзекеңе кіргізейін, ол кісі қазір-ақ мәселеңді шешіп береді», – деп алды-артқа қаратпай, жетелей жөнелді.
Бірінші хатшының бөлмесінің есі­гін ашып, кіре бергеніміз сол еді, мәжіліс үстелінің үсті – толған қағаз, фотолар,т.б
заттар
Қолында – қайшы
Бірден әлгі жігітке дүрсе қоя берді
Ол қипақтап қалды
Мен не істерімді білмей, кейін шегініп шығып кетпек болып едім: «Қайда барасың, отыр!» – деді.
Шамасы, анау берілген бір тап­сырманы дұрыс орындамаған сыңайлы
Одан соны орындауды талап етіп: «Бара бер, – деді де, маған қа­рап: – Басыңдағың немене?!» – деді
Қырғыздар бір-бір ақ ­­қалпақ ки­гіз­ген, Арқадағы бізге ол кезде бұл таңсық болатын, орысымызға дейін қызықтап киіп жүргенбіз
Мен Бірін­ші хатшыға сол қалпақпен кіріп келіп­пін
Жалма-жан қалпақты қолыма алып, жағдайымды айттым.
– Делегация басшысы бар емес пе, сол бәріне жауапты еді ғой?
– Ол кісінің бізде шаруасы болмай кетті…
– Әй, сол да бір… – деді де, қаржы- ша­руашылық жағын басқаратын жігіт­ті шақырды да, қонақүй, билет, көлік жа­йын шешуді тапсырды
Сол күні ұшаққа билет алып, қонақүйге қонып, ертеңгісін арнайы мәшине келіп, әуежайға апа­рып салды.
Бұл – Өз-ағаңның, Өзбекәлі Жәні­­бековтің алдын бірінші көруім
Қайшылықты көзқараста кеттім
Ана жігітке менің көзімше соншама ұрысқаны біртүрлі көрінді
Ал бізге жасаған жағдайы мүлде басқа.
Кейін білсем, Өз-ағаңның бұл да бір күйдім-жандым жұмыс істеп жатқан бір тұсы екен
Комсомолдың Одақтық съезіне даярлық үстіндегі кезі, Қазақстан жастарының өмірін бейнелейтін стенд жобасымен отыр екен.
Кейін республика комсомол ұйы­мының талай шараларына – съезі, пле­нумы, семинар, түрлі жиындары­на қатысып жүргенде мұндай ағат­тық еш болған емес
Қарсы алу, қо­нақүйге ор­наластыру, билет алу деген сөз болмайтын, бәрі даяр, мінсіз атқарылатын, барлық деңгейде тәртіп болатын
Жиындар сондай тартымды, қызықты, пайдалы болатын
Сол көргендерімізді жергілікті жерде жүзеге асыруға ұмтылатынбыз
Сондай жиындарда міндетті түрде театрларға, мұражайларға, көрмелерге апарып, ел мәдениетімен таныстыратын
Опера және балет театрының бір қойылымынан шыққанымызда бір орыс жігітінің «қазақта мұндай мә­дениет барын білмеппін» дегенін де естіген­біз
Бұл ісінің мақсатты шаруа екенін сонда ұққанбыз
Ойын-сауық үшін ғана емес, ұлт мәдениетін көрсін, білсін, түсінсін дегендік екен.
Мен 1965 жылы аудандық комсомол комитетін қиын жағдайда қабылдадым
Көлік қирап біткен, үстел, орындықтардың өзі тозығы жеткен, сейф атымен жоқ
Комсомол билетін ауыстыру науқанына байланысты Қостанайда Өз-ағаңның қаты­суы­мен арнайы пленум болды
Сөз тигенде бәрін жайып салдым
Өз-ағаң өз сөзінде бізге жағдай жасауды ескертті
Көп кешікпей Қостанайдан арнайы түрде кеңсе жабдықтары жеткізілді
«Газ-69» жеңіл мәшинесі берілді
Қостанайдан 500 шақырым әрі жолсыз өңірде жат­қан ауданда кеңсе мүліктері, әсіресе үстел, орындықтар – тапшы, табылмайтын зат.
Содан былай облыстың оңтүстік өңіріндегі қазақ аудандарының жас­тар ұйымдарына дұрысырақ көңіл бөліне бастады
Облыстық комсомол комитетінен бұл өңірлерге ешкім келмейтін, бұл жақтағы жақсы істер еленіп, айтылып, тәжірибе таратылмайтын
Енді облыстық бірінші хатшыдан бастап бәрі оқтын-оқтын келіп, көріп, елді-жерді танып, бағалай бастады
Бұл тың игерудің дабылы басылың­қырап, келгінбайлардың жергілікті жұртты мойындай бастаған шағы болатын
Өз-ағаң сол заманда орыстілділері ғана емес,орыстары басым Қазақстан жастары арасында шынайы жетекші, беделді көшбасшы болды
Ол Бүкілодақтық Жастар Одағы (БЛКЖО-ВЛКСМ) Орталық Комитетінің Бюро мүшесі болып, өткен ғасырдың жиырмасыншы жылдарындағы – КИМ-Коммунистік Жастар Интернационалының же­текшісі Ғани Мұратбаевтан кейінгі қазақтан Одаққа танылған жастар жетекшісі болып табылады
Одақтық мінберден келелі мәселе көтеріп айт­қан сөздеріне тәнті болатынбыз
Заманында қазақ жастарына бұл үлкен мақтаныш-ты.
Өз-ағаң, міне, сол шақтан-ақ ел-жұрттың сеніміне бөленіп, үмітті тұлғасына айналған-ды
Ол кісінің анда-мында айтқан сөздерін, Компартияның Қазақстан ЦК-сындағы хатшылармен келіспей қалған жағдайларын өз ортамызда құпиялап айтып, пікір алысатынбыз, риза болатынбыз.
Мен 1970 жылы комсомол жұмы­сынан Алматы Жоғары партия мектебіне кеттім
1972 жылы Торғай облыстық партия комитетіне жолдандым
Үгіт-насихат бөліміне нұсқау­шы­лыққа, тура Өз-ағаңның қарауына топ ете қалдым
1970 жылы ашылған Тор­ғай облысына идеологиялық жұмыс жө­ніндегі хатшы болып барған Өз-ағаң­ның даланы дабылдатып жатқан кезі
Қорқып та, сеніп те келе жатқа­ным – Өз-ағаң
Басқа ешкімді білмеймін.
Бірден Өз-ағаңның алдына бар­дым
Жылы қарсы алып, мән-жайды түсін­діріп, сәттілік тіледі
Бірінші хатшы Сақан Құсайыновқа телефон соғып, кіруге келісім алып, мені өзі ертіп апарды
Ол кісінің алдынан өтіп, жұмысқа кірістім
Өз-ағаңа «еш жерде баспанам жоқ, Алматыда отбасыммен пәтерде тұрып оқыдым» деп жағдайымды айт­тым
Он үш күнде үш бөлмелі үй бергізді.
Жұмысқа жегеді, «қолынан бірдеңе келеді-ау» дегенді көбірек маңында ұстайды
Талап қатты, жұмыс тек жоға­ры сапада орындалуы керек
Қарауын­да болған адам ысылып та, төселіп те, танылып та шығады
Көп адам Өз-ағаң­нан қорқатын
Қызметінен қо­рықпайтын, сыйлағандық­тан, қа­білетіне сүйінгендіктен қорқатын
Сыйлап қорқу – құрметтің ең шыңы болса керек.
Иә,Өз-ағаңнан қорқатындар екі түрлі еді
Бірі – қызметінен де, бірі – құр­­меттеуден
Қызметінен қор­қа­­тын­дар ол кісіден үркіп жүрсе, құр­мет­тейтіндер Өз-ағаң тарпаңдығын елең қылмай,тапсырмасын орындау­ға құл­­шына түсетін
Бір-біріне ол кісіден қандай «сыбаға» алғандарын да бүк­пей айтып, күлісетін
Облыс орта­лы­ғына келген аудандардың басшыла­­ры бірінші хатшыларынан бастап, әуелі Өз-ағаңа кіріп шығып барып, қал­ған­дарына сосын барушы еді
Мұны талай байқадық
Облыстық атқару ко­митетінің төрағасы Ю.Трофимов та, екінші хатшы В.Голубенко да қажетті мәселе болса, Өз-ағаңа өздері келетін
Сақан Құсайынов Өз-ағаңа қатты сенім артты.
«Мен Өзбекқалидай сауатты емес­пін (осылай атайтын), жұмысшымын
Барлық саяси, мәдени мәселелерді Өзбекқалимен шешіңдер», – деген сөзін талай естідік
Өз-ағаң да облыста еркін қимылдады
Әлбетте, бас пайдасына, сауық-сайранға емес, облыстың мәдени өмірін өркендетуге күш салды.
Институт, училище, техникумдар, балабақшалар мен мектептер, кітапханалар, кітап дүкендерін аштыру, мәдениет үйлерін жабдықтату сияқты жұмыстар қайнап жататын
Қалалық партия комитетінің қолай­лы жерде тұрған үш қабатты ғимаратын дізелеп отырып облыстық өлкетану мұражайына алып берді
Бір күні «Шертер» көне аспаптар ансамблі, бір күні драма театры ашылады, не әлдебір мәдени орын жөнделіп, іске қосылады,
«Торғай әуендері» фестивалі, не өнер адамдары, ақын-жазушылар келіп, кездесулер болып жатады
Не керек, облыстың мәдени өмірі қайнап, оқиғалы, қызықты болып жатушы еді.
Бәрінің басы-қасында тікелей өзі жүретін, қолма-қол атқарысатын
Бірақ «мен» демейтін, «ол істеді» дейтін кісі еді
Белгілі «Тағдыр тағылымы» атты еңбегінің екінші кітабында (Алматы, 1997) еліміздің әр өңіріндегі мұражай­лар қызметкерлерінің еңбектеріне ризалық баға берген екен
Солардың бірі Арқалық облыстық өлкетану мұражайының сол кездегі директоры Раиса (көпке белгілі есімі Рысжан) Ілиясова туралы: «Жоқтан барды құ­рас­тырып, қазақ ою-өрнегін, таңба­лы белгілердің эволюциялық дамуы арқылы үш мың жылдық мәдени тарихы бар елдің болмысын шығару үшін бір жағынан, экспонат, сан түрлі деректі құжаттар жинауға тура келсе,екінші жағынан, оларды музей экспозициясына лайықтап орналастырудың бар тауқыметі осы бір нәзік жанды,оп-оңай жарқаттанатын, сөзі мен тындырған ісі­нің арасында алшақтық бола бер­мейтін қарапайым қазақ әйелінің үлесіне тиген еді
Оның бар іс-қарекеті өзі басқарған ұжымды нақтылы істер­ге жұмылдыра білетінімен, «шешімін табу қиын-ау» деген мәселелердің өзі­не де ыңғайтабыс іздестіре түсетіні­мен ерекшеленетіні – белгілі геолог-ға­лым Алан Медоевпен, музейдің өз архео­логі Вла­димир Логвинмен ақылдаса отырып, «Сақтан – қазаққа дейін» деп аталған музей экспозициясын құрғанда сан қырынан көрінді»(73-74б.) депті.
Рас, осы мұражайды қалып­тас­­ты­руда Рысжанның еңбегінің айтар­лықтай болғандығында сөз жоқ
Дегенмен осы орайдағы қыруар жұмыстың жетекшісі де, бейнетін көтерген де өзі екеніне куәмін
Жұмыс бөлмесіне талай ғалымдар мен мамандарды шақырып, талдап-талқылап, жан-жаққа телефондап, сұрастырып, кеңесіп, әлме-әл мұражайда болып, кей жұмыстарына өзі қолма-қол араласып кетіп жатушы еді
Маңайына келіп қалған адам болса, оларды да жегіп жіберетін.
Торғайдың өнер адамдары: театр, филармония, ансамбль әртістері, ақын-жазушылары, сазгерлері, ғалым­дар мен ұстаздар Өз-ағаңды қамқор әкедей көретін, сенетін, арқа сүйейтін
Пейіл кеңдігі солардың бәріне жетіп жататын.
Арқалықта театр мәдениетін көтеру де оңай болған жоқ
Драма театры­на бір Мәдениет үйін қайта жаб­дықтатып,Талдықорғанға бөлінген Шепкиннің бір жылғы қазақстандық түлектерін Торғайға бұрып әкеліп, өнер шымылдығын аштырғанда ел бір дүр сілкініп қалып еді
Театр әртістерінің бәріне келген бетте үй бергізді
Жағ­дайларын біліп, қамқор болып жүрді..
Түркістандағы Әзірет Сұлтан қорығында мұражай ұйымдастырған кезінде, шамасы, бұл Мәдениет министрінің орынбасары болған кезі болса керек, облыстың басшылық жұмыстарындағы кейбір кісілердің марғаулығына ренжіп: «Шымкентте обкомға хатшы, немесе облаткомға орынбасар болсам, мен, әрине, бір айға жуық мерзімде Түркістанға кем дегенде үш-төрт рет келіп кеткен болар едім
Ал мәдениет басқармасына бастық болсам, осында қонып-түнеп жатқан болар едім» (75 б.) деген екен
Рас, сөйтер еді
Талай солай жұмыс істеген де ғой
Тіпті, бұған сол мұражайды ұйымдастыруда 28 күн бойы сонда болғандығы да дәлел.
Өз-ағаң қабілетті кісілерді қатты қадірлейтін, ал іске жоқ, шорқақ, орынтаққа жабысқыштарды ұнат­пайтын
Бір жолы бөлім бастығы Щелоков мені шақырып:
– Бүгін осында Есенов келеді, бір мекемеден «уазик» ал да, аэропорттан қарсы ал, – деді.
– Қайда түседі?
– Жалпы қонақүйге барсын.
– Ол кісі академик, белгілі ға­лым, құр­метті кісі ғой.Менің бұлай қар­сы алуым лайықсыз, менен гөрі жо­ғары­рақ қызметтегі адам қарсы алғаны жөн.
– Ей, ол орнынан түсіп қалған, қазір академияның президенті емес, – деп қарап отыр.
Өз-ағаңа барып айтып едім: «Әй, соны… – деді де, – жарайды, өзім рет­теймін
Мен хабарсыз едім, ұят бола жаз­­даған екен», – деді
Сөйтіп, Қазақ Ғы­лым академиясының Прези­дент­­ті­гі­нен түскеніне бір айдай ғана болған Шах­мардан Есеновті әуежайға өзі барып қарсы алып, дұрыс орынға жай­ғастырып, қабылдау жасаттырып, шаруасын тындырып беріп аттан­дыр­ған еді.
Қандай өнеге, кісілік! Мансапты емес, азаматтың басын сыйлап тұр
Ғафу, Шәмші, Мұхтар, Әсет, Сә­кендер келгенде қандай күтуші еді
Қазақтың көне аспаптарын жинаушы, белгілі музыка зерттеушісі Болат Сарыбаевқа қандай қолдау жасап, көмектесті десеңізші! Талай өнер адамдары, ұжымдар Торғай даласында ат шалдырған
Соның арқасында Торғай таланттарының да көзі ашылып, қанаттанып, түлеген-ді
Тынбайтын, өмірді тұндырмайтын, жандандырып, жаңғыртып, жарқы­ратып жүретін, тындырымды кісі еді ғой Өз-ағаң.
1974 жылы он шақты жылдай қол­үзіп қалған мамандығыма ойысқым келіп, «Социалистік Қазақстан» газетінің облыстық тілшісі болуға ниет еттім.
Өз-ағаң қолдады
Обкомның ке­лісімі, мінездемесі керек-ті
Мінез­демеге өзі қол қойды
Сол кездегі «СҚ»-ның редакторы Сапар Байжанов мақұлдады
Содан бергі жор­нал­шылықтағы соқпақты-соқтықпалы жол Өз-ағаңның сол кепілдігінен арналанады.
Қызық жайттар бола береді
Өз-ағаң туралы алыпқашты әңгіме болып тұратын
Белгілі сықақшы-жазушы Табыл Құлиясов сол жылдары Қазақ радиосының тілшісі-тұғын
Әлдебір желсөз ести қалса, байыбына бармай, сене салатыны бар
Бір күні Өз-ағаңа барып: «Шардара облыс болатын болыпты, сіз соған бірінші хатшы бола­ды дейді, мені ала кетіңіз», – деп өтініп­ті
Бұл сөзге таңырқаған Өз-ағаң: «Бұл хабарды мен әзірге естіген жоқ­пын.Сен өзің алдын бастап бара бер, мен кейін көрермін», – депті
Шынында да, «Өз-ағаң анда барады екен», «мында барады екен» деген хабар жиі шығып тұратын
Тек айтылып, басылып қала беруші еді
Мәдениет министрінің орынбасары болғанын олқысындық
Ал Алматы облыстық атқару комитеті төрағасының орынбасары болыпты дегенде «азаматты қор қылды-ау» дестік
«Бәрін ұлтжандылығынан, жоғарыдағы басқа ұлт өкілдерімен пікірталасынан, бақталастарынан болар-ау» дегенге жорамалдадық
«Мәдениет министрі болды» деген хабар жеткенде өзіміз болғандай-ақ қуаныстық
Ал Қазақстан Орталық партия комитетінің хатшы­сы болғанында «заман бір жолға түсті-ау» дестік, жақсылыққа баладық.
Өз-ағаң бұл жағдайды кітабында сәл басқашалау түсіндіреді (2-к.45 б.)
Ал менің болжалымда бұл да Мәскеудің саясаты ма деймін
Себеп, 1986 жылғы Желтоқсан көтерілісінен кейін би­лік пен халық арасы, ұлт пен басқа ұлт­тар арасы ашылып кетті
Колбин елді бау­рап әкете алмады
Боссөзділеу адам екені аңдала бастады
Жұбан Молдағалиев сынды жеке тұлғалар наразылықтарын ашық айта да бастады
Осы кезде билік пен елді жақындастыра алатын тұлға қа­жет­тілігі туды
«Батыр – жаугершілікте, шешен – даугершілікте» дегендей, сондай кісің сол шақта еңбегімен елге танылған Өзбекәлі Жәнібеков еді
Оны Колбиннің қолпаштап, көтермелеуі де, ұсыныстарын қолдауы да осы себепті деп білемін
Мұндай қабілет сол тұста Колбинге де, Мәскеуге де керек-ті
Ал ұлт, қазақ аңсаулы болатын
Мұны Өз-ағаң сезінбеді деуге болмас
Ол тек өзін көтермелемеу үшін, мақтанға салынбас үшін өзін әдейі тежей жазған болса керек.
Ол билік тайталасынан тысқары, кір жағылмаған, таза қайраткер болатын
Билікке сондай қажет болған Өз-ағаң халыққа да қадірлі тұлға еді
Осы тұстағы ұлт басындағы ахуалды 1916 жылғы Ұлт-азаттық көтерілісі кезіндегі қазақ жағдайымен, ал Өз-ағаң ерлігін сол замандағы ұлтқа ақыл-ес болған Алаш қайраткерлерінің көрегендігімен теңесек болады
Ұлт атына жабылған жәбір сөзді тоқтаттырып, қуғын-сүргінді тыйдырып, Алаш ардагерле­рін ақтаттырып, саяси ақтаңдақтарды әшкерелетіп, «Қазақ тілі» қоғамын құрғызып, Наурызды мерекелетіп, өнер адамдарын, ақын-жазушылар­ды желпіндіріп, пәс тартқан қазақ жанына сәуле сеуіп, ойын сергітіп, көңілін жұбатқан, желтоқсан ызға­рын жібіттірген Өз-ағаң – Өзбекәлі Жәнібеков болды
Мұны Қазақ ұмытпауға тиісті, ұмытпаңдар!
Өз-ағаң жан-жақты-ғалым, қалам­­гер, тарихшы, этнограф, өнер­тану­шы еді
Мемлекеттік һәм қоғамдық қай­раткер­лігі бір төбе де, ғалымдық білімпаздығы – бір төбе
Тек ғалымдық пен қалам­гер­лікті тым кеш қолға алды
Әйтсе де, құнды мұра қалдырып үлгір­ді
Аз да болса, саз жазылған «Қазақ­тың ұлттық қолөнері», «Жаңғырық», «Жолайырықта», «Қазақ киімі», «Ежелгі Отырар», «Уақыт керуені», «Тағдыр тағылымы» (екі кітап) атты шығармалары келер ұрпақ көкейлеріндегі көп сұрақтарына жауап табар еңбектер болып саналады.
Басқа ғибратты һәм даналық ойлары бір басқа да, осы еңбектеріндегі бүгінгі өзекті тақырып – тілге қатысты пікірлеріне, тіпті жеке сөздердің мән-мағынасын ашып, тың қолданыс, соны мазмұн беруіне кәнігі қаламгерлер мен тіл мамандарының өздері де тәнті болардай.
«Төркіні рушылдыққа, тайпаға, жүзге, жерлестікке, жікшілдікке бөлінуге апарып соғатынына қара­мастан, сол бес-алты сөзден «диалект» жасап жүрген зерттеушілер де бар
Әрдайым бір-бірімен молынан араласып, Алтайға жау тисе-ақ Атырауға, кәрі Каспийге дейін үдере көшетін, от­басын құрайтын күн туса, экзогамия­лық неке қатынасының талаптарына сай қалыңдығын генеологиялық жағы­нан жеті атадан арғы жерде ажырасатындардан іздестіретін қазақта, керек десеңіз, бұрын жекелеген хандық­тарда оқшаулана өмір сүріп көрмеген қазақта диалект қайдан болсын?»; «Өмірімде бір-ақ рет терминкомның мәжілісіне қатысып, талдықорғандық бір азаматтың қауынды–«діңке», қарбызды «қауын» деп жазғызғысы келіп шарық ұрғанын да көргенім бар
Сонда,оның ауылында солай айт­са, бүкіл қазақ болып қайталауы қажет пе?» («Тағдыр тағылымы» 2-к.131 б.) дегені – қандай дәлелді, өмір­шең сөз
Ғы­лымның өмірлік пайдасы үшін емес, тек ғылыми атақ үшін шатпақ­тайтын, ұлт келешегіне пайда-зияны қалай деп таразыламай, өз мүддесі үшін ғана жан салатындарға бұл сабақ болса керек.
Біздің дағдылы сөз қолданыс, сөз саптауымызда «абай» деген сөзді «сақ болу», сақтық тұрғысында «абайла», «абай бол» деп қолданамыз
Ал ұлы ақын Абай (Ибраһим) есімін әжесі ерке­ле­­тіп айтқан екен дегенге саямыз
Өз-ағаң осы сөзді – «баланың абайын­да қалып қоятыны бар»; «қайталанбас бей­не­лер ретінде жұрттың абайында мәңгі қа­лып қойды» («Т.Т»-2
8,130 беттер.) де­ген­дей орамдарда қолданады
Бұларда «абай» сөзінің «ес», «жад», «сана», «зе­йін» мәндері ашылған
«Абайын­да» сөзін «есінде», «жадында», «санасын­да», «зейінінде» деп баламалауға болады
Шамасы, бала Абайды әжесі «сүйікті ақылдым-абайым» деп еркелеткен болса керек.
Осы кітабында «қажағаймен таңба басқандай» (35 б.), «қажағаймен тайға таңба басқандай» (57 б.) деп «қажағай» сөзін қайталай қолдануымен тілдік қорымызда барлығын шеген­дейді
«Ыңғайтабыс» (52,74 б.), «электр қа­ғанақтары», «кептеуіл» (49,75 б.), «құ­рылыс мәдениетінің нә­регей­лі­гімен» (103 б.) дегендей көне сөз­дердің тың оралымдардағы қолда­ныстары ай­налымға енуге, сөздіктерге қосылуға сұранып тұр һәм тиісті де
«Начетничество» сөзін «дүмше» (50 б.) деп баламалауы да орынды
Жалпы, Өз-ағаңның сөздік қоры ғылыми зерттеу нысанына алынса, көп жаңалық табылғандай.
Кітаптарында ғылым мен өнердің, қоғам мен өмірдің сан тарау салаларына қатысты ой-пікірлері, өзі бас­тап, басқарып, атқарған істеріне орай көзқарастары мен пайымдары қан­шама
Мен Өз-ағаңды өз көңілімде беріде Жұмабек Тәшенов, Ілияс Омаров, одан әрі Алаш қайраткерлері – Әлекең, Ахаң, Жақаңдар, одан да әрі қазақ тағдырының шешуші кезең­дерінде тізгін ұстаған Абылай, әз Тәуке сынды тұлға деп білемін
Қазақ абайында ісі қалған, ізі қалған, сөзі қалған қайраткер деп танимын.
«Жақсының жақсылығын айт, нұры тасысын» дейді ғой халқымыз, мен рухына тәжім ете отырып, өзіме тиген шапағатын түгел айтпасам, күнәлі болармын.Торғай облысы тарап, сандалып қалғанымызда Алматы­ға жете­леп кіргізген де – Өз-ағаң
«Социалис­тік Қазақстанға» бас редактордың орынбасары, «Сұхбат-Позиция» біріккен редакциясына бас редактор болуыма да жол ашқан абзал аға деп санаймын
Бұл менің бала кезден арман болған жорналшылық қабілетімді толық танытуыма жасалған жағдай болды
Алланың рахымы жаусын! Соның бәрі­нің қайырымындай, кітабында менің «Бұл не, кіші 37 ме?» (дұрысы – «Кіші 37» емес пе?», шамасы Өз-ағаң тақы­рыпты жатқа жазған болса керек) деген мақаламды мақұлдап атаған екен
Бір сөзім болса да, көңілінен шыққанына мен де риза.
Өз-ағаң шапағаты тиген бір мен емес, ондап, жүздеп, мыңдап саналары анық
Бірлі-жарымға ғана емес,тұтастай елге, жерге,ұлтқа шапағатты болған тұлға ғой
Талай тұлғаларға ақындар­дың небір сойы талай керемет арнаулар шы­ғарып келеді ғой
«Күнсіздерге күн болған» деген де теңеулер болған.Ал енді Өз-ағаңа арналған сөзде көне Торғай қаласында тұратын мұғалім ақын Бәтима Сәбитқызының «Азамат керек өзіңдей» атты толғауындай қайраткер тұлғасын шынайы бейнелеген туынды әзірге жоқ-ау деймін
Міне, былай:
Отаным, елім, Жер дейтін,
Руға, жүзге бөлмейтін.
Тамыры жатқан тереңде,
Тарихын елдің біл дейтін.
Халықтан жүрер бөлінбей,
Азамат керек өзіңдей!
Намысты қолдан бермейтін,
Алысқа құлаш сермейтін.
Желбуаз,жемқор пендені,
Шамына тиіп жерлейтін.
Аққайыңның безіндей,
Азамат керек өзіңдей!
Өлкені әнмен тербейтін,
Өнерін елдің көр дейтін.
Қазақ үшін аямай,
Жаныңды да бер дейтін.
Кешегі баба көзіндей,
Азамат керек өзіңдей!
Басқамен іргем тең дейтін,
Ұлты үшін терлейтін.
Құшағын ашып мейіріммен,
Бар қазаққа кел дейтін.
Уызы ұлттың сөліндей,
Азамат керек өзіңдей!
Шынында да, Өз-ағаңдай азамат қазіргі қазаққа керек-ақ
Бұрын да керек болған, қазір де керек, қалдырған іс-өнеге, сөзіменен
Ол болашаққа да керек бола бермек.
Сабыржан Шүкірұлы,
жазушы-көсемсөзші,
республикаға еңбек сіңірген
мәдениет қызметкері
Астана
