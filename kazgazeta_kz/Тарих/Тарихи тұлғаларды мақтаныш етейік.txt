Күнделікті газет-журналдарды құр жібермей оқып отырамыз
Жақында «Ана тілі» газетінен Мұзараф аға Ақановтың сұхбатын оқыдық
Артынша сол сұхбатты жергілікті басылымдардан да көрдік
Шынын айтайық, қуандық
Көтеріп отырған мәселесі өте орынды
Жошы хан туралы біздің де ойымызда дәл осындай бір мәселе жүрген, ата-бабаларымыз хан көтеріп құрметтегені анық
Жеке-жеке хандық құрып жүрген жұрттың басын біріктіріп үлкен Алтын Орда құрып, иісі қазақтың шаңырағын көтерген алғашқы ханымыз да осы Жошы болғаны әмбеге аян ғой
Оның көрікті күмбезі де Кеңгірдің жағасында тұр
Мәңгілік мекені Жезқазғаннан бұйырғанына қараңыз
Бұл кездейсоқтық болмас.
«Әсілі мұндай әлемдік деңгейдегі аты мәлім жандардың жаны да жақсы жерде жатады» дейтін бұрынғы білетін үлкендер, сол сөздің шындығын Жошы хан дәлелдеп-ақ тастаған сияқты
Ата-бабамыз атын ардақтап хан көтерген құрметтімізді біздің де ұмытуға еш қақымыз жоқ
Қайта оның атын ұрпаққа үлгі етіп, қадірлеуіміз керек екені – дау­сыз шындық
М.Ақанов ағамыздың да айтып отырғаны осы болар дейміз, одан әрі Жошы ханға басқа емес оның жамбасы тиген жері – киелі Ұлытау төңірегінде алып тұлғалы нағыз хандардың ханы Жошының ғажайып ескерткіші бой көтерілсе, елдігіміздің, бірлігіміздің белгісіндей барша әлем таңдай қағып, таңғалғандай үлгілі үлкен іс болар еді
Осылай десек, Жошы хан ескерткішін орнатуға Қазақстан Републикасының Үкіметі қолдап, Мәдениет министрлігі тікелей қолға алып, Қазақстанның бір үлкен қаласында Жошы ханның еңселі ескерткішін орнатса, келесі ұрпаққа үлгі, сый болар еді
Бұл тәуелсіз елдің нағыз рухани жаңғыру жолындағы жақсы істің бастамасы да болған игіліктің көзіне айналар еді.
Қазіргі күнде төл тарихымызды түген­деуге көптеген ғалымдарымыз, ақын-жазушы, зерттеушілеріміз зор үлес­терін қосып жатыр
Қуанамыз!
Атақты түркітанушы Мурад Аджи­дің бір айтқаны бар: «…сендер, қазақтар, қы­сымды көп көрдіңдер
Өз елдеріңді таптаған Ресейдің ­Грозныйын, Ермагін, Кутузовын мақтадыңдар, ал өз хандарың Кенесарыны даттадыңдар
Грузиндер, армяндар өз патшаларын дәріптеді, ал сендер өз хандарыңды қараладыңдар…»
Бұнысы – ойлансақ, нағыз шындық қой
Тура соның жал­ғасындай, Ғафу Қайырбеков ағамыз да сонау кеңестік кезде-ақ: «Бас­қалардың хандары ақылды боп, неге біздің ханымыз жаман болған?» деген екен
Бұған алып-қосарымыз жоқ
Біздің қазақтың көпшілігі сол кез­дің өзінде-ақ ауызекі әңгімелерінде Шыңғыс хан туралы ешқашанда жаман айтпайтын, қайта, оны «атақты ха­нымыз, қасиетті, ерекше қолбас­шы, көреген адам» деп санайтын
Қалай болғанда да, Шыңғыстың үлкен ұлы, әлемдік тұлға – Жошы Ханның Дешті Қыпшақ ұлысының ханы екенін және оның жатқан жері бізде екенін әрбір қазақ жақсы біледі
Олай болса мемлекетіміздің қалыптасуын содан бастасақ дер едік
Жошы Ханға ие бол­сақ дер едік
Ал бұл атақты, дүние­жү­зілік тұлғаның қайтыс болға­нына 2017 жылы 790 жыл толды.
Ол туралы бірер тарихи-әдеби де­рек­­терді келтіре кетелік
Жошы хан (1187-1227) – Шыңғыс ханның, «Қоңырат» қызы Бөрте бәйбішесінен туған төрт ұлдың үлкені
Ұлы қолбасшы, аса ірі әскери көсем, Шыңғыс Империясын құрған, барлық соғыстарға қатысқан, өзі де ересен күшті, ержүрек, алған бетінен қайтпайтын қайсар, батыр адам болған
Ең бастысы – Қағанның бекітіп тапсыруымен Жошы Ұлысын құрған атақты ханымыз
Жошы Дешті Қыпшаққа қарасты түркі тілдес тайпалар құраған өз ұлы­сын­да қалған
Міне, біздің қазақтың да алғашқы мемлекеті осыдан бастау алады
Бұл жерде аса ­назар аударатын үлкен мәселе – Жошы ханға шығыс­тан бірге келген әскерден төрт мың ғана қол қалдырылғаны
Осыдан-ақ жер­гілікті түркі, оның ішінде қазақ тай­паларының ­Жошыны ерекше құр­мет­тегендіктері, өз Ханы санаған­дық­тары бірден көрінеді
Жошы да өзінің түркі-қазақ жұртын ерекше сүйген, бағалаған
Тарихшы Жужанидің айтуынша («Табанат-и-Насири», 1260): «Жошы қыпшақтарды жақсы көріп кеткені сонша, ол Хорезмде қандай да бір қыпшақ баласының маңдайынан шерткізбейді…» делінген!
Дербес, тәуелсіз мемлекет қалып­тас­ты
Оның ұрпақтарын бүкіл әлем біледі
Қазақ бастау алатын Жошы ұлда­ры­ның әрқайсының тарихтан алатын өзіндік орны бар, олардың ішіндегі атақ­тылары ретінде Орда-Ежен, Бату, Берке, Шибан, тағы басқалары аталады
Жошының мазары бар қазаққа киелі Ұлытауда.
Жалпы Шыңғыс-Жошы ұрпақтары қазақ мемлекетінің негізін қалауда, оның тәуелсіздігі жолында және мәде­ние­ті мен өнерін қалып­тастыруда мәңгі өшпес­тей із қалдырды
Бұл – қазақ тари­хында алтын әріппен жазылған шындық.
Ойымызды қорытындылай келе, «Жошы ханды дәріптеу қазақ баласына не береді?» деген сұраққа жауап іздеп көрелік
Алдымен, біз «қазақта бұрын мемлекет болмаған, құрама халық» деген сияқты ұшқары пікірлерге нық жауап береміз
Қазақтың да іргелі, тұнған тарихы бар ел екенін дәлелдейміз
Бауырлас қырғыздарымыз «Манас» жырына сүйеніп, «екі мың жыл­дық тарихымыз бар» деседі, өзбек бауыр­ларымыз самар­қандық деп Ұлы Әмір-Темірді ием­денеді
Ал біз ше? Атақты Жошымыз бар екенін біле тұрып, мақтануға кеже­геміз кері кетіп тұратыны несі? Дәл осы жағдай бізден басқа бір елде болса, әлдеқа­шан дүниеге жар салып, өз елінің алдың­ғы қатардағы «бренд-символына» айнал­дырар еді.
Жұмағали Құлманов, 
Қазақстан оқу-ағарту 
ісінің үздігі, тарихшы-ұстаз 
және бір топ азаматтар
СӘТБАЕВ
