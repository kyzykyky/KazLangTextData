Жан алқымға келгенде Жаратқанға жалбарынамыз
Жан дәрмен дертімізге дауа табар деп дәрігер деген қауымның алдына келеміз
Алладан кейін қу жанымызды осы ақ халатты абзал жанға аманаттаймыз
Басқа емес, адам тағдыры қолдарына табысталғанын асқан төзімділікпен қабылдап, тікесінен тік тұрып қызмет ететін, ажалмен күресуде аянбайтын дәрігерлер қашан да елдің құрметіне бөленеді
Иә, жұмысына жауапкершілікпен қарайтындар жетерлік
Бірақ жауапкершілікпен қоса алдына келген жан баласына асқан жанашырлықпен қарайтын дәрігерлер көп дей алмаймыз
Біздің бүгінгі кейіпкеріміз осының кейінгісі
 Ажал адам таңдаған ба?.
Өлім мен өмір арасында күресте «көрер жарығы бар» жандарға көмегін аямаған дәрігердің өзі дүниеден ерте кетеді деп кім ойлаған… Адамдарды ажалдан арашалауға асығатын қолы жеңіл хирургтен қапияда көз жазып қалдық.
Білікті хирург, Қазақстан Республикасы Президенті Іс басқармасы Орталық клиникалық ауруханасы бас дәрігерінің орынбасары Нұртас Кәкімжанұлы Қазыбаевпен қоштасқалы да қырық күннің жүзі болды.
Жалпақ жұрт Нұртас дәрігердің атын жақсы біледі және ол туралы ауыздарынан суы құрып айтады
Сан мыңдаған науқастарды аяғынан тік тұрғызып қана қоймай, құлантаза сауықтырып жіберген дәрігерге ота жасатқысы келетін сырқаттардың санында да шек жоқ еді
Тіпті кей тым күрделі оталардың өзін еш мінсіз жасайтын маманның біліктілігіне ел де мүлтіксіз сенетін
Сондықтан да Нұртас Қазыбаевтай қас маманның қазасы оны қадірлейтін қалың жұртшылығын қабырғасын қайыстырып кетті.
Отыз жылға жуық бірге қызмет еткен әріптестері, үзеңгілес жолдастары Нұртас Кәкімжанұлының көзі тірісінде он мыңға жуық отаны өз қолымен жасап, тоғыз мыңға жуық отаға тікелей басшылық жасағанын айтады
«Күнұзақ операция үстелінің жанында адам өмірі үшін күресетін оның жүзінен тек жайдарылық байқалатын
Өзгенің өмірін сақтап қалғаны үшін өзіне риза қалыпта жүретін» дейді.
Алматы медицина институтын бітіріп, кейін Мәскеуде білім алып, Кеңес хирургиясының атасы В.И.Стручковтан тәлім алған жас маман әкесінің беделін еш жерге бұлдамай-ақ, қаладан әудем жердегі Қалқаман ауруханасының жедел хирургия бөлімінде қызметін бастайды
Күніне кейде оннан аса ота жасайтын кездері болатын
Көз ілмейтін күндері қанша? Тәуліктің қай уақыты болмасын, телефонына тыным болмай, аяқастынан ауруханаға шұғыл жөнелетін
Дәрігерлік мамандықты таңдағандағы басты ұстанымы да адам өміріне арашашы болу еді ғой
Сол кәсіби һәм адами ұстанымынан айнымаған күйі өтті өмірден.
Нұртас Кәкімжанұлы ота жасап, аяғынан тік тұрып кеткендер елдің әр облысында бар
Олар күні кешеге дейін жолы түсе қалса, арнайы келіп амандасып, алғысын айтып жатты
Қарапайым халықпен қоса қоғам қайраткерлері де біздің кейіпкерімізді бір кісідей біледі
Өйткені олар да осы Нұртас дәрігердің көмегіне талай жүгінді
Ұлылығы сол, мамандығын жанындай сүйетін «біздің сүйікті дәрігер» алдына келген қатардағы еңбек адамы мен есімін ел таныған азаматқа да бірдей һәм теңдей араша болудан аянған емес
Елмен емен-жарқын сөйлесіп, сырқатының сырын анықтап барып емдеуге кірісетін ол бірден жұртшылықты өзіне баурап алатын
ҚР ҰҒА академигі Көпжасар Нәрібаев айтпақшы, ол «елді ем-домымен ғана емес, терең адамгершілігімен емдеген дәрігер».
Өзі қызмет еткен ҚР Президенті Іс басқармасы Орталық клиникалық ауруханасында коронарография бөлімін ашты
Бұрын-соңды болмаған бұл жаңалық елді елең еткізді
Дереу жүздеген адамның жүрегіне ота жасалды
Өмірден үмітін үзген біраз жанның жүзіне күлкі үйіріліп, сөнгені қайта жанғандай болды
Мекемені заманауи әрі мамандарға мол мүмкіндік берер медициналық аппараттармен жарақтандырды
Дәрігер мамандарды шетелде оқытып, өзге елдің білікті кадрларымен тәжірибе алмасуға жіберді.
Қызметіне қалқысыз беріліп, өмірде де өшпес із қалдырып, елдің ықыласына бөленген дәрігер өз саулығының сыр бергенін соңғы кезге дейін елемеген
Сөйтіп, өзгенің өмірі үшін күресіп жүріп, өз өмірі аз қалғанын да аңғармаған
Дәрігердің дүниеден өткенін естіген талай жанның жанарына жас үйірілгенін көрдік
Оның қатарында өзі ота жасап, сауығып шыққан жандар қанша… Бәрі «Біздің сүйікті дәрігер» атап кеткен Нұртас Кәкімжанұлын ажалға қиғысы жоқ
Бірақ, тағдырға не шара… Бес күндік дүниенің жалғандығын тағы бір дәлелдеп кете барған жақсылар мен жайсаңдардың жалғасы – «Біздің сүйікті дәрігердің» бейнесі жадымызда мәңгі сақталары анық.
Аида ҚОЖАҚОВА
