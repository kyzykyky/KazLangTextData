Кеңес заманында ашаршылық мәселесін объективті түрде зерттеудің мүмкін болмағаны түсінікті
Коммунистік партия мен министрліктердің мұрағаттары сенімді деп танылған партияға іш бұратын санаулы тарихшыларға ғана ашық болды
70-ші жылдардың ортасында, осы тарихи кезеңді зерттеумен айналысқанымда, мен 1920 және 1930 жылдары аралығындағы мерзімді басылым беттерінде жарияланған, Ленин кітапханасының қорында жиналған материалдарға қолым жеткеніне қуанған едім
Ал қазір ғалымдар Қазақстанда, сол сияқты Мәскеудегі мұрағат материалдарын зерттеуге мүмкіндік алып отыр
Алайда мұндай мүмкіндіктің кеңеюі тарихшылар алдында тұрған міндеттерді шешуді жеңілдетудің орнына, күрделендіріп жібергенін айтуға тиіспіз
Осыған орай екі ұсыныс айтқым келеді
Ұжымдастыру мен ашаршылықты объективті зерттеу үшін Қазақстанда жүргізілген саясатты Кеңес Одағының бүкіл аумағында жүргізілген саясатпен байланыстыра қарау керек
Кремльдің басшылығының Кеңес Одағының әртүрлі аймақтарының мәдени және экономикалық қажеттіліктерінің ерекшеліктеріне назар аудармағаны күмәнсіз
Қазақстан тұрғындарының ұжымдастырудың салдарынан зор апатқа ұшырағанын естіп-білгенде тиісті шаралар қолданбауын осымен де түсіндіруге болады.
Ұжымдастыру мен ашаршылықтың салдарынан болып жатқан апаттың ал­дын алмауы, қажетті шаралар қолданбауы, әрине, Мәскеудің үлкен кінәсі
Сталинмен оның маңына топтасқан азғантай топ мұны аса маңызды мәселе деп санамады
Зерттеушілер арасында Қазақстан қасіретіне кінәлілерді іздеушілер де жоқ емес
Қазіргі замандағы кейбір зерттеулерде кінәлілерді республикадан тыс жерден келген партия қайраткерлері қатарынан іздеу тенденциясы айқын көрініп отыр
Бұл орайда Ф.И.Голощекиннің есімі жиі аталады
Меніңше, ұжымдастыру саясатының салдарынан елде жаппай етек алған ашаршылық үшін сол кезде істің басы-қасында болған үлкенді-кішілі басшылар бірдей жауап беруге тиіс
Ол кезде жағдайдың өте күрделі болғанын да естен шығармауымыз керек
Міне, сондықтан да бұл бағыттағы зерттеулерімізді одан әрі жалғастыра отырып, осыған дейін белгісіз болып келген нақты жағдайларды ашу, сөйтіп, бүгінгі ұрпаққа ашаршылық ақиқатын жеткізу – тарихшылардың, осы іске қатысы бар барлық адамдардың биік парызы.
Марта Брилл Олкотт,
Ресей және Еуразияның зерттеу бағдарламасы бойынша Халықаралық бейбітшілікті қолдау жөніндегі Карнеги қорының (Вашингтон) жетекші ғылыми қызметкері
