Әйгілі қазақ хандарының ішінде ең белгілілерінің және тарихы  ең көп бұрмаланғандарының бірі – Әбілқайыр
Ең алдымен, оның кімнің баласы екендігі шатастырылған
А.И.Левшин келтірген рулық шежіреде ол, Шыңғыс ханның кіші ұрпағы Өсекеден тараған төртінші ата Аджаның (Қажының) баласы ретінде көрсетілген
Бұл шежіреде Әбілқайырдың Қажы сұлтаннан туған өзінің әкесі Абдолланың аты аталмай қалғандықтан, оның өмір тарихын жазушылардың бәрі ақиқаттан адасты.
Тарихшылар Абдолла деген Талас, Шу аймағының және Ташкент, Шыршық өңірлерінің біраз тайпасын ХVІІ ғасырдың соңында және ХVІІІ ғасырдың алғашқы онжылдықтарында билеген ханның болғанын мойындаса да, осы Абдолланың өзінің кімнің баласы екенін айыра алмай дал болады
Соңғы деректер Әбілқайырдың осы Абдолла ханның туған ұлы, ал Ұлы жүзге хан болған Жолбарыстың осы ханның асырап алған ұлы екендігін көрсетіп отыр.
Абдолла хан көзі тірі кезінде ерте есейген ұлдары Жолбарыс пен Әбілқайырды сұлтандар және әскербасылар ретінде тәрбиелеп кетті
Әсіресе жасына қарамай ақылы ерте толысқан, сом денелі, әрі қайратты да жігерлі Әбілқайыр 1707-1709 жылдары – ақ Арыс аймағынан батысқа қарайғы және Шыршық бойындағы рулар мен тайпаларға өзін сұлтан ретінде мойындатып үлгерді
Әбілқайырды алғаш қолдаған тайпалар кезінде оның әкесі Абдолла ханды жақтап келгендер еді
Алайда көрші ұлыстарға қарсы ұрыстарда Әбілқайыр ерекше ержүректігімен дараланып, үлкен беделге ие болды
1709 жылы Әбілқайыр батыс қазақтарына көрші башқұрттардың көтерілісін басқарған Алдар Есенгелдіұлының шақыруымен башқұрттар арасына келіп, осында Ноғай жолының Бурзян аймағындағы ақсақалдардың қолдауымен башқұрттар ханы ретінде мойындалды
Айта кету керек, кейініректе осы Алдар башқұрт Тевкелевпен бірге қазақ жеріне келіп, Әбілқайырды орысқа бодан болуға үгіттеп көндірді
Әбілқайыр көрікті де сымбатты, қызыл шырайлы, аққұба өңінен нұр төгіліп тұратын көрер көзге тартымды тұлға еді
Бүгінде Әбілқайырдың бас сүйегінің қалпына келтірілуі оның келбетті де, байсалды жылы кейпін көз алдымызға келтірді.
Көп кешікпей-ақ оның қалмаққа қарсы жанқиярлық ерліктерін көрген Кіші жүз бен Орта жүздің кейбір рулары оны хан ретінде мойындай бастады
Тәуке хан 1715 жылы қайтыс болған соң және қалмаққа қарсы Аякөздегі қырғын соғысты басқарған оның ұлы Қайып қанішер Абылай ұйымдастырған қастандық құрбаны болып кеткен соң, қазақтың атақты билері Төле мен Қаз дауысты Қазыбек Ордабасыдағы жиында қалмаққа қарсы күресте ерекше жанқиярлығымен және ұйымдастырушылық дарынымен ерекшеленген осы Әбілқайырды ұлы хан тағына отырғызбақ болды
Ол түрікпендерге, Еділ қалмақтарына қарсы қазақ мүддесі үшін қан кешкен, ол аз болса Түркістанды отыз ұлысымен қалмақтан қайтарып алған айтулы батырдың нақ өзі еді
Бұл кезде қазақ арасында оның даңқы артып тұрды
Алайда әйгілі Әйтеке бидің төре тұқымы атаулысына қырын қараған табанды қарсылығы Әбілқайырдың жалпықазаққа хан болуға барар жолын кесіп тастады.
Ұлық хан Болаттың шатыры Сарысудың батысындағы шағын өзен Бұланты бойында болды
Сондықтан да бұл шайқас кейде Бұланты шайқасы деп те аталады
Қазақ әскерлерінің Орта жүзден келген Қабанбай мен Бөгенбай басқарған екі түмен әскерін шын мәнінде Сәмекке хан емес, Қаз дауысты Қазыбек би басқарса, Ұлы жүздің он жеті мың әскерін Жолбарыс хан емес, Төле бидің өзі, ал Кіші жүздің жеті мың адамнан тұратын қолын Әбілқайыр дара басқарды
Өйткені Әйтеке би бұл кезде ауруы асқынып, төсек тартып жатыр еді
Ұрыстың алғашқы үш күні жекпе-жекке шығу түрінде басталып, соңы қырғын соғысқа ұласты
Төртке бөлініп соғысқан қалмақты қазақ батырлары жеке-жеке қоршап алып қынадай қырды
Олардың бір бөлігі Әбілқайыр қолының қоршауында қалды
Осы соғыста Әбілқайырдың өзі да аянып қалмай, жеке басы үлкен ерліктің үлгісін көрсетті
Арада бірнеше тарихи оқиғалар өтті.
Жалпы, Әбілқайырдың түпкі мақсаты Қазақ хандығын күйретіп орысқа бодан болу емес, керісінше, орыстың сеніміне ие бола отырып, осы алып мемлекеттің көмегімен Қазақ хандығын нығайтып, оған өзі бас хан болу еді
Осы жолда Әбілқайыр сондықтан да өзінің орысқа қарайтынын қайта-қайта айтып,1738, 1740, 1742 жылдары ант беруден тыйылмады
Бұл шын мәнінде орысқа берілгендік емес, орысқа өзін қайраткер ретінде мойындатудың дипломатиялық жолы болатын.
Сондықтан да орыстың бетін бері қаратуды көздеген осы анттардың әрқайсысының өзіндік себептері де бар еді
Мысалы, 1738 жылы екінші антты орыс әкімшілігі Әбілқайырдың башқұрт жеріне келіп орнығуынан қауіптеніп, башқұрттардың Әбілқайыр арқылы қазақтармен бірігіп кетуіне жол бермеу үшін, Әбілқайырдың өзіне қысым көрсету жолымен қабылдады
Қалған анттардың да осы тәріздес себептері бар
Олардың бәрі орысқа сүйеніп, Қазақ хандығының ішкі және сыртқы қиыншылықтарын шешуге және қазақ даласында өзінің дара билігін орнатуға болады деп ойлаған Әбілқайырдың қате түсінігінен туындады
Мұндай адасушылық Әбілқайыр мен оны қолдаушылардың Ресей империясының отаршылдық табиғатын дер кезінде түсіне алмауынан орын алды
Осыған байланысты орыспен қатынас Әбілқайыр ойлағандай қазақты күшейту жолымен емес, қазақты отар елге айналдыру жолымен кетті
Әбілқайырдың мақсатын жүзеге асыруға басты қарсылас Орынбор әкімшілігінің билеушісі, генерал-губернатор И.Неплюев болды
Империялық ниетті басшылыққа алған ол, Әбілқайыр тәрізді қазаққа белгілі қайраткерден біржолата құтылып, Қазақ хандығын ұсақ иеліктерге бөлшектеп отар­лау жолдарын іздестіріп, Барақ сұлтанды Әбілқайырға қарсы айдап салды
Әбілқайыр өзінің орыспен қатынастағы тактикалық қателігін кеш түсінді
Оның ұсынысымен 1735 жылы салынған қазақ жеріндегі орыстардың Ор бекінісі бүкіл қазақ даласын жаулау тірегіне айналды
Алайда, Әбілқайырдың сыртқы және ішкі саясаты қайшылықтармен ерекшеленді
Ол орыс билеушілеріне сенімін жоғалтқан соң, қалмақ билеушілерімен жақындасу жолдарын қарастырды
Кейінгі жылдары жас Абылай сұлтанға өзінің қызын тұрмысқа ұзатты
Орыспен алыстан сыйласпақ болып, 1740 жылы Хиуаны басып алып, оған хан болды
Алайда Иранның Нәдір шахынан қаймығып, оны да тастап кетті
Осындай кеңінен ойластырылмаған Әбілқайырдың іс-әрекеттері қазақтың Орта жүзі мен Кіші жүзінің арасын жақындатудың орнына аша түсті
Мұндай алауыздыққа орыс билеушілері май құйып, Әбілқайырдың қазақ арасындағы жауларының қолтығына су бүрікті
Кіші жүздің өз ішінде де Батыр сұлтан бастаған топ Әбілқайырдың саясатына қарсы еді
Оларды Орта жүзде найман ханы атанған Барақ сұлтан қолдады
Осыған ерегіскен Әбілқайыр бірде Хиуадан Бараққа Қайып хан жіберген керуенді тонады
Бұл қазаққа бас хан болуды көздеген тұлғаның ұсақталып кеткенін көрсетті
Бұған өшіккен Барақ оның соңына түсіп, 1748 жылы 31-маусымда Ұлқұяқ және Торғай өзендерінің аралығында оны өлтірді
Әбілқайырдың өліміне орыс билеушілері де, қазақ билері де қайғыра қойған жоқ
Өйткені ол жүргізген саясат елдің басын қосуға емес, ел арасын алакөз етуге алып келді
Ал орыстар болса қазақты бір орталыққа біріктіруді көздеген ірі ұлт қайраткерінен құтылғандарына қуанды, сондықтан да Әбілқайырдың өліміне кінәлілерді іздестіруді ойға да алған жоқ
Алайда Әбілқайырдың орыспен жақындасуды көздеген әрекеті қазаққа қымбатқа түсті
Оның бастауымен осы жолға түскен қазақ тәуелсіздікке дейін өзінің «аға ұлт» – орысқа бағынғанын, орыс мәдениетін меңгергенін, орыс тілін жетік білетінін мақтаныш етумен болды
Заманында дара қасиеттерімен халқына қадірлі болған, алайда тар жол, тайғақ кешуде қайраткерлігі тұйыққа тіреліп, өзінің халқының болашағын терең байыптауда адасқан, сондықтан да оның басын қоса алмаған Әбілқайыр ханның о баста даңққа бөленген, соңынан қасіретке ұрынған, қайшылықты тағдыры, міне, осындай.
Талас Омарбеков, 
әл-Фараби атындағы ҚазҰУ жанындағы
 Орталық Азиядағы дәстүрлі 
өркениеттерді зерттеу 
орталығының директоры, 
профессор, ҰҒА Құрметті академигі
