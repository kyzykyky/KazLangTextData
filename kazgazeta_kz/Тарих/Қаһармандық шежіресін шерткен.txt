Автор Исахан Кемелбеков әкесі Жасымбай Кемелбекұлы хақында естелік жазу арқылы тұтас бір адамның сұрапыл соғыс жылдарындағы жай-жапсарын, соғыстан кейінгі тыныс-тіршілігін нақты деректер арқылы көрсете білген
Ардагер журналистің туғанына 100 жыл толуын ауыл-аймағы атап өтті.
…1941-жылдың мамыр айының екінші жартысында:
– Мені Отан қорғау үшін әскер қатарына алулары­ңыз­ды сұраймын! – деп соғыс комиссариатының атына арыз жазып, ертеңіне күрең түстес вагонға отырайын деп жатқанда: – Кемелбеков жолдас  кейін шегініңіз! – деген оқыс дауыс естіледі.
Вагон жылжи бергенде перронға жалмажан ырғып түскен Жасекең:
– О не болды, не болды? – деп таңырқаса керек.
– Аудандық партия комитеті Сізді броньмен алып қалып отыр, – дейді әскери киінген жігіт асыға-аптыға сөйлеп.

***
– Кемелбеков жолдас, Сізді аупартком бюросының ұйғаруымен аудандық «Социалистік малшы» газетінің (кейінгі аты «Жаңа өмір») Бас редакторлығына тағайындадық, – деді партия комитетінің бірінші хатшысы.
– Бұл қалай? – деп оқыс жаңалықты естіген Жасекең көзін жыпылықтатып таңырқай қараған еді.
– Сұрапыл соғыста баспасөздің атқарар міндеті зор
Ертеңнен бастап редакторлық қызметке кірісіңіз…
Соғыстың алғашқы күнінен бастап:
– «Барлығы майдан үшін, барлығы жеңіс үшін!» пайда болды.
…Ол кезде редакция хатшысы мен әріп теруші Ғалия Әуесбаева деген келіншекті қосқанда үш-ақ адам жұмыс істейтін еді
Әдеби қызметкер деген мүлде жоқ
Таңның атысы, күннің батысы шағын көлемді газетті жарыққа шығару – басты міндет
Таралымы 900 дана, бағасы 15 тиын тұратын газетті оқырмандар қолдан-қолға тигізбей оқып жататын
Көлемі екі бет, аптасына бір рет шығады.
– Марқұм әкем газетті басқарған шағын еске алған бір әңгімесінде, – дейді Исахан – бір әріптен кеткен қатемен қуғынға түсіп, құрдымға кетуден алдын ала қалай сақтанғанын сөз етіп күлетін еді
Ғалия қатты шаршағаннан байқамай «ұ» әрпінің орнына «у» әрпін салып жіберген екен
Сонда: «Жоғарғы бас қолбасшы ұлы Сталин» тіркесіндегі «ұ» көрсетілмей «улы Сталин» болып шыққан
Матрицаны қолма-қол құртып, түнімен көз ілмей газетті қайтадан шығаруға тура келген.
Соғыс жылдарында жарыққа шыққан газеттің әр санында кеңес жауынгерлерінің майдандағы ерлік жолдары, ауылдардағы колхозшылардың майданға деген қамқорлықтары, жеңісті жақындату жолында атсалысқан жойқын істері хақында хабарламалар, мақалалар, очерктер жиі басылып тұрды.
Бір ғажабы, шағын көлемді аудандық газетте сол кездері көкейкесті мақалалар орын алғаны байқалады
Ауыз әдебиетін, эпостар мен тарихи тұлғалар, Қожа Ахмет Ясауи хақында, оның туындылары туралы, Әуелбек Қоңыратбаевтың еңбектерінен үзінділер басылған.
Кітапта ауыл еңбеккерлерінің ересен еңбектері хақында нақты деректер молынан қамтылған
Олардың бәрін жіпке тізгендей айта беру мүмкін емес
Ал Отан соғысында жойқын жағаласта сыдырыла көзге түскен кейбір майдангерлер хақында айта кетсек дейміз…
… «Социалистік малшының» 1943 жылғы №57-санында «Майданнан хат» айдарымен «Жауынгерлердің сүйікті анасы Рысбала Мақашева ханымға» деген әскери бөлім командирі, полковник Айзенбергтің хаты және ағайынды танкистер Саудабек пен Әубәкір Мақашевтің хаттары жарияланды.
…Ардақты Рысбала ханым Сіздің ұлдарыңыз үлкен сержант Саудабек һәм Әубәкір Мақашевтер неміс басқыншыларына қарсы соғыста ар-намыстарын биік ұстаған жауынгерлер екенін көрсетті
Ағайынды екі танкистің екеуі де «Ерлігі үшін» медалімен марапатталды
Әскери бөлім үшін үлкен өнеге көрсеткен ұлдарды дүниеге әкелген анасы, Сізге шексіз рақмет айтамын
Әскери бөлім командирі полковник Айзенберг, октябрь, 1943».
…Кітаптың тілі мейлінше көркем, жеңіл оқылады
«Сарбаздар сұстана соғысқа аттанды
Ата-бабаларының аруағын аспандатқан жауынгерлер жауын жермен жексен етті
Қанына қайық жүздіріп, өлмеуге өткел салды» іспетті тіркестер туындының талай беттерінен қылаң беріп отырады.
Қос танкистің және бір хатында: «Ардақты аталар мен аналар! Біз жойқын жорық жолында жексұрын жаумен қиян-кескі жағаласта жүрсек те сіздердің аманаттарыңызды ұмытқан жоқпыз.
Ауылдан келген әрбір хат әкеміздің басымыздан, анамыздың көкірегіне басып, алақанымен сипағандай әсерде қалдырады
Сағыныштан көзімізге жас моншақтары үйіріледі
Бұл бізді жасытпайды, керісінше керенау жауларға деген өшпенділігімізді күшейте түседі
Қанқұйлы қарақшыларды қынадай таптап, жеңіспен елге ораламыз
Сіздер шалғайдағы ауылда жүріп қам-қарекетпен қанша шаршап шалдықсаңыздар да қиындық атаулыға қайыспаңыздар.
Сергек сезім мен қайсарлық, жұмылған жұдырықтай бірлік – қасақы жауды тізе бүктірер тірлік деп ойлаймыз».
…Исахан Кемелбековтің ересен ерлік шежіресін шерткен «Әке аманаты» кітабында сұрапыл соғыс жылдарындағы қиянда жатқан қазақ ауданындағы қилы-қилы қиямет кезеңдер шартарапты шаруашы­лықтың бар саласында басты бағыт біреу ғана болғандығы айшықты да нақты деректермен берілген
Ол: «Бәрі Жеңіс үшін!» деген жігерлі сөздер еді.
Мыңбай Рәш
