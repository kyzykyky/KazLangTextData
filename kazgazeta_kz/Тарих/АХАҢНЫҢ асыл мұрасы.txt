1988 жылдың 4-ші қарашасы – қазақ ұлты үшін өшкені жанып, өлгені тірілген тарихи күн
Дәл осы күні Алаш арысы Ахмет Байтұрсынұлы ақталды
21 қараша күні Қазақ ССР Жоғарғы сотының төрағасы Т.Айтмұхамбетовтің қолы қойылған ресми анықтама Шолпан Ахметқызы Байсалованың қолына тапсырылды
Ал осы жылдың 28 желтоқсанында «Социалистік Қазақстан» газетінде «М.Жұмабаев, А.Байтұрсынов, Ж.Аймауытовтың творчестволық мұрасы туралы» арнайы зерттеу комиссиясының қорытындысы жарияланды
Сол күннен бастап Алаш қайраткерлері халқымен қайта қауышып, олардың  мұрасын іздестіру, түпнұсқаларын табу, қайта бастыру және насихаттау жұмыстары басталды. 
Жуырда «Болашаққа бағдар: рухани жаңғыру» бағдарламасы аясында Алашорда үкіметінің құрылғанына 100 жыл және Ахмет Байтұрсынұлының туғанына 145 жыл толуына орай Ұлттық кітапханада «Алаш мұрасы: ұлт пен ұрпаққа білім берудегі қызметі» атты ғылыми-әдістемелік семинар және «Ахмет Байтұрсынұлы музей-үйі» атты жинақтың қорытынды тұсаукесері өтті
Шараны Ахмет Байтұрсынұлының музей-үйі мен «Ұлт болмысы» журналы Ұлттық кітапханамен бірлесіп ұйымдастырды.
Басқосу Алматы қаласының әкімі Бауыржан Байбектің тікелей қолдауымен жарық көрген «Ахмет Байтұрсынұлы музей-үйі» (Ұлт ұстазы Ахмет Байтұрсынұлы тағылым үйінің қалыптасу тарихы: құрылымы, дамуы, жүйеленуі, зерттелуі) атты ғылыми жинақтың таныстырылымы бұған дейін 9 қыркүйекте тағылым үйінің ауласындағы ғалым ескерткіші алдында және Торғайда Ахаң-Жақаң күндері аясында өткен «Өшпес рухты тұлғалар» атты республикалық конференция кезінде өткізілген болатын
Жобаның жетекшісі әрі авторы – А.Байтұрсынұлы музей-үйінің директоры Райхан Имаханбет
Алматыдағы қорытынды кеште кітап тұсаукесері рәсімін қалалық Мәдениет және архивтер, құжаттама басқармасы басшысының орынбасары ­Данияр Әлиев, Ұлттық кітапхана директоры Жанат Сейдуманов және Ахмет Байтұрсынұлының жиені Айман Байсаловалар атқарды
Кітаптың бес данасы кітапхана қорына сыйға тартылса, қалғаны дөңгелек үстел басына жиналғандарға таратылды.
Мәдениет басқармасы басшысының орынбасары Д.Әлиев өз сөзінде А.Байтұрсынұлының музей-үйі «Рухани жаңғыру» бағдарламасы аясында қолға алынған «Қасиетті Қазақстан» жобасының тізіміне енгенін жеткізді.
Басқосуда ғылыми жинақтың баспаға дайындалуы жайында кітаптың бас редакторы, М.Әуезов атындағы Әдебиет және өнер институтының бас маманы, филология ғылымының докторы Гүлжаһан Орда баяндап берді
Ғалым өз сөзінде биылғы Алаш қозғалысының 100 жылдығы, Ахмет Байтұрсынұлының 145 жылдығы Елбасы Н.Назарбаевтың «Болашаққа бағдар: рухани жаңғыру» атты мақаласында көтерілген бастамалармен үндесетінін атап өтті.
– Ұлттық жаңғыру дегеніміздің өзі барымызды бағалау, өткенімізге үңілу, жоғымызды түгендеу
Міне, алдарыңыздағы жинақ та кешегі Алаш арыстарының бізге қалдырған мұрасын жинақтау, көздің қарашығындай сақтау және оны болашақ ұрпаққа жеткізу бағытында атқарылған жұмыстың бір нәтижесі деуге болады
ХХ ғасыр басындағы қазақтың оқыған азаматтары елі үшін аянбай еңбек етіп, өз бастарын құрбандыққа тікті
Егер де біз зиялы деген кім дейтін сұрақ қоятын болсақ, мен зиялылықтың үлгісі Алаш қайраткерлері деп айтар едім
Сол зиялы қауым өкілдерінің әрқайсысының еңбегі бір-бір ғылыми-зерттеу институты атқарған жұмыспен тең
Олардың ішінде Алаш көсемі Ахмет Байтұрсынұлының есімі дара тұр
Ахаң мұрасын насихаттау бәрімізге парыз, – деді Гүлжаһан Жұмабердіқызы.
Ғалым сөзінің соңында аталған жинақтың бір күннің немесе бір жылдың шаруасы емес, музейдің ұзақ жылғы жұмысының кезекті қорытындысы екенін атап көрсетті
М.Әуезов атындағы Әдебиет және өнер институты 1990 жылдардан бері Алаш мұрасын зерттеумен айналысып келеді
Осы уақыт аралығында Ахмет Байтұрсынұлының 5 және 6 томдық шығармалар жинағы жарыққа шықты
«Ол кітаптардың елге жетуіне музей директоры Райхан Сахыбекқызы көп көмек көрсетті
Біз «Алаштың мұрасы – қазақтың мұрасы» деген қағидамен жұмыс істедік
Әрине, Алаш қайраткерлерінің еңбектерін зерттеу және ­насихаттау ісі жалғаса береді
Бұл ретте «Мен жастарға сенемін» деп Мағжан ақын айтқандай, жас ұрпаққа үлкен міндет жүктеліп отыр
Өйткені біздің буын қазақ-орыс тілдерімен шектелсек, қазіргі жастар үш тілді еркін меңгеруде
Сондықтан Алаш қайраткерлерінің мұрасын ағылшын тілінде әлемге насихаттау жас буынның міндеті» деп, Г.Орда аға буын атқарып үлгермеген шаруаларды жастардың жалғастыратынына сенім білдірді.
Сонымен, қолымызға тиген ­«Ахмет Байтұрсынұлы музей-үйі (Ұлт ұстазы А.Байтұрсынұлы тағылым үйінің қалыптасу тарихы: құрылымы, дамуы, жүйеленуі, зерттелуі)» атты ғылыми жинақта ғалым мұрасының зерттелуі, тағылым үйінің құрылуы мен қазіргі жай-күйі сияқты келелі мәселелер баян етіледі
А.Байтұрсынұлы ақталғаннан кейін оның Алматыда қызмет еткенде тұрған үйін табу межелі міндеттің бірі болды
Көп ізденістің нәтижесінде Ахаң тұрған үй табылып, сол кездегі Космонавтар көшесіндегі ХХ ғасырдың бас кезінде салынған №60 үй-жай Алматы қаласындағы жергілікті маңызы бар тарих және сәулет ескерткіштерінің тізіміне қосылды
1993 жылдың 9 қыркүйегінде Алматы қаласының сол тұстағы әкімі З.Нұрқаділовтің «Қазақтың халық ағартушысы Ахмет Байтұрсынұлының мұражай-үйін ұйымдастыру туралы» шешімі шықты
Осылайша Ұстаз тұрған үйде тіршілік оты қайта тұтанды
«Кесапат күндер келмеске кетіп, Туады бір күн әділдік орнап» деп Ахаңның өзі айтқандай, ғалымның есімі мен еңбегін дәріптейтін рухани орданың негізі қаланды
Бірақ көптеген себептермен музей-үйдің ресми ашылуы 1998 жылдың 12 қыркүйегінде өткізілді
Музей-үй мен ғалым бюстінің ресми ашылу салтанатында сөйлеген сөзінде көрнекті жазушы, сол тұстағы ҚР Мемлекеттік хатшысы Әбіш Кекілбаев: «Бүгін – Азап сапарынан Жеңіспен оралған Ахаңның – Ахмет Байтұрсынұлының Туған Еліне, Жеріне, Отанына, өзінің өлең төсегі Ошағына толықтай оралған күні
Бүгіннен бастап жаңарып жатқан Елінің, түлеп жатқан ұрпағының тек есінде, зерде-зейінінде ғана емес, қақ ортасында қақырайып жүріп, Ұлт ұстазы қызметіне қайта кіріседі» деп тебіреніп, мұражайдың тағылым мектебіне айналуына тілек білдірген еді
Міне, ширек ғасыр бойы музей тұғырлы тұлғаның көзіндей болып, халыққа қалтқысыз қызмет етіп келеді.
Дегенмен, музей-үйді ұйымдастыру жұмыстарында қиыншылықтар да көп болды
Қала орталығында орналасса да бұл үй ауызсусыз, кәріз құбырынсыз, жылусыз күй кешті
Ғалым өмірінің соңғы күндерінде тұрған үйді мұражайға қимай қитұрқы әрекетке барғандар да болды
Мұражайдың басына төнген қара бұлтты сейілтудің жолын іздеп шырылдаған музейдің қоғамдық негіздегі директоры ­Райхан Имаханбеттің баспаған тауы, бармаған жері қалмады
Тіпті көмек қолын созудан бас тартып, сырт айналғандар да аз емес
Осы ретте «Ахаң үйіне араша сұраған тұста өз үнін қосқан жалғыз басылым – «Ана тілі» апталығы болса, ал зиялы қауымның ішінде қала әкімінен жедел шара қолдануды талап еткен Тұрсынбек Кәкішев екенін біреу білсе, біреу білмейді» дейді Райхан Сахыбекқызы
Осылайша, бұл мәселе сол кездегі қала әкімі И.Тасмағамбетовтің қолдауымен оң шешімін тапты
Соңғы 2-3 жыл ширегінде Үкімет басшылары да назар аударып, музей үйі жөндеуден өтті, жылу жүйесі іске қосылды
Мұның бәрі мұражай ісінің ілгерілеуіне септігін тигізуде
Сонымен қатар бұл бағытта әлі де атқарылуға тиіс істер аз емес
Атап айтқанда, музей үйіне арнайы мәртебе беру, ғалымның он томдық шығармалар жинағын шығару, ғұмыры мен шығармашылығы туралы деректі және көркем фильмдер түсіру алдағы күннің еншісінде.
Осы орайда Елбасы Н.Назарбаевтың биылғы «Рухани жаңғыру» бағдарламасы аясында көтерілген бастамаларды жүзеге асыруда Ұлт ұстазының еңбегі өзектіленіп отыр
Тіліміздің киесін сақтап, түп-тамырынан айрылмау Ұлт ұстазының басты мақсаты болғаны белгілі
Сондықтан, бүгінгі қазақ жазуын латын әліпбиіне көшіру үдерісінде «Ел – бүгіншіл, менікі – ертең үшін» деп, қазақ тіл білімі мен әдебиеттануының негізін қалаған ғұлама ғалымның еңбектері өзінің өміршең екенін тағы бір дәлелдеді
Жаңа әліпбиді енгізу, қазақ тілінің емлесін, ережесін ретке келтіру жұмыстарын жүзеге асыруда Байтұрсынұлының тілтанымдық зерттеулері лайықты қолданысын табары сөзсіз.
Ахмет Байтұрсынұлының патша билігі, одан кейінгі Кеңес тұсында бірнеше рет қамауға алынғаны белгілі
1937 жылы бесінші әрі соңғы рет ұсталған ол осы жерден ату жазасына кесілген болатын
Түрмеде небір азап пен қорлықты көріп, көкірегін мұң басқан ақын өзінің жолдасы әрі сырлас інісі Файзолла Сатыбалдыұлына хат жолдайды
Хатта ол өз басына түскен ауыр қасіретті, қысастық пен зорлықты айтып шағынып, әйтсе де өзінің әу бастан тура жолда болғанын және түбі ақталып шығарына сенім білдіреді
«Қаншеңгел» атты бұл жырды Ахаң туған Торғай өлкесінің тумасы, айтыскер ақын Амангелді Сейітхан орындағанда, отырғандардың көзі жасқа шыланды.
«Отанға сенем, ұрпаққа сенем, Айтыңдар менен ұрпаққа сәлем» деп өзі аманат еткендей, жиынға арнайы келген Абай атындағы Қазақ ұлттық педагогикалық университетінің оқытушысы, педагогика ғылымының кандидаты Гүлмира Шырынбаева жетекшілік ететін «Мейірім» клубының мүшелері Алаш арысына құрметтерін жеткізіп, ән-шашуларын тарту етті.
Жиын барысында «Ұлт болмысы» журналы мен Ахмет Байтұрсынұлы музейі тарапынан ғалым мұрасын насихаттауға үлес қосқаны үшін мектеп мұғалімдері мен ЖОО оқытушыларына, сондай-ақ ғылыми жинақтың шығарылуына белсенді атсалысқандарға Алғысхаттар тапсырылды.
Жиынды қорытындылаған Ахаң мұра­жайының директоры әрі ғылыми кітаптың авторы, әл-Фараби атындағы ҚазҰУ-дің доценті Райхан Имаханбет Алаш мұрасына риясыз еңбек етуді перзенттік парызы деп білетінін және бұл көзі ашық, көкірегі ояу әр қазақтың қасиетті борышы екенін айта келе, алдағы күндерде «Ахмет Байтұрсынұлы» атты 240 беттік фотожинақ пен «Бес арыс» атты анықтамалық көрсеткіштің тұсаукесері болатынынан жиналған жұртшылықты құлағдар етті.
Дина ИМАМБАЕВА
