Ұлттық атаулардың шығу тегінде сол елді, жерді мекендейтін халықтың тарихымен байланысты мағлұматтар молынан кездесіп отырады
Оларды танып білген сайын біз ғасырлар қойнауына үңіліп, көп жайттарды бүгінгі уақыт тұрғысынан бағамдайтынымыз рас.
Мәселен, Қазығұрт аймақтық топонимиясында мифтік (мифологиялық) танымның көріністерін беретін бірқатар топонимдер «адамдардың тасқа айналуы» мотивіне (уәжіне) байланысты туындаған
Сондай жер-су атауларының және микротопонимдер қатарында Ата тас, Ана тас, Күйеу тас, Қырық қыз сынды агиотопонимдер бар
Бұл атаулармен аталған табиғи нысандар, тастар киелі болып саналады және әр атауға қатысты аңыз-әңгімелер күні бүгінге дейін жергілікті халық жадында сақталған
Айталық, «Қырық қыз» деп аталатын қасиетті тастарға қатысты аңыз-әңгімелер бар
«Қырық қыз» – көне тарихи, табиғи ескерткіш
Ескерткіш Қазығұрт аймағында екеу.

Көп замандардан бері табиғаттың өзі жаратқан киелі ескерткіш болып саналады
Көнеден келе жатқан аңыз-әңгімелерге сүйенсек, бұрынғы жаугершілік заманда жау шапқыншылары елден тысқары Қарабау суына шомылып, алаңсыз серуендеп келе жатқан қырық қызды көріп, соңдарынан қуса керек
Сонда қыздар Құдайға: «Елімді, жерімді жауға таптатқанша, мына жауды да, бізді де тасқа айналдыр!» деп жалбарынған екен дейді
Қыздардың тілегі қабыл болып, жау әскері тасқа айналады
Ол жер қазір «Қаратас» деп аталады
Ал қыздар әсемдене тізілген қайталанбас ескерткішке айналған деседі.
«Қырық қыз» деп аталатын екінші тас-мүсіндер Өгем қойнауына түсе беріс жерде – Қазығұрт тауының Шығыс мүйісінің («Орда қонған») оңтүстік-шығысында 4-5 шақырымдай қашықтықта
Етегінде Өгем өзені ағып жатқан Өгем қойнауына түсе беріс жері күрт ылдилап кететін бұралаң жолға айналады
Аңыз бойынша, бұл тасқа айналған қырық қыздың бейнесі
Мұнда да жаугершілік заманы тілге тиек етіледі
Бір ерекшелік, осы тас-мүсіндер маңында алшақтау тұрған жеке тас-мүсін бар
Оны жұрт «Күйеу тас» деп атайды
Осыған қарағанда, бұл жолы қыздар күйеу жігітті ертіп барып, Қазығұртқа сиынып келе жатқан болса керек
Олар көз ұшында көрініп тұрған етектегі ауылға жете алмай, тас мүсінге айналған
Ел осы араны қасиетті орынға санап, қастерлеп жүреді (Қазығұрт
Энциклопедия
– Алматы: Тоғанай Т, 2002
– 543 б.).
Қазақтың төтемдік сенімдерінің пайда болуын арнайы қарастырған фольклоршы-ғалым Б.Қонарбаева тарихшы ғалымдардың зерттеулеріне сүйене отырып, мынандай деректерді келтіреді: «С.Жолдасбайұлының пікірі: «Тастан жасалған мүсіндер түркі обаларының көпшілігінің басында кездеседі
Бұл мүсіндердің (балбал тастардың) қандай әдет-ғұрыппен қойылғандығы туралы осы уақытқа дейін белгілі бір тұрақты пікір қалыптаса қойған жоқ»
С.Ақынжановтың зерттеуінде де тас-мүсіндердің, қыпшақ тайпаларының зираттарының қасынан жиі кездесетіндігі айтылады
Б.Көмековтің пікіріне қарағанда, түркі тайпаларының адамдары мұндай тас-мүсіндерді көргенде аттарынан түсе салып, бастары жерге жеткенше табынатын болған
Бұл әдетке қарағанда, ата-бабаның аруағына сиыну емес пе екен деген ой туады».
Ғалым Серікбол Қондыбайдың жазуына қарағанда, көне мифологиялық ұғымдар мен түсініктерге қатысты Қазығұрт топонимиясында тағы бір географиялық атаулар тобы «әулие ағаштармен» байланысты қойылған
«Ағаш мифологиясы» өте көне «ғаламдық ағаш» культімен байланысты
«Ғаламдық ағаш – аса маңызды мифтік культ нысандарының бірі
Осы культтің сарқыншақтары мен белгілері барлық дерлік мифологиялық дәстүрлерде бар
Қазақ дәстүрінде де осы культтің сарқыншақтары аз емес» деп жазады С.Қондыбай.
Қазығұрт өңірінде «киелі ағаштар» культіне қатысты жергілікті географиялық атаулар да, сол нанымға қатысты аңыз-әңгімелер де сақталған
Мәселен, Көктерек әулие деп аталатын жерде биік жуан терек және одан кішілеу көптеген көк теректер бір гектардай жерді алып жатыр
Жергілікті халықтың сенімінше, ілгеріде бала көтермеген әйелдер Көктерекке барып сиынып, тілектері қабыл болған
Ал енді терегін әлдекім кессе, бір жағдайларға ұшыраған немесе көктеректің өзінен қан аққан.
Өте көне мифологиялық танымдардан көрініс беретін аймақтық топонимдердің бір тобы үңгір атауларымен байланысты
Қазығұрт өңірінде Жеті үңгір, Қос үңгір, Жалтыр үңгір, Бір ауызды, Үш ауызды үңгірлер сынды спелеонимдер бар
Осы микротопонимдік атауларға және аталған нысандарға қатысты ақпараттарда мифологиялық сипаттағы танымдық деректер бар
Бір кездерде киелі орындар саналған үңгірлердің сакральді мәні уақыт өте бәсеңдей берген, сол себепті үңгірлерге қатысты кейбір мифологиялық ақпараттар ұмыт болған
Егер көне замандарда үңгірлер зиярат ететін, белгілі бір ырым-жоралар өткеретін киелі орындар қызметін атқарған болса, кейінгі дәуірлерде олар киелі функцияларынан айрылған
Мәселен, «Қорқыт Ата кітабындағы» «Басаттың Төбекөзді өлтірген әңгімесінің баяны» атты тарауында Қазығұрт тауының үңгірінде болған оқиға баяндалған
Қазығұрттың үстіндегі қос үңгірдің бірі – аса үлкен, екіншісі – шағындау
Бұл үңгірлер бұрынғы замандарда қасиетті саналған
Қазан төңкерісінен бұрын үңгірдің аузына әшекейлі есік орнатылған екен, олар Ұлы Отан соғысына дейін сақталған
Ал өткен ғасырдың отызыншы-елуінші жылдары бұл үңгірлерде қой қамап, үңгірлер қораға айналған.
Үңгір мифологиясы – іші қуыс,басқа кеңістікпен (сыртпен) тек бір коридор арқылы байланысатын оқшау, іс жүзінде жабық кеңістік, оның осы формасы әр мифологиялық қабаттың кеңістігінің форма-моделіне айналған» (С.Қондыбай).
Ал Қазығұрт аймақтық топонимия­сында сумен байланысты мифологиялық танымдардың мейлінше қарабайырланған сарқыншақтарын кейбір гидронимдік атаулардан байқауымызға болады
Өте көне замандарда бұлақ, су атауларында имплицитті (жасырын) түрде «толыққанды» мифологиялық ұғымдар кешенді түрде болған шығар, ал талай дәуір өткен соң сол атауларда (су нысандарында) тек «қасиетті», «әулиелі», «емдік шипасы» бар деген қарабайырланған ұғымдар ғана сақталған
Мысалы, Көктөбе бұлағы қасиетті, емдік шипасы бар су көзі болып саналады
Көктөбе бұлағы төңірегінде Ана бұлақ, Ата бұлақ, Бала бұлақ, Қыз бұлақ сынды бұлақтардың орналасуында да мифологиялық астарлар бар.
Этнос танымын айғақтайтын топонимдер мен аңыздар белгілі бір стратиграфиялық танымдық қабаттарды құрайды
Қазығұрт аймағындағы топонимдердің стратиграфиялық танымдық қабаттарының бастауы арғы (прото) қазақ мифологиясынан орын алады, демек, бұл өте көне (ежелгі) қабатта қазақтардың арғы бабаларының мифтік нанымдары, сенімдерінің қарабайырланған жұрнақтары сақталған
Осы қабатты деректейтін топонимдер және олармен (топонимдермен) аталған географиялық табиғи нысандар күні бүгінге дейін киелі, қасиетті саналады, алайда оларға қатысты ежелгі наным-сенімдердің сарқыншақтары ғана байқалады.
Халықтық топонимияда, соның бір бөлігі аймақтық жер-су атауларының жүйесінде осы және де басқа этнотанымдық топонимиялық қабаттар жүйелі түрде ғасырлар бойы сақталып, өз көріністерін берген
Қазақ тарихының соңғы дәуірлерінде этнотанымдық құндылықтар жүйесі қирай бастады –оның өзіндік тарихи-экономикалық, саяси себептері болды
Олардың бірегейлерін атап өтсек, қазақ жеріне капиталистік формация орныға бастады, бұрынғы халықтық топонимиялық жүйе бұзылды, көне танымдық топонимдер орнына орыс (отаршылдық) топонимдер орнықты, кеңес заманында саясиланған географиялық атаулар қаптап кетті, т.б
Осы үрдістер Қазығұрт өңірінің тарихы мен топонимиясында да орын алған
Бұл мәселе, әрине, арнайы сөз етуді және зерттеуді қажет етеді
Халқымызда «Қазығұрттың басында кеме қалған» деген сөз бар
Осы сөздің өзі бұл ұғымның тарихи-антропологиялық мәнінің тереңде жатқанын байқатып тұрғаны анық.
Б.ТАСПОЛАТОВ ,
М.Әуезов атындағы Оңтүстік Қазақстан
мемлекеттік университеті
филология ғылымының кандидаты, доцент
