Мекемтас МЫРЗАХМЕТҰЛЫ, 
профессор
Қазақ әдебиеті тарихында 1916  жылғы қасіретті қанды оқиға жазбаша әдебиетте жырланған емес
Оны тек осы оқиғаға қатысқан ауызша поэзия өкілдері ғана жырлады деген пікір үстем болып келді
Шынында, 1916  жылғы көтеріліс суырыпсалма ақындар тарапынан басымырақ жырланғаны да рас
Бірақ бірлі-жарымды болса да жазбаша әдебиет өкілі Түркістан республикасының бас ақыны Кәмина молла Мәһти ибн Меркіш әл Майлыкентидің шығыстық дәстүр бойынша жазылған шығармалары бар
Автордың ұзақ сонар есімі «Аз оқыған молда Мәди Меркішұлы Май­лыкент болысынан» деген ұғымды білдіреді. 
Мәди 1865 жылы қазіргі Түлкібас ауданы жоғары Көктерек колхозында туып, 1924 жылы Түркісіб теміржол бойындағы Түлкібас станциясында қайтыс болған шайыр
Екі жылдай ауыл мектебінде сауат ашып, үш жылдай Манкент медресесінде оқып, онда арнаулы курс ретінде өтілетін Ясауидің хәл ілімін Шажыбал ұстаздан дәріс алғандығы жөнінде:
Үйрендім ерден хәл ілімін,
Ұстадым аз-маз хәл ілімін.
Көп алмадым, аз алдым,
Әпендім Шажыбал ілімін, – деп «хәл ілімінің» негізін ұстанып, өмірін осы ілім талабын орындаумен өткізгендігі жайында хабар беріп отыр
Екі жылдай Ташкенттегі Көкелташ медресесінде оқып, діни сауатын жетілдіре түседі
Бірақ әдеби мұрасы кеш танылып, тасада қалған Кәмина молла Мәди ибн Меркіш шайырдың «Тухфа ва Жұмхурият» («Республикаға сый») деп аталатын өлеңмен жазылған тұңғыш рисала жанрындағы кітабы екі революция аралығында Ташкент қаласында басылым көрген
Ташкентте 1917 жылы жарияланды
Ақын айтар ой-пікірін сегіз тарауға бөліп, кең тұрғыдан қамтып көсіле жырлаған
Соның үшінші тарауы негізінен 1916 жылғы қасіретті қанды қасап оқиғаға арналуы себепті:
Үшінші бап соғыстан
Көп патшалар тоғысқан.
Жанжалды жер ұрыстан
Өзара еткен таластан, – деп бірінші дүние­жүзілік жаһангерлік соғыстан әлсі­реген Ресей империясының осы соғысқа бодан болған мұсылмандарды 19-44 жастың арасындағы ер кісілерді қара жұмысқа аламыз деп 1916 жылы 25 ­маусымда жарияланған патша жарлығына бүкіл қазақ даласы қарулы күшпен қарсы шығуына себепкер болғаны Мәди Меркішұлы ақынның өлеңінде білгірлікпен суреттелген
Мәселенің ең маңызды тұстарын терең танып, біліп жырлаған бірегей ақын.
1916 жылғы ұлт-азаттық күрестің туу себебін де өз танымы тұрғысынан өзінше екшей білген ой-толғаныстарын өлең сөзбен кестелеп бергені рисаласында «Түркістан халқының ахуалы», «Россияның Түркістанды алғаны», «Еуропа соғысының басталған жылы», «Көтеріліс зорлық пен рабочик алғандағы тәртіп», «Рабочиктерге арналған уағыз», «Шымкент рабочигіне айтылған уағыз» деген тақырыптарға бөліп, болып өткен оқиғаларды рет-ретімен өз танымы тұрғысынан баяндап жеке-жеке суреттеген
Ақын өз танымының шеңберінде 1916 жылғы қанды оқиғаны жіліктей сурет­теуінен болып өткен оқиғаның шын­­дығына қаныға түсеміз
Көтерілістің шығуы­на басты себеп ақынның ойынша қазақ халқының жерден айырылуында жатыр
Мысалы:
Шығарды Түркістаннан бес облыс,
Қойып бермек әр елге бір-бір болыс.
Ескі дәулет зорлықпен жерін алып,
Қазақтарға тарылды сулы қоныс.
Көшпелі қазаққа жер жоқ десіп,
Қазақ жерін мұжыққа берді кесіп.
Шариғатсыз, низамсыз зорлықпенен
Ауыр тауды мойнына ілді тесіп…
Переселенка деген бір ұры шығып,
Айырылды жақсы жерден қазақ батыр,
– деп суреттеуінен мәселенің төркіні аңғарылып тұр
Жерді айла мен зор­лық­пен заңсыз тартып алуы — отаршылдық саясаттың айна-қатесіз шындығы болып табылатындығын:
Олардың ұрлығы мен өтірігі,
Әуелі жерді тартып алды құры.
Артынан арзымайтын шақа берді,
Болады мұнан артық қандай ұры…
Өз еркімен мұжыққа жер сатты деп,
Айламен алдап елді, торға салды, – деп отаршыл саясаттың түп негізін терең танып жырлады
Ақынның жерді қазақтар өз еркімен сатты деуінде зорлықшыл өкіметтің астарлы, алдамшы саясатын жете танып әшкерелей жазуын мәселенің құпия сырын тапжылтпай біліп ­­жырлауын, ­отаршылдық саясаттың бар болмысын өз қалпында танып әшкерелей суреттеуін, яғни өз замандастарының ұлттық санасын оятуға батыл қадам жасаған әрекетінен анық аңғаруға болады.
Еш патшада жоқ шығар мұндай тілбас,
Тілбас жұмыс қылғанның бәрі оңбас.
Переселенка деген мекемеде
Айла табар үйреніп, келіп ібіліс, – деп суреттеуінде Ресей отаршылдығы әлемдегі ең барып тұрған кертартпа содырлы саясат екендігін танып біліп отыруы — Ресей отар­шылдарының халықтың мінез-құлқын бұзып, болыстық сайлаудың «жабайыларды жабайылардың қолымен тұншықтыру» саясатын танып білуі себепті:
Және бір сайлау деген шығарып заң,
Түркістанның еліне салды ылаң.
Жауырын тастап ит
таластырғандай қып,
Жүргенге қалушы еді ақылымыз таң.
Немесе:
Әр үш жылда ескі орыс,
Сайлап қазы, би, болыс.
Нашарды езіп қор қылып,
Тынышсыз болды әр қоныс.
Аяқ құйған жуынға,
Таласқан ит секілді, – деп қазақ еліне қаралы қасіретті қолдан жасап, сұрқия саясаттың әлеуметтік сырын ақынның танып білу сыры Абай әшкерелеген болыс сайлауының халыққа деген қасіретін Мәди де танып біліп, үн қосады
Бұл сол замандағы ақын жырау атаулының ортақ тақырыбына айналды
Ақын атаулының отаршылдық саясатты жабыла әшкерелей жырлауында қазақ елінің ­саяси қақпақылға түсіп қорланған қалпын шыншылдықпен жырлап көрсетеді
Бұдан сол заман шындығын тамыршыдай танып, әшкерелеген сыншыл ортақ сарынды танимыз
Сексеуілді сексеуілмен ұрып жарғандай сексеуіл айла-тәсілін отаршылдық үкіметтің басты саясатына айналғанын, қазаққа келген кесапаттың бәрі де, тіпті болысты сайлаудағы руды руға қарсы қойып, елу басы, он басы арқылы партиягершіліктің отын маздату жолында он басы, елу басы, ауылнай, сатқыншы билердің қолымен елдің қалыптасқан ­береке-бірлігін, рухани тұтастығын бұзып, мұны іске асырудың кілтін:
Ескі дәулет байларды зор қып қойды,
Амалдарды қақпанмен тор қып қойды.
Жылап ол, арыз айтса тыңдамастан
Кедейлердің бәрін де қор ғып қойды, – деп «жабайыларды жабайылардың қо­лымен тұншықтырудың» саяси айла ­амалын сексеуіл әдісімен жүзеге асырған отаршыл биліктің адамшылықтан шыққан жауыздық бар болмысының сырын әшкерелей ашқан
Мәди ақын 1916 жылғы көтерілістің шығу себебін терең сезінген
Сыншыл, ойлы ақын өзі тікелей араласып, көзбен көріп, іштей танып білген, азалы ел қайғысының шындығын қаз-қалпында шеберлікпен ашып бере алған.
1916 жылғы қарулы көтерілістің шы­ғуына да отаршыл биліктің өзі себепкер болғандықтан:
Он тоғыз жастан жоғары қарар шығып,
Қырық төрттен төмен қарай
қылды талап.
Әскерді мұсылманнан аламыз деп
Кім көнбесе оларға қылды азап, – деп күшке басқан патшалық билік көтеріліске шыққандарды аяусыз жазалап, арнайы бөлінген бақайшағына дейін қарулан­ған әскери күш оларды қырып-­жоюдан тар­тынбаған
Түлкібас, Құлан (қазіргі Т.Рысқұлов ауданы) жері мен Жызақтағы қырғынға жаяу әскер, арнаулы артиллерия, атты әскер сияқты үш түрлі қарулы күшті бірлікте пайдаланып, Жызақты үш сағатта жермен жексен етіп, халықты аяусыз жазалап, қырып салды
Мұны Мәди ақын:
Жызақты үш сағатта қылды ойран,
Көргендер, естігендер болды қайран.
Қаншама мұсылмандар шейіт болды,
Үкіметке қарсылық қылған жайдан, – ­деп Жызақтағы жиырма мыңнан астам тұрғынның жартысынан көбі қазақтар болатын
Жазалаушы патша әскерінен қашқан қазақ пен қырғыздар Қытайды пана тұтып, солай қарай жосыды
Бірақ қашқан елдің артынан қарулы әскер шығып, оларды қырып салып, мал-мүлкін олжалап жатса, Қытай жақтағы қара қалмақтар қазақтарға аюша қол салып, мал-мүлкін олжалап, қашқан ел екі оттың ортасында қалуын Мәди ақын:
Тау, құм, ар жағы ұрыс, бер жағы орыс,
Қашқандар қайдан табар жайлы қоныс.
Іннен қашып, мысықтың ортасында,
Тышқанға қиын болар аман болыс.
Қашқан елдің артынан әскер жетіп,
Қырғын ұрыс, құм менен тауда болды, – деп қашқан елдің қасіретін көз алдына елестетіп суреттейтін ақын, сол кезеңнің тағдырлы қасіретті шындығына толғанып, ой түйетіні бар:
Жетісудің елдерін түлен түртіп,
Тауға, тасқа қашып жүрді үркіп.
Қашқан елдің артынан әскер шығып,
Қырғын ұрыс құм менен тауда болды, – деуіне қарағанда сол өтіп жатқан қасіретті оқиғаның бәрінен хабардар болып ой үстінде отырған ақын қалпынан еліне, жеріне деп бозторғайша шырылдаған жанашырлық менмұндалап тұратыны жан сезіміңді тебірентетіні бар.
Болып жатқан келеңсіз қасіретті жағ­­­дай­ларды ташкенттік Әділ Қожанов үкі­метке хабарлап, үкіметтен нақтылы нұсқау түседі де, елді тыныштандыру үшін:
Петерград қаласынан Курапаткин,
Сегізінші августа Ташкент келді, – деп оқи­ғаның бет алысын нақты біліп отырған елгезек, сезімтал ақын ойлары кө­рініс береді
Ташкент қаласына патша тарапынан жіберілген генерал-губер­натор өз саясатын айла-тәсілмен жүр­гізе бастады
«Рабочик алуды» екі айға шегін­діріп, арыз айтушыларды толассыз қабылдап жатуын:
Ілгері залымдардан қорыққандарға,
Көрінді атасындай Курапаткин…
Бұл ұста шал көрсетті тәртіп, әдеп
Ұсталықпен қылды ол ісші талып, – осы жерде Ресей империясының бірінші жаһандық соғысқа басшылық еткен ең тәжірибелі, әрі мейлінше нәсілшіл генералын Түркістандағы оқиғаны реттеуге жіберген үкіметтің шұғыл әрекеті байқалып тұр
Генерал Курапаткин күнделіктерінде қазақ халқын жер бетінен жою туралы пікір білдіріп, 1916 жылға дейін қазақтар саны 12 пайыз қысқарды деп қуана хабарлайтыны бар
Өйткені бейбіт халықты қырудың отаршылдық амал-айласын қолданған генерал Курапаткиннің қандықол әрекетін шыншылдықпен суреттеп, оқырман атаулыны баурап алатын ақындық шеберлігіне, білгірлігіне ішің жылып сала бересің…
Мәди Меркішұлы өзін шайыр деп атаған, өзі өмір сүрген Майлыкент бо­лы­сынан екі жүз қырық сегіз адам тізім­ге алынып, оларды майдандағы қара жұ­мыс­қа рабочик етіп жібергенде, Май­лыкенттің болысы, ақынжанды сері жігіт Жандарбек болыстың өзі бас болып баруы – олардың тағдырына араша түсу әрекеті деп білеміз
Бұл оқиғаға Мәди Меркішұлы мейлінше қанық болған
Мәди Меркішұлы 1916 жылы рабочик бермейміз деп үкіметке қарулы күреспен тұтас қарсы шыққан қазақ елінің ерлігін сол күреске араласа жүріп, суырыпсалма ақындар жырласа, жазба әдебиет өкілі Шайыр Мәди ақын 1917 жылы екі революция аралығында жарыққа шығарған «Республикаға сый» кітабында кеңінен алып, өзі көріп білген, әрі тікелей араласып қатысқан оқиғалар мен сол тұстағы саяси-әлеуметтік жағдайлардан түгел хабардар болған
Ой танымы да бір бөлек биік деңгейдегі ақын болуы – 1916 жылы Түркістан өлкесінде болып өткен патша бұйрығына тікелей қарулы көтерілістер тарихы мен жете таныс болуы себепті, кезінде Тұрар Рысқұлов басқарған Түркістан республикасының бас ақыны болып танылуы заңды еді
Ол ұлт-азаттық күрестің бар болмысын терең танып, жырлаған жазба әдебиеттің тұңғыш бірегей өкілі ретінде де өзгешеленіп тұратыны бар.
