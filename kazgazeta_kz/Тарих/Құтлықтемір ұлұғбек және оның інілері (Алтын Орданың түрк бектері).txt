Жарылқап Бейсенбайұлы
Белгілі журналист, деректі прозашы, «Ана тілі» газетінің тұңғыш бас редакторы Жарылқап БЕЙСЕНБАЙҰЛЫ біраздан бері түрк халықтарының түпкі этнотектік мәселелеріне, ұлтымыздың ілгергі тарихына қатысты зерттеулермен айналысып келеді
Қаламгердің осы бағытта соңғы жылдары «Арғы түрктер ақиқатының ізімен» атты ғылыми-танымдық кітабы, тарихи дереккөздерге негізделген көлемді «Шоқан» роман-эссесі жарық көрді
Жазушы-ғалым кейінгі кездерде «Алтын Орданың түрк бектері» атты тақырып аясын зерделеуді қолға алды
Автор мемлекеттік тілі – қыпшақ тілі болған осы Жошы империясы заманында байырғы қазақ тілінің де біртұтас ұлыстық ауқымда қалыптасу үдерісі жүргеніне, ортақ тілдік әдеби мұралар дүниеге келгеніне мән береді
Алтын Орда тағының қыпшақшаға бейім болуын – билік төңірегіне түрк рулары мен тайпаларынан шыққан Құтлықтемір, Салжұдай, Исабек, Нағанай, Исатай, Моғұлбұға, Сарайтемір, Мамай, Едіге,.
сияқты көптеген әйгілі бектердің молдап шоғырлануымен тығыз байланыста қарастырады
Ұлұғ ұлыстың өрлеуі мен дамуына елеулі үлес қосқан ол тұлғалардың елеулілерінің – кейіннен түрк халықтары құрамына енген рулардың этнотектік шежірелерін, әпсаналарына өз есімдерімен енгенін дәйектейді
Біз бүгін осыған дейін ғылыми айналыс ауқымында көп қарастырыла қоймаған алтынордалық әйгілі тұлға Құтлықтемір ұлұғбек туралы сипаттаманы оқырман назарына ұсынамыз
Келесі жолы Нағанай ұлысбекке қатысты әңгіме тарқатылмақ.
Алтын орда (Жошы ұлысы, Ұлұғ ұлыс) заманының беделді тұлғалары мен әулеттері туралы дереккөздерде Хорезмнен шыққан түрк бектері мен әмірлері туралы мағлұматтар да баршылық
Олардың дені Мөңке-Темір, Тоқтай, Өзбек, Жәнібек сынды хандар кезінде тақ мүддесіне қалтқысыз қызмет еткен, сондай-ақ, Жошы ұлысында исламның мемлекеттік дін ретінде орнығуына өз үлестерін қосқан елеулі тұлғалар қатарында байыпталады.
Ежелгі дәуірлерден-ақ әлденеше өркениеттер кіндігі болған Хорезм шұраты Шыңғыс хан жорығы қарсаңында да Сырдария алабынан Ирак жеріне дейінгі алып аумақты билеген түрк текті Хорезмшахтар империясының мелдектеген байлығы мен өрісті өнер-білімінің құтты мекені ретінде әйгіленген еді
Мемлекет астанасы Үргеніш шаһары сол ырыс пен берекенің айқын көрінісіндей боп салтанатты сарайларымен, сыңсыған базарларымен, мұнаралары самсаған мешіттерімен, арылы-берілі өткен саяхатшыларды әрдайым таң-тамаша қалдырып, тамсандырып жататын (Буниятов З.М., Государство хорезмшахов-ануштегинидов, (1097-1231)
М.: Наука
1986.)
Еке Моғұл ұлы­сы­ның жойқын жорығынан қатты күйреуге ұшырап, жермен-жексен болса да, Үргеніш Жібек жолы өтіндегі маңызды торапта орналасуының ар­қасын­да еңсесін қайта тіктеп, аз жылда-ақ Жошы ұлысының бақуатты да сәулетті шаһарларының біріне айналып үлгереді.
Жеке еншісіне Хорезм мен Дешті-Қыпшақ аумағы тиген Жошы Ұлұғ ұлыстың күнгейіндегі Үргеніш өңірін Шыңғыс хан әулетінің бағзыдан бергі құдандалы жұрты Қоңырат бектерінің басқаруына береді
Өзбек ханның билігі тұсында (1313-1342) әйгілі беклербек ретінде танылған Құтлықтемір де сол хорезмдік қоңыраттар ортасынан шыққан саңлақ тұлға еді
Беклербек немесе Ұлұғбек – бектердің бегі, яғни ең ұлы (ұлұғ) бек деген мағынаны білдіреді
Ол – мемлекеттегі ханнан кейінгі екінші лауазым
Әрі оған бас қолбасшылық пен сыртқы істер уәзірі міндеті де қоса жүктеледі (Федоров-Давыдов Г.А., Общественный строй Золотой Орды
М.: Изд-во МГУ
1973
89-100-б.)
Сонымен бірге, беклербек өз тайпасына тиесілі ұлыстың басшысы, яки ұлысбек міндетін де қатар атқарар еді.
Құтлықтемірдің замандасы болған сириялық тарихшы Әл-Бирзалидің жылнамасындағы деректерге қарағанда, Хорезм аймағын негізінен аты-жөндері Темір деген есім-тіркеспен аяқталатын әулеттің ұрпақтары билепті
Мәселен, XIII ғасырдың соңындағы Хорезм ұлысбегінің аты-жөні Мәліктемір екен
(Бұл тұлғаны бір жағынан, Құтлықтемірдің туысы, бәлкім, әкесі немесе ағасы ретінде жорамалдауға да болатындай)
Әл-Бирзали өз жылнамасында Ұлұғ ұлыстың белгілі ғұламаларының бірі ретінде танылған шейх Аладдин Номан әл-Хорезми туралы сөз ете отырып, оның 1259 жылы Үргеніште дүниеге келгенін, 21 жасынан бастап мұсылман елдерін аралап, логиканы, диалектиканы, медицинаны оқығанын, 1301 жылы туған жеріне қайта оралғанын, Хорезм ұлысбегі Мәліктемірдің жеке шипагері болып, қалалық аурухананы басқарғанын жазады (Тизенгаузен В.Г., Сборник материалов относящихся к истории Золотой Орды // История Казахстана в арабских источниках
1-том
А.: Дайк-Пресс
2005
142-144-б.)..
Мәліктемірден кейін Хорезм ұлысбегі тағына Құтлықтемір отырған сыңайлы
Себебі – араб жылнамашылары Ибн Дукмак, Ибн Халдун, Әл-Айни қалдырған деректерде Құтлықтемірдің Алтын орданың ұлы ханы Тоқтайдың кезінде-ақ (1290-1312) беклербек лауазымында болғандығы айтылады (Сонда
242-248, 274-286, 360-382-б.)
Яки, оның аса жоғары беклербек қызметіне жеткенге дейін әуелі ұлысбектік сатыдан өтуін қисынды десек, Хорезм әмірі мәртебесінің Мәліктемірден кейін Құтлықтемірге тиюі де иланымды
Бұл ретте оның бұрынғы ұлысбекке жақын жүрген әрі Хорезм мұсылмандарының көрнекті пірлерінің бірі ретінде танылған Аладдин Номан әл-Хорезмимен тығыз қарым-қатынас құрғандығына назар аударсақ та жеткілікті
Өйткені, бұл шейхты кейіннен исламды мемлекеттік дін ретінде уағыздауға пайдалану үшін Тоқтай хан сарайына арнайы алдырған Құтлықтемірдің өзі болатын
Демек, «сол заман қажеттілігінен туындаған бұл маңызды бастаманың төркіні әу баста Құтлықтемір Үргеніште ұлысбек қызметінде жүрген жылдары пісіп-жетілді» деуге келеді
Ол кез Хорезм өңірінде ислам дінінің Ханафи мәзһабының жаңғыра өркендеп, хақ діннің халық арасында орнығуына үлкен әсер-ықпалы тиетін сопылық ілімнің де гүлдеп тұрған шағы еді
Кубра, Йасауи, Бақырғани сынды сопы ғұламаларының есімдерін қалың қауым пір тұта қадірлеп, уағыздарына шексіз ұйитын
Араб саяхатшысы Ибн Баттута сопылықтың Кубра тариқатының негізін қалаушы шейх Нәжмәддин Кубраның Үргеніштегі бейітінің басы сол әулиеге тәу етіп, зиярат етушілерден еш босамайтынын ерекшелеп атап өтетіні бар (Сонда
234-б.)
 Жошы ұлысына, Еділ бойына исламның шым-шымдап жайылуы әуелден-ақ Хорезм арқылы, оның саудагерлері мен діни ғұламалары арқылы атқарылғаны белгілі
Енді тағдыр оның мемлекеттік дін деңгейіне көтерілу мәселесіне де сол Хорезмнен шыққан пірлердің тікелей араласуын бұйырып тұр екен
Ол сауапты істен сол дуалы ауыз пірлердің жолын қуушы мүридтері қатарындағы ұлысбек Құтлықтемір де шет қала алмаған, өзі бас болып, құлшына кірісіп кеткен еді (Васильев Д.В., Ислам в Золотой Орде
Астрахань, 2007
15-32-б.).
Құтлықтемірдің Жошы ұлысының ханы Тоқтайдың (бұл есім кей дереккөздерде Тоқта, Тоқты, Тоқтаға түрінде де ұшырасады) билігі кезінде-ақ беклербек лауазымына қол жеткізуін оның хан әулетіне жақын туыстығы тұрғысынан да түсіндіруге болады
Жиһангез Баттутаның жазуына қарағанда, оның анасы Тоқтайдың әпкесі (Тизенгаузен… 235-б.) боп келеді
Кей еңбектерде «екеуі бөле» деген мағлұматтар да бар (Почекаев Р.Ю., Ханы Золотой Орды
СПб.: Евразия
2010
154-156-б.)
Құтлықтемірдің өзі кейіннен Тоқтайдың қарындасына үйленгені мәлім
Рашид әд-диннің жылнамасы бойынша, Тоқтай ханның шешесі – Қо­ңыраттың дүмді қарашы бегі Салжұдайдың қызы – Олжай ханым (Рашид-ад-Дин., Сборник летописей
Т.2
М.-Л.: Изд
АН СССР
1960
72-73-б), яғни Тоқтайдың өзі де арғы бабалары Шыңғыс, Жошы, Бату секілді қоңыратқа туған жиен болып келеді
Ұлұғ ұлысты 1266-1282 жылдар аралығында билеген Мөңкетемірдің бәйбішесі, текті тұқымнан тарайтын Олжай ханым (оның анасы Шыңғыс ханның кенже ұлы Төленің немере қызы Келміш бегім еді) өзінен туған Тоқтайға да қоңыраттың қос қызын әперіпті
Қадырғали Жалайыри оларды: «бірінің аты – Болған хатун, екіншісінің аты – Тұғылша хатун, қоңырат қауымынан еді» (Қ.Жалайыри
Шежірелер жинағы
А.: Қазақстан
1997
92-б.) деп жазады.
Алтын Орданың ханы Мөңкетемірдің он ұлы болған
Алайда, олардың біразының билік жо­лындағы тайталас барысында дәмдері таусыл­ған
«Мөңкетемірдің бесінші ұлы Тоқтай әкесінен қалған алтын таққа тек сегіз жылдан кейін ғана жамбасы әзер тиген соң, оны өз тұқымынан басқа ешкімге қиғысы келмегендей қиянат әрекеттерге барыпты
Өзінен кейін тақ үлкен ұлы Елбарыстан басқа ешкімге бұйырмағанын қалап, бауырларының көзін түгел жоюдан тайынбапты, тіпті, кенже інісі Тоғрылдың да түбіне жетіпті» деген әңгімелер айтылады дереккөздерде
Алайда, хорезмдік шежіреші Өтеміс қажының «Шыңғыс-наме» шығармасында (ХҮІ ғасыр) «Тоғрыл науқастанып, өз ажалынан қайтыс болған екен» деген жорамал да ортаға тартылады
Тоғрыл о дүниеге озғаннан кейін оның аса көрікті Баялын атты әйеліне (ол да қоңырат қызы) Тоқтай хан әмеңгерлік жолмен қосылыпты
Алайда, күндердің күнінде ханның тақ мұрагерлігіне дайындап, аялап өсірген ұлы Елбарыс да күтпеген жерден қазаға ұшырайды
«Енді тақ билігі бөгденің қолына өтетін болды» деп қайғыға көміліп, қатты күйзеліске түскен Тоқтайға Баялын (оны «Келін -Баялын» деп те атайды) өзі бүгіп келген құпияны ашады
Сөйтсе, хан туған бауырларынан тараған ұрпақтарды да аямай көздерін жойып жатқан кездерде Баялын күйеуі Тоғрылдың (шамасы, басқа әйелден туған) баласы Өзбекті Шеркес уәлаятына асырып жіберіпті
Осы жылы он төрт жасқа толмақ
Бұл хабарды естігеннен кейін бәрінен күдер үзіп, күңіреніп отырған Тоқтай қуанышы қойнына сыймай, дереу сол ханзаданы алып келуге пәрмен береді (Өтеміс қажы
Шыңғыс-наме// Қазақстан тарихы туралы түркі деректемелері
1 т
А.: Дайк-Пресс
2005
214-218-б).
Елбарыстың (Елбасардың) қазасы араб тарихшысы Бадр ад-Дин әл-Айнидің (1361-1451) жылнамасындағы деректермен де үйлеседі
Онда Тоқтайдың баласы Елбасардың 1309 жылы өз ажалынан қайтыс болғаны атап көрсетілген
Сондай-ақ, онда сол жылы Тоқтайдың ағасы Бұрлықтың да көз жұмғаны жазылған (Тизенгаузен… 360-362-б.).
Назарға алынып отырған заман туралы мағлұматтарға сүйенсек, ханның туған жиені Құтлықтемірді бұл жылдары Тоқтайдың жанындағы ең жақын тіректерінің бірі, беклербек лауазымындағы тұлға ретінде көреміз
Осы дүмді қызметінің арқасында ол шейх Аладдин Номан әл-Хорезмиді ордаға алдыртып, ақырын-ақырын Тоқтайдың тамырын басып, ислам дінін мемлекет­тік деңгейге көтеру мәселесіне икемдетеді
Тоқтай да, со­нау жылдардың өзінде мұсылмандыққа жеке басы құлай бет бұрған Берке хан (Жошының үшінші ұлы, Алтын Орданың Батудан кейінгі билеушісі (1256-1266 ж.) да аталарының жолын қолдап, бұл діннің өркендеуіне бейіл беруге онша кетәрі емес
Алайда, ордада исламның қарсыластары да жетерлік, ханның осы ниетін теріске балап, «аяғымды аспаннан келтірмесе екен» деп тартыншақтай беретіндей
Осы ретте Құтлықтемір үшін жаңа ханзаданың табылғандығы туралы хабар бұл маңызды шаруаны орайластырудың ұтымды мүмкіндігі ретінде қабылданғандай да көрінеді.
Өзбекті хан ордасына алдырғаннан кейін Құтлықтемір мен Номан қазірет оны ислам мінәжатына бейімдеуге шындап кіріседі
«Жошы ұрпақтары арасынан ханзаданы жоқ еткісі келетін жауларының әлі де жеткілікті екенін, ал егер Өзбек ертең хан бола қалған күнде, исламның мәртебесін көтеруге уағда берсе, өздері тарапынан оны Тоқтайдан кейін таққа отырғызуға барынша қолдау көрсетілетінін» құлағына құя береді
Құтлықтемір «бұл шаруаға туыстық жағын алға тарта отырып, ордадағы беделі де, байлығы да зор Келін-Баялынның өзін (яки, ханзаданың кіші шешесін) де белсенді түрде араластырады
Жиған-терген дүниесін сол мүдде жолында жаратуға үгіттейді» делінеді әл-Айни жылнамасында
Сондай-ақ, осы дереккөзде Кұтлықтемір Тоқтай ханның жанында беклербек болып жүрген жылдары Хорезмнің ұлысбегі лауазымын Баялынның ағасы қоңырат Байтемірдің (назар аударыңыз, бұл есімде де Темір қосымшасы бар) атқарғаны туралы да айтылады.
Ғылыми дереккөздер арасындағы Рашид әд-диннің «Жылнамалар жинағының» жалғасы» деп аталатын, авторы мәлімсіздеу, бірақ, мағлұматы тиянақты еңбекте Өзбек ханзада ордаға жеткізілгеннен кейін Тоқтай ханның оған үлкен сенім білдіріп, қолбасшылық дәреже бергендігі жазылған
1312 жылы Тоқтай Өзбекті әскербасы ретінде ел шетіндегі қосындарға аттандырады да, өзі Алтын Ордаға алым-салық төлейтін орыс жұрты жағын бір аралап қайтпақ боп кемемен Еділ бойлай сапарға шығады
Алайда, империя астанасы Сарай-Берке шаһарынан көп ұзамай жатып, тамыздың 9-шы жұлдызында оның денсаулығы күрт нашарлап, дүниеден озады
Осы хабарды ести сала Өзбек әскерін тастап, дереу астанаға оралады
Ал бұл кезде ордада Жошының оған қарсы бірқатар ұрпақтары тарапынан жас сұлтанға қастандық жасау, ордаға келген уақытында оған тұтқиылдан тап беріп, көзін жою амалдары қарастырылып та қойылған еді
Бірақ, оны бұл қауіптен алдын-ала Құтлықтемір сақтандырып үлгереді
Хан ордасы төңірегінің тірлігіне әбден тісқақты беклербек әуелде жау­лық жасамақ адамдардың пиғылына қосылған секілді боп білдірмей жүреді де, Өзбек келген кезде оған қатер төніп тұрғанын құпиялап жеткізе қояды
Сұлтан дереу ордадан сытылып үлгеріп, аман қалады
Қалың әскерімен қайта оралып, қастандықты ұйымдастырушылардың жазасын береді
Тақ иесіне шын берілгендігін айқын танытқан осы жанкешті қызметінен кейін Құтлықтемірдің беделі одан әрі күшейіп, Жошы ұлысының айбынды билеушісі Өзбек ханның ең сенімді бектерінің біріне айналады (История Казахстана в персидских источниках
ІV т
Алматы
Дайк-Пресс
2006
277-278-б.).
Осы дереккөздегі оқиғаға ұқсас сарын Өтеміс қажының «Шыңғыс-намесінде» де тарқатылады (Өтеміс қажы… 216-218-б.)
Бұл тұрғыдан алғанда «Жылнамалар жинағының» жалғасы» еңбегіндегі Өзбек ханның таққа отыруына қатысты мәліметтер басқа бірқатар дереккөздерге қарағанда қисындылау екенін байқау қиын емес.
Ұлұғ ұлыстың билігін қолына алған соң Өзбек те Құтлықтемірлер көздеген үдеге бейіл беріп, мемлекетте ислам дінін орнықтыру ісіне белсене кіріседі
Ажал қаупі басқа төнген қатерлі күндерде жанқиярлықпен қасынан табылып, қолдау көрсеткен ұлұғбегіне әбден сенеді
Оның берген кеңестерін ілтипатпен қабылдайды
Құтлықтемірмен ақылдаса отырып, ислам дінінің кіндігі Мысыр мемлекетімен дипломатиялық қатынасты нығайтуды ең әуелгі маңызды шаруа­лардың қатарында қолға алады
Мәмлүк сұлта­ны Насыр Мұхаммедке жолдаған әуелгі мезірет хатында Мысыр патшасын ислам шекарасының одан әрі кеңейгенімен құттықтайды, өзі таққа отырғаннан кейін исламның көп жауларының көзін жойғанын жеткізеді
Жошы ұлысы мен Мысырдың алдағы уақытта да берік ынтымақта бола беретінін, ортақ жауға қарсы бірлесе күресуге әрдайым дайын екендіктерін білдіреді
Бұл ретте Өзбектің «ортақ жау» деп отырғаны дәл өзіндей Шыңғыс тұқымы, сайыпқыран ханның Бөрте бәйбішеден туған төрт тірек ұлдың кенжесі – Төленің баласы Хулагудың Иран, Ирак жерінде құрған елхандар мемлекеті болатын.
Жошы мен Хулагу ұлыстары арасындағы бұл текетірес төркіні әу баста әзірбайжан мен гүржі жеріне деген таластан туындаған еді
Жошы ұрпақтары «ол аймақ бабамыз Шыңғыс ханның өсиеті бойынша бізге тиесілі» десе, Хулағу елхан­дары да табиғаты сұлу осынау құйқалы өңірден сірә айырылғысы жоқ, «ол жерді біз қайқы қылыштың жүзімен қан төгіп жүріп басып алғамыз, яки оны бізден бөліп алу мәселесін де сол қайқы қылыштың тілі ғана шешеді» деп, оңайлықпен иліге қоймайды
Егес ушыққан сәттерде ағайындылар бір-бірімен сүреңіткен соғыстарға да барып жатады
Алайда, қанша ұмтылса да Жошы әулеті өзінің көздеген мақсатына Өзбек ханға дейін еш қол жеткізе алмаған еді.
Жошы ұрпақтарының мәмлүк сұлтандарына, бір жағынан, «қарамағымыздағы Дешті-қыпшақтан шыққан баһадүрлер ұрпағы ғой» деп іш тартқан боп, өздеріне одақтас тұтуға ұмтылатындарының басты бір себебі де осыған саяды
1303 жылы Ху­лагу­дың шөбересі Ғазан ханның Сирияға жорығы сәтсіз аяқталып, мәмлүктерден тас-талқан болып жеңілгеннен кейін, елхандардың сол төменшік ша­ғын пайдаланып қалғысы келген Тоқтай хан Мысырдан көмек те сұрапты
Бірақ, Насыр Мұхаммед сұлтан оған «біз Ғазанмен бейбіт бітім жасап қойып едік» деген бұлтарма жауап қайтарған екен (Закиров С
Дипломатические отношения Золотой Орды с Египтом
М.: Наука
1966
10-21-б.).
Өзбек таққа мінген соң көп ұзамай-ақ, Мысыр­ға келген Жошы ұлысы елшісінің қолындағы Құт­лық­темірдің атынан Насыр Мұхаммедке арнайы жолданған хатта, ынтымақтастықты нығайтумен қатар, мәмлүк сұлтанына ордадағы текті тұқым Тоқтайдың ағасы Бұрлық төренің қызы Тұлымбике­ні ұзату арқылы, мың жылдық құда болуға ниетте­ніп отырғандықтары жөніндегі ұсыныс та бар еді
Насыр сұлтан Өзбек ханның елшісі Маңғышқа үлкен құрмет пен сый-сияпат көрсетіп, Құтлықтемірдің ынтымақтастық пен құдалық туралы ұсыныстарын ілтипатпен қабылдайтынын білдіреді
Қалыңдықты Мысырға жеткізу жайы, құда түсу рәсімдері мен жасау-жабдық мөлшері жөнінде пікірлеседі
Маңғышпен бірге өзінің екі елшісін Жошы ұлысына қоса аттандырып, достық қатынастарға алда да бейіл екенін байқатады.
Қос мемлекет арасындағы байланыстарды нығайтуды көздейтін бұл құдалықтың жөн-жосық­тарының атқарылуы да біраз уақытқа созылыпты
Ақыры бес жыл өткесін, 1319 жылдың күзінде ғана 400 адамнан тұратын салтанатты делегация қалыңдықты Мысырға қарай алып шығыпты
Оның құрамында алты елшіден басқа, Сарай шаһарының бас қазысы, бірнеше шейхтар да бар еді
Қалыңдықтың жанында жүретін жеңгелері мен құрбыларының, қызметшілері мен құлдарының өзі көп
Осы орайда біздің назарымызды аударатын бір жайт, сол делегациямен бірге Мысырға Құтлықтемірдің үзеңгілес серігі – шейх Аладдин Номан әл-Хорезмидің де аттанғандығы
Оған Жошы ұлысының атынан Мекке мен Мәдинада, Құдыста (Иерусалимде) мінәжатханалар салуға бағышталған қаражатты жеткізу міндеті жүктелген болатын…
Ал келер жылы Хулагу мен Жошы ұрпақтары арасында Әзірбайжан жері үшін таластың кезекті бір шайқасы өтіпті
Әйтсе де, Өзбек пен Құтлықтемірдің Иранға қарсы Дербенттің темір қақпасынан өтіп бастаған бұл жорығы да сәтсіз аяқталыпты
«Вассаф тарихы» мен Ибн Дукмактың, Әл-Айнидың жылнамаларында Алтын Орда әскерінің асау толқынды Кура дариясынан өте алмай тұрған кезінде, Әбу-Саид падишахтың жаужүрек қолбасшысы Жұбанның жиырма мың әскерімен бұлардың сыртына шығып кетуі салдарынан, ту-талақайы шығып, ойсыраған жеңіліске ұшырағаны егжей-тегжейлі жазылады (История Казахстана в персидских источниках
ІҮ т… 72-177-б; Тизенгаузен… 245-247, 363-367-б.)
Одан кейін Өзбек ханның Құтлықтемірге қалың қол беріп, Хорасан жақтан Иранға шабуыл жасаған Шағатай ұрпағы Жаса­уыл Барақұлына көмек беру үшін Хорезм арқылы аттандырған жорығы да сәтсіз аяқталады
Әйгілі ұлұғбек бастаған әскер жолшыбай қалың жауған қар мен тұтқиыл соққан боранға ұрынып, көп шығынға ұшырап, кері оралады
Бұл жеңілістер тізбегі Өзбекті қатты пұшайман еткен болса керек, ол талай жыл қасында сенімді тірек боп жүрген Құтлықтемірді беклербек лауазымынан босатып, Хорезмнің ұлысбегі қызметіне төмендетіп жібереді
Жаңа ұлұғбек етіп, көптен қасында жүрген тағы бір сенімді түрк бегі, үйсін Исабекті (Иса Көркөзді) тағайындайды
«Бұл беклербек те Құтлықтемір сияқты хан әулетінің күйеу баласы еді» деп жазады сол дәуір жылнамашылары
Құтлықтемірдің хан қызынан туған ұлы Һарұнбек кейіннен Өзбектің Тайдулы бегім атты әйгілі ханымынан туған қызға үйленіп, ол да ханның күйеу баласы (күрген, көреген) атанады
Исабектің хан қызы Үткөшектен көрген перзенті Әметтің де жолы осылайша жалғасады
Ол Өзбектің әйгілі ұлы Жәнібек ханның қызына үйленіп, әз ханның жанындағы әйгілі бектердің біріне айналады
Әметтің хан қызынан туған баласы Салшы да осал шықпайды
Ол 1375 жылы Қажытарханның әмірі боп тағайындалады.
Жылнамашы Ибн Халдун Құтлықтемірдің сол 1320 жылғы Хорезмге шеттетілуінің көпке ұза­мағанын, төрт жылдан кейін қайтадан беклербек лауазымына көтеріліп, хан ордасына оралғанын жазады
Өзбек ханның 1332 жылы венециялық көпестерге арнаған алтын таңбалы жарлығында да қоңырат бегінің сол қызметте отырғанын байқаймыз
«…Моғол ұлысының Құтлықтемір басшылық ететін оң қол, сол қол оғландарына, Азаудың Мұхаммедқожа бастаған мыңбасы, жүзбасы, онбасы бектеріне, даруғаларына, баж жинаушылары мен таразышыларына…» деп бас­талатын жарлық мәтінінде оның есімі баршаға билік жасайтын сол лауазымына сәйкес аталып тұр (Григорьев А
П., Григорьев В
П
Ярлык Узбека венецианским купцам Азова: Реконструкция содержания // Историография и источниковедение истории стран Азии и Африки
Л., 1990
Вып
13
74-107-б).
Ал екі жылдан кейін Жошы ұлысын аралап, өз сапарнамасы арқылы сол кезеңге қатысты теңдесі жоқ құнды деректер қалдырып кеткен араб жиһангезі Ибн Баттутаның жазғандарынан біз Құтлықтемірдің тағы да Хорезм ұлысбегі қызметі­не оралғанын байқаймыз
Үргенішке арнайы соққан саяхатшы Хорезм әмірі Құтлықтемірдің шаһарды өркендетуге қосқан зор еңбегін тамсана суреттейді
Үргеніштің бітіміне таң-тамаша қалып, оны «түрктердің даңқты базарларымен, кеңқол­тық көшелерімен, көптеген сәнді құрылыстары­мен әйгілі, аса зор да сұлу қалаларының бірі» деп, жоғары баға береді
«Шаһар тұрғындарының көптігі сонша, олар бір қарағанда, айнала төңіректі теңіздің толқындары сияқты теңселтіп, ырғалтып жібергендей әсерге иелендіреді» деп бейнелейді
«Шаһарды Құтлықтемір сынды беделді бек басқарады
Оның зайыбы Төребике де – әйел заттылардың асыл үлгісі, ардақ тұтуға лайық өрелі жан
Үргеніштің мұнаралы бас мешітін осы ханым салғызған
Оның жанындағы медресені Құтлықтемірдің өзі тұрғызған» (Тизенгаузен… 207-240-б.), – деп жазады
Үргеніш әмірінің байлық пен берекеге малынған салтанатты сарайында рәуішті әңгімелер өткізген сәттерін ілтипатпен сөз ете отырып, ұлысбекті білімі мен білігі құп жарасқан саңлақ тұлға, сол заманның алдыңғы қатарлы қайраткерлерінің бірі ретінде бағалайды.
Бұл ретте Құтлықтемірдің Жошы ұлысының астаналары – Сарай-Берке мен Жаңа Сарай (Сарай әл-Жәдид) шаһарларын көркейту ісіне де өз үлесін қосқанын айтпай кетпеске болмайды
Еділ алабында Алтын Орданың негізгі екі астанасы болғаны белгілі
Екеуі де – Еділдің сол жақ саласы, қыздың қос бұрымындай боп теңізге дейін ұлы дариямен қатарласа ағатын Ақтөбе (Ахтуба) өзенінің жағасында
Тарихшылар көп уақыт  бойы ол астаналардың атауларын Сарай-Бату және Сарай-Берке түрінде танып, «алғашқысы – Бату билеген жылдары (1236-1255), екіншісі – Берке хан (1256-1266) заманында ірге көтерді» деп келген еді
Алайда, кейінгі археологиялық зерттеулер нәтижесі бойынша, бұл қос атау бір шаһардың екі кезеңдегі есімі боп шықты
Парсы жылнамашылары оны Сарай-Бату деп жазғанды дағды етсе, араб шежірешілері қаланы мұсылманшылыққа алғаш бейіл берген Берке ханға деген құрметтерінің белгісі ретінде Сарай-Берке деп атапты
Бүгіндері Қажытархан (Астрахан) қаласынан 80 шақырымдай теріскейде жатқан жойқын қала қирандыларының белгілері – сол қос есімді астананың байырғы орны
Ал одан жүз шақырымдай жоғарыда орналасқан Сарай әл-Жәдид (Жаңа Сарай) шаһарының іргесі Өзбек ханның тұсында ғана қалана бастапты
Ғалымдардың дәйектеуінше, Өзбек хан сонда жерленген (Егоров В
Л
Историческая география Золотой Орды в XIII-XIV вв
М.: Наука, 1985
111-117-б.).
Өзбек пен Құтлықтемір билік құрған жылдар Жошы ұлысының ең дәуірлеген кезеңдерінің қатарында саналады
Ол уақыт қала құрылысының да айрықша өркендеген шағы
Дереккөздерде байырғы астана – Сарай-Беркенің де сол уақыт­тарда әлемдегі ең сәулетті қалалардың біріне айналғандығын тамсана суреттейді
Демек, «ол жарқын істерде жиырма жылдай ханнан кейінгі екінші лауазымды атқарып жүрген Құтлықтемірдің де кәдімгідей мол үлесі, қатысы бар» деп айту әбден қисынды
Астана-байтақтың көркеюіне бас-көз болу да беклербектің басты міндеттерінің біріне саяды
Сол заманда 75 мыңдай адам мекендеген Сарай-Беркенің асқақ салтанаты Ибн Баттутаның сапарнамасында тайға таңба басқандай анық сипатталады
Жиһангез онда Өзбек сұлтанның Са­рай-Берке атты астанасына кыстыгүні Қажытарханнан үш күн жүріп жеткенін жазады
«Шаһар халқы мей­лінше мол, иін тірескен сәулетті үйлері, самса­ған базарлары, кең көшелері бар, өскелең әрі аса әдемі қалалардың бірі
Бірде біз оның көлемін білмек ниетке беріліп, атқа мініп айналып шықпақ болдық
Қаланың бір басында тұратын біз, азанда үйден шыққаннан, түс ауғанда ғана оның екінші басына әзер жеттік
Сол жерде намазымызды оқып, ауқаттанып алып, ымыртта ғана жатын орнымызға қайтып оралдық», – деп жазады Баттута
«–Бір рет қаланың енін байқамақ боп шығып, жарты күнде ғана кейін орала алдық
Шаһарда 13 биік мұнаралы мешіттен басқа көптеген кішігірім мешіттер де бар
Астананың қазысы Бадр ад-дин әл-Арадж – ең үздік қазылардың бірі
Мұнда ислам ғұламасы имам Номан әд-дин әл-Хорезмидің де өз құжырасы бар
Мен онымен жолықтым, ол ең білгір шейхтардың бірі, соншама қарапайым әрі қайырымды жан екен», – дейді саяхатшы
Сапар жазбаларынан Құтлықтемір беклербектің Ұлұғ ұлыста исламды орнықтыру бағытында атқарған ісіне көп көмек берген бұл шейхты Өзбек ханның да қатты қадірлейтініне куә боламыз
Баттута «Алтын Орда билеушісінің әр жұма сайын шейхқа арнайы жолығып кететінін, алайда, имамның оны қарсы алуға өзі шықпайтынын және хан келгенде орнынан тұрмайтынын» таңдана жазады
Хан оның алдына жайғасып, имаммен соншама ізет сақтай отырып әңгімелеседі, шейх та ханға жылы пейіл, құр­мет білдіре тіл қатысады (Тизенгаузен… 231-232-б.)
Араб жиһангезі енді салынып жатқан Жаңа Са­рай шаһары туралы, ол жаққа жолы түспеге­сін ештеңе айтпайды
Әрине, іргесі сол жылдары көтеріле бастаған бұл жаңа астананың құрылысына да Құтлықтемірдің тікелей араласқаны анық
Сарай әл-Жәдидтің шарықтап өрлеуі негізінен Өзбектің баласы Жәнібек ханның билігі тұсына (1343-1357) дөп келеді.
Шынында Баттутаның еңбегін Ұлұғ ұлыстың Құтлықтемір сияқты көптеген тұлғаларының ғұмырына қатысты талай мағлұматты топ­тастырған ең құнды дереккөз екендігіне мойын­сұнбасқа еш лаж жоқ
Мәселен, сая­хатшының Өзбек ханның отбасы мүшелері, әйелдері, бектері туралы сөз еткен тұстарынан, ханның алтын шатыр ішіндегі үсті асыл тастарға  малынған күміс сирақты таққа отырған кезінде, оның оң жағында үлкен ханымы Тайдулы қатын, оның қасына екінші ханымы Кебек қатын (қоңырат бегі Нағанайдың қызы), ханның сол жағында үшінші ханымы Баялын қатын (Константинополь патшасының қызы), оның жанына Ордаша қатын (үйсін Исабек беклербектің қызы) жайғасқаны туралы құнды деректерге жолығар едік
Тақтың алдыңғы тұсында, оң жақта ханның өрімдей жас үлкен ұлы Тыныбек, сол жақта екінші ұлы Жәнібек тұрыпты
Олардың алдында ханның қызы Үткөшек жайғасқан
Оң жақ, сол жақтағы орындықтарда үлкенді-кішілі бектер тізіліп отырыпты (Тизенгаузен… 217-223-б.)
Бұл жерде ханымдар арасындағы Баялын қатын туралы бірер сөз айтуға тура келеді
Кей еңбектерде осы ханым мен анау жылдары Өзбектің әкесі Тоғрылдың әйелі болған, Өзбектің аман қалуына және оның хан тағына отыруына көп көмек көрсеткен қоңырат текті Баялынды шатастырып жатады
Жас Өзбектің қолына хандық билік тигеннен кейін, оның отбасына бас-көз болу міндетін Құтлықтемір осы Келін-Баялынға тапсырған-ды
Хан да өз тарапынан кіші шешесіне үлкен ізет-құрметпен қарайды
Баялын 1323 жылы қайтыс болғаннан кейін (Григорьев А.П., Григорьев В
П
Послание ордынской ханши Тайдуллы венецианскому дожу (1359) // Вестник СПб ун-та
1996
Сер.2
Вып
4
18-19-б.), ол өзіне бар қамқорлығын танытқан жанның әзіз есімін есте қалдыру үшін, византиялық ханшайымға (шамасы, император Андроник II Палеологтың қызы) үйленгенде, оның христиан есімін өзгертіп Баялын деп атайды…
Баттутаның Сарай-Беркеден соң ұзақ жол жү­ріп Хорезмге жетіп, уәлаят ұлысбегі Құтлықтемір­ге жолыққан кезі әйгілі беклербектің қуаты қайтып, шау тартып, қимыл-қозғалысты азайтқан шағы еді
Саяхатшымен әңгімелескен кезде ол аяғын қымтай жауып отырыпты
«Хорезм бегі түрктердің көбінде кездесетін аяққа тұз байлану дертімен ауырады екен» деп түсіндіреді мұны араб жиһангезі.
Баттутаның келіп-кеткеніне бір жыл өткенде, яғни 1335 жылдың 26 қарашасы күні Үргеніш жұртын үлкен қасірет-мұңға көмдірген қаралы хабар тарады
Қалың елдің қабырғасы қайысып, «Алланың нұры жауған, жер-жиһанның жарық шамшырағындай, ислам ұлылығының айқын нышанындай болған Құтлықтемір сынды ардақты патшамыздың демі үзілді» деп, қайғының ащы запыранын жұтты
Сол заман жылнамашылары бұл орны толмас қаза туралы «Өзбек ұлысының басты тірегі болған әйгілі тұлға дүниеден озды» (Фасих Ахмад ал-Хавафи
Фасихов свод
Ташкент
Фан
1980
60-б.) деп қағаз бетіне түсіріп, алғы дәуірлерге асырды…
* * *
Дереккөздерде «Құтлықтемір беклер­бектің Мұхаммедқожа және Сарайтемір атты екі інісінің болғандығы» да жазылып қалған
Бадраддин әл-Айнидің пысықтап айтуынша, олар Құтлықтемірге мықты сүйеу боп, ағасы берген тапсырмаларды тыңғылықты орындауларымен ерекшеленген
Құтлықтемір басқарған жорықтарға қатысқан
Жас Өзбек ханды таққа отырғызу үшін жанталаспен өткен қауіп-қатерлі күндер кезінде де ағаларының қасынан табылып, қолдан келген көмектерін аямаған (Из летописи Бадр ад-дина аль-Айни // Тизенгаузен… 361-б.)
Бұл қызметтері елеусіз қалмаған
Өзбек хан еті тірі жиендеріне орданың белді-белді қызметтерін беріп отырған.
Мұхаммедқожа туралы ең құнды деректі біз тағы да сол Баттутадан кездестірер едік
Қара теңіз арқылы Қырымға келіп, одан соң арбаға мініп Азау қаласына жеткен саяхатшы, осында қала­ның даруғасы (әмірі) Мұхаммедқожа әл-Хорезмиге жолыққанын жазады
Екі күннен кейін Азауға Қырымның ұлысбегі Төлектемірдің сапармен келуіне орай үлкен қонақасы берілгенде, сол дастарқанның сыйлы меймандарының бірі болады
«Жылқы еті, қымыз және боза молынан тартылған астан кейін құран оқыла бастады» деп жазады жиһангез
Оны құранның соншама әдемі маһаммен оқылғаны риза етеді, сондай-ақ, уағыз айту кезінде, әуелі оның арабша, содан соң түркше қайталанғанын атап өтеді
Құраннан кейін мәнерлеп өлең оқу мен ән айтуға кезек беріліпті
Алдымен арабша, сосын парсыша мен түркшеге ауы­сыпты
Кәдімгідей ән мен поэзия сайысы салтанат құрыпты (Из описания путешествий Ибн Баттуты // Тизенгаузен… 213-214-б.)
Мұхаммедқожаның шаңырағында өткен осы кешті сипаттаудың өзінен-ақ сол заманда орда маңында қалыптасқан рухани өмірдің бітім-тынысын байқау қиын емес
Түрк бектерінің мәдениетке осылайша көңіл бөлуінің арқасында, Алтын Орда заманында орта қыпшақ тіліндегі бай әдеби мұра жасалды
Құтб, Хорезми, Сайф Сарайи, Әли және басқа да қаламгерлердің шоқтығы биік шығармалары дүниеге келді.
Осы ретте біз тілге тиек етіп отырған Мұхам­мед­қожаның Алтын Орда заманындағы ұлы шығармалардың бірі – әйгілі «Мұхаббатнама» дас­танын ақын Хорезмиге тапсырыспен жаздырған тұлғаның тап өзі екенін айтсақ та жеткілікті
Хорезмидің:
О, арыстан жүректі, Қоңырат ұрығы,
Кіші жастан ұлықтардың ұлығы.
Бақыт көзі, берекет кеніші,
Мұхаммедқожа – бек әлемнің қуанышы.
Еліміз жансыз тән еді бұрын сенсіз,
Шахтың шахы Жәнібек ханға етенесіз, – («Оғыз-нама», «Мұхаббат-наме»
Алматы: «Ғылым», 1986
91-б.) деп сипаттайтын жоғары лауазымды бегіңіз осы Мұхаммедқожа болатын
Дастанның 1353 жылы Жәнібек ханның кезінде, оның Сыр бойындағы ордаларының бірінде жазылғанына қарағанда, Құтлықтемірдің бұл інісі сол кезге дейін билікте нық отырған.
Ол ғана емес, кіші інісі Сарайтемір де көп жылдар бойы ордадағы ең жоғары қызметтерді атқарыпты
Жәнібек хан әкесі Өзбекке талай уақыт арман болған Әзірбайжанды 1356 жылы жаулап алған кезде, аймақ орталығы Тебризге баласы Бердібекті ұлысбегі етіп қалдырады да, оның қасына Сарайтемірді уәзір етіп бекітеді
Бердібек келер жылы әкесі Жәнібектің науқаста­нып қалғанын естігесін, «тақтан айырылып қалам ба» деген қауіппен дереу ордаға қайтады
Бар туысқанын қырып, таққа отырған соң, Бердібек хан қият Моғұлбұғаға беклербек қызметін, Сарайтемірге одан кейінгі уәзірлік лауазымды беріп, оған орданың бүкіл қаржы ісін басқаруды тапсырады (Григорьев А
П., Григорьев В
П
Ярлык Бердибека венецианским купцам Азова 1358 г.: Реконструкция содержания // Историография и источниковедение истории стран Азии и Африки
СПб
Вып
16
24-66-б.)
Алайда, екі жылдан кейін, кей тарихшылардың топшылауынша, Бердібек­тің өзі де сондай зұлым қастандықтың құрбаны­на айналады
Онымен бірге жанында жүрген талай адам да ажал тырнағына ілігеді
Солардың бірі – Сарайтемір болатын
(Өтеміс қажының жазуынша, ол үш жыл патшалық құрып барып, ұзаққа созыл­ған аурудан өлген
(Өтеміс қажы… 184-б.)
Бердібек­тің өлімімен Бату ұрпақтарының Алтын Ордадағы ұзақ әулеттік билігі аяқталып (қазақ арасында оны «нар мойыны Бердібекте кесілді» деп айтады), жиырма жылдай уақытқа созылған аласапыран кезең басталған еді.
(Басы
Соңы келесі санда).
