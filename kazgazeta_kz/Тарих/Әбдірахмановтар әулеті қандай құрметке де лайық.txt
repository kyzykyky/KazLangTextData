Қызылорда облысына қарасты Байқожа стансасында тұ­рып жатқан үлкен-кіші бұл әу­лет­­ті жақсы біледі
Өйткені Әбдірахмановтар адал да қажырлы еңбектері арқылы ұрпақтан-ұрпаққа өнеге болып келе жатқан жандар
Жұртшылық бұл жайтқа жақсы қанығу үшін әңгімемізді әріден бастайық

Өткен ғасырдың бас кезі
Орынбор – Ташкент теміржол құрылысының басталған шағы
Сол уақытта осы дүбірді естіп, ауыл адамы Әбдірахман Бұхарбайұлы да келген еді
Ол жол бригадирінен жұмысқа қабылдауын өтінді

Жұмыс қолының қат кезі
Өтініш сол мезетінде қанағаттандырылды.
Жылдар жылжи берді
Балалар да жігіт болып өсті
Әбдірахманда алты ұл еді
Олар – Әбдірей, Ыбырай, Мұса, Мәдірей, Садық, Сыдық
Бір айта кетерлігі, балалардың барлығы әке жолын қуды
1915 жылы он сегіз жастағы Әбдірей жол жөндеуші болып орналасты
Ал екі жылдан соң жолшылар бригадасына Ыбырай мен Мұса келіп қосылды
Олардың соңын ала Мәдірей, Садық және Сыдық та жолшы болуға бекінді.
Ағайынды Әбдірахмановтардың уақытпен санаспай, маңдай тер төге, тынымсыз еңбек еткен кездері бұл Ұлы Отан соғысы деген атпен тарихта қалған фашист басқыншыларымен шайқас жылдары болатын
Ол уақытта ел үшін теміржолдың маңызы ерекше еді
Міне, сондықтан да теміржол саласында мол тәжірибесі бар ағайынды алты азамат броньмен тылда қалдырылды
Бұл, әрине, жауапкершілікті одан әрі арттыра түсті
Зеңбіректер гүрсіл­деп, айнала от-жалынға оранып жатпағанымен, тылдағы еңбектің қарқыны майдан­дағыдан еш кем болған жоқ
Тәртіп, қадағалау, сұраныс қатаң болды.
Ел басына күн туған шақта темір­жол­дың қандай рөл атқаратыны көпшілікке белгілі болар
Пойыздар қозғалысында кідіріс болмауы тиіс
Жол жағдайын талаптағыдай сақ­таған жоқ
Әрдайым
Күндіз де, түнде де
Қыста да, жазда да
Соғыс жыл­дарын­да үш, төрт адамның орнына жұ­мыс істеуге тура келеді
Ағайынды Әбдірахмановтар осындай талап үдесінен табыла білді.
Сұрапыл жылдары соғыс қаруларын шығару үшін тыл еңбеккерлерінен қаржы жиналды
Бүкілхалықтық қозғалыстан Әбдірахмановтар да шет қалмады
Танк жасауға үлес қосу үшін әулет болып бір жүз елу мың сом жинады
Осы көмектері үшін Жоғарғы Бас қолбасшының Алғыс хатына ие болды
Көңілге қуаныш ұялататын жағдай, бойларындағы бар күш-жігерлерін, тәжірибелерін жұмсап аянбай жұмыс істеген теміржолшы Әбдірахмановтардың еңбегі үкімет тарапынан лайықты бағаланды
Өзге марапаттарын айтпағанда олардың төртеуі Ленин орденін, екеуі Еңбек Қызыл Ту орденін омырауларына тақты
Бір ғана отбасынан мұндай орденді азаматтардың шығуы бұл сирек құбылыс
Ол кезде елдің жоғары наградасы саналатын Ленин ордені әркімге бұйыра бермеген
Осындай мәртебелі марапатқа бір үйдің төрт бірдей перзенті ие болуы ерекше жағдай
Ленин орденінің алдында бір ғана марапат – Еңбек Ері деген атақ бар
Өкінішке орай, бұл атақ оларға берілмепті
Бірақ бәрібір де Әбдірахмановтар нағыз еңбек қаһармандары еді
Біз осылай баға береміз.
Әбдірахмановтардың өнегелі, еңбекқор әулеті жөнінде аз жазылған жоқ
1961 жылы Алматыдан Қазақ КСР-ның қырық жылдығына байланысты «В созвездии братских респуб­лик» атты елеулі еңбек жарық көрді
Осы кітапта Әбдірахмановтардың еңбек жолын баяндайтын Я.Белоусов­тың «Дорога Абдрахмановых» деген мақаласы бар
Бұл мақалада да жол айырушы болып жұмыс істеген Әбдірейдің, жол бригадирлігіне дейін көтерілген Ыбырайдың, қазіргі күні жол шебері қызметіндегі Мұсаның, разъезд бастығы Садықтың Ленин орденімен марапатталғаны айтылады
Әбдірей мен Садық Ленин орденімен қатар Еңбек Қызыл Ту орденіне де ие болған.
Кейінгі уақытта «Қазақстан темір жолы» (№5, 2004 ж.) журналын­да Шәкізат Дәрмағанбетұлының «Әбдірахмановтар әулеті», Байқоңыр қалалық газетінде «Традиций дедов и отцов продолжает династия» (№10, 2004 ж.), «Аргументы и факты» газетінде (№35, 2014 ж) Серік Омаровтың «Династия победы», «Кзылординские вести газетінде (13 қыркүйек, 2014 ж.) Вла­дислав Кокорин мен Болат Абдрахмановтың «Хранители стальных магистралей» атты мақаласы жарық көрді
Аталған жариялымдарда ағайынды теміржолшылардың тындырған істері нақты деректермен сөз болады.
Ағайынды алты азаматтың бүгінгі ұрпақтары аталары мен әкелерінің кәсіптерін одан әрі жалғастыруда
Олар Байқожа стансасында және Қызылорда облысының теміржол учаскелерінде еңбек етеді
Ең үлкені Жаңабай Сыдықұлы 1974 жылы жол монтері болып еңбек жолын бастаған, кейін бригадир, жол шебері болды, қазір аға жол шебері
Мейірман, Кенжебек, Жасұлан Әбдірахмановтар қарапайым жолшылықтан бригадирлікке дейінгі жолдан өтті
Жүсіпбек, Берікбай, Бақытжан, Нұрдәулет Әбдірахмановтар болса жол монтерлері
Мұратбек Әбдірахманов оператор-дефектос­копшы болып жұмыс істейді
Оң­талап –дефектоскопшының көмек­шісі
Қуанышбай мен Жұматай Әбді­рахмановтардың бірі теміржол күзе­тінде, бірі Байқоңырдағы теміржол стансасында еңбек етуде.
Жалпы еңбексүйгіштік, кәсіпке деген адалдық Әбдірахмановтар әулетіне тән қасиет десек, қателесе қоймаспыз
Мұны айтып отырған себебіміз, жоғарыда тілге тиек етілген ағайынды Әбдірахмановтардың бірі – Мұса Әбдірахмановтың ұлы Төлеген Мұсаұлы
Бұл кісі бүкіл саналы ғұмырын металлургия саласына арнады
Қарсақбай зауытында еңбек жолын бастаған ол кейін осы зауытқа басшылық жасады, содан соң Жезқазған мыс қорыту зауытының директоры болды
Адал еңбегі арқасында КСРО-ның Құрметті металлургі атанды, республиканың Мемлекеттік сыйлығының лауреаты болды
Еңбек Қызыл Ту, «Құрмет белгісі» ордендерін, көптеген медальдарды омырауына тақты
Енді бір айта кетерлігі, Төкеңнің ұл-қыздары да әке жолымен металлургия саласын таңдады
Зәуре, Серік, Алмат еліміздегі мыс өндіруші ірі компания – «Қазақмыстың» белді қызметкерлері
Жақында ғана өмірден озған Болаттың келешегі өте зор еді
Ол Жезқазғанда бүгінгі заманның кәсіпорны – мыс ширатпасын өндіретін «Казнат» зауы­тына басшылық жасаған болатын
Осыған қарағап бүкіл Әбдірахмановтар әулетіне ата-ана өнегесін үлгі тұту, әр жерде «ұшып-қону» емес тұрақтылық тән екенін сезінуге болар еді.
Туған еліне елеулі еңбек сіңірген, әсіресе соғыс жылдары Ұлы Жеңісті жақындату жолында жанқиярлық­пен еңбек еткен ағайынды Әбдірахма­нов­тар қандай құрметке де лайық
Осыны жақсы түсінген Байқожа елді мекеннің тұрғындары, Байқожадағы №258 мектеп ұжымы биылғы жазда аталған мектепке ағайынды алтаудың бірі Ыбырай Әбдірахмановтың есімін беру жөнінде жиындар өткізді.
Неге Ыбырай ғана? Оның қалған бес бауырының еселі еңбектері ескеріл­ме­гені қалай? Бұлай болатыны тиісті орын­дар «Бұл заңға сай келмейді
Атау беруде жеке адам ғана ескеріледі» дегендей уәж айтқан
Игі бастаманы көтерушілер бұл сөзге де тоқтаған
«Ең болмаса ағайындылардың бірінің аты тарихта қалса, өзгелері де ұмтылмас» деп осының өзіне шүкіршілік етіпті.
Ауыл әкімдігі, мектептегі жиынға қатысушылар Байқожадағы №258 мектепке Ыбырай Әбдірахмановтың есімін беру жөнінде, шешім қабылдап, көпшіліктің ұсынысына қолдау білдіру жөнінде алдымен Қазалы ауданының әкіміне, содан соң облыс әкіміне хат жолдайды
Бұл екі жерден де «Қазіргі таңда ҚР Президенті Әкімшілігінің басшысы Н.Нығматуллиннің 2015 жылғы 30 қаңтардағы №284-2 тапсырмасына сәйкес нысандарға, көшелерге, әкімшілік-аумақтық бірліктерге, олардың құрамдас бөліктеріне атау беру және қайта атау мәселесі 2016 жылға дейін тоқталған
Осыған байланысты жоғары органдардан ономас­тика жұмыстарына рұқсат берілген жағдайда ономастика комиссиясының күн тәртібіне енгізілетін болады» деген сарындас жауап келеді
Ауданнан жауапқа қол қойған Қазалы ауданы әкімінің орынбасары Б.Жарылқап, ал облыста келген жауап иесі облыстың ішкі саясат басқармасының басшысы Ғ.Жарқынбаев
Енді амалсыз келер жылдан үміт күтіп отырған жайлары бар.
Елбасы биылғы халыққа арнаған Жолдауында еңбектің маңыздылығына ерекше көңіл бөлгені белгілі
Жал­пыға Ортақ Еңбек Қоғамы жөнінде тағы да айтылды
Жастарды еңбек­қор болуға, ерінбей еңбек етуге ша­қырды
Жұмысшы мамандығының қажеттігін айтты
«Мен жастарымызды жұмысшы мамандығын белсенді меңгеруге шақырамын
Жұмысшы мамандықтарын меңгеру керек» деді Мемлекет басшысы
Осы реттен келгенде еңбек арқылы, теміржолшы мамандығының арқасында сый-құрметке кенелген ағайынды Әбдірах­ма­новтардың өмір жолы бүгінгі жас ұрпаққа үлкен өнеге
Сондықтан да Байқожадағы мектепке ағайынды теміржолшылардың есімін беру құптарлық
Бүгінгі мектеп оқушысы – ертеңгі ел азаматы біліммен қоса еңбектің де қадір-қасиетін біліп өссе қоғамымыздың еш ұтылмайтыны анық
Тағы бір ескерер жай, әрбір шаңырақтан алты бірдей адам мемлекеттің жоғары наг­радаларына ие бола бермейтіні белгілі
Егер­ де мүмкіндік болып жатса мектеп тек Ыбырай Әбдірахманов атымен ғана емес, ағайынды Әбдірахмановтар атымен аталып жатса нұр үстіне нұр.
Біз Қызылорда облысы әкімдігінің, бабалар аманатына адалдық танытып жүрген облыс әкімі Қ.Көшербаевтың жергілікті жерден көтерілген әрі толық қолдауға тұратын бастаманың аяқсыз қалмауына, мәселенің жұртшылықтың ұсыныс-тілегіне сай шешілуіне ұйытқы болуын қалар едік.
Нұрперзент ДОМБАЙ
