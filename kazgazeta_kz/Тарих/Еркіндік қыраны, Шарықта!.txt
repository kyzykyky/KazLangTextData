Тәуелсіздік
Қандай қастерлі, құдіретті сөз! Бұл сөз қандай нұрлы! Бұл сөз қандай сәулелі!
Қазақ халқы үшін 1991 жылдың 16 желтоқсаны ең қасиетті күн, ұлыстың Ұлы күні
Дәл осы күні Тәуелсіз, Егемен ел атандық
Бөркімізді аспанға аттық
Қуаныштың кернегені соншалық төбеміз көкке бір елі жетпей қалды

Биылғы жылы, яғни мешін жылы басымызға бақ болып қонған, қыдыр дарытқан Тәуелсіздігіміздің 25 жылдығын мерекелейміз
Тәуелсіздікке ширек ғасыр толмақ
Бөлекше, бедерлі белес.
Біз кешегі КСРО деген елдің шет жағасын көрген ұрпақпыз
Несін жасы­райық, сол кезде өзімізді бақытты елде өмір сүріп жатқандай сезіндік
Тамақ тоқ, көйлек көк
Жұмысқа орналасу, үй алу дегеннен қиындық жоқ
Жұрттың тұрмыс-тіршілігі де бір-біріне ұқсас
Алатын жалақыларында да көп айырма­шы­лық байқалмайды
Бір қарағанда қой үстінде бозторғай жұмыртқалаған замандай көрінді.
Сөйтсек, бәрі де жай екен
Кәмпитке алданған баланың кейпінде жүріппіз
Оны келе-келе түсіндік
Өз Отанымыз, туған Қазақстанымыз бар деуші едік
Бұл бер жағы ғана екен ғой
Еркін, бостан елде емес, тәуелді елде өмір сүріп келіппіз
Кімге тәуелді болғанымыз сонда? Орталыққа
Орталығың кім? Мәскеу
Оның ар жағында кім тұрғаны және белгілі.
Мәскеусіз ештеңе шешілмейтін
Тіпті кадр мәселесіне дейін араласты
Шектен шыққандығы сондай, Қазақстан секілді сан ғасырлық тарихы, жүріп өткен жолы бар елдің тұтқасын жергілікті халықтың тілінен, дәстүр-салтынан мақұрым әрі елдің азаматы саналмайтын, қазақ жеріне өмірі аяқ баспаған әлдекімге ұстата салды
Бұл қазақтың ашу-ызасын туғызды
Қанын тулатты
Қыз-қыз қайнаған намыс үйде отырғызбады, алаңға жетелеп әкелді
Әйгілі Желтоқсан көтерілісі тарих сахнасына осылай келді
Бұл жай дүмпу емес болатын
Алдағы атар әділдіктің, азаттықтың ақ таңының ақ сәулесі еді
Араға бес жыл салып, дәл сол айда, дәл сол сағаттарда деуге болар сан жылдар армандап, аңсаған шынайы, нағыз Тәуелсіздікке қол жетті.
Тәуелсіздіктің құдіреттілігін, ғажапты­ғын Тәуелсіздік алған күннен бастап аңғардық
Бұрынғыдай емес, қазақтың, ұлттың мүддесіне келгенде ойымызды ашық та еркін айтатын болдық
Бойымызды тіктедік, жүзімізге нұр жүгірді.
Әлемдік қауымдастық мойындаған аумағымыз бар
Шекарамыз шегенделді
Елдіктің нышандары – Әнұранға, Туға, Елтаңбаға ие болдық
Қазақстан төрткүл әлемге танымал іргелі мемлекетке айналды.
Қыруар істердің басы қайырылды
Тәуелсіздіктің кірпішін жаңа қалап жатқанымызға қарамастан қатардағы жай бір елді мекен емес, ауыз толтырып айтатын елордамыз – Астананы өмірге әкелдік
Астана қазақтың айбыны, алдаспаны, шындаса, қаһарына мінсе тау қопарып, тас қамалды да бағындыра алатынының айқын дәлелі, нақты көрінісі.
«Тек – Алға!» – бұлжымас ұранға айналды
Артымызға қарайлағымыз келмейді
Баста елу деп едік, енді өркениетті отыз елдің қатарына қосылуға күш салудамыз
Бұл да жақсылық
Тоқыраудан сақтасын
Ілгері жылжу, биіктерге ұмтылу өсер елдің белгісі.
Білімдінің – болашағы жарқын
Өзгенің де жақсысын үйренген дұрыс
Тәжірибе болмағандықтан алғашқыда осылай істедік те
Енді өзгенің білімділерін өзімізге шақырып, жастарымызды оқытудамыз
Бұған дәлел – Назарбаев университеті.
Ел мен елдің, халық пен халықтың аралас­қанынан ұтпасақ, ұтылмаймыз
Мұндайға бірден-бір дәнекер – жол қатынасы
Мемлекеттің бұл мәселені де назарда ұстағаны – құптарлық
Халықаралық деңгейдегі, ішкі авто, теміржолдардың салынуы да кеуде керіп мақтан етер табысымыз
Өндірістік нысандар пайдалануға берілуде
Жаңадан мектептер, аруханалар бой көтерді.
Спортта да, өнерде де есе жіберіп жатқан жеріміз жоқ
Әлемдік спорттық додаларда, өнер жарыстарында мерейіміз үстем болып, ел атын асқақтаттық.
Аз уақыттың ішінде Астанамыз төрткүл дүниеге танымал шаһарға айналды
Халықаралық маңызы бар жиын­дар осында өткізіліп жүр
Бұл да жайдан жай емес
Қазақстан тыныштық пен бейбітшіліктің алтын ұясы болғаннан кейін әлем халықтары өкілдерінің жиі бас қосатын құттыханасына айналуда.
Тәуелсіздікті алу бар да оны тұрлаулы ету бар
Ол үшін ең қажетті нәрсе не? Ол – ұлт бірлігі
Біреулер бар: «Осы бірлікті неге айта бересіңдер?» дейді
Айта беруіміз керек
Оны айтудан жалықпауымыз қажет
Тәуелсіздіктің бірден-бір тірегі – бірлік, тұтастық
Ел ішінде татулық, ынтымақ, түсіністік болған жағдайда ғана тәуелсіздік талаптарын іске асыруға болады.
Елдік міндеттерді орындауда рухтың атқарар күші орасан
Қазаққа ол рух қайдан келеді? Қазақтық қасиеттерден.
Қазақты қазақ етіп тұрған қасиеттің бірегейі, бұл – тілі
Қазақ өз жерінде, өз елінде қазақша сөйлеп, ой-пікірін қазақша айтатын болса, күнделікті өмірде тек өз тілін пайдаланатын болса оның жүзі жарқын, көңілі шат
Біздің бабаларымыз, ақын-жырауларымыз сананы сілкіндірер, бойға күш-жігер бірер семсер сөздерін қазақ тілінде қалдырды
Сол сөздер бойға қуат қосып, рух береді
Рухты адамның жеңбейтін қиындығы болмайды
Ол елі мен жері үшін отқа да, суға да түсуге бар
Ал рухсыздан жетістіктер, табыстар күте алмайсың
Ондайлар не нәрсені де, тіпті Отанын да сатып кете береді.
Құдайға шүкір, егемендік алып, ел болдық
Ел болғанда қандай? Жеріміздің көлемі дос сүйсініп, дұшпан күйінетіндей
Қазына-байлықтан кенде емеспіз
Тағылым алар тарихқа да баймыз
Өнегелі, мәнді-мағыналы дәстүр-салтымыз да сырт көз қызығарлықтай
Ендігісі, Ыбырай атамыз айтқанындай, бір Аллаға сыйынып, өзімізге тиеселі парызды адал атқару, жаманшылықтан ада болып, жақсы­лығымызбен, игілікті ісімізбен ерекшелену.
Еліміздің ерекшелігін таныту ниетінде әрі өзге елдердің үлгісіне сай «Ұлы Дала Елі» деген атауды еншілесек деген үміт­теміз
Несі бар, орынды-ақ
Біз жүгірген аңның тұяғы, ұшқан құстың қанаты талатын ұланғайыр далада емін-еркін өскен халықпыз
Жатжұрттықтар «Ұлы Дала Елі» дегенде Қазақстанды көз алдына елестетіп жатса мұның өзі мәртебе емес пе?
Бүгінімізді ғана ойлап, ертеңімізге енжарлық танытып отырған ел емеспіз
Алдымыздағы бағдарымыз айқын
Ол – Мәңгілік Ел болу
Жарық дүние бар кезде – Қазақ елі де бар болуға тиіс
Мақсат, ниет осындай
Осыған сіз болып, біз болып үлес қосайық
Жарқын ісімізбен, адал көңілімізбен, жанашыр сөзімізбен.
Бір жайтты естен шығармайық, Тәуел­сіздігіміз тұғырлы болса ғана, мем­лекетіміз ғұмырлы
Тәуелсіздік – қадір-қа­сиетіміз, барымыз, ең басты құнды­лығымыз.
…Біздің көк байрағымызда қыран бейнесі бар
Қыран – еркіндіктің нышаны
Ол – еркін елдің қыраны
Қанатың талмасын еркіндік қыраны
Көк аспанда шарықтап, биіктерге самғай бер!
Нұрперзент ДОМБАЙ
