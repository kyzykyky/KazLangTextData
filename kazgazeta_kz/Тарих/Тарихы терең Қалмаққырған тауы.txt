Елімізде «Рухани жаңғыру» бағдарламасы аясында киелі жерлерді танып-білуге байланысты бірқатар игі іс-шаралар атқарылуда
Киелі жерлер қашанда өзінің тарихымен, қайталанбас болмысымен қызықтырары хақ
Олардан өскелең ұрпақ зор тағылым мен өнеге алып, күллі ғибратын бойына сіңіріп ер жетсе, құба-құп
Қазақ халқының басынан талай қилы кезеңдер өткені белгілі
Солардың бірі – қалмақтармен шайқасы
Қалмақтардың іс-әрекеттеріне қарағанда олар үнемі биік шың-құзы бар жақпар тасты таулы мекендерді алға ұстап отырған.
Айталық, Шығыс Қазақстан өңіріне қарасты таулы мекен Абыралы елі бар
Тарбығатай жерінен жылыстап келген қалмақтар осы елге ауыз салған
Хабардар болып торуылдап жүрген қазақ жауынгерлері қалмақтар шебінің алдынан шығып сайланып келген жаудың әдісін білу үшін оларды жекпе-жекке шақырған
Қалмақтың ойқастап шыға келген Абыр есімді батырына қазақтар Әлі батырларын шығарған
Күні бойы аяусыз шайқасқан екі батыр әбден әлсіреп, бірінің найзасына бірі сұғынып шейт болған
Екі батырдың ерлігіне риза болған екі жақ сол елді Абыралы атап кеткен
Абыралыдан бері шықсаңыз, Қобыланды тауы
Бұл да бір кездері қара қыпшақ Қобыланды батырдың қалмақтарды кырып, тықсырған жері
Таудың етегінде Қайнар ауылы
Одан шығысқа қарай ұзыннан-ұзақ Диуана тауы созылып жатады
Одан кейін Мыржық тауы
Бұл басына қарауыл қойып маңайды бақылауға келмейтін аласа тау.
Мыржық тауынан қозы көш жерде Едірей тауы
Бұл тау жасырынып келіп, қанша мекендегенін кім білсін, қалмақтың батыры Едірей қоныс еткен өңір
Осы күнге дейін осылай аталады
Кейінгі қалған қалмақтарға жөн-жоба, бағыт-бағдар сілтеп отырған осылар болар
Едірей тауының шың-құздары ерекше биік
Басына шыққан қарауылшыларға батысындағы Балқантау, солтүстігіндегі Арқалық, Қаратау, Ақбет тауларды көруге болады
Қалмақтардың шолғыншылары, «жансыздары» бұл өңірді әбден зерттеп барып тұтқиылдан шабуылға тиянақты әзірлік жасаған
Олардың арғы ойлары жері бай, табиғаты тамылжып тұрған Баянауыл өңірін басып алу болған
Сол себепті арасы бір көш жер Едірейден Баянауылға жақын тауға тыныстауға келіп жеткен
Қалмақтар келген таудың батысында Ақсана, Шотана таулары бар
Бұлар да қозы көш жерде
Ақсана, Шотана – орманшы ата руынан шыққан сол өңірдің батырлары
«Батыр – ел қорғаны» демекші, олар елдің сыртқы қауіпсіздігіне аса жауапкершілікпен қарайды
Аса сақтықпен жүретін, оның үстіне иек астында тұрған қалмақтардың бір соқпай кетпейтіндерін білетін батырлар даланы шолғыншыларын жіберіп қатты бақылауда ұстаған
Осы бақылаудың арқасында қазақ жағы қалың қалмақ қолының Түндікті өзенінен аттарын суарып өтіп жатқандарынан хабардар болады.
Бұл көрініс олардың қоналқаға дайындықтарын аңғартады
Өйткені жорыққа шығатын малға мал жайын білетіндер су бермейді
Ақсана, Шотана батырлар ақылдаса келе, қазақ жағын көп шығынға батырмай, қалмақтарды тұтқиылдан бас салуды ұйғарады
Биік тауға шыққан қалмақ қарауылшылары еңіске көз жіберіп айналаны жіті бақылап жатып алады
Қазақ қарауылшылары да бұл сәтті бос жібермей қолдарындағы бүркітті аспанға ұшырып, артынша бір табақ ақшыл ұсақ тастарды шашып жібереді
Сонда қалмақ қарауылшылары жердегілерге: «Алдыңғы таудан бүркіт ұшты, бүркіт саңғып ұшты!» деген хабар береді
Бүркіт ұшқан жерде адамдардың болмайтынын дала адамдары жақсы біледі
Ендігі жерде қауіптің жоқтығына көздері әбден жеткен қалмақтар мамыражай, мәре-сәре күйге көшеді
Лашықтарын тігіп, астарын дайындап, қолдан жасаған шараптарын шығарып ауқаттанып, күңкіл кеңеспен кешті өткізеді
Жорық аттары Түндікті өзеніне қарай көк майса шүйгін шөпті қуалай жайылымға бас қояды
Бұл өңір ол кездері мекиен жазық дала, Алшынбай билер әлі ат ізін сала қоймаған ерте уақыт
Қалмақ батырларының сауыт-сайман, ер-тұрмандары жеке лашықтарға қатарлап қойылады да жауынгерлер ер- тоқымдарын бастарына жастап, сүңгі, қылыштарын бір жерге үйіп тастайды
Жорық аттарын күзететін арнаулы жасақ жайылымдағы аттардың маңында
Тасамен түн жамылып келген қазақ шолғыншылары ұйқы құшағында жатқан қалмақтардың қару-жарақтарын қарастырып, жатқан орындарын белгілеп алып, кейін кете барады
Тауды қоршай кеп тұрған жүзбасыларға қазақ барлаушылары жаудың қару-жарақтарын қойған жерлерді жобалап түсіндіреді
Қазақ жауынгерлері үш топқа бөлініп, тауды дыбыс шығармай қоршай жөнеледі
Сол кезде жайылымда жүрген қалмақтың әккі Теңбілкөк айғыры бөтен иісті алыстан сезіп барынша кісінеп жібереді
Теңбілкөктің тегін дыбыс бермейтінін білетін күзетшілер, ұйқыдағы қалмақтар атып тұрып аттарына, одан қалды қаруларына жүгіреді
Бұл кезде топты жарып кеп қалған қазақ жауынгерлері олардың қару-жарақтарына лап қояды, қалған жасақтар жаяу безектеп жүрген қалмақтарға қырғидай тиіп, қан жоса етеді
Қазақтың әдісқой жауынгерлері қалмақтарды аттарына жеткізбей соққыға жықса, аттары мықты бір топ қазақ жауынгерлері қалмақтың бос аттарын алысқа қуып кетеді
Қатарлары әбден сиреген қалмақтарды таң жарығымен тұтқындап, тауға қашып бастарын сауғалаған қалмақтарды күн шыға жинап алып, тұтқындайды
Осылай қан іздеп келген қалмақтар тұтқиылдан өздері жапа шегіп, қасірет тартады
Осы кезден бастап қалмақтар жеңіліс тапқан тауды халық «Қалмақ қырған» деп атап кетеді.
Бұл тауды кейбіреулер «Қалмақ қырылған» деп созып атауды жөн көретін сияқты
«Иттің иесі болса, бөрінің Тәңірі бар» демекші, осы тау емес пе жауды маңына үйіріп, жеңіске жол ашып, қырғынға ұшыратқан
Таста тіл жоқ, бірақ оның киесі бар
Қалмақ қырылған деген ұғым бүкіл қалмақ осы тауда қырылып қап, тұқымы құрыды деген ұғымға саяды
Сондықтан атам қазақ бұл атауды жеңіл де ойнақы етіп «Қалмақ қырған» тауы атап отыр.
Сөз соңында айтарым: мен осы елде қызмет істеп жүргенде сол елдің тұрғыны Мүбарак Абдилдин ақсақалға барып кеңескенде осы әңгімені естігенім бар
Одан кейін сол елдің әңгімешіл, құйма құлақ ақсақалы атанған Ермек аға Сәденов те осы жобада әңгіме тарқатып отыратын.
Жұмат АЙТҚОЖАҰЛЫ
Павлодар облысы
