«Жоңғар армиясы мен қазақ жасағының 1727 жылғы  
Бұланты өзені бойындағы алғашқы ірі шайқасын алайық

Еуразияның жаңа тарихында өзінің ауқымы жөнінен 
сол қанқасап қырғынға тең келетін шайқас сирек»

Н.Назарбаев
Қазақтың жеріне, қазақтың даласына қызыға да, қызғана да қарамайтын сырт көз кемде-кем болар
Ұшқан құстың қанаты, жүгірген аңның аяғы талатын ұлан-ғайыр аумақты бүгінгі ұрпақтың қолына жеткізу қайбір жеңіл болып еді
Олай болса туған жердің әрбір пұшпағы үшін жан беріп, жан алысқан бабалар ерлігін әрдайым да еске алып, кейінгі толқынға аманаттап отыру – парыз.
Ұлтымыз үшін ауыр сын болған, ұлт тарихында мәңгілікке қалуға тиіс айтулы оқиғалардың бірі – Бұланты шайқасы.

ХVIII ғасырдың жиырмасыншы жылдары қазақ үшін қасіретті жылдар болды
Жан-жақтан бөрідей ұмтылған жоңғар-қалмақтар халықты қырғынға ұшыратты
Адамды айтпағанда тігерге тұяқ қалдырмады
Ел босып кетті
Бұл кездің «Ақтабан шұбырынды, Алқакөл сұлама» аталуы тегіннен тегін емес
«Қайың сауған» деген де аты болды
Аштан белдері бұралған жұрт қайыңның сөлін, одан басқа жаужұмырдың, ал­ғырдың, қозықұйрықтың, мияның тамырын қорек етіп, өлімнен аман қалды.
Осы кезең туралы Мәшһүр-Жүсіп Көпейұлының еңбегінде былай делінеді: «жұттан, жаудан басын алып қашқан елдің жаяу шұбырған шұбырындысы аппақ сүрлеу болып, табандары таздың басындай жалтырап қалады екен
Жатқанда алқа қотан айнала жатады екен
Семіздерін ортасына алып қорғап жатады екен, басқа бөтен рулар ұрлап алып, сойып жеп қоя ма екен деп
Тобықты Әнет бабаңның төбе басында қалғандығы, он бес ұлды Тілеуімбеттің қырылып, жойылғандығы сол еді
Сол күндерді қалай ұмытарсың».
Еті тірі халық емеспіз бе? Бойларын ашу-ыза, намыс кернеген ел-жұрт ес жиып, бас қосатын, ата жауға қарсы қайрат пен қарсылық көрсететін сәттің келіп тұрғанын сезді
Өйткені жоңғарлар қазақ жерінің шығыс бөлігін, Жетісуды, Сырдарияның орта ағысына дейінгі өңірді басып алғанымен қоймай, бар қазақтың қасиеті де киелі мекені саналған Ұлытауға қарай аттың басын бұрды
Ұлытаудың аты әйгілі
Сақ патшалары мекендеген, ғұн көсемдері тәуеп еткен, түркі-моңғолға ортақ Алаша хан, Жошы хан мазарлары, Дешті қыпшақтың астанасы Орда-Базар орын тепкен бұл асыл топырақты кімнің иелік еткісі келмейді дейсің
Бүгінгі тілмен айтсақ, Ұлытау қазақтардың көне саяси орталығы болатын
Сол себепті де басқыншылар осы жерді басып алуды басты мақсат тұтты.

Тарихтан білетініміздей, жауға қарсы ұмтылмас бұрын алдымен Ордабасыда жиын өтеді
Мақсат біреу – қолбасшы сайлау, ұрысты қалай жүргізу керектігін анықтау
Бұл алқалы басқосуға мұрындық болған қазақтың үш биі – Үйсін Төле би, Қаз дауысты Қазыбек би, Кіші жүз Әйтеке би еді
Жиында қазақ жасағының қолбасшысы болып Әбілқайыр, сардарбегі болып Қанжығалы Бөгенбай сайланды
Жиынға қатысқандар жауға жұмыла күресуге, қолбасшылардың бұйрық-тапсырмаларын бұлжытпай орындауға ант берісті.
Жоңғарларға қарсы алғашқы ірі шабуыл Ұлытау аумағындағы Бұланты – Білеуті өңірінде болды
Бұған үш жүздің барлық әскері қатысты
Бір деректе Ұлы жүзден жеті мың, Орта жүзден он мың, Кіші жүзден он мың әскер қатысқандығы айтылады
Енді бір деректе барлығы қырық төрт мың қазақ жасағы шайқасқаны сөз болады.
Бұл шын мәнінде Отан  соғысы болған еді
Жер, ел тағдыры үшін болған қантөгісте барлық хандарымыз, әйгілі үш биіміз, Сәмеке, Әбілмәмбет, Көкжал Барақ сұлтандар, Саңырық, Бөгенбай, Қабанбай, Нау­рызбай, Сеңкібай, Шақшақ Жәнібек, Тама Есет, Тайлақ, Малайсары, Байғазы және басқа да көптеген батырлар қатысты.

Жауға алғашқы соққы Сарысудың батыс жағындағы Шұбартеңізде берілді
Ұзақ жорықтан кейін тыным алып жатқан жоңғарлар бұл шабуыл­ды күткен жоқ еді
Қарсыласуға шамалары келмей қалды
Бас көтеріп, ұмтылғандары сұрапыл қарсылыққа тап болды
Қазақтардың екпіні қатты еді
Қарсы тұру мүмкін болмады
Жау амалсыз атының басын кері бұрып, Білеутіге қарай шегінді
Осы кезде Кіші жүздің биі Байжанның он бес жасар ұлы Сартай бастаған мың бала жау шебіне қарай атқан оқтай ұмтылды
Жету бойына қылыштарын сермеп, дұшпанның басын допша домалатты
Сартай деп отырғанымыз, кәдімгі «Жаужүрек мың бала» фильміндегі Сартай батыр
Бұл шайқаста талай қыршындар жау қолынан қаза тапты
Аруақтары риза болсын, жаужүрек бозбалаларды бастаған Сартай батырға тоқтала кетейік
Өкінішке орай, өзгелері жөнінде қазіргі күні нақты мәліметтер болмай тұр.
Сартай туралы қолымыздағы құнды дүние – Нұрмағанбет Қосжанұлының «Сартай батыр» дастаны
Автор жөнінде бірер сөз
Нұрмағанбет Арал өңірінде 1897 жылы дүниеге келген
Бар-жоғы қырық-ақ жыл өмір сүрген ақынның ғұмыры ауыртпалықтарға толы болады
1930 жылы ауылдық кеңесте хатшы болып, қызмет атқарып жүргенде бай-молдалардың малдарының санын жасырып, жалған анықтама бердің деген айыппен бес жылға соттайды
Түрмеден қашып, қайтадан ұсталған соң тағы да үш жылға сотталады
Айып жазасын өтегеннен кейін Арал қаласында тұрған
1937 жылдың 29-тамызында бай-молдалардың сөзін уағыздадың, кеңес өкіметін жамандап, қарсы үгіт насихат жұмысын жүргіздің деген кінәмен Ақтөбе облысындағы НКВД-ның үштігі ату жазасына кесіп, үкім сол жылы қыркүйек айының төртінші жұлдызында жүзеге асырылған.
Н.Қосжанов өзіне тағылған айыпты мойындамаған
Арада елу екі жыл өткеннен кейін ғана толық ақталды.

Дастанды оқығанда аңғарғанымыз, бұл толық нұсқасы емес секілді
Жалғасы бардай көрінеді
Бірақ соған қарамастан жырдан қазақтың қайсар да өршіл рухын сезуге болады
Ел басына ауыр күн туғанда әр жерде шашырап жүрген қазақтың лезде бас біріктіріп, жинала қалатыны, ұйымшылдықтың, ынтымақ-бірліктің үлгісін көрсеткендігі көзге ұрып тұр.
Сартай жауға аттанатынын айтып, әкесі Байжан биден рұқсат сұрайды
Сонда әкесі былай дейді:
Көзімнің нұры Сарыжан,
Құлыншағым сен едің
Жастайыңнан шырағым,
Ақылмен топты бөгедің.
Қайырлы болсын қадамың,
Қарағым, болсын дегенің…
Тілектің ішінде одан әрі мынандай жолдар кездеседі:
Осы жолы жауға аттан,
Қамдан-дағы асыға.
Жауды жалғыз жеңбесең,
Мың бала ал қасыңа.
Ғұмыр бойы сол достар,
Қорған болар басыңа…
Іргеде жау тұрғанда кім қарап отырар дейсің
Байжан бидің де бойын намыс кернейді
Қолына қару алып, жауға аттанғысы келеді-ақ
Алайда жасы біразға келген, күш-қуаты қайта бастаған
«Әттең, жас болсам өзім де жауға аттанар едім, – дейді ол
– Бұл жолғы соғыс өте ұзақ болады
Балалардан жасақ жина дегені, балалар үшін соғыс ойын сияқты, үлкендермен бірге бірнеше жыл жорықта шыныққан әр бала ертеңгі күні әрқайсысы мыңға бергісіз жаужүрек хас батыр болып шығады».
Әкесінен бата алып, елден ізіне ерем деген мың баланы жинап, Әбілқайыр ханның жасағын іздеп сапарға шыққан он бес жасар Сартай былай суреттеледі.
Қозы жауырын қу жебе,
Сартайдың қолында.
Дула деген ағасы,
Келе жатар оңында.
Қайып ерен қырық шілтен,
Сартайдың тобында.
Мінген аты Шалғасқа,
Мың баласы соңында.
Қомына сауыт бөктерген.
Кимейді жаудың жоғында.
Жарқырайды сары жез,
Қозы жаурынын оғында.
Анталап олар келеді,
Ұлы жорық жолында.
Жырдан «Бұланты» деген жер ­атауын да кездестіреміз:
Әбілқайыр сол сапар,
Ақсұңқар құстай түлеген.
Кілең тұлпар мінгені,
Топ көз сауыт кигені.
Ізіндегі батырлар,
Үзеңгіде шіренген.
Аттың асыл әбзелі –
Алтындаған жүгеннен.
Кейде тартып ат басын,
Ауық-ауық жіберген.
Неше ұдай жол шекті,
Азамат қайтпас жігермен.
Қазақтың қалың әскері,
Бұланты деген бұлаққа,
Осылай келіп тірелген.
Алдында қалың жау тұрды.
Қара бұлттай түнерген.
Зеңбіректері зіркілдеп,
Алысқа добын жіберген.
Осы жолдардан аңғарылғандай жау жағының зеңбіректен де қаруланғаны анық көрініп тұр
Бір айта кетерлігі, жоңғарлар бұған дайін мылтықты сатып алумен, өзгелерден тартып алумен қатар, оны өздерінде жасауды да әбден қолға алған
Тіпті қару-жарақ жасайтын орындары да болған
Бұл істе қолға түскен орыс, швед тұтқындарын пайдаланған
Ал қазақтың мылтыққа, зеңбірекке қарсы қолданғаны – айбалта, садақ, найза, қылыш… еді.

Бір деректе Сарысу бойындағы Айрантөгілген жердегі соғысқа қырық мыңнан астам қазақтың қатысқандығы айтылады
Алғашында екі жақтың батырлары жекпе-жекке шыққан
Оның соңы жан беріп, жан алысқан шайқасқа ұласқан
Қазақтардың жаудан көрген хұқайы көп еді
Түркістаннан, Ташкенттен, Саураннан айырылды
Бойларын ашу-ыза кернеген
Дұшпанға соңғы демдері қалғанша соққы беретін, кек қайтаратын күннің туғанын т­ү­сін­ді
«Бақтиярлап», «Ақжолдап», «Қаптағайлап», «Қарабуралап» ұрандаған қазақтар жан-жақтан лап қойды
Ата-бабаларымыз соғыс ба­рысында тапқырлықтарын, ай­ла­кер­ліктерін көрсетті
Жаудың ойында жоқ «айқоралан», «қоян қашты», «отпен ойрандау», «жауды өзімен өзін соғыстыру» секілді әдістерді пайдаланып, көздеген мақсаттарына жетті
Қазыбек Тауасарұлының «Түп-тұқияннан өзіме шейін» деген кітабында осы әдістер туралы айтылады
«Айқораланды» ұрысы жауды айналдыра сыртынан қоршап алып, сонан соң біртіндеп қыса түсу әдісі екен
«Қім сыртқа ұмтылса, сонымен соғыс салу
Сәлден соң ұрысқа кірмей тұрған Дулаттың екі мың қолы ұрыс майданына жетті
Біз көбейген сайын қоршай бастадық
Қазақтың бәріне майданды тастап, сыртқа беттеуге жарлық бердім
Алғашта біздің батырлар мұны қашу деп түсініп қалып, көпке дейін кескілесе берді
Кіші бесінде ұрыс майданынан қазақтар шетке шығып күріктене бастады
Қалмақтардың арасынан өздерінің тілінде «Құрыдық, құрыдық, бізді қамады!» деген сөздер естілді
Қалмақтар майдан ортасында тай шаптырым жерді алып тұрды
Енді қашар жер жоқ
Ендігі амалдары орнынан тұрып садақ тарту
Олардың бізге тартқан садағы тимеуі мүмкін, ал біздің тартқан садағымыздың кез келген жебесі біреуіне тиері сөзсіз
Жай тартып біз садақ оғын қардай бораттық
Әрине, олар да атып жатыр
Бірақ сирек тұрған бізге оның оннан бірі тимейді
Ал біздің жеті мың адамның оғының жетеуінің біреуі тисе де, бір мың оқ тиеді
Солай болды да
Ойбай, жылқы кісінесі, қарынан тиген оқтан тулаған ат, ат бауырына тығылған жаяу қалмақ… Біз жақындай түстік
Кеш батар мезгілде біз қоян-қолтық барып қамадық
Қалмақтың қорқақтары ортасына тығылып, не оқ шығара алмады, ешбір қайрат қылуға шамасы жоқ, өйткені айналып-толғануға мүмкіндік болмай қалды
«Қоян қашты» жасадық
Сөйтіп, біз қамаған төрт жарым мың қалмақтан тірі кеткені аз болды» делінеді аталған кітапта.
Басқа батырлар да осындай әдіс-тәсілдерді қолданады
Жау қоршауда қалып, бірі де тірі қалмай қырылады
Ұрысқа килікпегендері ғана бжан-жаққа қаша бастайды
Оларды да тірі жібермеуге күш салынды
Сөйтіп, Айрантөгілген даласы бұдан былай «Қалмаққырылған» атанды.
Үлкен майданда қазақтар намыс отын маздатып, білекке білек, жүрекке жүрек қосып, қатар тұрып айқасты
Жаудың беті тойтарылды
Басқа түскен қатерлі бұлт ыдырағандай болды
Болашаққа деген үміт шырағы алдан сәуле шашты.
«Егер Бұланты мен Аңырақайдағы жеңістер болмаса, Қазақ ордасы осыдан жүз жыл бұрын мүлде тозып, құрып біткен Ноғай Ордасының кебін киері анық-ты
Тоқтау көрмеген Жоңғар қалмағы енді бір серпіннен соң Еділ қалмағымен тоғысар еді
Сарыарқадан айырылған соң қазақтың барар жері, басар тауы қалмас еді
Хандық садаға, халқының өзі құрып кетер еді» дейді Мұхтар Мағауин
Осы сөздерден-ақ Бұланты шайқасының рөлін анық байқауға болады
Қазақ қанша қырылғанымен әлі де болса бар екендігін, қалжырағанымен қауқарсыз еместігін көрсетті.
Бұланты шайқасындағы жеңістің халқымыз тарихындағы маңызы жөнінде Елбасы Нұрсұлтан ­Назарбаев еңбектерінде, сөйлеген сөздерінде жиі айтып өтеді
Мәселен, орыс мемлекетінің тағдыры үшін Полтава, Куликова, Бородино түбіндегі орыс жасақтарының жеңісі қандай маңызды болса, қазақ халқы мен мемлекеті үшін Бұланты – Білеуті бойындағы жеңіс сондай болғанын атап көрсетті
Мемлекет басшысы «Тарих толқынында» атты еңбегінде Төле, Қазыбек және Әйтеке бабаларымыздың күш салуы­мен халық Бұланты өзенінің бойын­да қасақы жауға қарсы шешуші ұрысқа жиналғанын тілге тиек ете келе: «Жоңғар армиясы мен қазақ жасағының 1727 жылғы Бұланты өзені бойындағы алғашқы ірі шайқасын алайық
Еуразияның жаңа тарихында өзінің ауқымы жөнінен сол қанқасап қырғынға тең келетін шайқас сирек» дейді
Бұлантыдағы қалмақтарға ойсырата соққы берілген теңдессіз жеңіс жөнінде Алаштың ардақты азаматы, зерттеуші-тарихшы Мұхамеджан Тынышпаев зерттеулерінде атап көрсетеді
«Осы керемет жеңіс жөніндегі жаңалық байтақ дала төсін сол сәтте-ақ шарлап кетті, бұл жеңіс басылып қалған рухты оятып, жаудан кек алуға деген жаппай құлшыныс пен ерік-жігерді туғызды» дейді ол.
Енді мынаған келейік
Халқы­мыздың рухы аруақтанып, аспанға көтерілген ұлы жеңіс туралы білуіміз, оны танытуымыз қандай деңгейде? Расын айтқанда көңіл көншітпейді
Атақты Сартай батыр туралы кейінгі уақытта ғана біліп жатырмыз
Ел басына туған сын сағатта мың жасөспірім балалардан жеке жасақ құрап, соғысқа аттанған, жауды туған жерімізден тықсыра қуып шығуда нағыз батырларша ерлік көрсеткен Сартай кейін танымал би де атанады
Оның есімі А.Левшиннің «Описание киргиз-казчьих или киргиз-кайсацких орди степей» деп аталатын еңбегінде, Тевкелевтің күнделіктерінде, белгілі тарихшы М.Вяткиннің «Сырым батыр» кітабында, тағы басқа құжаттарда кездеседі
1732 жылы 6-наурызда Тевкелевпен кездесіп, әңгімелескен
Батырдың өз өсиеті бойынша ол Қазалы қаласының оңтүстігіндегі Қызылдың құмындағы Қосым қожа қорымына жерленген
Бұланты шайқасында он екі мен он алты жас арасындағы бес жүзден астам қазақ баласының туған елінің азаттығы үшін шаһит болғандығы айтылады
Осы қыршындарды қалай еске алып, қалай ардақтап жүрміз? Олар жөнінде тіпті ауызға да алмаймыз
Мұнымызды кешіруге болмайды
Белгілі журналист Өмірзақ Жолымбе­тов мына жайтты еске түсіреді: «Бір жолы Гүржістанның астанасы ­Тбилиси­ге жолым түсті
Сонда бұл күндері үлкен сәулет мұражайына айналған Гүржі патшасының сарайын жол бастаушымыз үлкен мақтанышпен көрсетті
Бірақ менің назар аударғаным, сарайдан төмен жарқабақтың етегінде ағып жатқан Кура өзенінің жағасындағы тас құлпытастар болды.

1744 жылы Иранның Нәдір шахы Гүржістанға шабуыл жасағанда гүржінің жүз бозбаласы патшаларының сарайын қорғап, қақпа алдында қаза тауыпты
Сондағы әр құлпытас бір-бір бозбалаға қойылып, оған шаһит болған жастардың есімдері ойылып жазылған»
Біздің де Отан үшін опат болған балаларға осылай құрмет көрсетуімізге болмас па? Бұл ел ертеңі – бүгінгі ұрпақ үшін, жастардың бойында отансүйгіштік, патриоттық қасиеттерді сіңіру үшін өте қажет.
Көңілді демдейтін бір нәрсе, Бұланты шайқасының мән-маңызын түсіндіруде жергілікті жерде бірқатар шаралардың қолға алынып жатқандығы
1998 жылы Жезқазған қаласының әкімі, өлке тарихына жетік Жұмамәди Ибаділдиннің шешіміне орай «Бұланты шайқасы – 1998» тарихи-этнографиялық ғылыми экпедиция ұйымдастырылды
Оның жұмысына Е.Бөкетов атындағы Қарағанды мемлекеттік университеті мен Ө.Байқоңыров атындағы Жезқаз­ған университетінің тарих кафедралары басшылық етті
Экспедиция құра­мында ғалымдар, жазушылар, журналистер, мұрағат және мұражай қызмет­керлері, өлкетанушылар болды
Олар дала жолымен, Бетпақтың шөлімен 1550 шақырым жер жүріп өтті
Қалмақ­қырылған жотасының басына граниттен ескерткіш белгі орнатылды
Жоңғарлармен арпалыста шейіт болған қазақ жасақтары жерленген Қоңырдың дөңі, Жоса молаларынан қазақ руларының таңбаларын көптеп кездестіруге болады
Осының өзі бұл нағыз Отан үшін, азаттық үшін соғыс болғандығын айғақтайды
Өткен жылы Жезқазғандағы тағы бір арнайы топ Бұланты шайқасы өткен жерде болып, қазақ жері үшін жандарын қиған ерлерге тәуеп етіп, белгі орнатып қайтты
Бұған ұйытқы болған ардақты азамат Төлеген Бүкіров басқаратын «Қа­зақ­тың Кетбұқасы» қоғамдық қоры еді
Бұл елдік іске «Қазақмыс» корпорациясының да елеулі үлес қосқанын айта кеткеніміз жөн.
– Бұл жердегі қорымдар 60-70 шақырым жерге дейін созылып жатыр
Оларда қалмақпен шайқаста қаза тапқан қазақ жауынгерлері жерленген
Алты жерге белгітас қойылды
Содан соң Үйтас аталатын жерге стелло орнатылды
Оның биіктігі жеті метр
Қазақ үшін жеті саны қасиетті екендігі ескерілді
Белгі найзаға ұқсайды
Ішкі жағында үш қалқан сомдалған, сондай-ақ ру таңбалары жазылды, – дейді өлкетанушы Кенжал Балкенов.
Бұл жергілікті жерде атқары­лып жатқан игі жұмыстар
Енді ел үшін маңызы зор тарихи орынға республикалық деңгейде мән беретін уақыт жетті
Алда атқарылатын іс көп
Бұланты шайқасы өткен кезең әр кітапта әртүрлі көрсетіліп жүр
Бірінде 1726 жыл, енді бірінде 1727, тағы бірінде 1728 жыл дейді
Осыны бір ізге түсіру керек-ақ
Қазақ тарихында айрықша орны бар бұл оқиға кешенді зерттеуді қажет етеді
Осы жердегі мәдени, табиғи ескерткіштер есепке алынып, мемлекет қорғауына алынуы тиіс.
Бұланты шайқасындағы жеңіс қазаққа жаңа тыныс берді, бойына тың күш-қуат қосты
Тарыдай шашылған қазақ бір жұдырық болып, жұмыла бірігетін болса алынбайтын асу, бағынбайтын қамал болмайтұғынын паш етті
Бұлантыдағы жауына дес бермеген буырқанған бұлқыныс ақыры келіп Аңырақай шайқасындағы ұлы жеңіске ұласты
Бұланты жеңісінің қасиеті осындай.
Нұрперзент ДОМБАЙ
