Қазақстан Республикасының Тәуел­сіздігін жариялаған күн – біздің өміріміздің ең бақытты сәті
Бодан­дықтың құрсауынан шығып, еңсемізді тіктеп, жарқын үнмен: «Мен – Қазақ­стан азаматымын!» деген сөзді мақ­танышпен айтудың өзі үлкен мерей, үлкен қуаныш
Тарихы тереңде жатқан елдің жаңа заманда өз алдына қайта егеменді ел болған күнін тойлау – екінің біріне бұйыра бермейтін бақыт.
Биыл елімізде Тәуелсіздік мерекесін атап өту Астана төрінен бастау алды
Бас қаламыз Астананың «Астана Опера» театрында өткен салтанатты жиынға Мемлекет басшысы Н.Ә.Назарбаев қатысып, жиналғандарды мерекемен құттықтады
«Баршаңызды Ұлы Дала елінің ұлық мерекесі – Тәуелсіздік күнімен шын жүректен құттықтаймын! Біз бүгін азаттықтың екінші мүшеліне, 25 жылдығына аяқ бастық.
Әрбір елдің жылнамасында оның жаңа тарихының бастауы болған тағдыршешті таңдар болады
Біз үшін жаңа дәуірдің арай таңы 1991 жылы 16 желтоқсанда атты
Сол күні әлем көгінде Қазақстан Республикасы атты жаңа жұлдыз жарқырап тұрды
Тұтас дәуірлердің куәсі болған халқымыз сан ғасырлар бұралаң әрі қиын жолмен жүріп өтті
«Адам баласы сияқты мемлекет те өмірінде екі ғұмырлық босағадан аттайды
Біріншісі – жарық дүниенің есігін ашу
Екіншісі – ересек өмірдің табалдырығын басу
Екеуі де қайталанбас қастерлі мезеттер»
Бұл – Әбу Насыр әл-Фарабидің орамды айтып кеткен сөзі, өнегелі өсиеті
Биыл, міне, осынау рухы асқақ, тұғыры биік төл мемлекетімізге 24 жыл толды
Қарапайым тілмен айтқанда, нағыз ердің жасында, ұлы мақсаттардың басында тұрмыз» деді Н.Назарбаев.
Президент мемлекетіміздің ұлы мақсаттарға қол жеткізуге ұмтылатынын атап өтіп, халқымыздың мұратын іске асыру бүгінгі ұрпақтың еншісінде екендігін тілге тиек етті
Аман-саулық адамның нағыз бақыты болса, Тәуелсіздік – ха­лықтың жалғыз бақыты деген Махатма Гандидің сөзін мысалға келтіріп, расында да Тәуелсіздік пен теңдік, азаттық пен елдік қай халық үшін де дәмі балдай, мәртебесі таудай асыл ұғымдар болып саналатынын қадап айтты
«Елу жылда – ел жаңа» деген халық даналығын баршаңыз білесіздер
Десек те, біз елу емес, небәрі 24 жылда қарыштап жаңаланған, төрткүл дүние бағалаған ел болдық
Ширек ғасырға жуық кезеңде біз кейбір мемлекеттер ештеңесіз шығатын, ал енді бірі ғасырларды сарп ететін тарихи жолдан өттік
Бұл бабалардың ерлігімен рухтанып, болашақ ұрпаққа жол ашқан барша қазақстандықтардың еңбегі арқасында мүмкін болды
Егер егемендік тұсында елдігі бекем, тұғыры биік жұрт болсақ, оған осы отырған сіздердің де қосқан үлесіңіз қомақты деп білемін» деді Елбасы.
Астана төрінен басталған мерекеміз еліміздің түкпір-түкпірінде аталып өтті
Алматыдағы Тәуелсіздік мерекесін Алматы қаласының әкімі Бауыржан Байбек, қоғам қайраткері Мұхтар Шаханов бастаған зиялы қауым өкілдері Орталық алаңдағы Тәуелсіздік монументіне гүл шоқтарын қойып, Желтоқсанда құрбан болған жастарға тағзым етуден бастады
Ақтөбе облысының орталығында Тәуелсіздік күні бірнеше жаңа нысандар пайдалануға берілсе, Ақтауда 220 маңғыстаулық өнерпаздың қатысуымен «Тәуелсіздік тағылымы» атты театрландырылған-музыкалық қойылым сахналанып, «Қазақстанда жасалған» атты көрме-жәрмеңке ұйымдастырылды
Атырау облысында «Исатай-Махамбет» алаңында мерекелік шаралар ұйымдастырылып, Әнұран авторларының бірі – Мемлекеттік сыйлықтың лауреаты Жұмекен Нәжімеденовтің туғанына 80 жыл толуына орай ұйымдастырылған «Ұрпағым, саған айтам…» жабық жыр мүшәйрасының жеңімпаздары анықталды
Ең бастысы, Бірлік елді мекенінің балғындары үшін «Көркем-ай» балабақшасы есігін айқара ашып, бүлдіршіндерге қуаныш сыйлады.
Көкшетауда «Елбасы жолы» фильмінің бесінші бөлімі түсірілген Астрахан ауданында Қазақстан Республикасының Тұңғыш Президенті Н.Назарбаевтың қайраткерлік жолына арналған ғылыми-практикалық конференция өтсе, Қарағандыда Сәкен Сейфуллин атындағы қазақ драма театрында басталған мерекелік шаралар жалғасын тауып, облыс әкімі Нұрмұхамбет Әбдібеков елге еңбегі сіңген қайраткерлерді марапаттап, Тәуелсіздік жылдары Қарағанды өңірінде өнеркәсіп өнімінің төрт есеге артқандығын жеткізді.
Қостанай облысының әкімі Архимед Мұхамбетов өңірдің өндіріс пен шаруа­шылықтағы қол жеткізген табыстарына тоқталса, Қызылорда облысының әкімі Қырымбек Көшербаев экономиканы әртараптандыруға бағытталған іс-шаралардың оң нәтиже бергендігін атап өтті
«Мұның барлығы ең алдымен аймақтарда, аудан-қалалар мен ауылдарда тұратын қарапайым адамдардың еңбектегі табысынан, күнделікті жұмы­сындағы жетістіктерінен, отбасындағы қуаныштарынан құралады
Мемлекет құру, ел болу – бізге тағдыр сыйлаған ұлы бақыт әрі жауапкершілік» деді Қ.Көшербаев
Таразда мерекеге орай бірнеше ірі сауда орталықтарында жеңіл­діктер ұйымдастырылып, сонымен қатар мәдени іс-шаралар елдің еңсесін көтерді
Жамбыл облысының әкімі Кәрім Көкірекбаев аймақтағы атқарылып жатқан жұмыстарға тоқталып, ынтымақтастық пен тұрақтылық, ұлтаралық келісім мен бейбітшілік – Елбасының сарабдал саясатының жемісі екендігіне көңіл бөлді
Сондай-ақ Талдықорған, Орал, Семей, Петропавл, Павлодар, Шымкент және т.б
өңірлерде де мерекелік шаралар ұйымдастырылып, Тәуелсіздік күні кең ауқымда тойланды.
Қазақстанның қуанышына шет мем­лекеттер де ортақтасып, өздерінің құттық­тауларын, игі тілектерін жолдады
Олардың қатарында барлық елдердің президенттерімен қатар, Ұлыбритания патшайымы II Елизавета, Жапония императоры Акихито, Сауд Арабиясының королі Салман бен Әбдел Әзиз Әл Сауд, Нидерланд королі Виллем-Александр, Швеция королі Карл XVI Густав, Бельгия королі Филипп және т.б
бар
Ресей Федерациясының Президенті В.Путин Қазақстан мен Ресейдің арасындағы стратегиялық серіктестік және одақтастық қатынастар екі ел мүддесі үшін Еуразия кеңістігіндегі тұрақтылық пен қауіпсіздікті қамтамасыз ету бағытында одан әрі нығая беретініне сенім білдірсе, АҚШ Президенті Б.Обама Қазақстанның Еуразия жүрегіндегі заманауи ел екендігін тілге тиек етіп, «Құрама Штаттар өркендеу және демократия жолымен жүріп келе жатқан Қазақстанның серіктесі болып табылатынын мақтан тұтады
Біз алдағы жылдарда да Тәуелсіздік күні мерекесін сіздермен бірге қуанышпен атап өтетін боламыз» деген өз құттықтауында.
Тәуелсіздік мерекесінің алар орны болашағымыз үшін өте маңызды
Еліміздің еңсесі биік, Тәуелсіздігіміз тұғырлы болып, Көк Туымыз аспанымызда мәңгілік желбірей берсін!
Бағдагүл Балаубаева
