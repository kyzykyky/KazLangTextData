Сәмен ҚҰЛБАРАҚ,
филология ғылымының докторы,
М.Х.Дулати атындағы ТарМУ профессоры
ХХ ғасырдың 90-жылдарының екінші жартысында Мырза Мұхаммед Хайдар Дулатидің мұрасына елімізде кең көлемде бетбұрыс жасалып, көптеген ғалымдар назар аударып, белсенділік таныта бастағанда, ең алдымен, ол кісі мемлекет қайраткері, атақты тарихшы деп қабылданып, «Тарих-и Рашиди» еңбегіне баса көңіл бөлінді.
Бұл орынды да болатын
Ғалым бабаның жарқын істер мен күреске толы ғибратты өмір жолын, тағдыр-талайын, шығармашылығын, оның ішінде әйгілі «Тарих-и Рашиди» еңбегінің мән-маңызы мен жазылу тарихын, әлемдік тұрғыдан зерттелуі мен өзге тілдерге аударылуын, сондай-ақ Орта Азия және қазақ халқының тарихындағы орнын зерделеу, тану бірінші кезекте тұрды
Бұл ретте М.Х.Дулати атындағы Тараз мемлекеттік университетінде халықаралық ғылыми-тәжірибелік конференциялардың тұрақты өткізілуі үлкен ұйымдастырушылық маңызға ие болды.
Дегенмен, алғашқы конференция (1997) жұмысынан бастап, Дулатидің мұрасын өзге ғылым салалары философия, педагогика, психология, әскер өнері, тағы басқа тұрғыдан зерттеумен қатар, әдебиеттану ғылымы тарапынан зерттеу жұмысы да қолға алынды
Сөз жоқ, оның көшбасында шығыстанушы ғалым, ҚР ҰҒА корреспондент-мүшесі, филология ғылымының докторы, профессор Әбдісаттар Дербісәлі тұрғаны анық.
Ол бірінші конференцияда «Мұхаммед Хайдар Дулати және оның «Жаһан наме» поэмасы» деген тақырыпта баяндама жасаса, 1998 жылдың 9 желтоқсанында Дели қаласында Үндістан тарихы ғылымдар жөніндегі Ғылыми Кеңесі мен осы елдегі Қазақстан елшілігінің ұйымдастыруымен М.Х.Дулати өмірі мен шығармашылығына арналған ғылыми семинарда «Мұхаммед Хайдар Дулати және тәуелсіз қазақ елінің әдебиеті мен мәдениетінің мәселелері» атты баяндама жасады.
1999 жылы ұлы бабаның туғанына 500 жыл толуына орай мамыр айының 23-30 аралығында қазақ делегациясы құрамында Үндістан жеріне барып, Кашмир өлкесінің бас қаласы Сринагардағы «Мазар-и Салатин» қабырстанындағы зиратына туған жер топырағын жеткізушілердің бірі болды
Мұндағы зиялы қауымның бас қосуында Мырза Хайдар зиратына екі ел бірлесіп ескерткіш белгі қою, Үндістанның кітапханалары мен қолжазба қорларындағы Дулатиге қатысты дүниелерді аударып, зерттеу, жариялау, бірлесіп конференция өткізу мәселелері туралы ұсыныс жасайды және ұлы ақынның әдеби мұрасы жайлы ойларын ортаға салады.
Профессор Ә.Дербісәлінің 1999 жылы М.Х.Дулати қоғамдық қорының қолдауымен «Мұхаммед Хайдар ­Дулати
Өмірбаяндық-библиографиялық анықтамалық» атты кітабының шығуы, біздіңше, ұлттық дулатитану ғылымы саласындағы зор жемісті еңбек болды
Бұл жөнінде толық ой-пікірді «Дулатитаным тұнығы» атты мақаламызда білдірдік.
Дулатитануға алғашқы болып қалам тартқан қазақтың тұңғыш ғалымы, саяхатшы Ш.Уәлихановтың, академик Ә.Марғұланның мақала­ларының орны ерекше
Қазақ елінің тарихын зерттеуде С.Аспендияровтің М.Х.Дулати еңбегіне сүйенгені айтылады
Өзге де қазақстандық көптеген ғалымдар тарихи зерттеулерінде ұлы баба еңбегіне сүйенді.
Дегенмен, ғалым Ә.Дербісәлінің өмірбаяндық-библиографиялық анықтамалығының жарық көруі дулатитанудағы еліміздегі жаңа бетбұрысты кезеңнің басы болды
Бұл кезде 1996 жылы орыс тілінде тәржімаланып Ташкентте жарыққа шыққан «Тарих-и Рашидидің» 1999 жылы Алматыда «Санат» баспасынан екінші басылымының қайта жариялануы, тағы басқа ізденістер қазақстандық ғалымдардың белсенді ізденісінің айғағы еді.
Шығыстанушы ғалым, ақын Ө.Күмісбаевтің «Дулати және оның әдеби ортасы», профессор Ж.Дәдебаевтің «М.Х.Дулатидің «Тарих-и Рашиди» шығармасы – қазақ тарихи прозасының байырғы үлгісі», профессор Н.Омашевтың «Ұлы ғұламадан ұлағат» атты тақы­рыптарында жасалған баяндамаларында кейінгі зерттеулерге негіз болатын байыпты ғылыми тұжырымдар айтылды.
Бұл ретте профессор Ә.Дербісәлі алғашқылардың бірі болып «Тарих-и Рашиди» еңбегінің әдеби сипатына көңіл аударып, ғылыми дәлелді, ­байыпты пікірлерін ортаға салды.
«Ал «екінші дәптердің» тарихи-мемуарлық сипаты басым
Мұнда ол өз өмірбаянын тілге тиек еткен, әрі оны «бірінші дәптерден» бұрын туындатқан
Мұнда автор өзі көріп куәсі болған, басынан өткен немесе естіген жайттар мен түрлі оқиғаларды қаз-қалпында баяндаған
Сол себепті де оны әдеби-мемуарлық көркем прозаның туған әдебиет тарихындағы алғашқы үлгісіне жатқызуға болады
Онда сан қырлы суреттер мен эпитет, теңеулер, айшықты образдар мен сол заманда өмір сүрген ақындар мен ойшылдар ғана емес, сондай-ақ автордың ойға толы өз жыр жолдары да ұшырасады» деп жазды.
Тұтастай алғанда, Ә.Дербісәлінің М.Х.Дулатидің өмір жолы мен тағдыры, шығармаларының жариялануы, сақталуы, зерттелуі, библиографиясы туралы мақалаларында өріс алған ғылыми ой-толғамдарының дулатитанудағы маңызы жоғары
Міне, осы реттегі оның аса ірі еңбегі – ұлы бабаның екінші бір жарқын туындысы «Жаһан наме» дастанын тауып, онымен қазақ оқырмандарын қауыштыруы еді.
Ғалымның бұл еңбегі кезінде қаншалықты дәрежеде айтылды, ба­ғаланды, ол өз алдына әңгіме, ал, шын мәнінде, Ә.Дербісәлінің бұл еңбегі – қазақ руханиятындағы үлкен жаңалық болатын.
Автор дастанның ежелгі түркі (шағатай) тілінен Берлин нұсқасы бойын­ша жолма-жол аудармасын және оны Қашғар нұсқасымен салыстыра ғылыми транскрипциясын жасап, кең көлемді алғы сөзін жазып, сөздікті құрастырып, түсінік, ескерту, аннотация және көрсеткіштерін дайындап, сөйтіп толық күйінде баспаға әзірлеп, 2006 жылы Алматының «Білім» баспасынан жарыққа шығарды
Көркем безендіріліп, сапалы дайындалған кітап 432 беттен тұрады.
Кітапта Ә.Дербісәлінің «Жақсы­дан қалған жәдігер» атты кең көлемді зерттеу мақаласы берілген
40 беттің үстіндегі еңбекте М.Х.Дулати мұрасының хатқа түсуі, зерттелу тарихы, қазақ ғалымдарының еңбектерінде «Тарих-и Рашиди» деректерін пайдалануы, ғылыми айналысқа түсуі қысқа да нұсқа айтыла келіп, «Жаһан наме» дастанының табылу тарихы мен әдеби туынды ретіндегі ерекшелігі, көркемдік мәселелері жан-жақты талданады.
«Мырза Мұхаммед Хайдарды біз негізінен тарихшы ретінде танып, бағалап келдік
Десек те кейбір еңбектерде оның ақын да болғандығы жайлы айтылғанмен, поэзиясы туралы деректер аз ұшырасады.
Әйтсе де, оның қаламынан «Тарих-и Рашиди» секілді класси­калық еңбектен басқа «Жаһан наме» атты поэма да туған
Ғалым ең­бек­терінің әлем кітапханалары мен қолжазба қорларына шашырап кет­кендігі сияқты поэма да көпке дейін мәлімсіз болып келді
Оны Берлин кітапханасынан кездейсоқ ұшыратып, оқып 1937 жылы неміс тілінде ол ­туралы шағын да болса тұңғыш мақала жазған башқұрт ғалымы атақты ­Ахмет Зәки Валиди Тоған (1891-1970) болатын.
Әуелі ол поэманың еш жерінде автордың аты аталмайтынына көңіл аударған
Сол себепті және де ол ­поэма ежелгі түркі әдеби тілінде жазылып Орталық Азияда болған тарихи оқиғалар баяндалатындықтан ба, неміс шығыстанушысы И.М.Хартман (1764-1827) оны Қожа Ахмет ­Ясауи өлеңдерінен тұратын жинаққа қосқан
Содан оны Ахмет Зәки Валиди оқи келе поэманы жазған Мырза Мұхаммед Хайдар Дулатиден басқа ешкім де емес деп пышақ кесті тұжырым жасаған» деп жазады ғалым.
Мұны сол кездегі шығыстанушы өзге ғалымдар да қуаттаған
Алайда ғалым Ә.Дербісәлінің айтуынша, ең басты айғақ – дастанның беташарындағы автордың бірін­ші жақпен баяндаған өмірбаяны­ның Мырза Мұхаммед Хайдар­дың «Тарих-и Рашидиінің» «екінші дәптерінде» жазған өмірбаянымен тікелей, әрі толық үндес келуі болатын.
«Жаһан наме» туындысы ға­лымның қолына оңайлықпен түспеді
Тек 1994 жылы сәті келіп, қажырлы еңбегінің арқасында ғана Берлин кітапханасының қолжазба қорындағы асыл мұра туған елге оралады.
Шығарманы аудару жұмысымен айналысып жүріп, бірде Шыңжан өлкесіне іссапармен барғанында, «Жаһан наменің» тағы бір көшір­ме­сінің Қашғар қаласынан табылғанын естіп, сәті түсіп сондағы қазақ ғалымы Ахметбек Кіршібаевпен кездесіп, одан поэманы елге алып қайтады.
Бұл қазақ руханиятындағы үлкен олжалы жұмыс еді
Дастанды ежелгі түркі әдеби тілінен қазақ тіліне ­аудару кезінде Берлин мен Қашғар нұсқаларын салыстыра тексереді.
Сөйтіп, профессор Ә.Дербісәлі ежелгі түркі әдеби тіліндегі жазбаның транскрипциясын келтіре отырып, шығарманы қазақ тіліне аударған
Дастанның қазақ тіліне аударылуы жоғары деңгейде деп білеміз
Тілдік, стильдік ерекшелігі сақталынып, тілге жеңіл де түсінікті, бейнелі де әуезді тәржімаланған
Аударма бүгінгі оқырманның ұғымына сай тартымды оқылады
Бұл айтар ауызға жеңіл болғанмен, ғалымның көз майын тауысып, үлкен махаббатпен, Дулати мұрасына деген шексіз сүйіспеншілікпен орындаған нәти­желі жұмысының жемісі болатын.
Сондай-ақ бұл кітапта ғалым «Жаһан наме» дастанына жан-жақты филологиялық талдау жасайды
Тақырыптық-идеялық, құрылымдық, сюжеттік, образдық, тілдік, көркемдік тұрғыдан шығарма табиғатын терең ашып баяндайды
Шығарманың мемуарлық, тарихи сипатына мән береді
Шығыс әдебиетіндегі дәстүр жалғастығын көрсетеді.
Тұтастай алғанда, «Жаһан наме» туындысы тарихи, филологиялық тұрғыдан терең білгірлікпен талданған бұл еңбек кейінгі зерттеушілерге ғылыми-методологиялық жағынан Темірқазық жұлдызындай жөн-жоба сілтеуші болады десек қателеспейміз.
Ғалым дастанға уақыт тезінен өткізіп, асығыстыққа жол бермей салмақты, байыпты көзқараспен келген
Сондықтан да туындыдағы кездесетін кейбір бәйіттерге түсініктің берілуі, сөздік жұмысының жүргізілуі, жекелеген сөздерге түсініктің жазылуы, ұлы бабаның өмірі мен шы­ғармашылығы жөнінде орыс тілінде тарихи-әдеби очерктің ұсы­нылуы, кең көлемді әдебиеттер биб­лиографиясының қамтылуы, ақыр соңында Берлин кітапханасының қолжазба қорынан алынған «Жаһан наме» дастанының фотокөшірме­сінің берілуі, орыс, ағылшын тіл­дерінде аннотацияның жазылуы – кі­таптың ғылыми-танымдық сипатын арттырған.
Қорыта айтқанда, ғалым дайын­дап баспаға ұсынған бұл кітап – әдебиет тарихына қосылған құнды қазына
Оны оқу, әлі де тереңдете зерттеу, бағалау бүгінгі зерделі ұрпақ мойнында
Қоғамды нарық билеп, адам жүрегі қатқылданып бара жатқан мына заманда жас ұрпақты мейірімділік пен ізгілікке, махаббат сезіміне тәрбиелеуде шығарманың тағылымдық сипаты, эстетика­лық әсері жоғары
Ал әдебиеттің, көр­кемөнердің басты міндеті адамның бойындағы жақсылық сезімін, Жа­ратқан Иеге құрметін ояту болса, арада 5 ғасырдың үстінде уақыт салып бізге жеткен бұл жәдігердің бағасы арта түспек.
