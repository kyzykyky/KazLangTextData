1523 жылы Тахир хан ноғайлардан біржолата жеңіліп, қазақ даласының батысын тастап, оңтүстік-шығысқа кеткен соң, Қазақ хандығы үшке бөлініп, сыртқы жаулардан әркім өз білгенінше қорғана бастады
Оларды басқарған Қожа Ахмет хан да, Мамаш хан да, Бұйдаш хан да елді біріктіре алмай, сыртқы жаулармен күресте құрбан болды
Осындайда әкесі атақты Қасым ханның «қасқа жолын ұстанған» Ақназар хан тарих сахнасына шықты
Ол Қасым ханның Ханық сұлтан-ханым атты әйелінен туған еді
Жасөспірім жасқа жеткенде оның туған әпкесі Бұлдыр ханымды әкесі ноғай Ордасының солтүстік қанатын билейтін, өз ықпалында ноғайларды ғана емес, сібір тайпаларын да ұстап отырған, ноғайлардың бас биі Сайд Ахмедтен кейінгі беделді тұлға, атақты Мұса бидің бәйбішесі Ханзададан туған Шейх Мамайға ұзатты.
Жоңғар шапқыншылығы жылдарында және  қазақтардың орысқа қарауы туралы мәселеде тарихымызда есімі көп аталатын хандардың бірі – Сәмеке
Ол Тәукенің Қайып пен Болаттан кейінгі үшінші ұлы болатын
Өзінің туған кезде азан шақырып қойған аты Шахмұхамбет еді
Ағалары жалпықазаққа хан болған тұста билікке барарда оған жол тие қойған жоқ
Ал  1723 жылдың басында ағасы Қайып ханды аң аулап жүрген жерінде кейіннен қанішер атанған Абылай сұлтанның адамдары қапысын тауып өлтірген соң, бұрыннан үшке бөлініп жүрген, енді Үш жүзге жеке-жеке хан сайлап алуға бет бұрды
Бұл жағымсыз үдерісті тоқтатуға кемеңгер Төле бидің де, данагөй Қаз дауысты Қазыбек бидің де, көреген Әйтеке бидің де шамалары келмеді
Мансап қуған кейбір сұлтандар билікке таласа құмартып, өзара күндестікпен елді бөлшектеуге айналды.
Осындайда ұлық хан Болат бола тұрса да әр жүз өзіне дербес хан сайлауға ұмтылды
Нәтижесінде, Кіші жүзде Әбілқайыр, Орта жүзде Сәмеке, Ұлы жүзде Жолбарыс хан атанды
Сәмеке хан болған бетте-ақ Орта жүздің батырларын қалмақ шапқыншылығына қарсы ұйымдастыруға бар қабілет-қарымын жұмсап бақты
Тарихымызда Сәмекенің Әбілқайырмен бірігіп, батыстағы Аюке ханның иеліктеріне жасаған екі жойқын шабуылдары белгілі
Алғашқы жорық 1723 жылдың 12-желтоқсанында басталды
Қазақтардың 40 мың адамдық қолын басқарған екі хан қалмақтарды баудай қырып, олардың қалың малын айдап әкетіп, қалмақ қыспағының кесірінен босқынға айналып, аштан қырыла бастаған қазақтарға үлестірді
Екінші жорық 1726 жылы жаз айында болды
Бұл жолы Сәмеке мен Әбілқайырды «найман ханы» Барақ сұлтан мен Есім сұлтан бастаған қазақтың жауынгер қолы қолдады
Қазақтарға қарсы бұл кезде қайтыс болып кеткен Аюке ханның баласы Серен Дондук 30 мың қол жинаса да, төрт күнге созылған қырғын соғыста қаһарлы қазақ қолына төтеп бере алмай келісім сұрады
Екі жақ боз биені сойып, оның қазандағы қанына қолдарын батырып, бесіктегі бала ат жалын тартып мінгенше, яғни 16-17 жастарға жеткенше соғыспайтын болып уәделесті
Мұның өзі қазақ жеріндегі босқыншылықты тоқтатуға уақытша болса да септігін тигізді
Бұл Сәмекенің күш-қуаты тасып, ереуіл аттың ерінде берік отырған кезі еді
Сәмеке  Арқа төсінде болған шайқастарды ұйымдастыруда  Бөгенбай, Қабанбай, Олжабай тәрізді елге танымыл батырларға сүйенді
Алайда  Болат ағасының аурушаң және қартаң болуына байланысты жалпықазаққа хан болудан дәмесін ешқашан үзбеген ол, өзінің ордасын Асыда (Түркістанда ұстады)
1726 жылы осы Асы маңындағы  кейіннен Ордабасы аталып кеткен Көктөбеде  барлық қазақтың игі жақсылары үлкен кеңеске жиналып, қалмақпен соғыс жайын ақылдасқанда Сәмеке бұл жиынға Орта жүз ханы ретінде қатысып, дәрежесі өзімен деңгейлес Әбілқайырдың бүкіл қазақ әскеріне бас қолбасы болып бекуіне, билер алдына көлденең тартқан ақбоз атқа асықпай мінген тұлғасына қызғанышпен қарап тұрды
Осы өкпе мен іштарлық  кейін де жалғасып, 1729 жылы Далатауда (Аңырақайда) қырғын соғыс болғанда өзі Ұлытаудағы қалмақтарға қарсы соғысып жүрген Сәмеке хан, Далатаудағы қанжығалы Бөгенбай басқарған Орта жүздің он  екі мың адамдық қолын кейін қарай, қайта-қайта Ұлытауға шақыртумен болды
Алайда Ұлытаудағы соғыстан гөрі  жиырма алты мың қалмақ жасағы қатысқан Далатаудағы соғыстың шешуші маңызын жақсы түсінген Бөгенбай батыр мен Қаз дауысты Қазыбек би оны тыңдай қойған жоқ
Аңырақайдағы соғысты аяғына жеткізді.
Аңырақайдағы (Далатаудағы) ұрыстан соң ұлық хан Болаттың қайтыс болуы төрелер арасына ашықтан-ашық іріткі салды
Енді Болаттың орнына кім ұлық хан болады деген мәселе олардың көкейін тесті
Іргелі де көрнекі тақтан орын алуға төрелердің кіші бұтағынан тарайтын Әбілқайыр, Орта жүз ханы, Болаттың інісі Сәмеке және Болаттың ұлы Әбілмәмбет дәмелі болды
Билер кеңесінде қазақтың игі жақсылары қабырғаларымен ақылдаса келіп, қазақтың бетке ұстар кемеңгерлері Төле би мен Қаз дауысты Қазыбектің тоқтамына — Сәмекені ұлық хан ету туралы шешімдеріне қолдау жасады
Жасы біразға келген Әбілқайыр бұл шешімге өкпелеп, Қордай жотасындағы әскерін алып, батысқа бет түзеді
Алайда қазақ арасында не ерекше жауынгерлігімен, не қайраткерлігімен көзге түсе қоймаған есімі елге тарала қоймаған Сәмеке қазақтың басын ортақ жауға қарсы қоса алмады
Оның есімі Орта жүздің игі жақсылары Барақтың, Жәнібектің және Арқа төсінде жанқиярлық ерлік үлгісін көрсеткен Олжабай батыр мен Қарқаралыдағы Қарағайлы деген жерде қалмаққа қарсы он жеті күн ұрыс салған Ерасылдың (Қабанбайдың) тасасында қалды
Қабанбай осы ұрыста шайқас даласында күні бойы тұрып, өзіне қарсы жекпе-жекке шыққан қалмақтың адуынды алты батырын жер жастандырды
Алайда Арқа төсінде қалмаққа қарсы үздіксіз тайталастар онсыз да табандылығы мен батырлығы шамалы Сәмекені қажыта түсті
Ол енді мұндай қырғыннан құтылу үшін Әбілқайырдың жолын ұстанып, орыстан сүйеніш іздестіргенді жөн көрді
Оның осындай пиғылынан жақсы хабардар Әбілқайыр  мен Бөкенбай батыр (бұл қанжығалы Бөгенбай емес)  өздерінде жатқан орыс елшісі А.И.Тевкеловті пайдаланып, 1731 жылдың 25-желтоқсанында орысқа қарау туралы ұсыныс айтып, Сәмекеге өздерінің елшілерін жіберді
Орта жүздегі халықтың пікірін ескерместен, бұл ұсынысты құп алған Сәмеке 1732 жылдың шілдесінде орыс патша­йымына бодан болуға келісіп, Әбілқайырмен бірге А.И.Тевкеловке ант берді
Алайда бұл әрекетті Орта жүздің біраз рубасылары мен батырлары құп ала қойған жоқ
Наразылықтың өршігені сондай  Ресейге қарау туралы шешімге қарсы қазақтар ызаланып, башқұрттар мекендейтін  аймаққа басып кірді.
Бұл шын мәнінде Ресейдің аймағы еді
Мұндайды күтпеген А.И.Тевкелов болса бас сауғалап, Әбілқайырдың адамдарын паналады
Алайда башқұрт жеріне шабуыл жасаған Орта жүз қазақтары жеңіске жете алмай кейін қайтты
Арада біраз уақыт өткен соң өзінің қателігін түсінген Сәмеке орысқа берген антын бұзып, ел сенімінен айырылып қалмау үшін қазақтардың қолын бастап, тағы да орыс аймағы болып есептелетін башқұрттарға жорық жасады
Алайда қазақтар бұл жолы да жеңіске жете алмай, орыс әскерінен жеңіліп, кейін оралды
Дегенмен де, қазақтардың мұндай жаулық ұстанымы орыс патшайымының наразылығын туғызып, оны Сәмеке ханның атына арнайы Грамота жазуға мәжбүрледі.
Хаттан Сәмеке ханның Ресейге бодан болуға құлшына қоймағанын, оның Ресейге бағынуды сөз жүзінде ғана қабылдағанын аңғара аламыз
Алайда бұл хат Сәмекенің қайтыс болып кетуіне байланысты оның қолына тиген жоқ
Авторы белгісіз «Сабалақ, Әбілмансұр, Абылай хан» атты халықтық дастанда Сәмекенің өліміне қатысты елдегі жағдай төмендегіше жырланады:
«…Үш жүзді үш орда ғып, үшке бөліп, Арғынға Сәмекені хан қып беріп
Орта жүз сол мезгілде хансыз қалды, Ауырып ажал жетіп, Сәмеке өліп
Орта жүз Сәмеке өліп хансыз қалды, Ордасы Көкшетауға ел жиналды
«Сентірі Түркістаннан хан сұра»  деп, Қарауыл дуылдайды, көп ұйғарды
Дәулетбай жүріп кетті Түркістанға, Барыпты Әбілмәмбет үлкен ханға.Естіртіп Сәмекенің өлгендігін, Біраз күн тұрақтап тұрды сонда
Естіді Сәмекенің өлгендігін, Орта жүз хансыз енді қалғандығын
Бас қосып  Көкшетауда Орта жүздер Хан сұрап Дәулетбайдың келгендігін
Дәулетбай Орта жүзден іздеп келді, Сол елге Абылайды хан ғып берді
Жасында жиырма бес сол жылында, Орнына Сәмекенің биледі елді…».
Міне, осылай, Сәмекенің қазасы жаңа ханға – Абылайға таққа барар жолды ашты
Мұнда бір түсіндіре кетер нәрсе, қазақ билері жоғарыда айтқанымыздай, Болат қайтыс болған соң оның орнына ұлық хандыққа алғаш Сәмекені ұсынған еді
Алайда оның билігінің Орта жүз аймағынан аспауына байланыс­ты қазақ билері Асыда (Түркістанда) таққа Болаттың ұлы Әбілмәмбетті 1735  жылы  ұлық хан етіп отырғызды.

Талас Омарбеков, 
әл-Фараби атындағы ҚазҰУ жанындағы Орталық Азиядағы дәстүрлі өркениеттерді 
зерттеу орталығының директоры, 
 ҚР ҰҒА Құрметті академигі
