Мұхтар Әуезов «Абай жолы» эпопеясын жазғаннан кейiн, туған елi Семей аймағына барып, халықпен кездескен ғой
Сондай кездесудiң бiрiнде Мұхаңа: «Сiздiң «Абай жолы» романындағы Қодардың өлiмiне байланысты дерек өтiрiк, ол былай болған едi» деп, өзiнiң бiлетiнiн айта жөнеледi бiр оқырман
Сонда Мұхаң бiраз ойланып отырып: «Сол уақиға болғанда Сiз соның қасында болып па едiңiз?» деп әлгi адамға қарсы сұрақ қойыпты.
Ол ойланбастан: «жоқ» деп жауап берiптi
Мұхаң: «Қодарға байланысты уақиға болғанда мен де олардың қатарында болған жоқ едiм
Мен де ел аузынан естiгенiмдi қорытып жазып отырмын» деген екен.
Мұхаң айтпақшы, мен де ел аузынан естiгендерiмдi хатқа түсiрiп отырмын
Батыр бабаларымыз өмiр сүрген уақытта кiм олардың жандарында болды дейсiң.
Олардың өмiрi, ерлiк iстерi жөнiндегi деректер аз
Сондықтан мен ел аузындағы талай заманнан берi айтылып келе жатқан аңыз-әңгiмелерге, жыр-хикаяттарға сүйенiп, осы ақиқатқа жеттiм
Ел арасындағы аңыз-әңгiме де жайдан-жай айтылмаса керек
Керiсiнше, шындыққа негiзделiп барып айтылады
Әлбетте, осы жағын да дұрыс түсiнген жөн.
Тарих сахнасына сыналап кi­рiп, сонау Есiм хан тұсынан бе­рi қарай зерделеп қарасақ, әр­бiр онжылдық қазақ елi үшiн соғыссыз өтпеген сияқты
Тарихшы ғалымдар зерттеулерiне сүйенсек, 400 жылға созылған әртүрлi соғыстар болған екен
Елiнiң азаттығы мен жерiнiң тұтастығы үшiн қан төккен сол батырлардың өшпес ерлiктерi ұрпақтан-ұрпаққа жетiп, аттары аңызға айналып, қазақтың жазба әдебиет орнына жүретiн ауыз әдебиетiндегi бай шежiре-дастандарға айналған
Осындай шежiре-дастандардың бiрi сонау Сайрам соғысының (1681-1685) қаһарманы Тiлеу батыр жыры.
«Тiлеу батыр жыры қайдан туған», «Қандай батырлығы үшiн ақын-жыраулар жырға қосқан», «Сайрам соғысы деген қандай соғыс» деген заңды сұрақтар туады
Сайрам соғысы туралы тарихи кiтаптарда өте аз жазылған немесе жазылған тарихи деректер ұлтымыз Ресей империясының қыспағында тұншығып күн өткерген кезiнде көп өзгерiстерге ұшыраған
Қолда бары 1957 жылы «Қазақ мемлекеттiк баспасынан» шыққан «Қазақ КСР тарихының» 248-бетiнде кездеседi
«XVII ғасырдың 80-іншi жылдарында жоңғар феодалдарының қазақ жерлерiне жорықтары бұрынғыдан бетер зор көлемде қайтадан қозды
Жоңғар феодалдары Оңтүстiк Қазақстанды және Сырдария бойындағы сауда қалаларын, сонымен қатар ең маңызды керуен жолдары өтетiн аймақты да басып алуға тырысты.
Халдан (1617-1699) деген жоңғар қонтайшысы 1681-1685 жылдары Оңтүстiк Қазақстанға бiрнеше рет шабуыл жасады
Сайрам қаласын басып алды
Бай аудандар тып-типыл болды» деп көрсеткен
Төрт жылға созылған, қазақ тағдыры талқыға түскен Сайрам соғысы туралы бар мәлiмет осы кiтаптағы үш-төрт жолмен шектелген
Шын мәнiсiнде, бұл соғыста бiздiң батыр бабаларымыз Қазақ Ордасын құлдық кiрiптарлықтан, тiптi жер бетiнен жоқ болып кету қаупiнен өздерiнiң жанын пида етiп, қанын төгiп, ерлiкпен қорғап қалған едi
Өз басым іздеген адамға жоғы табылатыны сияқты жазушы-ғалым Мұхтар Мағауиннiң «Қазақ тарихының әлiппесi» атты еңбегiн оқып Сайрам соғысы туралы мол мағлұмат алдым
Бұл кiтап батыр баба жөнiндегi ел аузындағы аңыз-әңгiмелерге құрылған шежiрелердегi тарихи шындықтармен сәйкестенедi
Сонымен Тiлеу батыр Айтұлының кiм екенiн айтудан бұрын оның шыққан тегi туралы.
Мұхамеджан Тынышбаевтың 1925 жылы Ташкент қаласынан шыққан «Материалы к истории киргиз-казахского народа» деген еңбегiнде Ноғай ордасы ыдырағанда халықтың бiр бөлiгi Кiшi жүз құрамына енедi,–дей келiп, осы Кiшi жүз құрамына кiрген Едiге батырдың ұрпақтарын М.Тынышбаев былай таратады
Едiгеден–Нураддин, Қазы, Мансур, Ағбад, Наурыз
­Нураддиннен–Уақас би, Мұса, Жаңбыршы
Мұсадан – Алшағыр, Шағым, Сейдақ, Шах-Мамай, Сары Жүсiп, Алшы-Смайыл
Алшағырдан – Келмұхамбет, Орақ батыр
Орақ батырдан–Қарасай, Қази
Шахмамайдан–Ақмырза, Бекмырза
Алшы Смайылдан–Дiнахмет, Мұхамет, Тыналы, Тынабай, Орыс.
Дiнахметтен–Орманбет би, Дiнмұхамет, Естерек
Естеректен–Тарғын батыр
Орыс ұрпақтары христиандықты қабылдап, Ресей құрамына кiрген.
Қырымның қырық батырын айлап жырлайтын Мұрын жыраудың жырына, М.Тынышбаевтың тарихи деректерiне, тағы да басқа ақын-жыраулардың дастандарына, елдегi шежiре қариялардың айтқандарына жүгiнетiн болсақ, осы Қалу (Мәкуден) Бөлек туады.
Қалу (Мәку) iнiсi Сары екеуi жаугершiлiк заманда елiнен әлдебiр себептермен қашып шығады
Сары Жетiрудың табын аталығында қалады
Бiр Байға жалданып, еңбегiне бiр қара тоқты алады
Сол тоқтыдан мыңғырған мал өсiрген Қарақойлы табын атанады.
Ал Қалу (Мәку) Жаманақтың үлкен ұлы Шыңғысқа тап болып, соның тәлiм-тәрбиесiн көргенi себептi Қалу (Мәку) атанып, Шыңғыстың баласы болып кетедi.Дастанның Әлiм-Шөмен тарауында:
Таңбасы жиырма тоғыз Кiшi жүздiң,
Байұлы он екi ата қолы ұзын.
Алты Әлiм, төрт Шөменi, жетi руы
Ұрпағы алып жатыр жердiң жүзiн.
Атамыз қос қара шал Әлiм-Шөмен,
Кем болмай өскен екен қатар елмен.
Сынаптай шыныдағы жалт-жұлт
еткен,
Заман-ай, күнiң бар ма түрленбеген?!
Айтайық ендi бiраз Әлiм жайлы,
Алты ұлды Кiшi жүзге мәлiм байды.
Жаманақ, Қарамашақ және Ұланақ,
Тегiнболат, Тайқожа, Айнық жайлы.
Үлкенi Жаманақтың аты –Шыңғыс,
Туғанда бар еді, – дейдi аузында тiс.
Таңғалып үлкен-кiшi әңгiме еткен,
Туысы бұл баланың ғажайып iс.
Айтылған бұл әңгiме бұдан бұрын,
Атамыз есептеген бұл жақсы ырым.
Анамыз қыз туып көп… кеш көрiптi.
Өрiс пенен Баубектей соңғы екi ұлын.
Тұқымы үш баланың көп тарапты,
Айнала алып жатыр жарты алапты.
Жылқыға шек-шек теңбiл
таңба салып,
Сондықтан тұстастары «Шектi»
атапты.
Жаманақтың лақап аты «Шектi» аталуының қалай шыққанында осылай өлең әңгiмемен қарттар дәлелдеп айтады
Малының таңбасына қарап «Шек-шек» таңбалы Шектiнiң мыңғырған малы» деп Жаманақтың балаларын Шектi атандырып кеткен көрiнедi
Олар: Шыңғыс, Өрiс, Баубек, Қалу (Мәку) көп өскен ел
«Шектi» көп пе, шегiртке көп пе?» деген содан қалған.
Әлiмнiң Жаманаққа берген батасы қабыл болып, жоғарыда айтқан Шыңғыс, Баубек, Өрiс туады
Шыңғыс өзiнен кейiнгi iнiлерi Баубек пен Өрiстен жас шамасы жағынан көп үлкен болған адам
Шыңғыстан туған Жақайым осы iнiлерiмен жас­тарына қарай қатар болса керек
Шыңғыстың екi iнiсi Баубек пен Өрiс ағасын құрметтеп Жақайымды әркез аға баласы деп көтермелеп, аға орнына қадiрлеп отырған
Ел арасындағы «Жақайым аға баласы» деген содан қалған.
Жаманақтың үш баласы болған оның үлкенi –Шыңғыс еді
Осы Шыңғыс ақсақал Қалуды (Мәкудi) Орта жүздiң Қаракесек руының Зерiп деген ақылды да ажарлы қызына үйлендiредi
Алайда Қалу (Мәку) Зерiппен жылға жетпей өмiр сүрiп, аурулы болып, дүниеден қыршын кетедi.
Қалу (Мәку) жантәсiлiм алдында, әкесi Шыңғысқа: «Зерiптiң аяғы ауыр ғой, Алланың рақымы түсiп, ер бала болса, ол менiң бөлегiм ғой, баланың атын Бөлек қоярсың» деген екен
Сонда Алла Тағала Қалудың (Мәкудiң) тiлегiн қабыл етiп, Зерiп ер бала босанады.
Дана қарт, көптi көрген көреген Шыңғыс ат шаптырып той жасап, баланың атын Бөлек қояды
Қалу (Мәку) дүниеден өткесiн, қарт Шыңғыс әмеңгерлiк жолымен өзiнен кейiнгi iнiсi Өрiске Зерiптi қосады
Өрiстен Айдарбек, Есенәлi туып, қыруар ел болады
Ал Қалудан (Мәкуден) Бөлек
Бөлектен Айт, Бұжыр, Алатай тарайды
Бiр заманда үш Шектi (Шыңғыс, Баубек, Өрiс) атанған ел, келе-келе Бөлектен туған Айт пен Бұжырды қосып, Бес Шектi атанады.
* * *
Сонымен дүниеге Бөлек келдi,
Келтiрдiк ол туралы деректердi.
Өрiстiң некесiнен Зерiп ана,
Кенжесi Есенәлiнi өбектедi.
.
Зерiптiң солай туған қос арысы,
Осылар бес Шектiнiң тең
жартысы.
Айдарбек екеуiне аға болып,
Әрқашан биiк болған ар-намысы.
Бөлектен туылады
Айт пен Бұжыр,
Үйiрлi ұрпақтары қалың тұғыр.
Шектiнiң екi атасын солар құрап,
Тараған тұқымдары қара-шүйiр.
Ахмет Байтұрсынов: «Батырлар әңгiмесi өлеңмен айтылған
Өлеңмен айтылған әңгiменiң сөзi көпке төзедi, тез өзгере қоймайды
Солай болған соң, батырлар әңгiмесiнде аталарымыздың сөздерi сақталып келген
Бiз сияқты тiлi жетiлiп болмаған халыққа аталарымыздың сөздерiн сақтаған әңгiмелер құнды болмақ
Сондай құнды әңгiмелердiң бiрi батырлар әңгiмесi болады» деп жазып едi «Әдебиет танытқыш» деген еңбегiнде (А.Байтұрсынов шығармалары
Алматы
«Жазушы»
1989, 238 бет).
Байтұрсыновша айтатын болсақ, осы Мәкуден туған Бөлек батыр болып өскенiн белгiсiз автор өлең әңгiмемен суреттейдi:
Осы батыр Бөлектен Айт (Айтмырза), Бұжыр, Алатай туады
Алатайдан ұрпақ жоқ
Кейбiреулер Айт, Бұжыр, Шоң деп, тiптi кейде Саршаны қоса тудырып қателесiп жүр
Ол дұрыс емес.
Айттан Тiлеу, Қабақ, Шоң туады
Кейбiр шежiрешiлер Айттан Саршаны туғызып қателесiп жүр дедiк қой
Ақиқатында Тiлеу опат болғасын, үшiншi әйелi Сұлуды Қабақтың баласы Қанкелдi алады
Осы Қанкелдiден Сарша туады
Сарша атақты Мөңке бимен шешелес.
Мiне, осындай нақты мән-жағдайлар жылдар өткен сайын ескірiп, көнере келе, о баста болған шын оқиға кезеңi тым алыстап кеткен соң, ол бiрте-бiрте хикаятқа айналады
Әкелi-балалы Тiлеу мен Жолдыаяқ батырлардың туған елi үшiн қаһармандық iстерi ел арасында ауызекi әңгiмеде осылай жырмен баяндалады
Мұндай аңыз-әңгiмелердiң, хикаяттардың тегiннен-тегiн шықпайтынын фольк­лорист-ғалым Мәлiк Ғабдуллин: «Әуел басында тарихи шындыққа, нақтылы деректерге негiзделiп туған әңгiмелер кейiннен халықтың ауызша айтатын әңгiмелерiне айналған»  деп нақтылайды (М.Ғабдуллин «Қазақ халқының ауыз әдебиетi», Алматы
1974
141-бет).
Ешкiмнiң атасына тiл тигiзбей,
Тегiмдi баяндадым шын анықтап.
Болғанда атаң сондай атышулы
Көңiл ит қандай жерге
тұрақтамақ?!
Бұрынғы үлкендердiң
айтқаны бар,
«Тұқымы қасқа айғырдың төбел тумақ» деп 1680 жылы Түркiстанда Жәңгiрұлы Тәукенi ақ киiзге салып хан көтергенде, Кiшi жүздiң би-батырларының бiрi болып хан сайлауына қатысуы, алқалы топта сөз сөйлеуi, сөз жоқ, Тiлеудiң атақты адам болғанын дәлелдейдi.
Сайлаған ханы Тәуке,
Сұпы әзиздi–пiр,– деп бұл жерде ханмен бiрге пiрдiң сайланғанын паш етiп тұр
Сұпы Әзиз деп отырғанымыз кiм? Сұпы Әзиздiң шын аты – Мүсiрәлi
Ол тарихтағы Баба түктi Шашты Әзиздiң ұрпағы
Ша­мамен 1640-1650 жылдар ара­лы­ғында дүниеге келген
Тiлеуден мүшел жастай кiшi
Хан сайлауында Қара тiлеу бидiң ұсынысымен пiр сайланған
Жыр жолдары да осыны меңзейдi.
Мүсiрәлi көрiпкел, сәуегей, аузы дуалы адам болған
Ол келе-келе аңызға айналып, Мүсiрәлi аты ұмытылып «Сұпы Әзиз» аталып кетедi
Тәукемен бiрге пiр сайланып отырған осы Мүсiрәлi
Ол заманның талабы бойынша хан мен пiр сайлау сынағына бiлiмдi, әулие, жүректi, тапқыр адамдар iрiктелетiн болған
Тiлеу батыр сол талаптан табылып тұр.
Жазушы-ғалым Мұхтар Мағауин өзiнiң «Қазақ тарихының әлiппесi» атты еңбегiнде «… 1681, тауық жылы қазақ пен қалмақ арасындағы екi жүз жылдық соғыстың жаңа кезеңi басталады…» деп жазады (176-бет).
Қалмақ ханы Ғалдан-Бошықты қазақ жерiне кiрiп, Жетiсу өңiрiн тегiс алады
Тәуке хан тегеурiндi қарсылық көрсете алмайды
Қалмақтар соғыс өнерiнен iлгерi кетiп, от қару-мылтықпен қаруланған едi
Осындай нәубат күшпен Ғалдан-Бошықты жолындағының бәрiн жапырып, Шудан, таластан асып, Арысқа жетiп, қазақтың қалың ортасына кiредi
Сайрам қаласына келiп маңдай тiрейдi
Бұдан әрi Қазақ Ордасының астанасы iргедегi Түркiстанды алуды жоспарлайды
Сөйтiп, бүкiл қазақ халқының тағдырына зор қауiп төнедi
Осы Сайрам соғысына бiздiң Батыс аймақтан әдейi қол бастап барған Тiлеу, Қалдыбай, Жолдыаяқ, Тайлақ батырлар туралы ел iшiнде ауыздан-ауызға, ұрпақтан-ұрпаққа жеткен ақиқат пен аңызға құрылған әңгiмелер көп
Соның бiрi – осы қазақ елiне келе жатқан қаратүнектiң ақыры немен тынарын терең сезiнген әрi батыр, әрi қолбасшы, әрi саясаткер Тiлеу батыр әрiсi Маңғыстау, берiсi Бiршоғыр, Ұлы Борсық, Арал өңiрiн, Сағыз-Жем, Темiр өзендерiн жайлаған қалың елден шамамен он жетi мыңға жуық қол (сарбаз) жинап, Түркiстанға аттанады
Түркiстандағы Тәуке ханның алдынан өтiп, тарихта қанды қырғын аталған Сайрам соғысына кiредi
Сайрам соғысына тыңнан қосылған мол қол қазақ сарбаздарының рухын көтередi
Сайрам Түбiндегi үш жылға созылған текетiрес соғыста шебер қолбасы Тiлеу батырдың абыройы артып, атақ-даңқы жауына үрей тудырады
Дүрбiт-Ойрат Тiлеу батырдан көп зәбiр шегiп, талай рет маңдайлары тасқа тiреледi
Атағы жер жарған талай қалмақ батырларының бастары осы жерде алынады.
Алайда қалмақтар көп едi, қарулары сай едi, ақыры бiр жойқын ұрыста адамның сұңқары атанған Тiлеу батыр қазақ елiнiң тәуелсiздiгi үшiн қан майданда ат үстiнде шейiт болады
Елдегi көнекөз қария шежiрешiлердiң айтуынша, батыр бабамыз бiр дамылдағанында iнiсi Қалдыбай мен баласы Жолдыаяқты оңашалап «Мен осы соғыстан қайтпаспын, олай-былай болып кетсем Әзiрет Сұлтан-Ахмет Ясауидiң қабiрстанына қоярсың» деп өзiн аманаттаған екен дейдi
Сөйтiп, Тiлеу батыр 1684 жылдың жазында қазақ елiнiң болашағы жолында ат үстiнде шейiт болды
Ат үстiнде шейт болу ол заманда ер мұраты
Ал ердiң мұраты елдiң азаттығы болатын
Батырдың Сайрам соғысына кiруі былай сипатталады:
Атамыз Қара Тiлеу-бидiң басы,
Замандасы Әз Тәуке қиялдасы…
Бұл жерде Қара Тiлеу атақты Төле (1663-1756), Қаз дауысты Қазыбек (1667-1763), Әйтеке (1666-1722) билерден жасы үлкендiгiн айтады (Ә.Кекiл­баевтың топшылауы).
«Қалмақтар Жетiсуды көктей өтiп,
Сайрамды жермен-жексен
ойран еттi.
Жан алып, жан берiскен осы ұрыста,
Батыр Тiлеу ат үстiнде қапы кеттi.
Сарбаздары кеңесiп, ақылдасып,
Батыр-бидiң сүйегiн
Яссауи дүрбесiне табыс еттi» деп оқиғаларды нақтылай түседi.
Мұндай жырмен айтылатын ­та­рихи шындықтың келе-келе ха­лық­­тың ру­ханиятына айналып ке­тетiнiн ­Ах­­мет Байтұрсынов: «…бұ­рын­ғы жау­­гершiлiк заманда халық тән есе­бiнде болғанда, батырлар жан есебiнде болған
Сондықтан батырлар турасындағы әңгiме халықтың жаны, рухы турасындағы әңгiме
Батырлар қандай болса, халықтың рух жағы да сондай болған» деп жоғарыда кел­тiрген «Әдебиет танытқыш» еңбе­гiнде қайыра пысықтайды
Ғұла­маның бұл пiкiрi ескi заман батырла­рының ерлiк iстерi түптiң-түбiнде елдiк рухқа барып ұласатынын дәлелдейдi.
«Айттың бір баласы Тілеу батыр,
Қол бастап Сайран барып,
тіккен шатыр.
Шейіт кетіп Түркістан-Яссауиде,
Баласы Жолдыаяқпен сонда
жатыр»
деп белгісіз автор жоғарыда айтыл­ған­дай батырды халықтың жанына балап, қай жерге жерленгеніне дейін айтып жырлаған.
Бiз әңгiме етiп отырған Тiлеу Айтұлы 1684 жылы Сайрам соғы­сын­да халық үшiн опат болды десек, ол 1630 жылдар шамасында дүниеге келген деп болжамдауға болады
Елдiң шежiре қариялары Тiлеу баба 50 жастан аса соғыста қаза болған деп отыратын
Соғыста қаза болған Тiлеу батырды сарбаздары арулап қасиеттi Қожа Ахмет Ясауи кесенесiне жерлейдi.
Бүгiнгi күнi тәуелсiз қазақ ретiнде ойлап қарасақ, батыр бабамыз тегiн қан төкпеген екен
Тәңiрiнiң назарынан тыс қалмапты
Ұрпағы өсiп аты күллi Қазақстанға белгiлi болыпты
Тiлеуден батыр да шықты, би де шықты, ғалым да шықты.
Қазақтың Нострадамусы атанған Мөңке би мен Тахауидей әйгiлi жазушы да шықты.
2000 жылы Түркiстан қаласының 1500 жылдық торқалы тойына орай, Сайрам соғысының қаһармандары Тiлеу мен Жолдыаяқ батырлар­дың күндерi тамыз айының 18-19 жұл­дызында Түркiстан қаласында аталып өттi
Батырлардың есiмдерi Қожа Ахмет Ясауи кесенесiнiң iргесiнде жерленгендер тiзiмiне енгiзiлдi
Рухани астана Түркiстан қаласында Тiлеу-Жолдыаяқ батырлар атына көше берiлдi.
Осындай игi iстiң басы-қасында сол кездегі Түркiстан қаласының әкiмi Өмiрзақ Әметұлы, академик Мұрат Жұрынов бастаған Асқар Әлихан, Темiрхан Рыскелдиев, Марат Тұяқбаев, Рахия Жүзбаева, Өскенбай Мәдиев, Ораз Әмiреев, Жақсыбай Жаңбыршиев, Рахым Тәңiрбергенов, Расулхан Абдраманов, Шора Есмолдаев, Қаныбек Сарыбаев сияқты естi ел азаматтары тұрды
Бұл азаматтарға алғысымыз шексiз
Бiрлiк бар жерде тiрлiк бар демекшi, осындай рухы биiк азаматтардың қолдауымен, дүйiм елдiң тiлегiмен Тiлеу мен Жолдыаяқ батырларға Түркiстан қаласында ас берiлдi, шежiре жазылды
Осы жолдардың авторы «Адамның сұңқары» деген кiтапты «Жазушы» баспасынан шығарды.
Тiлеу батырдың неше баласы болғанын, оның iшiнде Мөңкенiң ерекше туғанын белгiсiз автордың мына жырынан көруге болады:
Болыпты Тiлеу бидiң бес баласы,
Ашылар егескенде сөз сарасы.
Жолдыаяқ, Жақсымбет пен
Есiркемес,
Сияқты пейiштегi өрiк-жемiс.
Кең ойлы Әлдебердi,
Мөңке әулие,
Мұндай жан дүниеге сирек келiс.
Атанған үш анаға Мөңке әулие,–Ғибрат сөздер айтқан жүйе-жүйе.
Жалғанға кiмдер келiп, кiм кетпедi,
Ойласаң баяны жоқ бұл дүние, –дей келiп, Тiлеудiң екiншi баласы Әлдебердiнiң де ел билегенiн айтады.
Атамыз Бес Тiлеуден Әлдебердi,
Бiр қазақ өткен шығар
сондай белдi.
Түйiндi белден шешiп,
кеңнен ойлап,
Күнiнде теңестiрген артық-кемдi, – деп Тiлеу батырдың тек қана өзi емес, балаларына дейiн батыр-би болғандарын баяндайды.
Мiне, осындай өткен ғасыр әң­гiмелерiн атадан балаға мұра етiп қалдырып отыруды дәстүрге айналдырған елдiң көнекөз қа­риялары дәлелдеп айтып келедi
«Жел тұрмаса, шөптiң басы қи­мыл­дамайды» демекшi, оқиға болмаса бұндай жыр-әңгiмелер айтылмаған болар едi.
Тiлеу үш әйел алған адам
Бiрiншi әйелiнен Есiркемес, Әлдебердi, Жолдыаяқ туған
Екiншi әйелi Сыр бойының қызы болса керек, одан Жақсымбет туған
Тiлеу қайтыс болғасын, Жақсымбеттiң шешесi әмеңгерлiк дәстүрге көнбей, баласы Жақсымбеттi ертiп Түркiстан жаққа кеткен.
Бұдан Тiлеу батырдың 1681 жылы басталған Сайрам соғысына дейiн бұл аймақта әлденеше рет болғанын болжауға болады
Ол елге бармаса, ол елден қыз ала ма?
Академик Мұрат Жұрынов: «ертеде мына Сайрам жағында Қалаш деген қала болған
Сол Қалаштың iргесiнен қашық емес жерде Тiлеу деген ауыл бар
Мүмкiн, Тiлеу ауылы сол Тiлеу бабамыздың ұрпақтарының ауылы шығар» деген ықтималдық жорамал айтады.
Тiлеудiң үшiншi әйелi, өзiнiң ықылас-еркiмен Тiлеудi «адамның сұңқары, мiнгенi аттың тұлпары, ерiткенi иттiң сырттаны» деп бағалап, жас та болса онымен көңiл жарастырған Сұлу есiмдi анамыз
Ол қырғыз Ақкiсi деген қарттың Сұлу атты қызы екен
Сұлудан қазаққа әйгiлi Мөңке би туған
Осы Мөңкенi құшақтап тұрып: «Бұл сапарға бармасаңыз қайтедi, iнiңiз Қалдыбай мен балаң Жолдыаяққа сенiп елде қалсаңыз
Себебi мына дүниеге келген ұлың Мөңке мың жылдығын болжайтын әулие болады» деп жас келiншек Сұлу Тiлеудiң Сайрам соғысына баруына қарсы болып, қимастық танытады
Алайда ол заманда ат үстiнде жүрген батыр әйел сөзiнен гөрi, елдiң тұтастығын жоғары бағалап отырған ғой
Шамасы, Сұлу ана да тегiн адам болмағанға ұқсайды
Айтқаны келiп, Мөңке сәуегей, ойшыл, философ болып шықты
Мөңке би туралы тарихи деректер сонау Әбiлқайыр заманынан бастап жазылып келедi.
Кейбiр шежiрелер Тiлеуден Есiр­ке­мес, Әлдебердi, Мөңке, Әтенбек, Жақ­сыбек туды деп жаңсақ айтып жүр
Дұрысы жоғарыдағы жырмен кел­тiрiлген нұсқа.
Өлеңнiң ұйқасы үшiн, әрi батыр болғасын Жолдыаяқ бiрiншi айтылып тұр
Жолдыаяқ жиырмаға толмай, жастай соғыста шейiт болғасын, заман өз дегенiн iстеп, өзi жоқтың көзi жоқ демекшi, баласы Әтенбектiң аты шығып, атағы руға айналып кеткен.
Қазiр «Әтенбек ауылынанбыз» деген бiраз ел бар
Ал Жолдыаяқтың батырлығы әкесi Тiлеу, ағасы Қалдыбай батырмен қатар айтылып, ұрпақтан-ұрпаққа жетiп келедi.
Ақтөбе облысының халқы 2003 жылы халықтан қор құрып Мөңке биге қала ортасынан сәнді ескерткіш орнатты
Ескерткіш Алматы қаласында мүсінші Егізбаев Құрақбайдың сомдауында Күртенің сұр гранит тасынан жасалды.
Енді, міне, Қазақ хандығының құрылғанына 550 жыл толуына орай Ақтөбе қаласында Сайрам соғысың батыры Тілеу Айтұлының ескерткішін орнату жөнінде облыс басшысы шешім қабылдады.
Қанатбай Елеусізұлы
Ақтөбе
