Туған жердің тылсым сырын ұғып көр,
Бұлтын оның, бұлт демей бір түбіт дер.
Көріп тұрып мынау биік шыңдарды,
Қалай кіші боламыз, ей, жігіттер?!
Туған жердің тылсым сырын ұғып көр,
Бұлтын оның, бұлт демей бір түбіт дер.
Көріп тұрып мынау терең теңізді,
Қалай тайыз боламыз, ей, жігіттер?!
Туған жердің тылсым сырын ұғып көр,
Бұлтын оның, бұлт демей бір түбіт дер.
Көріп тұрып мынау Ұлы даланы,
Қалай кіші боламыз, ей, жігіттер?! –  деген жолдардағы білімнің тереңдігі, рухтың биік­тігі, ердің ұлы болуы заманымыздың заң­ғар ақын-шайыры Қадыр Мырза Әлінің өмірлік ұстанымы болды және олардың бар­лы­ғы бір мақсатқа – туған жерді сүйіп, оның қадірін түсінуге бағытталған
Ұлы дала терминін ғылымға алғаш рет ұлы француз тарихшысы Рене Груссе енгізсе, оны әдебиетке ал­ғаш енгізген Қадыр ақын.
Қазақ поэзиясында жарты ғасырдан ас­там уақыт жазылған Қадыр ағамыздың қазақ бол­мысының энциклопедиясына айнал­ған ұлан-ғайыр мұрасының негізгі тақырыбы ту­ған жер, ана тілі, Отан, атамекен, қазағы болды.
Ол қазақтың тегі мен қайсар бітімін, тарихын, салт-дәстүрін, рухын, ар-ұятын, арманы мен үмітін, қайғы-мұңын астарлы сөз, өт­кір тілмен жеткізіп, ұлттық мүддесінің қыр-сырын поэзия тілімен алғаш рет жүйе­леп жазған энциколпедист-ақын.
Әдебиетке өткен ғасырдың 50-жылдары­ның аяғында келген Қадыр ақын сол кездегі тірі классиктер – М.Әуезов, С.Мұқанов, Ғ.Мүсірепов және тағы басқаларды ерекше талант ретінде көңіл аудартты
Жас ақын ту­ра­лы М.Әуезов: «Қадыр Мырзалиевтің өлең­дері маған өте ұнады, жұртшылық аузы­на түсе қоймаған талай оралымдар, шеберліктер сезілетін сияқты болады… Ол – болашағынан зор үміт күттіретін ақын» , – десе, Х.Ерғалиев: «…Ол – бай, бірегей талант, жұлдыз болғанда … мәңгі жұлдыз! Аса жарық жұлдыз
Ол – ақын Қадыр», – деп баға­ласа, дауылпаз ақын Ж.Молдағалиев: «Қадыр – мықты бәрімізден де, менен де мықты ақын», – деп мойындады
Ол кезде Қадыр ағамыз отыздан аспаған еді
Ал Қадыр ағамыз 60-қа толғанда ұстаз-ағасы З.Қабдолов: «Қадыр – қазір ұлы ақын! Бұл сөзді мен өмірімде екінші рет айтып отырмын! Бірінші рет Мұқаң – Мұхтар Әуезов Лениндік сыйлыққа иегер болған күні айтқанмын…» – деп жоғары бағалады.
Әдебиетке «білім болып ұраным, Құраным да…» деген ұстаныммен келген Қадыр ақын: «Студент кезде Алматының көктемін көрмедім, барлық уақытым кітапханада өтіп, әлем әдебиетін түгелдей оқып шықтым», – дейді
Шынында да, балалар поэзиясынан бас­талған оның шығармашылығы қоғам мен уақыттың, тарғыл тарих пен ой-сана, туған жер мен ұлттық болмыстың барлық салаларын қамтыған әдебиетте қарымды қадам болды.
Туған жерді жырламаған ақын жоқ
Олардың әрқайсысы өзінше жырлайды
Қадыр ақын атақты Ақжайық әнінде, «Өзіңе деген ыстық махаббатты, Өлгенде бірге көрге ала кетем…» деген ерекше сезім, шексіз махаббатпен жырлайды
Әлем әдебиетінде тап осылай біз білетіндерден Хафиз ғана жазған.
Туған жер туралы келесі жырында Қадыр ағамыз:
От ішінде,
Өрт ішінде күйгенде,
Басыңды име,
Тізе бүкпе
Именбе!
Ер еңкейсе, еңкейеді
Жалғыз-ақ
Туған жердің топырағын сүйгенде! – деген тамаша жолдарында адам бойындағы ар-намыс, ерлік, рыцарлық… ерге тән бар­лық қасиеттердің «Жер-ана – туған жерді сүй­ген­де ғана еңкеюге болады» деген жолдары туған жердің қасиетін түсіндірудегі адам тілінің жеткен Хантәңірісі болар
Ол – патриотизм ұғымының поэзия тілімен бер­іл­ген ең асқақ, сәулелі анықтамасы
Ол – «Жер, Адамға табын» деген кереғар ұғым­ға қарсы, мәңгі туған жердің рухын ана тіл­дің құдіретімен асқақтатқан, бір дастанға бергі­сіз қайталанбайтын жыр жолдары!
Рыцарлық үлгіде жазылған ақынның жоғары­дағы жыр жолдары әлем әдебиетінің озық үлгілері «Гесер» (Кедер), «Рамаяна», «Алпамыс», «Нибелунгма туралы аңыз», «Манас» сияқты эпостардағы Қыдыр баба, Ат­тила, Манастар, тағы басқа елін қорғаған алып­тарды елестету арқылы, болашақта қазақ­тың алып ерлерін тәрбиелейтін құралы бол­мақ
Сондықтан қазақ ұл-қыздарының ер жүректі, намысты, отансүйгіш болуы үшін Қадыр ақынның жырларымен тәрбиеленуі керек
Сондай тәрбие алған ұл-қыздар ел үміт­ін ақтайтын болады.
Оның жырлары – жүздеген мың жолдан тұратын шетсіз, шексіз терең мұхит
Қадекеңнің шығармашылығымен жақын таныс­қан адам терең мұхитта алғашында адас­қанымен, түбінде таусылмайтын мол байлық­қа кенеледі
Ол – ұлттың ұйықтап жат­қан рухани байлығын әлемдік әдебиеттің асыл­дарымен әрлеп еліне қайтарған реформатор ақынның өлмес туындылары
Ол  – өртен­бейтін, мәңгі жасайтын қолжазбалар.
Әдебиеттің сан алуан саласына қалам сер­меген Қадекеңнің сөз арасынан қыл өт­пей­тін афоризмдерінің өзі үлкен екі томды құрады
Олар:
Үйді қорғау есіктен,
Елді қорғау бесіктен басталады;
Бір әже – бір университет, – деп басталған афоризмдері ақынның соңғы демі тау­сылар алдында жазған:
Дүниеде екі нәрседен құтыла алмайсың:
Салық пен өлімнен! – деп аяқталады.
Қадыр ағамыздың қаламынан 60-тан астам поэзиялық, прозалық, драмалық, әдеби-сын кітабы, әнге арналған 200-ден астам өлеңі шықты.
Сауытбек Абдрахмановтың «Қадыр Абайдан кейінгі көп оқылатын ақын», деп бағалауы шындықтың ауылынан алыс емес
Ақынның өлең жолдары, ұлағатты сөздері мен афоризмдері әр ауылды, аудиторияны аралап кеткелі қашан?! Жалпы, Қадырдың өлеңдерін білмейтін қазақтың жоқ екені аксиомаға айналды
Ақын соңғы жырларының бірінде:
Кейбір жырым дән ұшырып қырманда,
Кейбір жырым бақташы боп жүр маңда.
Жоқ! Өлмеймін!
Правом жоқ өлуге,
Сөз сыйлайтын халқым аман тұрғанда! – деп туған халқы барда өзінің өлмейтініне сен­ді
Ол мәңгі жасайтын бақытты адамның сені­мі еді.
Мұхаммед (ғ.с.) пайғамбарымыздан замандасының біреуі: «Сізден кейін тағы пайғамбарлар болады ма?» – деп сұрағанда, ол: «Жоқ
Мен соңғы пайғамбармын
Пай­ғам­барлардың орнына шайырлар келеді», – деген екен
Қазақтың өмірін көркем тілмен жырлаған Қадыр Мырза Әлі де – біздің заманымыздың шайыры.
Қадыр ақын дүниеден өткенімен, оның артында бай және мол мұрасы қалды
Қазіргі міндет – соларды түркі және әлем тілдеріне аударып шығару
Ол арқылы біз қазақтың әдебиеті мен мәдениетін әлемге танытамыз
Осы мақсатта Салтанат жеңгеміз бастап, інілері Мереке Құлкенов, Құндыз Нупов, Донеділ Қажымовтар «Қадыр Мырза Әлі атын­дағы қор» құрып, игі істерді бастап кет­ті
Бақтықожа Ізмұхамбетов бастаған Батыс Қазақстан облысы, Самиғолла Оразов бастаған Орал қаласы әкімдіктері және Батыр­хан Айдаров бастаған мәдениет бас­қармасы ақынға көше атын беріп, ескерткіш орнату­да және оның мұраларын халыққа таратуда елеулі істер тындыруда.
Ұлы далаға нәр беріп, сұлудың бұрымын­дай бұралып мәңгі ағып жатқан Ақ­жайық сияқты, халқының рухани байлығына айналған жыр тарланбозы Қадыр ақынның туын­дылары елін, болашақ ұрпақты және жалпы өнерсүйер қауымды мәңгі қуанта беретініне сенеміз!
Жанұзақ ӘКІМ
