Ерлік ешқашан ескірмейді
Ұлы Отан соғысы батырларының даңқы ұрпақтан ұрпаққа жетіп, сол бір ерлерді халқы ардақтап қастер тұтады

Ел басына қайғы орнағанда елін, жерін қорғауға аттануға тілек білдіргендердің ішінде қылшылдаған жас, бүгінде ауыл ағасы болған Рахат Әбдіманапов та бар еді.
– Иә, ол шақ тап бүгінгідей көз алдымда
Ауылдан бір мезгілде 18 жігіт аттандық
Бұл 1942 жылдың 25-қаңтар бола-тұғын
Көліктің тапшы кезі, қол түйіншегімізді, жолға алған сусын – тағамымызды өгіз арбаға тиедік те, Нарынқолдан, басқа жақтан шақырылғандармен бірге Алматыға жаяу тарттық
Алматы мен Нарынқолдың арасы 350 шақырымдай
Жол-жөнекей Төте мен  Шөладырды, Кеген мен Көртоғайды, Аласы мен Торайғырды, қысқасы 6 тауды асып, 7 күн ішінде қалаға да келіп жеттік
Жан-жақтан жиналғандар бар, барлығымызды бір эшалонға отырғызып, Горький қаласына аттандырды
Сол маңдағы лагерьде бізді уылжыған жас лейтенант соғыс ісіне үйрете бастады
Бүгін бе, ертең бе ажалмен бетпе-бет кездесеміз, сонда окоп қазуды, мылтық атуды, граната лақтыруды білуіміз қажет
Екі жұмадан соң, дайындық лагерінен Ұлы Отан соғысының ғаламат шайқасы болған Сталинградқа бет алдық, –  деп ардагер сөз бастады.
Бұл шайқаста өзінің жолдас­тарымен бірге Рахат Әбдіманапов қорғаныстың қиын-қыстау күндерінде де, шабуылдың жойқын сәттерінде де алғы шептен көрінді
Оқырманға мәлім, атақты Сталинград шайқасы қорғаныс (1942 жылдың 17-шілде мен 18-қараша аралығы) және шабуыл (1942 жылдың 19-қарашасынан 1943 жылдың 2-ақпаны аралығы) кезеңдеріне бөлінді
Бұл майданның қорғаныс шебінің ұзындығы 530 километрге жетті
Жаудың Сталинград бағытында 18 дивизия, 250 мыңдай адам, 740-қа жуық танкі, 1200 ұшақ, 7500 зеңбірек пен минометтер болды
Ал Қызыл Армияның күші әлдеқайда аз еді
Қорғаныстағы кеңес әскерлеріне жау қанша ажал оғын төкті десеңізші
Бірақ олар неміс-фашист әскерлерінің шабуылын тоқтатып, берік қорғаныс жасады
Жаудың маңдайы тасқа соғылды
Міне, осы қорғаныс күндеріндегі ерлігі үшін Рахат Әбдіманапов КСРО Жоғарғы Советі Президиумының указымен 1942 жылы 22-желтоқсанда «Сталинградты қорғағаны үшін» медалімен марапатталды
Сонымен бірге гвардия қызыл әскері Р.Әбдіманаповқа «Сталинградты ерлікпен қорғауға қатысқаны үшін» куәлігі табыс етілді.
– Бұл шайқаста біз қорғана отырып, дүркін-дүркін қарсы шабуылға шығып, жау әскерін кейін тықсырдық
Бірде екі жауынгер «тіл» әкелуге түн қараңғылығымен аттандық
Содан түн уағының бір кезінде керек ақпаратты қолға түсіріп, аман-есен оралдық, – дейді қарт жауынгер өткен оқиғалар жайын­да сыр шертіп.
Ерлігі үшін Рахат Әбдіманапов «Ерлігі үшін» медалімен марапатталды.
– Мен генерал-лейтенант К.К.Рокос­совский қолбасшылық еткен Дон майданында шайқастым
Ста­линград шайқасында Дон майданының жауынгерлері ұрыстың небір қиын сәттерінде батылдық пен ерліктің үлгісін көрсетті ғой, – деп Рахаң бір сәт үнсіз қалды
Көзін алысқа қадап ойға шомған
Оның осы бір ойлы үнсіздігін бұзуға батылым жетпей, байырғы жауынгердің дәл осы сәтте не ойлап отырғанын білуге ынтықтым
Бәлкім, ол сол бір сұрапыл шайқаста  жауынгерлердің қайыспас жігері мен қайтпас ерлігін іштей мақтан етіп отырған болар
Бәлкім, ол сол сұрапыл шайқаста  жау­ынгер-жолдастарын, көз алдында шейт-болған қаруластарын, бауырластарын ойлап отырған болар?
Қызыл Армия Сталинград шайқа­сында дұшпанға күйрете соққы берді
1943 жылдың 2-ақпанында неміс генерал-фельдмаршалы Ф.Паулюс қалған әскерімен тұтқынға алынды
Даңқты 62-армияның құрамында 3800-ден астам қазақ болды
Сталинград шайқасына Қазақстанда жасақталған әскери құрамалар мен бөлімдерінің үштен біріне жуығы қатысты.
Сталинград шайқасы жеңіспен аяқталғаннан кейін ардагер аға орталық майданның сапында ең сұрапыл  соғыстардың біріне – Курск шайқасына қатысты
Фашистер жоспарлаған «Цитадель» операциясы бойынша жау Курск иініндегі кеңес әскерін қоршап алып, талқандамақшы еді
Курск шайқасында жау  30-дай дивизиясынан, 500 мыңдай адамынан айырылды
Осы жеңістің құрметіне Ұлы Отан соғысы тарихында тұңғыш рет Мәскеуде салют берілді
Бұл шайқаста Қазақстанда жасақталған 72, 73-гвардиялық дивизиялардың жауынгерлері қорғаныс ұрыстары кезінде асқан ерлік көрсетті
Орталық майданның құрамында шайқасқан қазақстандық 8-атқыштар дивизиясының 400-дей жауынгері орден және медальдармен марапатталды
Солардың ішінде Рахат Әбдіманапов та  2-дәрежелі Отан соғысы  орденін кеудесіне тақты.
– Біз бақылау пунктін қорғау жөнінде тапсырма алдық
Қасымда екі орыс жігіті: Иван Отставнов,  Иван Варученко үшеуіміз бірге болдық
Біздің бекінісімізге қарай 30-ға жуық жау әскері келе жатты
Дұшпанды жақын жіберіп алып, пулеметтен оқ жаудырдық
Бір кезде қасымдағы екі жауынгерге  оқ тиіп мерт болды
Пулеметтің тұтқасына өзім жармас­тым да, жауға қайтадан оқ бораттым
Оған бар лентаны айырбастау кезіндегі тылсым сәтте жау әскерлері, бізді түгел қаза тапты деп ойлаған болуы керек, бойларын тік ұстап, алшаңдай басып жақындай берді
Мен лентаны тез ауыстырып үлгердім де, пулеметті атқылай жөнелдім
Жау кейін шегінді
Өз шебімнен жауды өткізбедім, – деді Р.Әбдіманапов.
Кеңес  әскерлері өз жерін жау­дан тазартып, көршілес елдерді жаудың қанды шеңгелінен босата бастады
Қарт жауынгер І-Украин майданының сапында Берлинге дейін барып, фашистердің ордасын алуға қатысты
Соның куәсі ретінде қарт жауынгердің омырауында «Берлинді алғаны үшін», «1941-1945 ж
Ұлы Отан соғысында Германияны жеңгені үшін», «1941-1945 ж
Ұлы Отан соғы­сындағы қажырлы еңбегі үшін» медальдары жарқырайды
Сонымен бірге кеудесінде туысқан Чехословакия астанасын азат етуге қатысқаны үшін «Праганы азат еткені үшін» медалі де бар.
Р.Әбдіманапов Жеңіс күнін Праганың түбінде қарсы алды
Содан кейін ол қызмет еткен дивизия Венгрияға аттанды
Будапештің маңында, Дунайдың жағасында Сентендр деген жердегі әскери қалашықта қоныс тепті
Фашистік Германия тізе бүккенімен әлі де соғыс қаупі толық жойылмаған кез еді
Ол армияға жаңадан шақырылғандарға әскери істен үйрету міндетін атқарысты
Содан Рахат Әбдіманапов 1945 жылдың күзінде елге оралып, туған колхозында жары Нұрбала екеуі бейбіт еңбекке араласты.
…Гүл алаңындағы Ұлы Отан соғысы құрбандарының есімі жазылған ескерткіш маңында бас киімін қолға алған қарт жауынгер Р.Әбдіманапов тұрды
Ол бауыры, кешегі тай-құлындай тебісіп өскен құрдас-жолдастарының алдында бас иіп тағзым етуде.
Отаны үшін қанын да, жанын да аямай, «арым – жанымның са­да­ғасы» деп шайқасқан қарт жауынгерді – ­Рахат Әбдіманапов сынды тау қыранын көргенде ақын Әбу Сәрсенбаевтың:
Кеше елге қатер төнгенде,
Ол жауға қарсы шапты.
Бізді жалмамақ болған ажалды
Өр кеудесімен қақты.
Ол арыстанша алысты,
Өлім соққысын өз үстіне алды
Денесін оқ пәршелесе де,
Ел намысын қорғап қалды.
Сен құрметте оны!
Түсіндің бе, қарағым? – деген қа­сиетті жыр шумақтары ойға орала берді.

Нүсіпбай ТІЛЕУБЕРДІ
