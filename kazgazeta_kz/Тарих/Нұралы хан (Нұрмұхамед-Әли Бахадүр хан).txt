Ресей империясының ықпалынан шыға алмай, өзі ақырында осы ұстанымының құрбаны болған қазақ ханы Нұралының тағдыры кейінгілерге сабақ болуы үшін арнайы әңгімелеуге лайық
Ол Әбілқайырдың қасына ілесіп жүріп, оның Ресей мен қалмаққа қарсы қолданған қитұрқы саясаты мен қазақты қорғау жолындағы қанды жорықтарының куәгері болған үлкен ұлы
Кезінде орыстан көңілі қалып, Хиуаға уақытша хан болған Әбілқайыр парсы шахы Нәдірдің және жергілікті өзбек әмірлерінің қастандығынан қауіптеніп, Хиуаны тастап, өзінің ұлы Нұралы билейтін Арал бойындағы руларға кетті.
Ал осыдан соң Хиуаға еш кедергісіз кірген Нәдір шах болса, мұнда көп кідірмей, өзінің әскерлерінің қатарын жергілікті қазақтармен және қарақалпақтармен толықтырып, Дағыстанды жаулауға аттанды
Кетерінде ол, 1741 жылдың басында Хиуаға билеуші етіп, өзінің өкілі Тахирді қалдырды
Нұралының бүкіл тағдыры орыс билеушілерінің отарлау саясатына тәуелді болғанын айта кеткен жөн
Нұралының орысшылдығы орыстарды ұнатқандықтан емес, өзінің сыртқы және ішкі саясатты жүргізудегі қауқарсыздығынан туындады
Егер оның әкесі Әбілқайыр өзінің батырлығымен, қолбасылық дарынымен және айлакерлігімен қазақтардың біразының қолдауына ие болып, кейбір маңызды мәселелерде орыс билеушілеріне қыр көрсете алған болса, ал Нұралыда өзінің халқының алдында мұндай бедел болған жоқ
Дегенмен де, оны о бас­та Әбілқайырдың аруағын сыйлайтын Кіші жүздің бір бөлігі 1748 жылы хан көтерді
Бірақ Сырдарияның төменгі ағысы бойындағы Кіші жүз рулары бұл тұста оны қолдамай, Шекті руының бас­тауымен Нұралының әкесінің саяси қарсыласы болған Батыр сұлтанды хан көтерді
Осылайша Кіші жүз екіге бөлініп, екі ханға бағынды
Мұндай жағдай Кіші жүз руларының бір бөлігінің Ресейге тәуелсіз болуды көздеуінен туындады
Батырдың қол астына осындай пиғылды ұстанған рулар мен тайпалар бірікті
Өздеріне ешқашанда ашық қарсылық танытпаған Нұралының хан болып сайлануын Ресей билігі көп кешікпей-ақ қолдап, бекітті
Солай бола тұрса да Нұралы өзінің қол астындағы елді көршілерінің озбырлығынан қорғауда дәрменсіздік танытты
Оңтүстікте түрікпендер мен өзбектер әртүрлі қақтығыстарда Нұралы жасағының мыңнан астам жігіттерін өлтірді
Нұралы Еділ мен Жайық арасындағы қалмақтармен де бейбіт қатынастар орната алмады
Оның беделін 1755 жылы патшаға қарсы көтеріліс жасаған башқұрттарға қарсы ұстанған саясаты айтарлықтай төмендетті.
Нұралы ханның орыстар тапсырмасын орындауға байланысты ұстанымы оның Еділ қалмақтарымен қарым-қатынасында тағы да көрініс берді
1771 жылы қаңтарда Еділ қалмақтарының басшысы Обашы қол астындағыларды Жайыққа қарай көшуге үгіттеді
Бұған басты себеп болған нәрсе, Петербург сарайының 10 000 қалмақ жігітін орыс әскері қатарына шақыруы болды
Осыдан қашқан 30 000-нан астам қалмақ жанұялары Жайыққа қаша көшіп, соңынан қуып шыққан орыс әскерлеріне ойсырата соққы беріп, шығыстағы Жоңғарияға қарай, алға жылжи берді
Өздерінің күшімен едәуір ұзап кеткен қалмақтарды тоқтата алмайтындарын байқаған орыс шекара әкімшілігі Екетарина ІІ патшайымның нұсқауына сәйкес Нұралы хан мен Абылай сұлтанға қалмақтарды тоқтату туралы тапсырмалар берді
Нұралы өзінің қол астына жиналған қазақтарды басқарып 1771 жылдың 15 сәуірінде қалмақты өкшелей қуып, олардың көшіне шабуыл жасады
Сағыз өзенінің бойында Нұралының інісі Айшуақ сұлтан сайдың тасындай қаһарлы жігіттерімен көшіп бара жатқан қалмақтардың бір тобын талқандаса, ал олардың тағы бір тобын Ор өзені бойында Нұралының өзі бастаған қазақ жасағы күйретіп жіберді
Мұғаджар тауының сілемінде және Жем өзені аңғарында Нұралы қалмақтардың тағы да берекесін кетіріп шабуылдады
Бұған наразы болған Обашы өздерінің қазаққа тиіспей, өз бетімен кетіп бара жатқандарын айтып, «бізге тиіспеңдер» дегенді айтты
Ал Нұралы болса оған: «Сендер патшаға берген антты бұзып, дұрыс жасамадыңдар, көштің басын кері бұрыңдар
Патшамен татуластыруға ара ағайын болайын» деп жауап жазды
Обашы Нұралының бұл ұсынысын тыңдамай, ілгерілей берді
Ол жолай Абылайға да хат жолдап, өздерін шығысқа өткізіп жіберген жағдайда ақысына 100 қалмақтың көркем қыздарын беретінін айтып, сендірді
Нұралы болса қалмаққа қарсы Абылаймен одақтасып, оларды кейін қайтаруды ойластырумен болды
Нұралыны көшкен қалмақ соңына табандап түсуге орыстар мәжбүрледі
Оған генерал-майор Траубенберг бастаған орыс жасағы келіп қосылды
Елсіз даламен көп жортып, кешікпей азықтары таусылған олар, кейін қайтуға мәжбүр болды
Ал Нұралы хан болса Обашыны Балқаш маңына, Мойынты өзеніне дейін қуғындады
Онан әрі Абылаймен қақтығысқан қалмақтар үлкен қырғынға ұшырап, оның үстіне Бетпақдала шөлінде арып-ашығып, Жоңғарияға құр сүлдерлері жетті
Қытайдың оларды аман-есен өткізіп жіберуді талап етуі Абылайдың да қолын байлады
Бұл мәселеде Нұралы да орыстардың тапсырмасын орындай алмады
Мұның өзі оған деген орыс билігінің сеніміне кірбің түсірді
Е.Пугачевтың көтерілісі басталған кезде Нұралы о баста оның патша екендігіне сеніп, оны қолдай бастады
Алайда Орынбор түбінде Пугачевтың жеңілуі бұл жоспарды өзгертті
Енді Нұралы хан патша әкімдеріне Пугачевке қарсы екендерін мәлімдеп, жеделдете хаттар жазуды қолға алды
Нұралының халықтың отаршылдыққа қарсы қозғалысына жаулық бағыт ұстануы халықтың ашу-ызасын күшейте түсті
Мұның өзі оларды Сырым Датұлы бастаған қозғалысты жаппай қолдауға алып келді
1783 жылы Жайық казактарының қазақ ауылдарына жортуылдар жасауы Нұралыны да Сырымды қолдауға итермеледі
Ол осы кезде орыстармен келіссөздер жүргізіп, орыс тұтқынындағы Сырымды босатып алды
Алайда Сырым ханды емес, халықты қолдады
Ал халық болса Нұралының Ресеймен арадағы қитұрқы саясатын түсіне алмады
Патша билігі де осы тұста тағы да, Нұралы хан дәрменсіздігінің айқын куәгері болды
Ақырында, 1784 жылы ашынған Сырым батыр Сағыз өзені бойындағы Нұралы ханның ауылына шабуыл жасады
Оған қарсы тұруға қауқары болмаған хан қашып шығып, орыс бекіністеріне тығылып қалды
Нұралы енді патша әкімдерінен халық көтерілістерін басу үшін әскер сұраумен болды
Мұның өзі ханның өз халқының жауына айнала бастағанының айқын көрінісі еді
Мәселені күшпен шешу мүмкін болмай бара жатқанын байқаған Игельстром орыс үкіметіне Кіші жүздегі хандық билікті жоюға апаратын жоба ұсынды
Бұл бойынша қазақтарды басқару ісін патша шенеуніктері мен қазақ рубасыларынан тұратын Шекаралық сот өзінің қолына жинақтауы тиіс болды
Ал Шекаралық сот Орынбордағы генерал-губернаторға бағынатын болды
Ал қазақ ауылдарын басқару үшін расправа дейтін мекемелер құрылды
Енді патшалық билік ханды әурелегенді қойып, рубасы старшындармен тікелей келіссөздер жүргізуге көшті
Алайда өзінің пайдасына шешілмеген осындай жағдайды көріп отырса да, Нұралы хан өз еркімен тақтан бас тартуды ойлаған да жоқ
Бұл енді орыс мүддесіне қайшы келді
Сондықтан да Екатерина ІІ патшайым өзінің 1786 жылғы 3-маусымдағы Жарлығымен Нұралыны тақтан түсірді
Оның өзін орыс солдаттары алғаш Жайық бекінісіне апарып қамады да, соңынан Уфаға жөнелтті
Мұнан ары қайғы жұтқан Нұралының жеке өмірінен береке кетті
Ақыры көп кешікпей, 1790 жылы ол осында қайтыс болып, Уфадағы мұсылман қорымына жерленді
Оның соңында қалған елінде екі жылдан кейін інісі Ералы хан болып сайланды
Ералының хан болуын патша әкімшілігі ұйымдастырды
Ол кезінде Сырым Датұлының көтерілісіне қарсы қазақ сұлтандарын біріктіріп, патшалықтың сеніміне кіре бастаған болатын
Оны хан тағына отырғызуға Екатерина ІІ патшайымды мәжбүрлеген Кіші жүздегі халық толқуының бәсеңдемеуі еді
Ресей әкімшілігіне қазақ даласында өзінің отаршыл саясатын түбегейлі түрде жүзеге асыратын осындай халыққа қарсы тұлға қажет еді
Алайда Ералы Сырым бастаған халық көтерілісін тоқтатуға дәрменсіз болып шықты
Патшайымның сенімін ақтай алмаған ол, 1794 жылы қайтыс болып, оның орнына Нұралының ұлы Есім сұлтан таққа отырды
Ел арасындағы жанжалға тосқауыл бола алмаған оның да хандық өмірі қысқа болды
1797 жылы 27-наурызға қараған түні орыс шекарасына жақын орналасқан хан ауылына жасырын келіп, тосыннан шабуыл жасаған Сырымның жігіттері ханды өлтіріп тынды
Осылайша енді орыс патшасын жақтайтындар мен оған қарсы Сырымды жақтайтындардың ара-жігі ашылып кетті
Нұралының және оның мұрагерлерінің тағдыры «орыспен жолдас болсаң, жаныңда айбалтаң болсын» дейтін халық мақалын растай түсті.
Талас Омарбеков, 
әл-Фараби атындағы ҚазҰУ жанындағы Орталық Азиядағы дәстүрлі өркениеттерді 
зерттеу орталығының директоры, 
 ҚР ҰҒА Құрметті академигі
