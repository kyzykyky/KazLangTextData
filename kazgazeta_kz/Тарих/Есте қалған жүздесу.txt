
Пешенеме жазылған «полуторканың» төріне етпеттеп жатып алып, бұйырған тақырыпты бірінен кейін бірін бұрқыратып жаза берудің орнына, «шіркін, анау атақты ағамыздай белгілі жазушы болсам ғой» деген құрғақ қиялды көбірек қаузайтын кез
Атақты ағалар да шетінен жазғыш, әңгімелері ай сайын жарияланып, кітаптары жыл сайын басылып жатады

Сондай жылдардың бірі еді
«Жамбылға жазушы Баққожа Мұқай келіпті» деген хабар естідім де, облыстық газеттің әдебиет және мәдениет бөлімінде қызмет ететінімді алдыға салып, қазақ драма театрына бардым
Сахнада Баққожа ағамыздың «Сергелдең болған серілерінің» премьерасы жүріп жатыр
Бәкеңнің әңгіме, повесть, романдарымен бірге драматургия саласына да қалам тербейтінінен мағлұматым бар
Сыртынан байқадым, ағамыз сол жақ қабағын қарлығаштың қанатындай көтере керіп, әртістердің ойынына мұқият қарап отыр екен.
Спектакль бітті
Көрермендер риза
Қол шапалақтап режиссерді сахна төріне шақырды
Режиссер болса, пьесаның авторын шақырды
Әлде керісінше болды ма? Ширек ғасырдан астам уақыт өтті ғой, ұмытыппын
Не керек, жұрттың жүрегін баураған комедияны дүниеге әкелген екі шебер сахна төрінде жарасып тұрды
Әсіресе Баққожа ағаның жүзіндегі жылылықта ел-жұртқа деген ерекше махаббат бар
Ал айналайын әртіс қыз-келіншектер ағамызды ортаға алып ­жинала қапты
Бірі құшақтайды, бірі сүйеді
Құшақтағысы, сүйгісі кеп, бірақ қымсынып тұрғандары қаншама?!
Есімде қалғаны, Гүлшат Қыпшақова (ҚР еңбек сіңірген қайраткері) елден ерекше шат-шадыман
Ал ағасы болса әдеттегі қараторылау жүзіне қан жүгіріп, керіскедей келіскен келбетімен жай ғана жымиып қояды
Мен, әрине, әдеби дүниелердің мазмұнымен бірге формасына да зер сала қарайтын әдетіммен Бәкеңнің батырлар құсап иығымен бұрылатын алып тұлғасына, жылы-жылы сөйлеп жыланды інінен шығаратын сөз мәнеріне, тіпті бар ғой, киім кию стиліне дейін қалт жібермей тұрмын.
Ғажап! Мұндай жандар өнер саласында көп болса көп шығар, ал әдебиетте некен-саяқ
Әдебиетшілерден қалған естеліктерден ұлы Ғабит Мүсіреповті керемет сәнқой деп еститінмін
Мұндай баға Ғабеңнің суретінен де, шығармаларындағы сөзге деген ұқыптылығынан да көрініп тұрады ғой, сол сияқты Бәкең де сөз қадірімен бірге сән қадірін де жақсы білетін адам болып шықты
Және, ең бастысы, осы мінез-құлқын «мені көрдіңдер ме» дегендей жа­санды жарқұл-жұрқылмен жарнамаламайды
Бәрі табиғи, бәрі шынайы
Қарап-қарап тұрып «үстін­дегі пиджакты қайдан алды екен» деп, таңғал­ғаным есімде
Өйткені жақында ғана Шыңғыс Айтматовтың суретіне үңіліп отырып осындай пиджакқа қатты қызыққаным бар-ды
Ал Шықаң болса, ол кезде КСРО деген алып елдің ең атақты Ленин атындағы сыйлығын да, Мем­ле­кеттік сыйлығын да алып үлгерген даңқты жазушы.
Содан не керек, премьера сәтті өткен күннің ертеңіне жазушы Мұрат Сыздық Алматыдан келген жазушы ағасын дастарқан жайып, үйінде күтетін болды
Әдебиетке 1980 жылдары қосылған жас жазушылардың ішіндегі өндіртіп жазып жүргені де осы Мұрат болатын
Екеуміздің үйіміздің арасы аса қашық та емес
Бірақ Мүкең «сен де бірге бол» деуге қипақтайтын сияқты
Онысының жөні де бар
Өйткені жазушы ретінде ел тұрмақ, облысқа танылмаған мені не деп шақырады
Сондықтан Мұраттың жезделігін ­малданып, қалжыңға көштім.
– Мүке, рұқсат болса дастар­­қан­ның «ащы суын» мен көтерейін, тіпті соны Бәкең екеуіңізге өзім-ақ құйып қызмет етейін
Тек қонақтарыңыздың «тізіміне» мені де қосыңызшы.
Мұрат жездемнің жүрегін арақ-шараптың ақшасы емес, менің әдебиет пен мәдениетке, сол әдебиет пен мәдениеттің ордасынан келген зиялы қауым өкіліне деген іңкәрлігім селт еткізген ­болуы керек, «келсең кел, әпкеңе өзім айтам, ал ана жағын өзіме қалдыр» деп күлді.
Кешкілік Жамбыл қаласының оңтүстік батыс бетіндегі Қарасу деп аталатын терең сайды бойлай салынған көпқабатты тұрғын үйлердің (№5-ші шағын аудан) біріндегі Мұрат Сыздықовтың пәтеріндегі дастарқан басында отырдым
Бәкең, әрине, төрге жайғасқан
Одан кейін Мұрат
Төменде туыстық жағынан маған әпке болып келетін Мұраттың келіншегі және мен
Әңгіме-дүкен тізгіні, негізінен, Бәкеңнің қолында.
– Жамбылда жазушылардан кімдер бар?
Мен әлі әдебиет деген ауылдың заңды тұрғыны болып саналмағандықтан сыпайылық сақтап үндемеймін
Жауапты Мұрат жездем береді.
– Әлдихан Қалдыбаев бар.
– Айтпақшы, Әлдеш ағамызды неге шақырмадың?
– Шақырдым, жұмыстары бар екен, кешірім сұрап, сізге сәлем айтты.
– Әлдекеңнен кейінгі жазушы өзім десейші онда
Құдай қаласа, енді қырық-елу жылдан кейін біздің Мұрат елде тұратын атақты жазушы болады
Орыстың Лев Толстойы сияқты осы өңірдегі бір «Ясная Полянаны» меншіктеп алып, біз сияқты жазушыларды Алматыдан анда-санда келгенде сол имениесінде күтеді, – деп шай құйып отырған келінін бір мәз ғып қойды
Жақсы сөз жездемнің де жанын жадыратып, жымың-жымың ете түсті.
Ұмытып барады екем, айтпақ­шы, Мұрат жездем Әлдихан ағасы туралы айтқан кезде Бәкең «менің де бір жазушы ағайым бар» деп, сол кездегі көзі тірі классик жазушылардың бірі Бердібек Соқпақбаев туралы інілік сүйіспеншілікпен ерекше сөз етті.
– Бердібек ағамыз тура айтам деп туғанына жақпайтын адамдардың бірі
Мені жазушы деп есептемейді
Өтірік жазасың дейді
«Неге» десем, «бір бөлмеге тығылып аласыңдар да саусақтарыңды сорып, қияли бірдеңелерді төпейсіңдер де жатасыңдар
Жазғасын мен құсап жазбайсыңдар ма, бәрі нағыз өмірдің өзінен алынған шындық» деп «ұрсады»
Мен күлем де «Аға, сіздің стиліңіз басқа да, біздікі басқа» деймін
Бірақ бәрібір мойындата алмаймын
Өйткені ол кісі өз шығармаларының өміршеңдігін өте жақсы білетін.
Бәкеңнің тағы бір қасиеті кітап дүкендерін аралағанды ұнатады екен, ертесіне облыс орталы­ғындағы бір-екі кітап дүкендеріне ертіп барғанымызды айтпағанда, бұл менің ағамызбен бір дастарқан басында отырып, оның әдебиет жайлы әңгіме-дүкенін есту бақытына ие болған алғашқы қуанышым еді.
***
Көп кешікпей тағдыр маған осындай бақытты сәтті тағы сыйлады
1988 жылдың желтоқсан айының соңғы күндерінің бірінде қызметке келе жатқам
Уақыт таңертеңгілік
Түнде қар жауған
Редакция ғимаратының алдындағы ақ қарға әлі ешкімнің ізі түсе қоймапты
Екінші жақтан Әлдихан аға Қалдыбаев көрінді, елпілдей барып сәлемдестім
Ойымда ештеңе жоқ
Әлдихан ағайым сәлемімді алды да, «естідің бе» деді
«Жоқ» дедім
«Ендеше жүр»
Томпаңдап соңынан ілестім
Алдымда кетіп бара жатқан ағайым бір қуанышты жаңалық айтатындай жүрегім лүп-лүп етеді
Жә…
Сонымен Әлдекең «редактордың орынбасары» деген жазуы бар өзінің бөлмесіне асықпай кіріп, сыртқы киімін асықпай шешіп, оны ілгішке асықпай іліп, одан соң орындығына асықпай жайғасқаннан кейін (әлде өзім асығып тұрған соң осылай көрінді ме?) барып:
– Ал, бала, құтты болсын! – деді.
Қуанып кеттім
Жүрек лүпілі алдамапты
Әлдекең «естідің бе?» дегенде-ақ «сол дүнием бәйге алған шығар» деп ойлап ем.
– Түнде Алматыдан Баққожа Мұқай телефон шалды
Сенің ертегі-повесің «Жалын» бас­пасының жабық бәйгесінің екінші жүлдесіне ие болыпты
Жіберіп пе ең, сондай дүниеңді бәйгеге?
– Иә, жібергем.
Маған қызмет бабымен бұйыр­ған «полуторкада» үй телефоны жоқ болатын
«Кемелденген» кеңес өкіметінің тұсында пәтеріңе телефон орнату кезегін де пәленбай жыл күтетін ек қой, сондықтан болар, Баққожа ағамыз «сүйіншіні» Әлдихан ағамыздан сұрапты.
«Құдай – шебер» деген сөз рас
Мұрат жездемнің үйінде әдебиет жайлы әңгімесіне ұйытқан ағамыз енді менің осы саладағы қуанышыма да ортақтасып отыр
Қызмет бөлмеме келдім де, қобалжи отырып Баққожа ағаның телефон нөмірін тердім
Көтерді
Сол маңғаз қалпы
Менің «Рақмет, аға» деген жаттанды сөзімді тыңдап алды да, шығармамның қалай бәйге алғанын тәптіштей айтты
«Бәйге комиссиясы мүшелерінің мүйіздері қарағайдай ақын, жазушылар екенін білесің
Олардың ішінде, әсіресе Мұхтар Мағауин, Қадыр ­Мырзалиев сияқты қазақ әдебиетінің көрнекті өкілдері бар
Сенің ертегі-повесің туралы сөзді бастаған да сол Мұхтар Мағауин ағаң болды
Әйтпесе, бәйгені алу-алмауың неғайбыл еді
Мұхаң: «Біз бәйгені кімдер үшін жария­лап отырмыз
Әрине, балаларға
­Ендеше сол балаларға, балалар болғанда бастауыш сыныптың бүлдіршіндеріне арналған мына «Елгезек-Бағдаршам, ­Тоқ-Қуат және басқалар» деген ертегі-повесть ­туралы неге айтпайсыңдар? Мен өз басым осы шығарманы бәйгеден көргім келеді» деді
Сол-ақ екен Мұхтарды ақын ағаң Қадыр Мырзалиев қолдай кетті
Оларды ­Сейдахмет Бердіқұлов ағаң мақұлдады
Сөйтіп, сенің тырнақ алды туындың ескерусіз жатқан жерінен екінші орынға бір-ақ секіріп шықты»
«Рақмет, аға» дей бердім мен.
Сол күні ақын Жақсылық Сәтібеков көкем екеуміз менің бәй­гемді қызыл шараппен жақсы­лап тұрып «жудық».
***
Одан бері, әрине, көп су ақты
Ел тәуелсіздігін алды
Ұмытпасам, тіпті оның алғашқы он жылдығын тойлап та тастаған кезіміз
Мен ол ­кезде «Жас Алаш» газетінің Жамбыл облысындағы меншікті тілшісімін.
Бір күні Алматыдан телефон қоңырауы жетті
Көтерсем, ер адамның даусы
Үні бәсең.
– Көсемәлі, бұл сен бе?
– Иә, мен, сіз кімсіз?
– Мен Баққожа ағаңмын.
«Маңғаздығымнан» лезде айырылып, ебе­лектей елп ете қалдым
Хал-жағдайын, шығарма­шылық шаруашылығын сұрап жатырмын
Бәріне «жақсы» деген бір ауыз сөзбен жауап берген аға:
– Көсемәлі, саған бір өтініш айтқалы тұрмын, – деді.
– Айтыңыз.
– Айтсам, «Парасат» журналына редактор­дың орынбасары болып келесің бе?
Имандай шыным, мұндай ұсынысты күтпеген едім
Толқып кеттім
Баққожадай ағаның бағасына ие болып, шақырту алғаныма деген қуаныш өз алдына бір төбе боп, көкірегімді кернеп барады
Бірақ табан астында не деп жауап берерімді білмей далмын
Сосын:
– Аға, ойлануға бір күн рұқсат беріңіз, – дедім.
– Мақұл, жауабыңды күтем.
Мен бір күн емес, екі күн ойландым
Мемлекеттік сыйлықтың иегері, шығармалары әлемнің көптеген тілдеріне аударылған үлкен жазушы, драматург ағамыз өзіне орынба­сарлыққа шақырып отыр
Бармасам ұят, ал барсам… не үй жоқ, не күй жоқ, Алматыдағы «жетім бұрышты» жағалағандардың қатарын көбейтіп, сергелдең боп қалмаймын ба? Не істеу керек? Екі күннен кейін қорқасоқтап отырып ағаның телефонын тердім.
–Аға…
– Иә.
– Кешіріңіз, Алматыда күн көре алмайтын сияқтымын, елге де әбден бауыр басып қаппын
Бірақ сенім көрсетіп шақырғаныңызға үлкен рахмет…
– Оқасы жоқ.
Осы әңгімеден кейін Баққожа көкем көп жыл өтпей бақилық болды
Мен «Жас Алаштан» ­«Егемен Қазақстанға» ауыстым
Осы күні «шіркін, Баққожа ағайым үлкен басын кішірейтіп өзі телефон шалып, өзі қызметке шақырып тұрғанда неге бара салмадым екен, Алматыға ­шыдай алмасам, қайтып келетін едім ғой» деп қатты өкінемін
Абзал ағаның, еңбекқор жазушының қаншама ақыл-кеңесінен, ой-пікірінен, өмірлік тәжірибесінен құр қалдым
Азаматтық үлгі-өнегесі мен биік мәдениеті ше?.
Бірақ, енді мейлі өкін, мейлі өкінбе, бәрі кеш
Талантты тұлғаның өзі айтып, өзі жазып кеткеніндей «Өмірзая» дегеннің мысалы да осы шығар, бәлкім.
Көсемәлі СӘТТІБАЙҰЛЫ,
жазушы, Қазақстанның 
еңбек сіңірген қайраткері
Тараз
