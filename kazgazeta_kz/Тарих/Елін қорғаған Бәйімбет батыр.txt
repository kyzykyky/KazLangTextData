Тарихтан – ұлағат
Биыл елімізде Қазақ хандығының 550 жылдығы кең көлемде атап өтілді
Бұл мерейлі мерекеге арналған іс-шаралар республикамыздың түкпір-түкпірінде ұйымдастырылып, қорытынды жиын Астана қаласы мен Жамбыл облысында өткізілді
Елбасы Н.Ә.Назарбаевтың бастамашы болуымен атап өтілген ұлық мейрам тарихымызды қастерлеуге, өскелең ұрпақтың тарихтан зор тағылым алуы­на себепкер болғаны сөзсіз.
Иә, Қазақ хандығының 550 жыл­дығы біздер үшін айрықша қастерлi
Нұрсұлтан Әбішұлы зиялы қауыммен бір кездесуінде: «Абылай хан, Керей мен Жәнібек хандар тіккен қазақ ордасына еңселі ел ету ісіне саналы ғұмырын арнады
Қазақ хандығы деген ұлан-ғасыр жерімізді жаудан азат етіп, еліміздің етек-жеңін бүтіндеді» деп айтқан еді.
Қасиетті тәуелсіздігімізді жария еткен күннен бастап ғасырларға созылған отаршылдықтан есімізді жиып, жан-жағымызға қарай бастадық
Жоғалтқанымызды ­тауып, жоғымызды түгендеудеміз
Ісіміздің табысты болуы, ең алдымен, патриоттық тәрбие беруге келіп тіреледі
Әрбір адам біздің мемлекетімізге, оның бай да, даңқты тарихына, оның болашағына өзінің қатысты екенін мақтанышпен сезіне алатындай іс-қимыл жүйесіне талдау жасауы қажет
Біз жас ұрпақты еліміздің шынайы тарихымен таныстырып, ата-бабамыздың ерлік-даңқын асқақтатуымыз керек.
Елбасы Н.Ә
Назарбаевтың: «Ұлы тұлғаларды білмейінше, бірде-бір дәуірді дұрыстап тану мүмкін емес
Адам тарихының айнасынан біз тарих көшінің жүрісін ғана аңдап қоймаймыз, оның рухын, тынысын сеземіз
Сондықтан да халқы мен елінің алдындағы өздерінің перзенттік парызын айқын да анық түсінген, қандай қиын-қыстау жағ­дайда оны адал орындаудан жал­тармаған адамдар қай өмірде өмір сүрсе де, дүйім жұртының нағыз аза­маты бола бермек
Тарихтың қай ке­зеңінде болсын олар өз ұлтының бет­ке ұстар мақтанышы болып келген» деген кеңесі әркімге үлгі болар сөз.
Қазақ хандығының 550 жыл­дығы, төл мерекеміз, тұңғыш рет мемлекеттік деңгейде аталып өтілгені біз үшін осы тұрғыдан қымбат
Ұлттық қадір-қасиетіміз бен ақ жолымызды ұлықтау – Алты Алаштың рухын көтереді деп сенеміз! Мем­ле­кеттілігіміздің қалыптасуы кезеңін­дегі хандарымыздың дәуірін, сол тұс­тағы жыраулар мен абыздарды, билер мен батырларды бар болмысымен ұрпақ санасына сіңіру – жауапкершілігі зор міндет болып отыр.
Тарихтан жақсы білетініміздей, Абылай хан аса күрделі заманда өмір сүрді
Абылай хан қазақ үшін тәуелсіздік туы, бостандық нышаны, ұраны болды, аз ғана ғұмырын осыған сарп етті
Ол өзінше сая­сат құрып, төңіректегі елдермен ойда орыс, қырда қытаймен дипломатиялық орынды қарым-қатынас жүргізуі арқасында қазақ халқының басын құрап, елдігін қайта орнатты.
Абылай ханды терең тани түсу үшін ол өмір сүрген тарихи дәуірмен қоса, ханмен бірге халқын қиын-қыстау кезде қолдап-қорғаған батырларды да түгендей түсуге тиіспіз
«Абылай кезеңі – батырлардың заманы» деген сөз текке айтылмаған
Бірақ та ұлы ханымыздың заманына қатысты сөз болатын еңбектерде айналасы 30-40 шақты ғана батырдың есімі аталады
Абылай хан соңғы 15 жылдық күресін Еділ қалмағының ентігін басуға, Орта Азияның мұсылман хандықтарымен тіл табысуға арнады
Бұқар, Қоқанды бейбіт келісімге шақырып, көнбегеніне күш те көрсетіп, Түркістан, Сайрам, Ташкентті қайтарып алған
1763 жылы қоқан-лоқы көрсеткен қырғыздар мен Қоқан бегінің бетін қайтарды
Абылай хан Көкшетаудан Оңтүстікке жасаған жорықтарына өзінің 1000-2000 шақты сенімді әскерімен, батырларымен аттанған («Ақыр Жәнібек», Сұлтан Тәуекелұлы, 2014 ж.).
Тарихты ұмытпай, ұлықтайтын болсақ, ұлықтаусыз қалса да, халық жадынан өшпейтін қаһармандар есімін ел есіне салған ләзім
Сонда ғана тарихымыз толымды болмақ

Еліміздің солтүстік өтінде тұрған, сан қиындықты бастан өткерген қандастарымыз 1723-1759 жылдары аралығында болған Жоңғар басқыншылығына қарсы қанды айқастарда көп жауынгерлерiнен айырылып, қисапсыз зардап шекті
Бірақ ерлік істе мойымай, ара-жiгi ажырамаған, ауызбiрлiктi ел құрамы ретінде шыңдала түсті.
Тегіне тартып туған ұл
Ақ найзаның ұшымен, ақ білектің күшімен өз елін торғауыттың тоза­ғынан, қалмақтың мазағынан құтқарған, сол бір сойқан соғыс­тың басынан аяғына дейін желдің өтінен, жаудың бетінен табылған Баян Қасаболатұлы, Сары Қасаболатұлы, Бәйімбет Төбетұлы, Жанатай Ақанұлы, Байболат Шегірекұлы, Жәнібек Қошқарұлы, Қошқарбай Сағалайұлы, Тұрсынбай Ертісбайұлы, Өтебай Төбетұлы, Жәнібек Бердәулетұлы, Асан Төбетұлы, Қожаберген Толы­бай­сыншыұлы, Үсен Төбетұлы сынды қаһармандарының аты аңызға айналып тарихта өшпестей із қалдырды.
Солардың бірі де бірегейі, өз заманында халықтың абыройы мен ары үшiн болған небiр қанды айқастар мен алқалы жиындардың бел ортасынан табылған, заманында қазақ даласына атағы кең жайылған атақты да хас батырдың бірегейі – Бәйімбет батыр Төбетұлы.
Абылай заманында керемет құр­мет көрген, ел аузында аңыз болған Бәйімбет батырды біз жеткілікті бі­леміз бе? Оған тиісті бағасын беріп отырмыз ба?! Бұл мәселелер төңірегінде ел болып, жұрт болып ойластыратын мәселе аз емес сияқты.
Бәйімбет Төбетұлы (1708-1790 ж.) – қазақтың жоңғар шапқыншы­лы­ғына қарсы азаттық күресінде елінің панасы болған шоқтығы биік бірегей батыр, талай шайқастарда қазақ қолын басқарған әскери қолбасшы
Шыққан тегі – Орта Жүздің Күрсары Керей руынан, мекендеген жері – Көкшетау өңірі.
Жуырда шыққан «Бәйімбет батыр ізімен» атты кітабымда әкем Жүсіп қажы жазған шежірені толықтырып бабамыздың шежіресін келтірдім
Бәйімбет 1708 жылы Көкшетау өңіріндегі Төбет байдың отбасында өмірге келеді, оның төрт ұлының екіншісі
«Тегіне тартып туған ұл» деген сөз осындай тұлғаларға қатысты айтылса керек
Ол өзін арғы аталары Ашамайлы Керейден (Ғали) бастап сардар, би, тархан болған Бағдат батыр, Төбей би, Тұрсынхан сардар, Қанай, Жанай батырлар, Бағлан би, Фархад батыр, Танаш би Фархатұлы сияқты асылдардың жалғасы санайды.
Танаш би Фархатұлы 1308-1348 жылдары ордабасы болып қол басқарумен, қазы, шора, уәзір боп ел басқарып, Тоқты, Өзбек, Жәнібек хандардың кез­дерінде мемлекет қайраткері дәре­жесіне көтеріліпті
Танаш тархан­ның он тоғыз баласы болған екен: Балға, Балта, Едіге, Емен, Есен, Ақпан, Алпан, Аман, Қырым, Қаңтар, Орақ, Орал, Орман, Сапар, Самархан, Мамырхан, Алтай, Көшебе (Айша анадан), Тарышы (Сәлиманнан).
Кенжесі Тарышыдан бір бала Шимойын, одан үш бала: ­Естияр, ­Достияр, Есжияр
Достиярдан Смайыл, Смағұл
Смайылдан үш бала: Ақсары, Күрсары, Тезағай
Күрсарыдан: Есеналы, Еспол
Есполдан алты бала: Сақал, Сары, Бұрас, Құрман, Дуадақ, Төбет
Төбет байдан төрт ұл: Өтебай, Бәйімбет, Асан, Үсен тарайды
Төртеуі де батыр болғандықтан Төбеттің «төрт арысы» деп атаған екен
Бәйімбет батырдың жеті баласы болған: Қарақожа, Биқожа, Байқожа, Қожағұл, Көлбай, Елшібай, Тайкелтір
Олардан ерекше көзге түсіп батыр болғандары: Қарақожа, Биқожа, Байқожа.
Бәйімбеттің әкесі Төбет байдың малының көптігі сонша, малшы-жалшыларының өздері ауыл-ауыл болып, қиыр-қиырда көшіп-қонып жүреді екен
Олардың бәрінің басын қосып, былайғы ел, тіпті өздері де «орда» атайды екен
Осыншама байлықты қорғау үшін де қаншама сенімді күш, қайрат қылар адамдар керек қой
Сондықтан Төбеттің төрт ұлы – Өтебай, Бәйімбет, Асан, Үсен де батыр атанған
Ал әкесі Төбет балаларының ішіндегі Бәйімбетті жастайынан ауыл-аймағына cөзі өткен ақылгөй, алысса – білегін батыра білген балуан, сөзге салса – шалдырмаған сегіз қырлы, бip сырлы, осы орданың басшысы ретінде тәрбиелеген
Бәйімбет атамыз ерекше батырлығымен ел көзіне түскен, Абылай ханның қолбасшыларының бірі болған екен
Бәйімбет батырдың даңқты есімі кешелі-бүгінгі Ресейдің Омбы, еліміздің Солтүстік Қазақстан облыстарында қалың қазақ даласын аралап, батырлық пен ерліктің рәмізіндей ел аузында сақталып қалған.
Бәйімбет атамыз 16-18 жасында атқа қонып, ағасы Өтебаймен және серіктерімен ел еркіндігі жолында Абылай ханның орда сарбаздарының қатарына қосылады
Бәйімбет батыр да, ағасы Өтебай, інілері Асан, Үсен батырлар да 1732 жылы тамыз айындағы, 1741 жылы ақпан айындағы, 1752 жылы қыркүйек айындағы қалмақ әскерлерімен Орта жүз жеріндегі соғысы, 1751-1775 жылдары Абылай ханның бірнеше шешуші шайқастарына қатысып, сенімді серіктерінің біріне айналады
Ата-бабаларымыз кіндік қаны тамған киелі жерін бүтін ел болып өре тұрып, жат табанға таптатпай қорғап, сақтап қалды.
Мұрағаттан бір дерек…
Омбы архивінен табылған деректер мен құжаттардан бабамыз Бәйімбетті батыр ретінде білеміз
Тарихта бір қызық заңдылық бар
Егер белгілі бір тарихи тұлға батыр болып, есімі күні бүгінге дейін ұмытылмай келе жатса, онда оның батырлығымен қоса тағы бірнеше қасиеттерінің болғаны
Бәйімбет батыр, батырлығын былай қойғанда, Атығай — Бәйімбет елін басқарған, патша ағзамның сарайына барған «елші» қызметін де атқарған
Жай адам елші бола алмайды
Дипломат болу үшін тарихты білу керек, қазіргі ахуалды терең меңгеріп, болашақты болжай білу талап етіледі
Сол арқылы екі ел арасында екі жаққа тиімді мәмілеге келе білу қажет
Мұндай істер тек дарынды адамдардың ғана қолынан келеді
Бәйімбет батыр – сондай дарындылардың бірі.
1790 жылы Бәйімбет батырды Хан пәрмені бойынша балалары Қарақожа, Биқожа, алыс-жақын ағайындары Түркістандағы Қожа Ахмет Ясауи кесенесінде жерледі
Қыстың көзі қырау кезеңде қайтыс болған бабамызды жаңа сойылған жылқының терісіне орап, ауа кірмейтіндей етіп таспамен бітеу тігіп, сыртын қара маймен майлап сақтаған екен
Күн жылынған соң, мәйітті қасиетті орнына жеткізіп жерлеген екен
Бар қазақтың баласы Түркістанды киелі санап, тәу етіп, қастерлеп, қадір тұтады, бұл жерде хандар, сұлтандар, атағы шыққан билер, батырлар ғана жерленгені белгілі.
Осылай бола тұра Бәйімбет батыр есімі өз ұрпағынан басқа халыққа кеңінен таныс емес
Біздіңше, оның бірнеше себебі бар.
Бірінші себеп
Қазақтың ескі шежіресінде болғанымен, өткен ғасырда Бәйімбет батыр туралы не бір зерттеу еңбек, не басқа бір кітап шыққан емес
Шынайы тарихты дәріптеу кешегі Кеңес үкіметі тұсында үлкен қателік деп есептелінді
Сол заманда Бәйімбет батыр туралы жұмған ауызды ашуға болмады, өйткені ол отан­шыл еді, оның есімін дәріптеу «ұлтшылдыққа» ұрындырар еді
Сол себептен, Шоқан айтқандай, «ол өзі бай, өзі батыр, өзі ақылды, өзі Атығай-Бәйімбет елінің бегі (билеушісі)» – шаң басқан архивте қала берді.
Екінші себеп
Кеңестік қуғын-сүргіннен аман қалғандар біржола үрейге беріліп, үн шығармай бұғып қалды
Тарихты жақсы білетін қария­лар қаншама деректерді өзімен қоса қара жердің қойнауына ала кетті.
Үшінші себеп
Отаршылар қа­зақ­тың көзге түсетін ер-аза­мат­тарының, батырлары мен серілерінің әртүрлі себеп тауып көздерін жойып, бодан елді жасытып отырды
Бұл саясат бірнеше ғасыр бойы жүргізіліп, Ертіс бойындағы елдің жуасуына, тарихи жадының жұтап, қиындық көріп, күнкөріс қамымен тіршіліктен бас көтере алмай қа­луына әкеп соқты
Сөйтіп, ел санасынан Бәйімбет батырмен қоса оның серіктері, олардың ерлік істері ұмытылды.
Ер есімі ел есінде 
сақталсын десек…
«Ер есімі – ел есінде» демекші, игілікті іс бірінші болып көрші Ресейде басталды
Өңірге танымал білім басшысы, Бәйімбет елінің мектеп директоры Шәмсиден Сәрсенбайұлының атсалысуымен, 1990 жылы РСФСР-дің Жоғарғы Кеңесі Президиумы Жарлығымен (№433-1 от 18.12.90 г.) Омбы облысы, Называевск ауданындағы №6 ауыл «Бәйімбет батыр» ауылы деп өзгертілді
Ал 1995 жылы елдегі орта мектепке Бәйімбет атамыздың аты беріледі.
Батыр ұрпақтары, бастама­шыл ғалымдар соңғы уақытта Түр­кістандағы «Әзірет Сұлтан» та­рихи-мәдени қорық-мұражайы­мен тығыз байланыс орнатып, тарихи деректерді там-тұмдап жинақтай бастады.
Бәйімбет батыр бабаның рухы риза болып, өмірінің жалғасы icпеттi – ұрпақ санасындағы ғұмырының басталуына үлкен үлес қосқан – «Әзірет Сұлтан» тарихи-мәдени қорық-мұражайының қызметкерлері: директоры – Мәулен Садықбек және тарих бөлімін басқарушы Нұрлан Дүкенбай
Олар Қожа Ахмет Ясауи кесенесінде жерленген тарихи тұлғаларды зерттеп, кітапшалар шығарып, кесенеге келгендерге танысуға ұсынып отырады
Бірінші шығарылған кітаптардың арасында «Бәйімбет батыр» атты кітапша да болды.
Бәйімбет елінің тарихы, Бәйімбет батыр Төбетұлы, ел азаматтары туралы, өскелең ұрпақ санасына сіңіріп, жеткізу үшін «Бәйімбет батыр» және «Бәйімбет батыр ізімен» атты кітаптар, мақалалар шықты.
2010 жылы 17 қыркүйекте елден арнайы барған 55-60 азамат Түркістан қаласындағы Қожа Ахмет Ясауи кесенесінде жерленген Бәйімбет бабамызға арнап дұға оқытып, ас берді
2011 жылы 2 шілдеде Ресейдің Омбы облысы, Называй ауданының Бәйімбет ауылында үлкен елдік шара өтіп, Бәйімбет батыр рухына дұға оқылып, ас берілді
Шараға Ресей мен Қазақстанның түкпір-түкпірінен келген азаматтар қатысты
Осы тойға аудан әкімшілігі қатынасып, халықты құттықтады
Бәйімбет батыр туралы Ресейдің телеарнасы сұхбат алып, хабар берді.
Қоғамдық «Бәйімбет» бірлестігі Бәйімбет батыр Төбетұлының есімін Көкшетау және Қызылжар қала­ларының бір көшесіне беру жөнінде бастама көтеріп, облыстың және қаланың әкімдеріне хат жолдады.
Көкшетау қаласының мәдениет және тілдерді дамыту бөлімі қоғамдық бірлестіктің өтінішін қарастырып «Локомотивная» деген көшені беруге шешім қабылдап қалалық мәслихатқа жіберді
2014 жылы 12 қарашада Көк­шетау қаласының мәслихаты, ал 2015 жылдың ақпан айында Ақмола облы­сының мәслихаты бұл шешімді құптады
Одан кейін уақытша тағы да мораторий жарияланғандықтан құжат республикалық Тіл коми­те­тіне жетпей тағы да шешімін таппай қалды.
Ұлттық рухтың оянуы мен аруақты бабамыздың алдындағы парызымызды өтеу үшін Бәйімбет батырды Ресейде емес, өзі туған, өмір сүрген және қанын төккен Қазақ жерінде қастерлеу қажет.
Алқалы жиынға 
арқау болды
Астана қаласында сәуір айының 18-і күні Л.Н.Гумилев атындағы Еу­ра­зия ұлттық университетінде «Бәйімбет батыр–қазақ ханды­ғы­ның көрнекті қаһарманы» атты халықа­ралық ғылыми-тәжірибелік конференция өткен болатын.
Ғылыми форумды тарихшылар­дың ұлттық конгресі, Л.Н.Гумилев атындағы ЕҰУ және «Бәйімбет» қоғамдық бірлестігі ұйымдастырды.
Форумға қатысушыларға Бәйім­бет батыр туралы «Халқының болған қор­ғаны» атты мақаласы бар «Астаны ақшамы» газеті мен «Бәйімбет батыр ізімен» атты кітап және кәде сыйлықтар таратылды.
Бағдарлама бойынша жалпы мәжі­лісте баяндамалар жасалды; кітап көрмесі ұсынылды; та­рих­шылардың ұлттық конгресі шы­ғаратын халықаралық ғылыми-көпшілік тарихи «Мәңгілік ел» жур­налының 9-саны таныстырылды.
Конференция жұмысына Қазақстан Мемлекеттік Елтаңбасы­ның авторы Жандарбек Мәлібеков; Л.Н.Гумилев атындағы ЕҰУ проректоры, ҰҒА корреспондент-мүшесі Дихан Қамзабекұлы; Тарихшылардың ұлттық конгресінің ғылым хатшысы, тарих ғылымының докторы, профессор Зиябек Қабылдинов; Қазақ әдебиеті кафедрасының профессоры, филология ғылымының докторы Серік Негимов; ЕҰУ-дың Евразиялық зерттеулер кафедрасының профессоры, тарих ғылымының докторы Мақсат Алпысбесұлы; ҚР Ұлттық Ұланы Әскери институтының (Пет­ропавл қаласы) жалпы білім беру пәндері кафедрасының доценті Раушан Әлжанова; ЕҰУ қазақ әдебиеті кафедрасының доценті, «Алаш» мәдениет және рухани даму институтының аға ғылыми қызметкері, филология ғылымы­ның кандидаты Қайырбек Кемеңгер; «Әзірет Сұлтан» мем­лекет­тік тарихи-мәдени қорық музейінің бөлім меңгерушісі Нұрлан Дүкенбаев; Қазақстан Республикасы Тұңғыш Президенті – Елбасы атындағы Ұлттық қорғаныс университетінің «Оперативтік өнер және тактика» кафедрасы бастығының орынбасары Ерболат Әділбаев; Бәйімбет батырдың ұрпағы, Қазақстанның еңбек сіңірген қайраткері, зейнеткер Қайыргелді Хасенов және «Бәйімбет» қоғамдық бірлестігінің президенті Ғалымжан Найманов қатысты.
Алматы, Петропавл, Көкшетау, Астана, Омбы қалаларынан және Омбы облысы, Называевск ауда­нының Бәйімбет ауылындағы ба­тырдың ұрпақтарынан 145 делегат және ҚР Тұңғыш Президенті – Елбасы атындағы Ұлттық қорғаныс университетінен 9 офицер, ал «Жас ұлан» әскери оқу корпусынан 11 оқушы келіп қатысты.
Конференция барысында «Бәйім­бет» қоғамдық бірлестігінің бастауымен есте қаларлық айрықша екі шара өткізілді:
Біріншісі, ЕҰУ студенттері, магистранттары, докторанттары қатарынан үздік жас тарихшыға «Бәйімбет» қоғамдық бірлестігі арнау­лы шәкіртақы тағайындап, оны тапсыру рәсімі жасалды
200 000 теңге ақшалы серитификат – бір жылдық стипендия, археология және этнология мамандығы бойынша оқитын 4-курс студенті, арнаулы қазақ әскерінің жөн-жоралғы құралымын зерттеуші Асқар Сәлімұлы Қубаевқа тапсырылды
Бәйімбет батырдың ұрпағы, ел ақсақалы Төрехан Өміртасұлы Әжібаев оған сыйлықты тапсырып, батасын берді.
Екіншісі, Бәйімбет батырдың інісі Асан, Үсен батырлардың ұрпағы, 9-сыныпта оқитын алматы­лық үздік оқушы Дінмұхамед Қанат­ұлына спорт киімі сыйға тартылды
Сыйлықты Қазақстан Мемлекеттік Елтаңбасының авторы Жандарбек Мәлібеков тапсырды.
Қазақ хандығы құрылуының 550 жылдығын мерекелеудің маңыздылығын, мемлекет тарихында батырлық институттың ерекше маңызын, батыр Бәйімбет Төбетұлының Отан алдындағы ерекше орны мен сіңірген қызметін ескере отырып, Конференция мынадай қарарлар қабылдады:
1
Ғылыми және шығармашылық қауымға «Жаңа қазақстандық патриотизмді» қалыптастыру жолында қазақ-жоңғар соғысында ел қорғаған ерлерді белсенді зерттеп, насихаттау жөнінде ұсыныс жасалсын.
2
Ұйымдастыру комитетіне кон­ференция қорытындылары бойын­ша белгіленген тақырыптарда материалдарды басып шығарып, елдің ірі кітапханаларына тарату жөнінде ұсыныс жасалсын.
3
Қазақстан Республикасы Қорғаныс министрлігіне студенттер, «Жас ұлан» оқушылары мен жалпы орта білім беретін мектептердің оқушылары, әскери оқу орында­рының тыңдаушылары үшін сондай-ақ қоғамдық бірлестіктердің әлеуетін пайдаланып қазақ-жоңғар соғысы жылдарындағы шайқас болған жерлерге экспедициялар ұйымдастыру жөнінде өтініш жасалсын.
4
Қазақстан Республикасы Білім және ғылым министрлігіне орта мектеп пен ЖОО-да Қазақстан тарихы пәнінің бағдарламасына ұрпақтары Қазақстан аумағынан тысқары қалып қойған қазақ батырларының ерліктерін қосу туралы өтініш жасалсын.
5
Аудандар мен қалалар, облыс орталықтары мен республикалық дең­гейдегі қалалардың әкімдіктеріне сол өңірдің сыртқы жаулардан ­Отанын қорғауға зор үлес қосқан қазақ батырларының ғұмыры мен ісін насихаттау үшін материал жинап, оны өңдеп, шағын құралдар басып шығару жөнінде ұсыныс жасалсын.
6
Республикалық ономастикалық комиссияға Бәйімбет батыр есімін Астана, Көкшетау және Петропавловск қалаларындағы көшеге атын беру арқылы есте қалдыру жөнінде өтініш жасалсын.
7
Л.Н.Гумилев атындағы ЕҰУ-дың ұлт­тық тарихты белсенді оқып-зерт­тей­тін үздік студентіне атаулы стипен­дияның сертификаты тапсырылсын.
Елбасымыз Нұрсұлтан Әбішұлы өзінің Қазақстан халқына арна­ған Жолдауында ежелгі ата-баба­ларымыздың – түркілердің «Мәңгілік Ел» идеясын Қазақ елінің ұлттық идеясы ретінде жария­лады
Біздің әлемдегі өркендеген, бай 30 елдің қатарына кіруіміз керек
«Мәңгілік Ел» – ­барша қазақстандықтардың өміріне, болашағына қатысты құжат.
Елбасы «Мәңгілік Ел» болу үшін қандай жұмыстар істелетінін айтып қана қоймай, өзі бастап та берді
Астана қаласының кіре берісіндегі Салтанат қақпасының «Мәңгілік Ел» аталуының өзі – үлкен символикалық нышан
Ол Мәңгілік Қазақ елін, Мәңгілік Елордасын, Мәңгілік тілін, Елдің Мәңгілік болашағын жарқын рәміздейді.
Еуразия ұлттық университеті «Мәңгілік Ел» тарихи-танымдық журналын шығара бастады
Жұмысқа басшылық ететін танымал тарихшы ғалым, университет ректоры Ерлан Сыдықов
«Мәңгілік Елдің» басты мақсаты –біздің елдің тарихын терең зерттеп-зерделеп көпшілікке таныстыру, шетелдерге таныту, журнал үш тілде шығады
Біз Елбасымызға ризашылығымызды білдіреміз, өйткені ол Ұлытауда және Астанада сөйлеген сөздерінде тарихты зерттеп, Қазақ елінің нақты тарихын жазып, өсіп келе жатқан ұрпаққа жеткізіп Қазақ хандығының 550 жылдығын ұлықтауды алға тартқан еді
Осыған орай атқарар ісіміз тек конференция, той өткізу ғана болмай, көшелерге, елді мекендерге тарихи тұлғалардың есімдері беріліп, ескерткіштер тұрғызылып, есімдері тарихи оқулықтарға енгізілуі қажет деп білеміз.
Ғалымжан НАЙМАНОВ, «Бәйімбет» қоғамдық 
бірлестігінің президенті
Астана
