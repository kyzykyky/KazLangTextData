Сарыарқа төрінде орналасқан Қарағанды облысына қарасты Ақтоғай ауданы қазақ даласындағы ерекше тарихи құнды жәдігерлерді сақтап қалған құтты мекендердің бірі саналады
Мыңжылдықтар еншісіне тиесілі көне ескерткіштер мекені біздің де назарымыздан тыс қалмады
Тас, қола дәуірлерінен бастап, сақ, ғұн, түркі, қыпшақ дәуірлерінің қайталанбас мұралары мен тарихи жәдігерлері орналасқан бұл мекенді Ә.Марғұлан бастаған Орталық Қазақстан Археологиялық Экспедициясы 1947 жылдан бастап, 30 жыл бойы зерттеген.
Ұзақ жылдар бойғы еңбектің нәти­жесінде әйгілі Беғазы мәдениетінің негізі қаланды
Жергілікті өлкетанушы Тұңғышбай Мұқан бұл жер жайлы: «Ақтоғай жеріндегі Ақсораң тауынан 22 шақырымда Беғазы тауы бар
Теңіз деңгейінен 1169 метр биіктікте
Оның алқымында қола дәуірінің ескерткіштері жатыр
Орталық Қазақстан археология­лық экспедициясы академик Әлкей Хақанұлы Марғұланның бастауымен ең алғашқы зерттеу жұмысын осы Беғазыдан бастаған
Сөйтіп, Беғазыдан қола дәуірінің тарихи ескерткіштерін тауып, осы уақытқа дейін қазақ даласында өркениет пен мәдениет болмаған деген ғасырдан-ғасырларға сақталып келе жатқан теріс ұғымды жоққа шығарған» дейді
Беғазы кешенінде 250-ге тарта молалар жатыр
Оның 50-ге жуығыАндрон дәуіріне тиесілі, 20-сы соңғы қола дәуіріне жатады
Сондай-ақ темір дәуірінің 70-ке тарта ескерткіштері де кездеседі.
Ақтоғайдың көркем табиғаты көз тартар таңғажайып орындарының бірі – Бектау ата тау шатқалы
Ондағы түрлі формадағы алып тастарды ертегі мүсіндері ме дерсіз
Ал бір жерлерінде кездесетін қатпар-қатпар тастар «қыздың жиған жүгіндей» ерекше әсер қалдыратыны анық
Тарихшы-өлкетанушы Күләш Ыбыжанқызы: «Геологтардың айтуынша, осыдан 300 млн
жыл бұрын ғылым тілінде пермь уақыты, триас уақыты деген мезгілдер болған
Жер бетінде жер астынан магмалар шығып, жанартаулар пайда болған
Міне, солардың бір дүмпілі қазіргі Ақтоғай ауданының маңайында да орын алды
Бектау ата тауын геологтардың тілінде атылмай қалған жанартау дейді» деп анықтама берді.
Бұл мекеннің бұрынғы атауы Әулие тау екен
Кейін түрлі аңыздарға байланысты жергілікті халық Бектау ата деп атап кеткен
Бір аңыз бойынша, жоңғарлар мен қазақтардың соғысы кезінде Бектау атаның баурайын мекендеген елге жау шапқан
Сонда бір әулие Бек деген көреген ата болған екен
Жау жақындағанда қолын сермеп, ағып жатқан өзенді тоқтатып, халықты бір жағаға өткізіп, екінші рет қолын сермегенде өзен қайта ағып, жауға тосқауыл болған
Осылайша халықты аман алып қалған екен
Таудың биік басында суы мұздай, ғажайып үңгір бар
Ол үңгірді халық қасиетті санайды
Адамдар келіп түнеп, тілеу тілеп, бала көтере алмаған келіншектер перзент сұраған
«Ол үңгірді кезінде академик-ғалым Ақселеу Сейдімбеков өзінің «Күмбір-күмбір күмбездер» деген кітабында зерттеп жазған болатын
Ғалымның есептеуі бойынша, тереңдігі 48 метрге дейін созылады
Ішінде суы бар, оның суықтығы өте ғажап, адамның аяғы шыдай алмайды
Және сол теңіз деңгейінен 200 метрдегі биіктікте үнемі бір қалыпта, не ортаймайды, не көбеймейді
Сол қалыпта сақталып тұрады» дейді Тұңғышбай Мұқан
Ал соңғы кездері айтылып жүрген «Амангелді үңгірі» деген атау жайлы сұрағанымызда жергілікті өлкетанушылардың барлығы да бұның жалған мәлімет екенін, Амангелді Имановтың бұл өлкеде аяғының ізі де тимегенін барлық тарихи деректер дәлелдейтінін алға тартты
Күләш Ыбыжанқызы: «Балқаш өңірін зерттеген П.Сарычев деген ғалым Бектау атаны «степной маяк» дейді
Тау шыңы 1215 метрлік биіктікте, Оңтүстік Балқаштың жағасынан қарағанда тура теңізден шығып келе жатқан шамшырақ сияқты көрінеді
Күллі өткен-кеткенге жол сілтеп тұрғандай
Бұл жерде ешкім адаспайды
Өйткені Бектау атаны бетке ұстайды» дейді
Табиғаты ғажайып тау бөктерінде биылғы жылдың жазынан бастап, «Факел» балалар лагері іске қосылғанын да айта кету керек.
Ақтоғай өңірі Алаш көсемі Әлихан Бөкейханов­тан бастап, Әлімхан Ермеков­тің, заң магистрі Жақып Ақбаевтың, қазақ­тың жезтаңдай әншісі Күләш Байсейітованың, сазгер Әсет Бейсеуовтің туған жері
Ол қазақтың адал перзент­тері туып-өскен құтты мекен ғана емес, фауна мен флораның алуан түрлі түрі кездесетін бай өлке
Талай дәуірлерден сыр шертетін тарихи ескерткіштері мүлдем бөлек әңгіме
Жергілікті халықты тыңдап қайтқандағы көңілге түйген бір мәселе, ол мекеннің жұрты осындай өлкеде туғандарын мақтан етеді
Сонымен қатар тарихи құндылықтар сақталған аспанасты мұражайдың қорыққа айналып, мемлекет қарауына өтуін қалайды
Бір байқағанымыз, тарихи жәдігерлерді тамашалуға келушілер таңбалы тастардың үстіне есімдерін ойып жазғандықтан көне жазбалар бүлініп, өшуге айналған
Құт-мекенге келушілер табиғат-ананың қойнауын қоқыспен былғап, сынған әйнек қалдықтарын бейберекет тастағаны өкініш туғызады
Атадан мирас болып қалған көне ескерткіштер таптырмас асыл мұралар
Құндылықтарымызды қадірлеп, ұлықтайтын уақыт жетті.
Гауһар Түстікбаева
