Тарих беттерін парақтасақ, қазақ халқы қилы-қилы кезеңдерді басынан өткерді
Әсіресе, сұрапыл соғыс жылдардың салған қасіретін ел әлі ұмытқан емес
Осы орайда қаншама тарихты сурет арқылы жеткізіп келе жатқан «Ана тілі» газетінің «Сандықта сақталған сурет» айдарының алар орны ерекше дер едім.
Бұл суретте менің асыл әжем Әймен Еркінбекқызы Жанаева бейнеленген
Әжем өмірден ерте өтті
Ол кездері мен бір жаста едім, ол кісіні көрмесем де шаңырағымыздың төрінде осы сурет ілулі тұратын
Әкемнің әжемнің сұрапыл соғыс жылдарындағы ерлігі жайлы әңгі­мелерін, осы суретке қарап тыңдап өстік
Бұл сурет маған ыстық
Сондықтан да соғыстан кейінгі әжемнің көрген ауыр тағдыры жайлы жазуды парыз санап отырмын.
Әжем 1911 жылдың 14 мамырында Шығыс Қа­зақстан облысы, Марқакөл ауданы, қазіргі Шеңгелді ауылында дүниеге келген
Әкесі Еркінбек ауқатты әулеттен шыққан
20 жасында әжем Аухади Күжібайұлы Жанаевқа тұрмысқа шығады
Өкінішке орай, атамның ешқандай суреті сақталмапты
Ол кісі 1908 жылы Шығыс Қазақстан облысы, Марқакөл ауданы, Ақбұлақ (бұрынғы Горный) ауылында дүниеге келген
Еңбек жолын Майқапшағай алтын кенішінде бастаған атам өте еңбекқор, мінезі байсалды жан болған екен
Өзімен замандас болған жерлестері атамның еңбекқорлығын үнемі айтып жүретін
Содан кейін Ұлы Отан соғысы жылдары басталып кетті
Ол әкелген қасірет біздің шаңырақты да шарпып өтті
Атам 1942 жылы тамыз айында Зайсан аудандық әскери коммисариатына шақырылып, соғысқа аттанады
Алайда көп ұзамай, сол жылдың желтоқсан айында соғыста ерлікпен қазақ тапты деген қара қағаз келеді
Міне, сол жылдардан бері әжемнің бар ғұмыры сол кеткеннен оралмаған атамды күтумен өтті
Әжем жетім қалған үш баламен жоқшылық пен жесірлік тақсыретін бір адамдай көріпті
Әкемнің үлкен ағасы Қабылғани ол кездері он екі жаста болса, әпкесі Бағдат төрт жаста
Ал әкем Сләмбек енді ғана бір жастан асқан еді
Жесір әйел, жетім бала колхоз шаруасына ертелі-кеш тынбай араласып, бейбіт күнді асыға күткен екен
Соғыс жылдары ауыл еңбеккерлері «Бәрі майдан үшін, Бәрі жеңіс үшін!» ұранымен еңбек етті
Майдандағы жауынгерлерді азық-түлікпен, жылы киім-кешекпен қамтамасыз ету керек еді
Ауыл да қатты күйзеліске ұшырап, өлмешінің күнін кешті, бірақ шыдап бақты, төзді
Жеңіске деген сенім оларға күш-қуат берді
Осылайша әжем соғыс жылдарында жұмысшылар бригадасында аспазшы, кейіннен Киров колхозында сауыншы болып жұмыс істеді
Анасының басына түскен ауыртпалығын ұғынған әкемнің ағасы Қабылғани ағамыз ерте ержетті
Ол кісі 9 жасынан бастап мал жайып, Киров колхозында (кейіннен Боран совхозы) малшы болып жұмыс істеп, анасына қолғабыс етті
Әкем де ағасынан үлгі алып, еңбекке ерте жастан кірісті
Жеті-сегіз жасынан колхоздың шөбін шауып, кейіннен колхоздың фермасын салды
Осылайша алапат соғыс балаларды ерте есейтіп, төзімділік пен еңбекқорлыққа шыңдады.
Бейбітшілік таңы атып, Ұлы жеңістің туы да желбіреді
Бірақ соғыстан кейінгі жылдар да әжем үшін ауыр тиді
Әкемнің әпкесі Бағдат аяқасты дертке шалдығып, көз жұмды
Соғыстан кейінгі ауыр кезеңде енді-енді көзі ашыла берген тұста бұл жағдай әжемнің қабырғасын қайыстырғаны анық
Бірақ әжемді замандасы, өзімен тағдырлас Сәлима Түменбаева деген апай мойымауға, артынан ерген балаларының амандығы үшін еңбек етуге шақырып, қолдау көрсетті
Осылайша тағдырлас әйелдер басына түскен ауыртпалықты бірге жеңе білді
Әжем еңбекке адалдығының арқасында озат сауыншы атанды.
Әкеміз әжеміз жайлы еске алғанда оның ғұмыр бойы жолдасын соғыстан күткенін, отбасының алдында адалдығын ерекше айтады
Кеш болса әжем батыс көкжиекке жанары жәудірей қарап, атамды күтетін
«Қайран ерім қай қиырда қорғасын оқ ғұмырыңды қиды екен?! Қай жерде жатқаныңды білсем, туған жердің бір уыс топырағын алып барып, белгі тұрғызар едім» деген арман жетегімен әжем де 1969 жылы дүниеден өтті.
Атамыздың қай жерде жерленгені әлі күнге дейін белгісіз, қара қағазда да жоғалып кеткен делінген
Расында, осы бір сөз әжеміздің жүрегінде бір үміт отын тұтатып, сенім ұялатқан еді.
Әкем Боран ауылында №123 кәсіптік-техникалық училищесінде оқу-білім меңгерушісі, Бобровка ауылдық кеңесінің төрағасы, Марқакөл аудандық атқару комитетінің ұйымдастыру бөлімін басқарып 1995 жылы зейнет демалысына шықты
Бүгіндері жетпістің бесеуінен асқан әкем анасынан қалған осы суретті көзінің қарашығындай сақтап, немерелеріне сол заманның қиын шақтарын айтып отырады.
Қайрат СЛӘМБЕКҰЛЫ
