Қазақстанның Құрметті журналисі, Қазақстан Журналистер одағы сыйлығының лауреаты, белгілі қаламгер Итен Қарымсақұлының «Жүрек жазбалары» деп аталатын үшінші кітабы қолымызға тиді
Бұған дейін «Қоңыр қалам», «Адамдар
Жылдар
Тағдырлар» атты туындылармен танысқанбыз
Жаңа кітап Қазақстан Журналистер одағы басқармасының төрағасы Сейітқазы Матаевтың алғы сөзімен ашылған
Секеңнің сөзіне қарағанда ол кітап авторын жақсы білетіндігі аңғарылады
Содан да болар ақтарыла сыр төгеді. 
«Қазір кім көп, жазушы көп
Бәрі жазып жатыр
Бірі естелік, бірі эссе деп қояды
Мен жазғандарына қарсы емеспін
Осының бәрі күні ертең тарихқа айналып, ел жадында қалады
Шынайы жазылған дүниелер халықпен бірге жасай береді
Менің айтайын дегенім, сол жазылып жатқандардың көбісі өзді-өзін дәріптеуден аса алмай жүр
Ал Қарымсақұлы туралы сөз басқа! Ол өзін емес, замандастарын, қаламдастарын жазып, ерен еңбектің үлгісін көрсетіп жүрген майталмандарды дәріптер жүр» дейді журналис­тер жетекшісі.
Кітап алты бөлімді қамтиды
Тізіп жіберетін болсақ, «Ел мен жер», «Өмірі – өнеге», «Ел мен ер», «Әріптес әлемі», «Қоңыр қалам – қоңыр әлем», «Өткен күнде белгі бар» деп жалғасар еді
Бұл тақырыптар да жайдан-жай қойылмаса керек
Біраз жайға қанығатынымызды осы қалыптарымен-ақ ұғындырып тұр.
Итен ағамыздың кейіпкерлері бізге де таныс
Олардың бірі белгілі көсемсөзші, кезінде республикалық «Социалистік Қазақстан» (қазіргі «Егемен Қазақстан») газетін басқарған Ұзақ Бағаев
Жас кезімізде Ұзекеңнің мақалаларын, очерктерін сүйсіне оқитынбыз
«Осылай жазар ма еді» деп қиялға берілдік
Итен Қарымсақұлының қолына қалам алуға түрткі болған жайт Ұзақ Бағаевтың өзге шығармалары емес, күнделігі екен
Күнделік өзгеше жанр
Бұл – адамның жан сыры, жүрек тебіренісі
Осы жағынан да Итен ағамызды қызықтырса керек
Ұзақ Бағаев уақыттың құдіреті туралы былайша ой өрбіткен: «… Кейде бір килограмм астық ысырап болса, қиналамыз, қынжыламыз, ал бір сағат уақыт босқа өтсе, қыңқ етпейміз»
Ойлар болсақ, басты ағаттық осында.
Бір күн тұқым кеш себілсе, бір күн егін кеш суарылса, бір күн кейін жиналса, қаншама астық ысырап болатынын бағалай бермейміз.
Дән ысырабына кешірім жасамаймыз, уақыт ысырабын еске де алмаймыз…
Бір минутта жүретін жол, шығатын биік қанша!
Осының бәрінен шығатын қо­рытынды: «уақыт – адамның досы, дұшпаны, жақыны, алысы! Уа­қыттан дәуір өседі
Уақыттан өмір құралады…».
Сонда автордың түйіндеп айтпағы не? Ол, әрине, түсінікті: Уақыт – алтыннан да қымбат, оның қадірін біл.
Ұзақ Бағаев есімі көптен ауызға түспеп еді
Ұмытылып бара жатқандай көрінген
Асыл азаматты бүгінгі өмі­рі­мізге жетелеп әкелген Итен Қарым­са­құ­лына алғыстан басқа айтарымыз жоқ.
Әбдіжәлел Бәкір, Бақберген Досманбетов, Жұмағали Наурызбай… Бұлар да белгілі есімдер
Көзі қарақты замандастарымызға етене таныс
Үшеуі де кешегі уақыттары еліміз Парламентінің депутаты болды
Әбекеңнің ұлттық мемлекетімізді жетілдіре түсу, ұлттық мүдде, ұлттық құндылықтарды сақтау, дамыту, ана тіліміздің өзекті мәселелері жөнінде жазған еңбектері ұлтқа жанашыр кім-кімді де толғандырмай қой­майды
Бақберген Досманбетов болса депутаттық міндетін абыройлы атқарған азамат
Оның халықтың көкейіндегі маңызды мәселелерді Парламенттің күн тәртібінде көтеріп отыр­ғанынан жақсы қанықпыз
Ав­тор қайраткер азамат Жұмағали ­Наурызбай туралы «Ұлтымыздың ұлы мұраты жолында тынымсыз тер төгіп келеді» деп орынды атапты
Бұған Жұмекеңнің «Ұлттық мектептің ұлы мұраты», «Ұлттың ұлы бола алсақ» деген кітаптарының аттары-ақ дәлел бола алады.
Қаламгердің еңбегіне қалам­герден артық ешкім айқын баға бере алмас
Бір салада қызмет етіп жүргеннен кейін бір-бірінің шабыты мен шабысынан етене қанық
Осы ретте Итен Қарымсақұлы туралы көптеген журналистердің, олардың ішінде елге белгілі тұлғалардың да қалам тербегенін айтуға болады
Солардың бірі қарымды қаламгер, «Айқын» газетінің Бас редакторы Нұртөре Жүсіп Исекең жөнінде былай дейді
«Сырда туып, қырда өскен, Қазақстанның астанасы болған бір қалада еңбек жолын бастап, екінші астанасында зейнеткерлікке шығып, асқақ Алатаудың ­баурайын­да Құдай берген перзенттерінен өрбіген немере, шөберелерінің ортасында ақиық қырандай еңсе тіктеген, қарттыққа мойымаған, тізе бүкпеген Итен Қарымсақұлының өмір жолы кім-кімге де жақсы өнеге болса керек»
«Елу жылдан астам уақыттан бері баспасөз бен құқық саласы егіздей екі қанатына айналған Иекеңнің өмір жолы тауысып айтып бітпейтін дастандай өнегеге толы
Осы бір құрыштан құйыла салғандай қағілез, қарапайым кісімен сөйлесе қалсаңыз, сіз өмірдің қыр-сырына, ғажайып сәттеріне қанығып жүре бересіз»
Осындай шынайы лебіз білдіргендер қатарында белгілі ақын Темірхан Медетбек, өнер қайраткері Тұңғышбай Әл-Тарази, жазушы Қойшығара Салғараұлы және басқалар бар.
Ағамыздың талантты ақын Әскербек Рахымбекұлымен дос­тық қарым-қатынасы да көңіл аударарлық
Негізі ақынның сыр ашар достары көп бола бермейді
Нағыз ақын тазалыққа, сұлулыққа, шынайылыққа ынтық
Бұл қасиеттер әркімнің бойынан табыла береді дейсіз бе…
Иеке,
Бағытымды бір байқағын,
Қалайша хан базардан құр қайтамын?!
Шау тартқан шақты мынау
жыр шайқадым,
Сырымды саған айтпай кімге
айтамын?..
Сайыста семсерімді сермегенде,
Телегей сезімімді тербеген не?..
Қайтер ем қайырылып сен
келмегенде,
Қайранмын қайыры жоқ пенделерге.
Кей кезде тебіреніп теңіздейін,
Қарттыққа қарсы тұрар ем іздеймін.
Еркекпен ер көңілді егіздеймін,
Келісті кеуделерден кен іздеймін…
Иеке, телефон шал,
Сені іздеймін… – деген екен Әскербек ақын бір өлең жолдарында
Ақын досын іздеп жатса Иекеңнің көптің бірі емес, бірегейі болғаны ғой.
Итен ағамыздың оңаша қалған сәттерінде өмірден көргендерін, көңілге түйгендерін қағаз бетіне түсіріп отыратын да «өнері» бар екен
Бұлар расында да ғибрат аларлық, ой саларлық дүниелер
Солардан аз-кем мысалдар келтіре кетейік
«Басыңа бақтың қонуы қиын, таюы оңай», «Өлгенше дүние жинау мақсат емес, қадіріңнен айырылу жақсы ат емес», «Тойымы жоқ адам тойғанын білмейді», «Балаң жақсы болса қадіріңді асырады, жетесіз болса берекеңді қашырады» және т.б
Құлақ қоятын-ақ тұжырымдар емес пе?!
Сонымен қорытқанда не айтар едік
Біздің ойымыз кітаптың беташарындағы түйінді сөздермен дөп келетіндей «Жүрек жазбалары» ғұмырнамалық кітабының басты ерекшелігі – жақсының өмірінен өнеге алу, журналистік ғұмырдың ғажайып сырларына қанығу, кейіпкерлермен бірге өмір сүру, жақсы мен жайсанның қадірін, бағасын білу, адамды ардақтау.

Нұрперзент ДОМБАЙ
