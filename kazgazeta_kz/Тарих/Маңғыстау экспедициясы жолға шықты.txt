Ресей, Түркия, Әзербайжан және еліміздің кейбір аймақтарынан келген кәсіби ғалымдар, тарихшылар, этнографтар, археологтар және өлкетанушылардың қатысуымен «Маңғыстау облысының материалдық және материалдық емес тарихи-мәдени мұралары» атты ғылыми экспедициясы өз жұмысын бастап кетті.
Маңғыстау облысы мәдениет бас­қармасының басшысы Пәния Сармур­зинаның айтуынша, 3 турдан тұратын кешенді экспедиция «Рухани жаңғыру» бағдарламасы аясында өткізілуде және бірнеше тақырыптық бағыттарды қамтиды
Ал шараны ұйымдастыру Маңғыстау облысының әкімдігі, республикадағы белгілі ғылым ордасы Әлкей Марғұлан атындағы Археология институты және «Yessenov University» тарапынан қолдау тапқан.
– Маңғыстау облысының мате­риалдық және материалдық емес тарихи-мәдени мұраларын зерт­теу мақсатында шетелден ға­лымдар тартылды
Оның аясында киелі жерлерін, тарихи және мәдениет ескерткіштерін, облыс тұрғындарының дәстүрлі және тұрмыстық бағыттарын, халық шы­ғар­машылығын зерттеу көзделген
Әсіресе этно-әлеуметтік, атап айтқанда өңірдегі этникалық мәдени процестерді, этникалық өзін-өзі тану мәселелері, ұлтаралық қатынастар мен тіл жағдайы, эпиграфикалық ескерткіштерді зерттеу, Маңғыстаудың тарихы, мәдениеті, ескерткіштері бойынша ғылыми-танымдық басылымдар дайындауға материалдар жинақтап, кешенді экспедиция қорытындысы бойынша ғылыми есептер дайындау жоспарымызда бар, – дейді басқарма басшысы.
Экспедиция барысында Маң­ғыс­тауда орналасқан Қазақстан­ның жалпыұлттық маңызы бар киелі орындары, ноғайлы кезеңінің ескерткіштері және аймақтың шыңы­рау-құдықтары зерттеледі
Ғы­лыми экспедиция өлкенің баға жетпес тарихи мұрасы ұлттық идеоло­гия­ның бөлігі, еліміздің ұлттық мәдени құндылықтарын кеңінен танымал ету және әлем назарына ұсыну, туған өлкеге деген сүйіспеншілік пен патриотизмді арттыруға бағытталған.
Кешенді экспедиция алты бағытты қамтымақ
Атап айтқанда, Маңғыстау облысының тұрғындары арасынан ХХ ғасырдың 20-30 жылдарына қатысты этнографиялық мәліметтер жинақтау, белгілі неміс этнографы Рихард Карутц жолымен – 100 жылдан соң, XIV-XVII ғасырдағы Маңғыстаудағы ноғайлы кезеңі, Үстірттегі шыңырау-құдықтарды зерттеу, Маңғыстау­дың сакралды ескерткіштері: ежелгі Маңғыстаудың теңіз айлақтары (ар­хивтік-библиографиялық зерттеулер, картографиялық материалдарды зерделеу), «От киесі» Отпантау кешенінің туристік әлеуеті; аңыз өрген Маңғыстау мешіттері, Маңғыстау түбегі ескерт­кіштерінің эпиграфикасы мен архи­тектурасы және Маңғыстау петрог­лифы.
Үш турдан тұратын экспедиция­ның бірінші мерзімі 10 күнге созылмақ
Ал маршруттың жалпы ұзақтығы 2000 шақырым
Оның аясында Қошқар ата, Ақшора, Жалғызтам (Бельторан), Үштам, Кенті-баба қорымдары, Сұлтан-үпі жерасты мешіті, қорымы және сайы, Қапамсай, Масат-ата, Шопан-ата, Шақпақ-ата жерасты мешіттері мен қорымдары, «Отпан Тау» тарихи-мәдени кешені, Ақмыш сайы, Шерқала және Айрақты таулары, Көгез этноауылы, Шетпе ауылы, Қарауылкүмбет күмбезтамы, Мырзайыр, Тынымбай шоқы жері, Бозжыра тауы (панорама), Күйеутам – Ұлы Кіндікті діни-қабірлеу кешені, Оғыланды қорымы – Бекет ата жерасты мешіті, Үстірттегі шыңырау-құдықтар және т.б
жерасты мешіттері мен қорымдары бар.
Экспедицияның ғылыми кеңес­шісі – Ресей Ғылым Академия­сының Ресей тарихы институтының бас ғылыми қызметкері, профессор, тарих ғылымының докторы Вадим Трепавлов.
Айта кету керек, халықаралық экспедиция құрамында жергілікті мамандар да бар, олар өлкетанушы Алқажан Еділхан, этнограф, жазушы, өлкетанушы ­Отыншы Көшбай, тарихшы, фольк­лорист Сұлтанбек Құдайберген, түркітанушы Бекболат Төлегенұлы, археолог ­Андрей Астафьев, тарихшы, өлкетанушы Нұрлан Құлбаев.
Кәмшат Ізбасарова,
Қазақстан Журналистер 
одағының мүшесі
Ақтау
