Қазақтың кемеңгер үш перзенті – Төле би Әлібекұлының, Қазыбек би Келдібекұлының, Әйтеке би Бәйбекұлының есімдері халқымыз үшін қастерлі
Бұл ұлы тұлғалар дуалы сөздерімен де, өнегелі іс-әрекеттерімен де ел ішіндегі бірлік пен ынтымақты нығайтуға айрықша үлес қосты
Ал бірлік бар жерде алынбайтын асу, бағынбайтын биік болмайтыны әбден белгілі.
Бұл күнде елімізде осы әйгілі үш бидің бірі – Төле бидің туғанына 350 жыл толуына орай мерекелік іс-ша­ралар өтуде
Таяуда ғана Жамбыл об­лысының орталығы Тараз қаласында бабамыздың мерейтойы кең көлемде атап өтілді
Шараға қатысушылар алдымен қаладағы Төле би даңғылы мен Желтоқсан көшесінің қиылысындағы ашық алаңға жиналды
Осында баба ескерткішінің ашылуына орай салтанат өтті
Қазақстан Республикасының Мәдениет және ақпарат министрі Мұхтар Құл-Мұхаммед пен облыс әкімі Қанат Бозымбаев ескерткіш жамылғысын сыпыра бергенде ар жағынан бабаның ойлы да нұрлы жүзі көрініп, қазақтың абыз биі тіреліп келгендей әсер қалдырды
Мұнан соң облыс әкімі Қанат Бозымбаев пен Төле би атындағы республикалық қордың президенті Мүсілім Дайырбек сөз сөйлеп, ескерткіштің бой көтеруімен жұртшылықты құттықтады.
Бұдан әрі жиналған қауым қаладағы «Баласағұн» Орталық концерт залына ағылды
Осында «Төле би және оның ұлағатты мұралары» атты республикалық ғылыми-тәжірибелік конференция өтті
Жиынды Қазақстан Республикасы Парламенті Сенатының депутаты, Қазақстан Жазушылар одағы басқармасының төрағасы Нұрлан Оразалин жүргізіп отырды
Алғашқы болып сөз алған Қазақстан Республикасының Мәдениет және ақпарат министрі Мұхтар Құл-Мұхаммед Елбасы Нұрсұлтан Назарбаевтың Құттықтау хатын оқып берді
Онда былай делінген:
«Бүгінгі күн – қазақ мәдениеті мен тарихындағы есте қалар елеулі күн
Ұлтымыздың ұлы перзенті, халқы­­­мыздың қасиетті сөзін ел бірлігі мен жер тұтас­тығына арнаған тарихи тұлға Төле би Әлібекұлының еңселі ес­керткіші көне Тараз жерінде бой көтерді.
Тәуелсіздіктің алғашқы арайында Ордабасыда өткен алқалы жиында біз жұртымыздың әйгілі үш биі – Төле бидің, Қаз дауысты Қазыбек бидің, Әйтеке бидің рухтары ендігі жерде халқымыздың бірлігі мен ынты­мағының нұрлы нысанына айналып, бүгінгі ұрпақтың ұлы тұлғаларға деген құрметі арта түсетіні айтылған еді.
Төле би қазақ жеріне тігілген жат көздің сұғына, жау елдің басқыншы әрекетіне қарсы күресте сұңғыла сөзімен, сертке сай ісімен, сардарлық стратегиясымен ерекше көрінген тұлға
Елдің намысы мен ерлігін оятқан, жігерін жанып, еңсесін тіктеген қайраткер
Рухани көсемдік пен табиғи шешендікті тең ұстаған абыз
Қазақ жерінің тұтастығы мен ел бірлігін қашанда қазық қылып ұстаған бабамыз кейінгі ұрпағына ұлы өсиетті аманат етіп кетті
Төле би өсиеттері бүгінгі таңда да тәуелсіз еліміз­дің рухани өсіп-өркендеуіне, жастардың бойына отан­сүй­гіштік қасиеттерді сіңіруге өлшеусіз үлес қосып келеді.
Сондықтан осындай ұлы тұлғаға ескерткіш қою арқылы біз өткен тарихымызды қастерлеп, бүгінімізді бедерлеп, ертеңімізді баянды етуге жол ашамыз
Ұлттық тарихымыздың жаңа беттерін жазу үстінде, өткеніміздің өнегесін зерделеуде біз бабалар аманатына адалдық пен беріктіктің үлгісін көрсетеміз.
Түгел сөздің биігі болған Төле бидің қасиеттері мен өсиет­­тері әлемдік өркениетте өзіндік орнын тапқан қа­зақ жұртының тірегі мен тілегі болып мәңгілік қала береді».
Сөз алған облыс әкімі Қанат ­Бозымбаев конференция жұмысына сәттілік тіледі.
Негізгі баяндаманы Абай атын­дағы Қазақ ұлттық педагогикалық университетінің кафедра меңгерушісі, тарих ғылымдарының докторы, ҚР Ұлттық ғылым академиясының корреспондент – мүшесі Мәмбет Қойгелдиев жасады
Сөз сөйлеген М.Әуезов атындағы Әдебиет және өнер институтының директоры, филология ғылымдарының докторы, ҚР Ұлттық ғылым ака­демиясының корреспондент-мүшесі Уалихан Қалижанұлы, әл-Фараби атындағы ҚазҰУ Абай институтының директоры, филология ғылымдарының докторы, профессор Жанғара Дәдебаев, тарих ғылымдарының докторы, профессор Нәбижан Мұхаметқанұлы, тарих ғылымдарының докторы, профессор Клара Харизова, М.Әуезов атындағы Оңтүстік Қазақстан университетінің профессоры, тарих ғылымдарының кандидаты Ғаппар Маймақов ба­баның қайраткерлігі, даналығы мен шешендігі, дипломатиялық қыз­меті жөнінде айтты
Ш.Уәлиханов атын­дағы Тарих және этнология инс­титутының бас ғылыми қызметкері, тарих ғылымдарының докторы Ахмет Тоқтабайдың бидің туған жылына қатысты айтқан мына деректері жиналғандар назарын аудартты: «Төле би 1663 жылы туылған деп жүргеніміз де дұрыс емес
Себебі қарақалпақстандық Жұбатхан Мұратбаев «Қарақалпақ жерінде жасаған шежіреші Ақкете руынан Баймағанбет Ербөлекұлының және қарақалпақ шежірешісі Әбди Жамал ахунның деректеріне сүйене отырып, 1680 жылы Тәуке хан болып сайланғанда ханның биінің ең үлкені Сасық би – 85 жаста, құрама Мұхамед би – 52 жаста, қырғыз Қоқым би – 45 жаста, қазақ Кіші жүз биі Әйтеке би – 36 жаста, Ұлы жүз биі Төле би – 23 жас­та, Орта жүз биі Қазыбек би – 21 жаста екен
Олай болса Төле би 1657 жылы, Қазыбек би 1699 жылы, Әйтеке би 1644 жылы туған деп әбден айтуымызға болады» дейді
Жұбатқан Мұратбаевтың атақты шежірешілерге сүйеніп жазған бұл еңбегі баға жетпес құнды дүние деп айтамыз, себебі көптеген талас тудырып келе жатқан үш бидің туған жылдарын толық анықтап, соңғы нүктесін қоюға жәрдемін тигізеді».
Баяндамашылардың сөздерінде аталып өткен бір жайт – бабаның ақылмандылығы, данагөйлігі
Олай болса сол ақыл дариясынан тағы бір сусындап көрейікші
Бірде Шақшақұлы Жәнібек «Еліңде кәрің болса, жазулы тұрған хатың, жайлаған көліңнің алдында төбе болса, ерттеулі атың» деген сөздерді алға тартып, биден ақыл сұрай келіпті
Сонда Төле би кеудесіндегі маржан сөздерді төбеден құйылған нөсердей былай төгіп-төгіп тастаған екен: «Өгізді өрге салма, қанатың талар, наданға көзіңді салма, сағың сынар
Досыңа өтірік айтпа, сенімің кетер, дұшпаныңа сырыңды айтпа, түбіңе жетер
Жал құйрығы қаба деп жабыдан айғыр салма, жаугершілік туғанда жағдайлап мінер ат тумас
Жақыным деп жаманның малы үшін жақсының жағасынан алма, өрісің тарылар
Қару жисаң, мылтық жи, жаяу жүрсең таяқ, қарның ашса тамақ
Ит жүгіртіп, құс салсаң, әуелі боларсың
Әйел алсаң көріктіге қызықпа, тектіні ал
Мақтаншақ жігіт жисаң, ұятқа қалдырар
Ұрыншақ ат жаз жарға жығар, қыс қарға жығар
Тұмау түбі құрт болар, тұман түбі жұт болар
Ақылдың түбі құт болар
Елге бай құт емес, би құт
Қабырғадан қар жауса, атан менен нарға күш
Ел шетіне жау келсе, қабырғалы биге күш
Қарап отырғанша, бір нәрсеге жарап отыр
Кәсіп болмай, нәсіп болмас
Менен ақыл сұрасаң айтарым осы».
Осы жолдарды ой елегінен өткізе отырып, кешегіден бү­гінге жеткен «Көркем сөздің көсемі – Төле би» дегенге қалай илан­бассың
Халық тауып айтқан.
Осы күні «Төле бидің қа­сиеттері мен өсиеттері» атты республикалық жыр мү­шәйрасы қорытындыланып, жеңімпаздар марапатталды
Қаладағы Орталық стадионда үш мыңға жуық адамның қатысуымен бабаның өмір жолына арналған театрландырылған қойылым болды
Оның соңы Қазақстан өнер шеберлерінің концертіне жалғасты.
Ертеңіне ипподромда ұлттық ат спорты ойындары өтті
Жиналған қауым құнан жарысты, тоқ бәйге мен аламан бәйгені қызықтады
Топ жарған ат иелеріне сыйлық ретінде көліктер табыс етілді
Облыстық театрда жазушы-драматург Елен Әлімжанның «Төле би» драмасының да табысты өткенін айта кеткен жөн.
Қазақтың үш данасы – Төле бидің, Қазыбек бидің, Әйтеке бидің кейінгі ұрпағына ұраны – бірлікке, татулыққа берік болу еді
Бұл өсиет бүгінгі күні де маңызын жойған жоқ
Бірлік – бұл бүгін де, ертең де қазақтың бас­ты байлығы, басты ұраны
Халқын ауызбірлікке, ынтымаққа шақырған атақты үш биіміз бұл жолда өздері бас болып былайғы жұртқа өнеге көрсетті
Бір-бірін қатты сыйлады, құрметтеді
Мәселен, Әйтеке би «Төле бидей әділ жанды көргенім жоқ, соңынан жайдан-жайға ергенім жоқ» десе, би дүние салғанда Қазыбек би «Төле би өлді дегенше, әділет өлді десеңші!» деп мұңын шақты.
«Берекені көктен тілеме, бірлігі мол көптен тіле!» деп соңына дана сөзін қалдырған Төле бидей бабалар аманатына адал болу – ұрпаққа парыз.
Нұрперзент Домбай 
Тараз
