Табиғи дарыны мен ана сүті арқылы бойына дарыған дауа қондыратын ерекше қасиеті бар адамдар қазақ топырағында сол үрдістен айни қойған жоқ, таза қалпында қалды
Абайша айтқанда, «самородный сары алтындай»
Сондай қасиетті адамдардың бірі – Ырғызбай әулие.
Халық тегін адамға ат қойып, айдар тақпаған
Ырғызбай Досқанаұлының шипагерлік қасиетін сезініп, басынан өткеріп, «өшкенін жандырып, өлгенін тірілткендей» болған, шапағатын түйсінген жандар ұрпақтан-ұрпаққа жалғастырып, міне, екі ғасырдан астам уақыт жұрт ол кісінің әулиелігіне деген сенімдерін жоғалтпай келеді
Ырғызбай Досқанаұлы сол кезең­дегі қазақ даласындағы халықтық емші­ліктің, қазіргі тілмен айтқанда, медицина саласының ірі тұлғасы болған
Аяқ жеткен жерге ат қана жетіп, ақпарат кеңістігі мүлде жоқ кезде, өркениеттің ұлы көші тұйық қалпында, әркім өз «қа­занында қайнап, өз қазанында пісіп» жатқан уақытта Ырғызбай әулие есімінің халық арасында кеңінен таралуы­ның өзі ол кісінің кім болғанын айғақтай түседі.
Тарбағатай өңіріндегі ел рухани пір тұтатын қасиетті тұлға – Ырғызбай Досқанаұлы пайғамбар жасындай – 63 жыл ғана ғұмыр кешкен
Ол негізінен ХІХ ғасырдың бірінші жартысында емшілікпен айналысып, атағы алысқа кеткен ғажайып шипагер
Бүгінге жеткен деректер халық аузында еш өзгеріске ұшырамай, таза ­калпында сақталды деуге болады
Өйткені ­кез-келген адамның Ырғызбай әулие жайлы өтірік айтуға жүрегі дауаламайды
Ондай жағдай болса қалай да бір құдіретті күштің әсерін кім-кім де сезінеді.
Белгілі журналист Назарбек Қанафин кеңестік кезең ыдырап, тәуел­сіздік алған алғашқы жылдары-ақ қызыл идеология тұсау салып келген тақырыпқа қалам тартып, өзі өмір бойы жинақтаған деректер негізінде алғашқы мақаласын «Лениншіл жас» газетінде жариялады.
«Ырғызекең құймақұлақ қарт­тардың шежірелеуінше, 1787 жылы Тар­бағатайдың құт-берекелі сайла­рының бірінде дүниеге келіпті де, пайғамбар жасына толған шағында, 1850 жылы «Мыңжылқы» құдығына таяу күзеуде мәңгілік ұйқыға кетіпті
Денесі табиғаттың маң даладағы ұлы ескерткіші – «Бөрітостаған» атанған алып тастан 40 шақырымдай қа­шық­тықтағы құба белге жерленіпті» деп жазады ол.
Дәл осындай деректі «Ақсуат» атты кітабында белгілі айтыс ақыны Қалихан Алтынбаев пен Ерғали Жұмахан да келтіреді
«Ырғызбай Досқанаұлы, құлыптастағы дерекке сүйенген 1787-1850 жылдарда өмір сүрген адам
Бірақ бұл әлі зерттей түсуді қажетсінеді
Әулиенің есімі Ақтөбе облысындағы Ырғыз өзеніне байланысты қойылды, соған сәйкес құлыптастағы мерзімінен бұрын және ертерек келуі де ықтимал, – дейді олар.
Нақты деректердің бары осы, сондықтан сол кезеңдердегі тарихи оқиғалармен байланыстыра болжам жаксап көруге болады.
Енді Ырғызбай әулие өмір сүрген уақыттың сипаты қандай еді,соған азырақ тоқтала кетейін.
Қазақтың шежірелі тағдырына қарап отырсақ, дәл Ырғызбай әулие өмір сүрген уақытта Дулат Бабатайұлы, Махамбет, Жанақ ақын, Шал ақын, Жанкісі би, бертінірек Шортанбай би, Сүйінбай ақын сияқты от ауыз, орақ тілді талай әйгілі шешен мен би өмір сүрген
ХІХ ғасырдың алғашқы жартысы қазақ жерін патша өкіметі өз ырқына көндіріп, игере бастаған кезең
Патша тәртібінің енуі, ел басына мүшкіл хал туғызып, орыс әскері ішкерілеп, Жетісуға қарай өтті.
Бұл жөнінде «Этнические территория казахов в ХVІІІ в начале ХХ веков» деген Марат Мұқановтың кітабында: «1931 жылы Аякөз округы құрылған соң орыс әскеріне Жетісуға жол ашылды
Жақсы қаруланған орыс әскері көшпелі қазақтардан ешқандай қарсылық көрмей-ақ жылжыды
Қазақтар орыс әскерінің жолында кездеспеуге тырысып, алысырақ көшіп кетіп отырды» деп көрсетеді.
Ал Дулат ақынның жырында бұл ел басын­дағы ауыртпалық былайша суреттелген:
Аяз қысса мүйізді,
Мүйіз қысып тұқылды,
Қанталаса тұқылың,
Алпыс екі тамырың,
Қаңсып қалған сықылды
Ұлық қысса ұлықты,
Ұласып мидай былықты,
Атқа мінер ауылда
Итше ілініп ылықты,
Орыстың көрсе ұлығын,
Қыздандағы қылықты
Ұлық кетсе қызыққа,
Қорқау қасқыр құлықты.
1818 жылы орта жүз ханы Уәли өлгенде патша өкіметі хандықты мүлде жауып, округтер құра бастаған
1822 жылы Сібір қазақтарының Жарғысы енгізіліп, Орта жүз қазақтары Омбы облысына қарады
Соның ішінде Аякөз округінің құрамында Сауыр-Тарбағатай, Лепсі мен Балқаштың оңтүстігі, Шыңғыс тауы мен Зайсан қазаншұңқыры Кендірлік өзеніне дейін болды
Аякөз округіне он сегіз найман болысы, алты керей болысы, екі уақ болысы енгізілді
Осы жерлерді Найман ішінде матай, мұрын, қыржы, семіз найман, садыр, тума, болатшы, қаптағай және басқалар, негізінен Қаракерейден тарайтын ұрпақтар мекен етті
Аякөз округінде сол кезде 63376 адам болды, (ІІ-а.Д.357
Л36
об-37) –деп сол заман санағын архив құжаттарына негіздеп тарихшы Марат Мұқанов айқын көрсетіп берген
Округ қазақтары Аякөз, Шар, Қызылсу, ­Борлы, өзендері маңайын, Ертістің сол және оң жағалауын, Долан, Сандықтау Тарбағатай тауларын жазда мекен етсе, Қайрақты, Жалаңаш, Көкпекті, Аякөз өзендерінің сағалары мен Тарбағатай, Берке, Қызылтөбе тауларының ішінде қыстап шыққан.
Он тоғызыншы ғасырдың бірінші жартысында Ресей Қазақстанды жан-жақты зерттеуді бастап, оның тарихы мен лингвистикасы, экономикасын және этнографиясы бойынша ізденістер жүргізе бастаған
Осы негізде 1817 жылы Орыс географиялық қоғамы Орынбор бөлімі ашылып, одан кейін Батыс-Сібір бөлімін ашуға даярлық жүріп жатты
Орыс зерттеушілері П.С.Паллье, Н.Рычков, А.В.Левшин және басқа көптеген зерттеушілер қазақ даласын зерттеуге, Еуразия кеңістігіндегі көшпелілер өмірін зерделеуге барынша ықылас танытты
Дәл осы ХІХ ғасырдың 30 жылының соңы мен 40 жылының басында Ресейдің төніп келе жатқан отаршылдығына қарсы Кенесары Қасымов көтерілісі қазақ даласын шарпыған
Мұның бәрі қазақ жері бұйығы тіршілік кешіп, былайғы дүниеден мүлдем оқшау қалды деген кейбіреулердің ұшқары пікірлерін жоққа шығарады
Қара қазандай қайнап жатқан елдің әлеуметтік тіршілігін, әсіресе халықтың өмір сүру үшін күрестегі емшілік, елдік дәстүрлерін сол кездегі орыс зерттеушілері шама-шарқынша жазып қалдырды, дала пәлсапасын тамсана қағазға түсірді.
Орыс географиялық қоғамының мүшесі, саяхатшы А.И.Левшин «Описание киргиз-кайцакских орд и степей» деген 1832 жылғы еңбегінде тәуіптердің емдеу әдістеріне былайша талдау ­жасайды
«Біреулерінің негізгі емдеу әдістері ауруды алдау-арбау, халықты жоққа сендіру болғандықтан оны көз бояушы, гипноздарға-психотерапевке жатқызады, екінші топтағыларға олар негізінен өсімдіктен және басқа заттардан жасалған препараттарды емге қолданғандықтан оларды «дәрігерлер» деп атайды
Ол емшілердің алдау-арбау, дінге жүгіну секілді емдік әдістерін қолданатындарымен қатар, ботаника және химиядан хабарлары болған, өздерінше дәрі жасап, емге пайдаланған» дейді
Қазақ халқы­ның діндарлыққа онша бой ұрмай­ты­нын, ол күнделікті өмірінде көрген-білген тәжірибесіне сүйенетінін, айналасындағыны, табиғатты дәл ма­ғынасында ұғынатынын А.Ячмин, Ш.Уәлиханов, Н.Зельинд сияқты зерттеушілер жазып кетті.
Әрине, сол замандағы халықтық медицинаның хал-ахуалын зерделеген зерттеуші ғалымдар кейбір тәуіп-молдалардың емдеу әдістеріне қарсылық та білдірді
Мәселен, 1836 жылы қазақ жерінде болған штабс-лекарь С.А.Ярицкий кейбір тәуіптердің ақылға сыймайтын жабайы емдеу әдістері болғанын сынға алып көрсетті.(«Народная киргизская медицина»)
Ел арасында оқиға-әңгімелерді сараптай өзіндік ой білдірген профессор Нәдірбек Әбсәләмовтың «Ырғызбай әулие үлкен оқымысты адам болған ба деп ойлаймын
Негізгі осы мәселені археологтар бар, өзге де ғылым саласының мамандары бар зерттеу жұмыстарын жүргізген дұрыс» деуі көкейге қонады
Өйткені қазақ даласындағы емшілік дәстүр тарихын зерделеу қажеттігі көрінеді.
Ырғызбай әулиенің шөппен емдейтін емшілік қасиетін жазып, ­баспа бетінде көрсетушілердің барлығы да ел арасында айтылатын аңыз-әңгімелерден тірнектеп жинағандарын алға тартады
Соның ішінде, әсіресе Қалихан Алтынбаев пен Ерғали Жұмаханның «Ақсуат» кітабында келтірген деректер қызықты.
«Ол жасынан табиғатпен сырлас, сай-саланы, тау-тасты жалғыз аралап, тылсым-тіршіліктің құпиясына үңіле білген
Мәселен, кей шөптер таңғы шық кеппей тұрып жинауды қажетсінсе, енді біреулері кешқұрым алғанды ұнатады
Өйткені оларды шіліңгір ыстықта тамырынан ажыратсаңыз емдік қуаты әлсірейді.Емдік тамырларды ол көбіне жаңбырдан кейін, қараңғы түсе жұлады екен
Тамырларды бір бөлек, шөптің өзін, сабағын, гүлін бір бөлек жинап, көлеңке жерде, кептіреді
Аралас салынып кептірілсе, қасиеті азаяды
Соны білген шипагер үш қанат күркеде сөрелер, қапшық, қалталар әзірлеген…
Бір кезде Ырғызбай қолданған құмжеміл, жемжеміл, сарыбұға, бозбұға шөптерін танып-білетіндерді бүгінде шырақ алып, іздеп таппайсыз
Түрлі шөптен біріктіре қайнатып дайындаған дәріні ескі тілде оқ деп атапты
Аса күшті ауруға Ырғыз атаң осындай «оқ жұтқызатын» деп жазады олар.
Шындығында, ел аузындағы әңгімелерге қарағанда, әулиенің шөп қалталары мен кептірілген түрлі өсімдіктердің ұрық, тамырларын, сөл-шырындарын дәл есептейтін арнайы өлшегіш құралдары болған көрінеді
Ойдан-қырдан ат ізін салып, сабылып келген сырқаттарға ол кісі әдейілеп дәрі жасап, түрліше ем-дом қолданған
Әр шөптің қандай дертке дауа болатынын терең меңгерген
Сондықтан да Ырғызбай әулиенің қолынан құлан таза айығып жазылып кеткен қазақтар емшінің қасиеті туралы ат тұяғы жететін жердің бәріне жеткізген
Бұл әулие атаның дабысын көзінің тірісінде-ақ шет жайлап, қиыр қонған талай жұртқа жария етті
Бұған бір дәлел, Құнанбай Өскенбайұлының емші шапағатын көруі
Бұл әңгіменің ақиқаты туралы Қалихан Алтынбаев былай деп жазады: «Поляк жазушысы Адольф Янушкевичтың «Қазақ даласынан хаттар» деген кітабында Құнанбайдың 1846 жылдан біраз жыл бұрын өлім аузынан қалғаны айтылады
Тексере келгенде, емдеп жазып шығарушының Досқанаұлы Ырғызбай екені анықталды».
Расында, Құнанбайдың бір кездері бөртпе, сүзекке шалдыққаны ­жайлы әр дерек көздерінде кездеседі
Ал ел ­аузында атағы жер жарған аға сұлтанның бұл сапары туралы әңгімелер аз емес.
Бұл нені білдіреді? Ырғызбай сол кездің өзінде қалың жұрттың сеніміне ие болған, тылсым дүниенің құпиясына үңілетін әулие ретінде танылған
Құйма құлақ қарттар әулие өзіне келе жатқан адамды алыстан байқап, қандай дертке дауа іздеп жүргенін біліп отырады екен дейді
Адамның жүрісі, көзқарасы, қимыл-мәнеріне қарап-ақ пенде басындағы тауқыметті сезінетін қасиеті елдің оған деген құрметін өсіре түсті
Сондықтан да жаратушы бір Алладан ғана жәрдем тілейтін қара қазақтың санасында мұндай ерекше құбылыс ғажайып оқиға ретінде таңданыс туғызды.
«Ырғызбай ауру адамның тамырын ұстап, сырқатын тап басады екен
Бүгінгі медицина тілімен сөйлесек, әрі оташы, әрі терапевт, әрі дайындаушы фармацевт, әрі иелерімен тілдесетін, ғарышпен байланысатын экстрасенс, әрі асқан құмалақшы
Медицина өркендемеген қараңғы елде мұндай дарынның туа қалуы жаратушының осы өлкеге сыйлаған үлкен тартуы деп түсінеміз» деп Қалихан А­лтынбаев айтқандай, әулиенің киесі барша жұртты баурап алды.
Емші пайғамбар жасынан асып, дүниеден өткенде «барар жер, басар тауы жоқ» қу жанына дауа іздеген дімкәс, қамкөңіл жұрттың әрі-сәрі күй кешіп, енді жағдайымыз не болар екен деп үлкен өкініш білдіргені ақиқат
Аруақты емшінің басында дұға оқып, мінәжат еткен халықтың Ырғызбай әулиенің басына түнеу дәстүрін қалыптастыруы оған деген сенімнің соншалықты күштілігінен туындаса керек
Ұрпақтан-ұрпаққа жалғасып келе жатқан әулие құдіретіне бас ию, оның шапағатын сезіну шын мәніндегі ғажайып құбылыс.
Дүниеден қайтқан әулиенің зиратынан екі ғасырдан астам уақыт кісі үзілмей, пір тұтып, сыйынуы – бабаның кереметтігі
Тарбағатай тауының ұсақ шоқылы бір аңғарында, үлкен жолдан сәл бұрылыс тұста жатқан әулие басына Қазақстанның әр түкпірінен ұлтына, жасына қарамай сырқатына ем іздеп келіп жататындар қаншама?
Күні бүгінге дейін оның басына арнайы келіп түнеп, мал сойып мінәжат ететіндердің аяғы үзіліп көрген жоқ
Табиғаттың қандай қолайсыз жағдайында да жолға шығып, қасиетті атаның басына бір түнеп кетуді армандап келгендердің Ырғызбай әулиеге деген соншалықты сенімділігін тілмен жеткізу қиын
Және көпшілігінің тілектері қабыл болып, өшкені жанып қуанып, қайыра ат басын бұратыны Ырғызбай Досқанаұлы феноменін айқындай түседі.
Ғабдул-Ғазиз Есембаев
