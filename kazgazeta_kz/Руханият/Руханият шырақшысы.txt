Түркістандықпын
Сондықтан бар саналы жазушылық өмірім қазақ әдебиетімен тығыз байланыста өтіп келеді
Жас шағымнан қазақ жазушылары шығармаларын өзбек тіліне қазақ тілінен тікелей аударумен айналыстым
Сәбит ағаның «Өмір мектебі» аталатын романын студент партасынан бастап аудардым
Сәбит жарықтық мені баласынбай хатыма жауап жазып: «Аударамын десең міне кітап» деп сұранысыма қарай үш томдық кітабын поштамен салып жіберген еді
Менің әрекетім – балалық та, Сәбит ағаның мені баласынбауы – даналық сияқты
Абырой болғанда, «Өмір мектебін» өзбек тіліне табыспен тәржімалап, кітап етіп бастырып құрметке кенелдім
Сүйсінген Сәбит ағам мені «Сары балам» деп атайтын
Бүгінде «сары шал» болдық
Қазақстан газет-журналдарын шамам келгенінше алдырып қарап отырамын
«Егемен Қазақстан» газетінен жақында өзбек әдебиетінің классигі, қанаттасым әрі ауылдасым Адыл Яқубов туралы мақала оқыдым
Мақала авторы – Құлбек Ергөбек
Әдетте естелік жазсақ, алдымен өзімізді айтып мақтанып алатын әдет біздің өзбек әдебиетінде де, қазақ әдебиетінде де бар
Аталған мақаласында Құлбек Мұхтар Әуезов, Сәбит Мұқанов, Әбдіжәміл Нұрпейісов сияқты қазақ әдебиетінің айтулы қаламгерлерін Адыл өмірімен қабыстырып, жанастырып баяндапты
Өзі туралы сөз жоқ
Сыншы сияқты емес, жазушы сияқты әңгімелепті
Сүйсіндім
Расында біздің Адыл Яқубов әлгі аталған қазақ жазушылары секілді романист классигіміз болатын
Қадірлей алдық па, жоқ па кім білсін? Мақаланың түйінді сәті – көзі тірісінде Адыл Құлбектің «Түрікстан жинағы» аталатын кітабына алғысөз жазып беремін» депті
Бірақ үлгермеген
Есесіне Құлбек Ергөбек «Түрікстан жинағының» екінші кітабын Адыл Яқубовтың рухына бағыштап жарыққа шығарыпты
Осы бір сәт Адылмен алпыс-жетпіс жыл бірге жүріп (біз Түркістанда да ауылдас едік), қатар жасаған маған жүдә қатты әсер етті
Адылдың адал сөзі, ағалық қамқорлық ойы
Ажал жетті, орындалмады
Мойнында қарыз кеткендей әсерде болдым
(Соған қарамастан Құлбек кітабын Адылдың рухына бағыштап шығарып отыр.) Жазушы адамның соңғы бір сөздері айтылмай қалатын әдеті
Мақаланың атына сай «мұңды баян» десе мұңды баян екен
Әрі өмірде өзара сыйласа жүріп арамыздан кеше ғана кеткен адамға Құлбектей қазақ әдебиеті таңқитшысының өз кітабын бағыштауы үлкен адамгершіліктің айғағы болып тербеді
Соны оқыдым да Құлбекке телефон сылдыраттым
«Сенің «Түрікстан жинағыңның» келесі кітабына мен алғысөз жазып берейін» дедім
Ол қуана келісті
Олай етудегі себеп екеу: бірі – Адылдың уәде беріп үлгермеген ісін оңына келтірейін, екіншісі – жақсы көретін інім Құлбектің жаңа бастамасына қолғабыс жасайын, қуанышымды білдірейін!
ХІХ ғасырда Түркістан уалаятының генерал губернаторы Кауфман деген кісі «Туркес­танский сборник» атап, көп кітап шығарған
Ол көптомдық біздің кітапханамызда сақтаулы
Кітапхана байлығы саналады
Ана жылы бір алып, парақтап қарағаным бар
Ол кезде өзбек, қазақ, тәжік, қарақалпақ, қырғыз деп бөлінбеген бе, әйтеуір Сырдария бойын, Жетісу жерін, Памир, Алатау таулары бойын мекендеген ұлттар мен ұлыстардың ел жайы мен жер жағдайы, нәсібі мен кәсібі, құрамы этнографиялық тұрғыдан өте бір дәлдікпен беріліп отырады екен
Түп мақсаты – отар елге айналдыру шығар
Бірақ ғылым үшін тұнып тұрған мәлімет
Осы жинақтағы материалдарды қазақтар да, өзбектер де тереңдеп зерттеген жоқ-ау деп ойлаймын
Өзбек ғалымдары зерттер-ау, ал қазақтан ықыласты азамат шықса, біз бүгін қуаңдау қарап, тараңдау тартамыз ба деп қауіп қыламын
Өтінішім бойынша маған Құлбек жіберген «Түрікстан жинағы» да «Туркестанский сборник» секілді көрінді
Егер Құлбек «Туркестанский сборникті» көрмесе, білмесе, өзінің жаңа жинақ-кітабын бұлай атамас еді деп ойлаймын
Кітаптың «Түркістан» емес, «Түрікстан» аталуы – астарлы көрінді
Бұрын түркі, Түркістан секілді ұғымға үйренген құлаққа «Түрікстан» сәл тосын естілді
Неге «Түркістан жинағы» атамады екен? деп те ойландым
Кауфманның «Туркестанский сборнигін» қайталаудан қашқан болар деп те тон піштім
Құлбектің қолдануындағы «Түрікстан» – Түркия Рес­публикасына бұрылып кетіп, тараңытып қалып та жатқан секілді
Бір ойым айтады – «Түркия» деп айтқанымызбен, олар өздерін «Түркиелікпіз» деп жатады
Сөздің аталуына зер салсақ, менің туған жерім «Түркістан» да ауызшада «Түрікстан» атала береді
Бірақ жазылуы – «Түркістан»
Әрі-беріден кейін «Түркістан» бізді орыстардың өз тіліне бұра тартып атауынан туған «бұралқы» сөз бе деп те ойға қалдым
Егер біздің бәріміз «түрік» болсақ, «Түрік», «Түрікстан» сөзінен неге қашамыз? «Орхон-Енисей» тас жазуларында: «Күндіз күлмедім, Түнде ұйықтамадым – Түрік болмағым үшін!» демейтін бе еді?! Шамасы, біздің миымызда әлі түрік десек, «пантүріктікті» түсінетін Ресей империясы құйған сарқыншақ әлі сақталып тұр-ау
Гәпті қысқартқанда Құлбектің жинағын атауынан бастап қиналып, ойланып оқыдым
Оқи келе қызықтым
Әлгі «Түрік», «Түрікстан», «Түрікстан жинағы» деген ұғымның туралығына да ден қойдым
Құлбек «Түрікстан» дегенде – түрік дүниесін тұтас алып отыр екен
Соған орай сөзін ісімен дәлелдеу үшін жинаққа өзбек, қырғыз, татар, башқұрт, шуаш, шор, саха секілді түрік халықтары туралы материалдар беріп отырады екен
Біз Шыңғыс Төреқұлұлы Айтматовтың бастауымен «Түрік халықтары мәдениеті ассамблеясын» құрып, құрамында болған едік
Демек, бұл орайда Құлбек бізбен мүдделес шығып отыр.
«Түрікстан жинағы» қамтымақ ауқым барынша кәтте шықты
Қазақтарда «көтере алмайтын шоқпарды беліңе байлама» дейтін сөз бар
Құлбек мынадай ауқымды тақырыптың үде-барасына шыға алар ма? деп ойлап қойдым
Құлбектің өзбек тілінде көркем шығарма оқи беретінін білемін
Алайда «Түрік» дегеніміз өзбек пен қазақ қана емес
Жинаққа үңіле келе бір өзбек емес, өзге де түрік халықтары тілдерінде оқитынына көз жеткіздім
(Оны қолымыздағы жинақтан анық аңғарасыз.) Ол өзбек қырғыз, татар (Құлбек бір анам татар деп жүреді), башқұрт, саха, әзірбайжан, түркмен, малқар ұлттарының – Сәйфи Құдаш, Түгелбай Сыдықбеков, Шыңғыс Айтматов, Мұстай Кәрім, Қайсын Құлиев, Берді Кербабаев, Семен және Сафрон Данилов секілді әдеби ірі тұлғаларымен араласқан
Оның шет жағасын өзім де білемін
Түрік халықтарының әрқайсысы тілінде машықтанып шығарма оқитынын білгенде жүдә қуандым
Өзім тәржіман болған соң мейлі аудармашы бол, мейлі ғалым бол, тілге кірмесең, тіл табиғатын түсінбесең нәтижеге жетуің қиын екенін білемін
Құлбектің «Өзбекстан әдебиеті ва санаты», «Шарқ юлдузы», «Алтайдың чолманы», «Қазан утлары», «Ақ Идил», «Ала тоо», «Кыргызстан маданияты», «Амудария» секілді басылымдарды алдырып оқитынын білген соң, оның мына жаңа ныспысы ғана емес, жаңа нұсқалы кітабының атауына да, оның осындай көп желілі кітап шығаруда мақсатқа жетеріне де еш күмәнім қалмады.
Сәбит Мұқановтың туғанына 80 жылдығын тойлау кезінде біз Адыл екеуміз Құлбектің Алматыда үйінде болғанбыз
Жерлесіміз түріктің көне әдебиетіне жаны құмар профессор Бейсембай Кенжебаевпен дастарқандас болғанымыз бар
Бала шағында Ташкен жетім балалар үйінде тәрбиеленген қадірлі ғалым Айбекпен, Орал Таңсықбаевпен достығын әңгімелеп берген
Абдолла Аблани, Фитрат, Чулпон жайында да біраз әңгіме айтқан
Біз 1937 жылы атылып кеткен өзбек ақын, жазушы, ғалымының есімін Бейсекең аузынан естігенде біртүрлі үрейленіңкіреп тыңдап едік
Ал бүгін Бейсекеңе кездестірген тағдырыма ризашылық білдіремін
Құлбек бойындағы түрікшілдіктің қайдан келіп жеткенін Сіздер де енді анық танып біліп отырған боларсыздар.Туған жерім болғандықтан Түркістан шаһарында жиі болып тұрамын
Туғандардың торқалы тойы, топырақты өлімі болады
Оған бармасаң жат боласың
Түркістан менің кіндігімнен байланған шаһарым ғой
Соңғы кездері барғанда Түркістанды түрлендіретін іс-әрекеттердің жүзеге асқанын көріп қуанышты күй кешемін
Бір Құлбектің өзі жоғарыда айтқан Бейсембай Кенжебаевқа арнап түріктану музейін ашты
Ұстаз еңбегінің жануы дегеніміз осындай-ақ болар
Кім ұстазына арнап музей соғыпты?! Құлбек музей соқты
Кейінгі ұрпаққа арнап айтар өнегенің бірі – осы! Сонымен қатар «Түрік халықтары кітапханасын» ашты
Менің бір қайран қалғаным, Құлбек уақытында қазақтан өзге өзбек, қырғыз, татар, башқұрт, әзірбайжан, алтай, шуаш, шор, хакас, түркмен, қарақалпақ, қарашай, қарайым, құмық, тува дейсіз бе, әйтеуір түрік текті халықтың көптеген тілінде кітап жинаған екен
Соның негізінде «Түрік халықтары кітапханасын» ашып қойыпты
Өз басым қайран қалдым
Жоғарыда айтқан Бейсекең, Өтебай Тұрманжанов, менің Көбей досым (Сейдеханов), ойғыр Ғожахмет Садуақасов, Мәулен Балақаев, Райымбек Сейтметов, Өзбекәлі Жәнібеков секілді өмірді түрліше кешіп өткен атақты кісілер, ғұламалардың кезінде тұтынған үй-кітапханаларын олардың жесірлерінен алып аталмыш кітапханаға жеке-жеке бөлме етіп мемориалдық сипатта сақтап қойған, алуан тілдегі журналдар, қолжазбалар да сонда тұр
Қалай қайран қалмайсың?! Анау-мынау қазақ-өзбегіңнің ойына келе бермейтін дүние
Өтпелі кезеңде көптеген атақты адамдарымыздың үй-кітапханалары адыра қалған жоқ па?! Қайран қалғаным соншалық, «Мен де кітапханамды саған беремін
Осында қоярсың!» деп уәдені Құлбекке беріп салдым
Менде Сәбит, Ғабит, Әбділда ағалардан тартып талай қазақ әдебиеті тұлпарларының кітаптары қолтаңбамен сақтаулы келеді
Оларды да Түркістанға жөнелтемін…
Ендігі айтарым, қолыма тиіп отырған «Түрікстан жинағының» табысқа жетеріне күмәнім жоқ
Қазірдің өзінде «Түрікстан жинағынан» қырғыз Ш.Айтматов, Т.Сыдықбеков, өзбек Ғафур Ғұлам, Адыл Яқубов, саха М.К.Амосов, башқұрт Сәйфи Құдаш, Зәйтуна Бекбулатова, Мағжан жырын татарша тәржімалаған Флера Тарханова секілді бірсыпыра қаламгерлер жайын­да оқып, біліп отырмын
Алда осылай сәтті жалғаса беретін болса түрік дүниесін түгендейтін жинақ осы болады.
Қазақтың талантты таңқитшысы (сыншысы) Құлбек Ергөбек туралы мен бұрын да пікір айтқанмын
Бұрын да лебіз білдірсем, бүгін де оның «Түрікстан жинағы» аталатын жаңа бастамасына барынша қуанып, оқып отырмын
«Түрікстан жинағы» әзірге түрік халықтарының ешбірі қолға ала қоймаған тың дүние болып отыр
Тың жердің «ойы мен қыры» көп болатыны белгілі
Оның ойынан Құлбектің оңынан шығарына, қырынан Құлбектің шалдықпай асарына сенемін
Талдап жазуға мен ғалым емеспін
Жазушылық тәжірибеме сүйеніп сөйлесем, Құлбек Ергөбектің желілі «Түрікстан жинағы» – келешегі кемел дүние деп білемін! Көп сөзден, аз іс
Түрік халықтары туыса, ынтымақтаса жүруі керектігі жайында біз жиі айтамыз
Ал Құлбектің мына «Түрікстан жинағы» қуанышты нақты іс! «Түрікстан жинағы» – түрік дүниесін түгендейтін атаулы жинақ кітабы болып тұр! Құлбек аталған кітабымен күллі түрік дүниесіне, бір тамырдан тараған түрік ұлт-ұлыстарына қызмет етсе, біз осындай ойлампаз, тындырымпаз авторға қызмет етуіміз керек қой деп өзім өтініп алғы сөз жазып отырмын!
Насыр ФАЗЫЛОВ,
Өзбекстан Республикасы 
мемлекеттік сыйлығының лауреаты
