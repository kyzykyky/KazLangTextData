Ержан қажы МАЛҒАЖЫҰЛЫ ХАЗІРЕТ,
Қазақстан Мұсылмандары Діни басқармасының төрағасы, Бас мүфти
Аманатқа адалдық
– Мүфти-хазірет, дін саласының маңызды мәселелерін сөз етпестен бұрын әуелі туған ортаңыз, өмірбаяныңыз бен отбасыңыз жайлы айтып өтсеңіз
Сізді қарапайым отбасынан шыққан деседі.
– Аса қамқор ерекше мейірімді Алланың атымен бастаймын

Ең әуелі отбасылық жағдайымды айтар болсам, үйленгенмін, үш балам бар
Шығыс Қазақстан облысында дүниеге келдім
Үржар ауданы, Мақаншы ауылындағы Ғани Мұратбаев атындағы орта мектепті тәмамдадым
Әр азаматтың борышы ғой, әскерге барып, Отан алдындағы міндетімді өтеп келдім
Әскерден оралған соң, жүрегім жай таппай, өмірден алар орным туралы көп ойландым
«Жүректер тек Алланы еске алу арқылы жай табады» деп қасиетті Құранда Алла тағала айтқандай, Ұлы Жаратушының жолына өмірімді арнауға шешім қабылдадым
1993 жылы Мысырдағы Әл-Азһар университетінде оқуға бел байлап, 2006 жылы осы оқу орнының шариғат және заң факультетін бітірдім
Одан кейін екі жыл Мысыр елі мүф­тиятының пәтуа шығару бөлімінде білім алып, тәжірибеден өттім
Елге орал­ған соң Семейде әуелі қалалық мешітте имам­дық қызмет атқардым
Кейіннен Семей өңірінің бас имамы болып жұмыс істедім.
Әкем Малғажы Мұхамеджанұлы, анам Жұмағайша Садыққызы педагог-ұстаз болды
Олар физика-математика пәнінің мұғалімі
Ата-анам Мақаншы ауылындағы Ғани Мұратбаев атындағы орта мектепте қызмет етті.
– Әдетте шетелде оқу бітіріп, мол тәжірибе жинақтаған кез келген саланың мамандары қалада қалып қояды
Сіздің еңбек жолыңызды қаладан емес, ауылдан бастауыңыздың сыры неде?
– Оқу бітіріп елге оралған кезімде Әбсаттар қажы Дербісәлі хазірет: «Сен Діни басқарманың Орталық аппаратында қалуың қажет
Бір бөлімді басқар
Бізге пәтуа шығаратын білікті мамандар керек» деген ұсыныс айтты
Мен: «Құрметті Әбсаттар қажы, мен сонау Семей жерінен оқуға аттанғанда жергілікті халық «Ертең оқу бітіріп келгеннен кейін туған жерге қайта оралып, алған біліміңмен осы жерге қызмет ет, айналаңдағы бауырларыңды тәрбиеле
Бұл сөзімізді аманат деп біл» деп шығарып салған еді
Мен сол ақсақалдардың аманатын жерге тастамай, рұқсат етсеңіз, ұшқан ұяма барайын
Қандай қызмет ұсынсаңыз да, соған риза болып, аз да болса оқыған-тоқығанымды еліме барып жеткізейін» деген едім
Әбсаттар қажы бұл ниетімді бірден қолдап, Семей қаласына жақын орналасқан «Далаңбай ата» мешітіне жіберді
Осылайша еңбек жолымды туған өлкемнен бастадым.
– Мүфтилік қызметке сайланғаныңызды қалай қабылдадыңыз?
– Жауапкершілігі мол міндетті арқалағанымды білдім
Бұл – ең алдымен мына өмірде халықтың алдында, ақыретте Алланың алдында жауабын беретін аманат.
Жалпы, мен өз өмірімде екі дүниеде жүгі ауыр, мұндай жауапты үлкен қызметті мақсат еткен жан емеспін
Алладан қызмет сұрау – шариғатта құпталатын іс емес
Алла Елшісі Абдуррахман атты сахабасына: «Уа, Абдуррахман ибн Самура! Сен басшылықты ешқашан сұрама! Кім де кім басшылықты сұраса, Алла тағаланың жәрдемінен мақұрым қалып, істің барлық ауыртпалығы өзіне жүктеледі
Ал кімге сұрамастан, өзінің қалауынсыз берілсе, ондай адамға Алланың жәрдемі мен көмегі болады» деген болатын.
Құрылтай делегаттары сенім білдіріп мені осындай жауапты қызметке ұсы­нып, бірауыздан қолдады
Халықты игілікке шақырып, жақсылыққа үндеп, жамандықтан тыюға тырысып келе жатқан жан ретінде Жаратқаннан жәрдем тілей отырып, бар қажыр-қайратымды, білімімді ел мен дін игілігіне жұмсағым келеді.
Биыл «Дін мен дәстүр» жылы
– Қазақстан мұсылмандары діни басқармасы өз қызметкерлері арасында биылғы жылды «Дін мен дәстүр» жылы деп жариялағанын білеміз
Дін мен дәстүрдің сабақтастығы бұқаралық ақпарат құралдарында кеңінен насихатталып жатқаны құптарлық іс
Бұл идея неден туды және қандай іс-шаралар атқарылмақ?
– Дін мен дәстүр – біздің ұлт болып қалыптасуымызға, халық болып, тәртіпті, тәрбиелі ел боп өмір сүруімізге ықпал еткен рухани күш
Ұлттық салт-дәстүріміздің арқасында кең далада шашырап жатқан біздің көшпенді халқымыз белгілі бір тәртіпке келіп, біріге білді.
Ұрпағын «тек» деп өсірген ата-бабамыз­дың тәрбиеге өте үлкен жауапкершілікпен қарағаны баршамызға мәлім
Өткен тарихымызға қарасақ, кеткен кемшіліктің қайдан екенін түсінуге болатын сияқты
Дін мен дәстүріне бекем болған шешен, ақын, жыршы, зергер, сәулетші, қара қылды қақ жарған билер мен қазылар ұрпақты ізгілікке, имандылыққа, адамгершілікке тәрбиелеп өсірді
Алайда осы игі дәстүр кеңес кезінде үзіле жаздаған еді
Аллаға шүкір, қазір рухани құндылықтарымыз ұлт жадында қайта жаңғырып, жастарымыз жақсылыққа ұмтылуда.
Қай заманда болсын қазақ халқының жер бетінен жоғалып кетпей, жоралы жұрт болып қалыптасуының негізгі факторы – діні мен дәстүрі болды
Кеңес кезінде де, «дін – апиын» деп ұрандатқан Құдайсыз қоғамда да ата-бабаларымыз сеніміне селкеу түсірмей, дәстүріне бекем болды
Дінге қысым көрсетілген замандарда Исламның ұрпақтан-ұрпаққа жетуіне, жойылмай, сақталып қалуына себепші болған негізгі күш – дәстүр еді.
Бұл бастама халықты, жалпы жамағатты ортақ құндылықтарға біріктіруден туған идея еді
Өйткені, әдет-ғұрып – баршаға ортақ дүние
Алайда түсінбеушілікпен кейбір жат ағымдардың ықпалында жүрген жастарымыз дін мен дәстүрге қайшы пікір айтып қалады.
Имам-молдалар үшін 2014 жылды «Дін мен дәстүр» деп жариялауымыздағы мақсат – дінмен біте қайнасқан дәстүрді дәріптеу
Сол арқылы имандылыққа шақыру
Қазір біз жақсы қазақтан жақсы мұсылман шығады дегенді айтып жүрміз
Осы жыл аясында ғылыми кітаптар, деректі фильм­дер түсіруді жоспарлап қойдық
Тарихи мешіттер мен медреселер туралы тың зерттеулер жасалынып жатыр.
Мақсатымыз – үзілгенді жалғау, жоғалғанды түгендеу
– Дұрыс айтасыз, дәстүрінен жаңылмаған ұрпақ діннен де адаспайды деп ойлаймыз
Өйткені дәстүр кез келген адамды инабаттылыққа баулиды
Сіздің бастамаңызбен шыққан «Дін мен дәстүр» атты кітаптың көздеген мақсаты да осы ғой?
– Иә, біздің мақсатымыз – ұлттық табиғатымызбен сабақтас шариғаттағы мазһабымыз бен танымдық мектебімізді тұғырлап, асыл дүниелерімізді, жауһарла­рымызды жарыққа шығару, үзілгенімізді жалғап, жоғалтқанымызды түгендеу, сан ғасырлық тарихы бар діни дәстүрлерімізді қалпына келтіру
Сол арқылы қазақтың толыққанды ұлтқа, Алаштың іргелі елге айналуы үшін қолдан келгенше үлес қосу.
Әлхамдулилла, ата-бабамыз сан ғасырлардан бері аңсап өткен тәуелсіздікке қол жеткізудің арқасында асыл дініміздің қайнар бұлақтарымен қайта қауышып жатырмыз
Халқымыз дербестікпен бірге дәстүрлі мәдениетіне, тілі мен дініне толыққанды ие болып, оларды заманға сай дамытуға мүмкіндік алды
Өшкеніміз жанып, ұмытқанымыз жадымызда жаңғырды
Мұның барлығы Қазақ елінің ұстанған бағыт-бағдарының дұрыстығын, ата-баба жолынан айнымағандығын білдіреді.
Оңтүстік Қазақстан облысына барған бір сапарымда бір қызық оқиғаға куә болдым
Анадай жерден бір топ ақсақалдар келе жатты
Бір кезде қарсы беттен әйелдер шықты
Көше тар екен
Олар аталар өткенше күтіп тұрды да қасына жақындағанда құрметпен иіліп сәлем салды
Ақсақалдар оларға батасын беріп, дұға жасап жатқанын көрдім
Қазақта бата алу деген дәстүр бар
Батаны көпті көрген ақсақалдар береді
Бата алған жастар жамандық көрмейді
Қазақ сәбиге есім қойғанда да жай қоя салмайды
Пайғамбарлардың, халыққа белгілі тұлғалардың есімін береді
Сәби өмірге келгенде оның ең бірінші еститін сөзі азан болған
Мұны ғалымдар баланы Алланың әміріне бойсұнуға шақыру, құлшылықтарды орындауға тәрбиелеу деп түсіндірген
Міне, көрдіңіз бе? Дәстүрдің түбін қазсаң, дін шығады, ал дінді зерттесең, оның дәстүрмен байланысы бар екеніне көз жеткіземіз.
Исламның қазақ топырағынан жоғалып кетпеуінің бірнеше себептері болды
Соның бірі – дәстүр
Діннің жүгін дәстүр көтерді
Қазақта ақсақалдар институты жақсы жұмыс істеді
Жесірдің күнкөрісі, жетімнің ақысы, қарттарға қамқорлық, ауылдағы дау-жанжал, т.б
әлеуметтік мәселелердің бәрін ақ сақалды аталар шешіп, реттеп отырды
Олардың сөзі соттың үкіміне пара-пар болды.
Біз құстың қос қанаты іспетті болған қос ұғымның бір-бірімен сабақтастығы жайлы «Дін мен дәстүр» кітабында жаздық.
Имамдарға қатаң талап қойылды
– Бүгінгі имамдарға қатысты қоғамда әртүрлі пікір бар
Әрине, ел аузына қақпақ бола алмайсың
Сіздің ойыңызша, бүгінгі діндар қауымның тұлғасы қандай болу керек?
– Қазақта: «Молданың айтқанын істе, істегенін істеме» деген сөз бар
Осы сөз, шыны керек, халық арасында жағымсыз пікір қалыптастырып келді
Мүмкін имамның беделін түсіру үшін мағынасы бұрмаланған болар
Асылында оның мағынасы біз ойлағандай емес
Тіл мамандары бізге дәлелдеп берді
Қалай? Әдетте бұрынғы кездің имамдары халықтың иман дәрежесін, діни білім деңгейін ескеріп, Исламды даналықпен жеңілдетіп жеткізген
Алласын танып, өмірдің мәні имандылықта екен ғой деген түсінікке иілген адамдар үшін дінді ауырлатпай, тек парыз амалдары ғана бұйырған деседі
Өйткені олар діни ілім аз адамдарды қосымша амалға итермелеу – бір кесеге бір шелек суды құйғанмен бірдей деп түсінген
Ал имамның амалы қандай болған? Оның түнгі қосымша құлшылығы түгел, нәпіл ораза ұстайды, Құран жаттайды, оқиды, оны өзгелерге үйретеді
Бұл намазы жоқ, Құранның тірілер үшін түскенін енді ғана түсінген адам үшін зіл емес пе? Нәпіл намаз, нәпіл ораза туралы айтудың өзі артық
Сонымен, өздерінің иманы мен діни ілім дәрежесінің төмен екенін сезінген адамдар: «Молданың айтқанын істе, істегенін істеме» деген тоқтамға келген
Демек: «Е, біз имамның дәрежесіне жете алмайды екенбіз, одан гөрі оның жеңілдетіп айтқан амалдарын істеп жүре бергеніміз жөн» деп мойындаған көрінеді
Бұдан түйетін ой: имамның иманы өзгелермен салыстырғанда екі есе болуы қажет.
Өзгені жөнге салу үшін алдымен өзімізді өзгерту қажет екенін тағы бір еске түсірейік
Өзгені өзімізге еліктету үшін де ең әуелі біздің бойымызда біреуді баурап алатындай көркем мінез, жақсы қатынас, әдемі сөздер толассыз төгіліп тұруы тиіс
Олай емес екен, мақсатқа жетем деу – бекершілік.
Біз бүгінде болашақ имамдарды, қызметтегі имамдарды жан-жақты болуға шақырамыз
Өйткені діни біліммен қатар, дүниеуи білімді де меңгеру – заман талабы.
– Бүгінгі ХХІ ғасыр – білімнің заманы
Уақыт көшінен имамдарымыз да қалыс қалмауы қажет
Осы орайда Діни басқармада имамдардың біліктілігін арттыруда қандай игі істер атқарылуда?
– Қазір білім мен біліктің заманы
Осыған орай мешіті мен имамы мол Оңтүстік Қазақстан облысының бірқатар діни қызметкерлерін аттестациядан өткіздік
Енді бұл бастамамыз басқа да облыстарда, аудандарда жүзеге асатын болады.
Қазақстан мұсылмандары діни басқармасы Түркия Республикасы Дін істері бсқармасымен әріптестік тұрғыдан жақсы қарым-қатынас орнатты
Осы жылдың 29-30 сәуір күні Түркия Дін істері басқармасына ресми сапармен барып, Түркияның бас мүфтиі Мехмет Гөрмез мырзамен кездесіп, екі бауырлас ел арасындағы бірлесе атқаратын жұмыстарға қатысты біраз мәселені оңды шешіп қайттық.
Қазақстан мұсылмандары діни басқар­масы өз тарихында алғаш рет төл мамандарының білімін, біліктілігін арттыру үшін ғасырға жуық дін кадрларын даярлаудағы тәжірибесі бар Түркия Дін істері басқармасы жанындағы имамдардың білімін жетілдіру «Хасеки» институтымен келісімшартқа қол қойды
Дәл қазір дін қызметкерлеріміздің алғашқы тобы «Хасекиде» білімдерін жетілдіруде
Осы оқу орнына түсу үшін арнайы діни сауаты бар, медресе немесе жоғары оқу орнын бітіру талап етілді
Сол себепті болашақ білікті де білімді дін маманын даярлау мақсатында Діни басқарма Нұр-Мүбарак университеті және 9 медресе түлектерінің ішінен «өте жақсыға» бітірушілерден үміткерлерді таңдап жіберуді жоспарлады.
Дініміздің білімге деген талабын Қазақстан Мұсылмандары Діни басқармасы да өз кезегінде жүйелі жолға қоюда
Діни басқарма ең әуелі асыл дінімізге қызмет ететін, білімді де білікті дін мамандарын даярлауды қолға алған
Бұл мақсатта Нұр-Мүбарак университетінде «Исламтану» мамандығы бойынша болашақ имамдар оқып жатыр
Ислам ғылымының өзі бірнеше салаға бөлінетіндіктен, 2013-2014 жаңа оқу жылынан бастап «Исламтану» мамандығында оқып жатқан студенттер 3 курстан бастап, топтар бойынша «Фиқһ», «Тәпсір», «Шариғат», «Усулуд дин» саласына сай білімдеріне басымдық беріледі
Мұндағы мақсат: студенттердің алдағы уақытта ислам ғылымдарының бір саласына бейім маман ретінде дайындау
Себебі бүгінгі студент ертеңгі дін ғалымы.
Мүфтият дін қызметкерлерінің білімі мен тәжірибесін арттыру мақсатында бірнеше елдермен келіссөздер жүргізіп, ынтымақтастық меморандумын қабыл­дады
Атап айтқанда, Мысырмен, Түр­киямен, Мәскеумен білім саласы бойынша ын­тымақтастық келісімдер жасалды.
Жуырда Ресей мүфтилер кеңесінің төрағасы Равиль Ғайнутдин біздің ұсынысымызды қабыл алып, Мәскеу Ислам институтында имамдарымызды оқытуға рұқсат берді
Институт ректоры Дамир Хайретдиновпен кездесіп, еліміздің діндарларын 3 және 6 айлық курсқа жіберу туралы уағдаластыққа қол жеткіздік.
Ұлымыз ұлықты, қызымыз ибалы болсын
– Мүфти-хазірет, бір сұхбатыңызда: «Бізге заманауи имамдар керек» депсіз…
– Иә, қазір бізге ұлттық санасы қалыптасқан, діни білімі терең, интеллектуалы жоғары заманауи имамдар қажет
Имам-молдалардың білімі мен біліктілігін жаңа заманға сай жетілдірудің де өзектілігі анық сезіліп отыр
Сол себепті «ХХІ ғасыр имамы» атты зияткерлік білім сайысын да жуық арада қолға алып, өткізуіміз керек
Сол арқылы имам-молдаларға дін ғылымымен қатар елдің тарихын, қазақ мақал-мәтелдерін, ұлт көсемдері мен би-шешендерінің даналық ой-тұжырымдарын, діни өлең-жырларын жаттатып, уағыз-насихатты сондай ұлттық құндылықтармен тұздықтап отыруға машықтандырамыз
Осындай білім сайыстарының дін қызмет­керлерінің бүгінгі қоғамның сұранысына сай білім ізденуіне, өздерін өздері қамшылап дамуына, ой өрістерінің үнемі кеңеюіне септігі тиер еді деп ойлаймын.
Бірде ізгі ғұлама: «Атқаратын шаруа­лар уақыттан да көбейіп кетті» деген екен
Тұлға тәмсілінде айтылғандай, қазір дін қызметінде жүрген имамдар үшін де жүзеге асыратын жұмыс көп
Біздің басты байлығымыз – иман, Тәуелсіздік, татулық
Ендеше, осы асыл ұғымдарды сәт сайын қорғау, нығайту әрбір адамның міндеті болса, бұл тұрғыда дін өкіліне артылар жауапкершілік пен сенім орасан зор.
– Бүгінгі жастардың діни таным-түсінігіне қандай баға берер едіңіз?
Бәрімізді толғандырған ортақ мәселе бар
Ол – бүгінгі жастардың тәрбиесі, білімі, көзқарасы, діни ұстанымы
Ұлымыздың ұлықты, қызымыздың ибалы болғанын бәріміз қалаймыз
Ізгі ұрпақ қалыптастыру үшін не істеуіміз керек? Пайғамбарымыз (с.ғ.с.) ұрпақ тәрбиесі жайлы хадисінде: «Ата-ана өз бала-шағасына жақсы тәрбиеден артық ештеңе қалдырған емес» деген
Ойшыл бабамыз әл-Фараби де: «Тәрбиесіз берілген білім – адамзаттың қас жауы» деген ұлағатты сөзі әрқашан жадымызда жаңғырып тұруы тиіс.
Жастарға тек материалдық тұрғыдан көңіл бөліп, рухани тәлім-тәрбиесіне алаңдамаудың ақыр аяғы өкінішті жағдайларға әкеп соғатынына бәріміздің көзіміз жетті
Рухани дағдарыс адам баласын қашанда арсыздыққа итермелейді.
Елбасы Нұрсұлтан Әбішұлы Назарбаев бір сөзінде айтқандай, бүгінгі жаһандану ғасырында ғаламдық құндылықтарға қауіп төніп отырған сындарлы уақытта жас­тар тәрбиесі қай уақытта да өзектілігін жоғалтпайтын тақырып
Мемлекетіміз жастар саясатын әрдайым назарда ұстап, олардың толыққанды қалыптасуына барлық жағынан тиісінше қолдау білдіріп келеді
Жастар ұйымдары мен құрылымдары да осы бағытта бірлесе жұмыс істеуде.
Қазақы тәрбие, әдет-ғұрып пен салт-дәстүрлеріміздің қайнар көзі, алтын қазығы ізгіліктен, инабаттылықтан, имандылықтан бастау алады
Міне, біз баланың жүрегіне осындай асыл құндылықтарды ұялата білуіміз керек
Білім мен имандылық ұштасқан сәтте жастарымыз толыққанды тұлғаға айналады.
Ал бүгінгі жастардың діни таным-түсінігіндегі мені мазалайтын бір нәрсе бар
Бізде «менің көзқарасым ғана дұрыс, қалғаны адасуда» деген тар түсінікте жүрген бауырлармыз бар
Біз оларға түсіндіру жұмыстарын жүргізіп жатырмыз
Жуырда діни басқарма жанынан Жастар бөлімін аштық
«Жастар неге әуес, олар үшін құндылық деген не, жасөспірімдердің діни түсінігі қандай?» деген сұрақтар төңірегінде Жастар бөлімі зерттеу жүргізуде
Осы бағытта кездесулер, дөңгелек үстелдер ұйымдастырылып жатқанын өздеріңіз естіп-көріп жүрсіздер.
«Дәстүрлі ислам»
Мұны қалай түсінеміз?
– Түрлі діни ағымдардың жастардың санасын оңайлықпен улап алуының себебі қайда жатыр?
– Оның бірнеше себептері мен салдарлары бар
Балаларымыздың дос-жарандары қандай, оның жолдастары неге еліктейді, жалпы ұл-қызымның ортасы қандай деген сұрақтар төңірегінде көбірек ойланғанымыз абзал
«Сенің қандай адам екеніңді досыңа қарап айтып беремін» деген екен ізгі ғұламалар
Ортаның әсері баланың тәрбиесіне тікелей ықпал етеді
Бұл – тәжірибеде анықталған дүние.
Екіншіден, жастарымыз алтын уақыттарын интернетте, пайдасыз ойын ойнаумен өткізеді
Тіпті интернет арқылы танысып, отау құрып жатқандар да баршылық
Бұл да ойланатын нәрсе
Ислам діні мұсылманның заман талабына сай дамып, жаңа технологияларды меңгеруін қолдайды
Алайда әр нәрсенің өз өлшемі мен шегі болады
Шектен тыс берілу адамға теріс әсер етеді
Елбасының: «Болашақта интернет қарайтындар кітап оқитындарға жұмыс істейтін болады» деген сөзі көп нәрсені аңғартса керек.
Үшіншіден, баланың дүниелік білімімен қоса діни сауатына да көңіл бөлгеніміз абзал
Жеткіншектеріміздің бір Аллаға сеніп, ата-анасы мен өзгелерге мейірім танытып, қайырымдылық жасауға ұмтылып өсуін өмірінің өзегіне айналдыра білуіміз қажет
Пайғамбарымыз (с.ғ.с): «Адамдардың жақсысы – өзгелерге пайдасын тигізгендері» деген
Ислам ізгі істерге үндейді
Өкінішке қарай, бәзбір ақпарат құралдары асыл дініміз жайлы жағымсыз жаңалық таратып, кейбір мәселелерге көз жеткізбей тұрып, асыра сілтеп жіберу салдарынан кейбір ата-аналар ұл мен қыздарын мешітке жіберуден қорқып қалған жайы бар
Бүгінде мешіттеріміздің жанынан ашылған діни сауат ашу курстары балаларға тегін білім беруде
Жүрегі мешітке байланған адам арсыз істерге жол бермейді.
Ендеше, халқымыздың теріс ағымдарға қарсы иммунитетін қалыптастырудың негізгі тетігі – діни ағартушылық
Ол үшін білікті де білімді жас мамандарды көптеп даярлап, еліміздің түкпір-түкпіріндегі барлық мешітті сондай сауатты кадрлармен қамтамасыз етуіміз қажет
Сонда ғана ата-бабамыз ғасырлар бойы діни дүрдараздыққа жол бермей ұстанып келген дәстүрлі дініміз халық санасында орнығып, теріс ағымдардың жолы жабылмақ.
Жастардың экстремисттік ағымдарға ілесіп кетпеуіне жол бермеудің тағы бір тәсілі бұқаралық ақпарат құралдарын тиімді пайдалану
Өкінішке қарай, бүгінде дәстүрлі дініміздің телеарна, радиолар арқылы насихатталуы мен арнайы діни бағдарламалардың түсірілуі ақсап тұр
Көптеген телеарналар мұндай тақырыптан қашуға тырысады
Сол себепті дін насихаты халыққа тиісті деңгейде жетпейді
Осыған қатысты құзырлы мекеме басшыларына бұқаралық ақпарат құралдарына арнайы діни тақырыптардың жоспарын жүктеп, бекітіп берсе деген ұсыныс айтқым келеді
Егер телеарналардан белгілі бір жүйеде дәстүрлі дініміз насихатталып, адастырушы ағымдардан сақтандыру мақсатында дін өкілдері қатысқан арнайы бағдарламалар көрсетіліп тұрса, бұдан ойдағыдай нәтиже шығады деп ойлаймын.
– Еліміздегі Дін істері агенттігі мен Діни басқарманың байланысы қалай?
– Байланысымыз өте жақсы
Дін істері агенттігінің төрағасы Марат Алмасұлы Әзілхановпен конференциялар мен симпозиумдарда жиі кездесіп тұрамын
Марат Алмасұлы Діни басқарманың бүгінгі жұмысымен етене таныс
Қазақстан мұсылмандары діни басқармасы және ҚР Дін істері агенттігі өзара ынтымақтастық туралы Келісім меморандумын қабылдады
Бұл туралы бірқатар бұқаралық ақпарат құралдарында жарияланды
Меморандумды қабылдаудағы мақсатымыз – біріге отырып еліміздегі діни тұрақтылықты сақтау, ұлтаралық татулықты арттыру, конфессиялар мен діни бірлестіктер арасындағы келісімді күшейту.
Ортақ келісімнің аясында ел арасына іріткі салып, бүлік тудырушы, қоғамға қауіпті ағымдардың идеологиясына тосқауыл қоюға уағдаластық
Бұл бұдан басқа да діни мәселелерді шешуге ықпал ететініне сенемін
Осы бағытта ҚР Дін істері агенттігі мен Діни басқарма Заң аясында, өз құзыреттері шеңберінде бірлескен жобаларды жүзеге асырып келеді
Бірігіп жұмыс істесек, бағындырмайтын белес, алмайтын асу жоқ
Алаштың артақты азаматы Әлихан Бөкейхан бір сөзінде: «Егер қазақ баласы бірігіп, тізе қосып, іс қылса, елдің мақсаты сонда ғана орындалады» деген екен
Біз «бірлік болмай, тірлік болмас» деген аталы сөзді ұранға айналдыруымыз керек.
– «Дәстүрлі Ислам» деген термин пайда болды
Оны қалай түсінеміз?
– Кең мағынасында бұл біздің заманымызда ақида бойынша ашарити және матрудити мектептерінде, сондай-ақ фиһқта Ханафи, Мәліки, Шафиғи және Ханбал мазхабтарында көрініс тапқан ислами құқық пен дінтанудың классикалық үлгісі
Ал тар мағынасында өзіміздің тарихымыз бен шариғатқа қайшы келмейтін ұлттық салт-дәстүрлеріміз ескерілген қазақ жеріндегі ислам
Қазақтың талай әдет-ғұрпы шариғаттың өзінен алынған
Біздің тарихымыз өте бай, соның ішінде, еліміздегі Ислам тарихының да тамыры тереңде жатыр
Оны бағалай білуіміз керек әрі осы заманға сай дұрыс түсінуіміз керек.
Игілікке бастаған үш бағыт
– Бұқаралық ақпарат құралдарында, әлеуметтік желілерде «мүфтият үш бағыт бойынша жұмыстарға басымдық беруде» деген ақпараттар мен пікірлерді оқып қаламыз
Бұл қандай бағыттағы жұмыстар? Оның мақсаты не? Таратып айтып берсеңіз?
– 2014 жылдың басында Қазақстан мұсылмандары діни басқармасында төралқа мәжілісі өтті
Облыстар мен өңірлердегі өкіл имамдардың есебі тыңдалды
Үш күнге созылған мәжілісте үш мәселеге ерекше назар аударылды
Ортақ ойдан, талқылаудан туған үш мәселе жылдың басты жұмыс жос­парына енді
Сол үш мәселенің мәні мен маңызына тоқталайын.
Көркем уағыз
Бір басылымға берген сұхбатымда: «Біздің күшіміз – уағызда» деген едім
Абай атамыз: «Сөз түзелді, тыңдаушы сен де түзел» демеп пе еді? Насихат – тәрбиенің басты тірегі
Адамды көркем уағыз арқылы жөнге салуға болады
Керісінше, бірауыз сөзбен үмітсіздікке ұрындырып, жүрегін қатайту да қиын емес
Сондықтан біз бүкіл мешіт қызметкерлеріне: «Насихат жетпеген жер, ақпарат алмаған адам қалмасын» деген міндет арттық
«Маңдайы терлемегеннің қазаны қайнамас» дейді дана халқымыз
Аллаға шүкір, жұмыла көтерген жұмыс нәтижесін бере бастады
Мектеп, мәдениет үйлерінде өтіп жатқан кездесулер жүрекке – иман, көңілге – медеу сыйламақ
Бізге сан да, сапа да маңызды
Діни басқарма жанынан құрылған ақпараттық-насихат тобы біз күткен межеден көрінуі тиіс.
Жат ағымдағы жастармен жұмыс
Бұл да мүфтияттың үлкен істерінің бірі
Діннің насихаты даналықпен көркейеді
Жұмсақтық, кішіпейілдік, ізеттілік, қарапайымдылық, мейірімділік, т.б
– пенденің жүрегін бау­райтын қасиеттер
Әдеп, жылы шырай таныту – өзара қарым-қатынастың тамаша үлгісі
Біз осындай көркем мінез арқылы қатайған жүректерді жібітуге тиіспіз
«Жылы-жылы сөйлесең жылан інінен шығады, қатты-қатты сөйлесең мұсылман діннен шығады» демей ме? Мұны баршамыз жадымызда ұдайы сақтауымыз керек
Шынайы ықылас пен атқарылған қызметтің нәтижесі шығар, жат ағымның жетегінде кеткен жастарымыздың бірқатары Әбу Ханифа мәзһабымен қайта қауышуда
Пайғамбарымыз (с.ғ.с.): «Мейірім көрсетпегенге мейірім көрсетілмейді» деген
«Ерім дейтін ел болмаса, елім дейтін ер қайдан шықсын?!»
Ахаңның (Ахмет Байтұрсынұлы) осы сөзін қаперге алуымыз қажет
Әркімді әр ағымға «байлап» қою тек ауызбен айтуға оңай
Оны орта жолды ұстануға шақыру, оған қарай қадам жасау басқа әңгіме
Түсінбеушілікпен біреулер-
дің діни ұстанымы мен көзқарасынан әсер алып, ықпалында кеткен адамдармен кейде сағаттап сұхбат құруға тура келеді
Табандылықпен жүйелі атқарылған іс қана өз нәтижесін бермек.
Мына бір оқиғаны естіп сүйсініп қалғанымыз бар
Бұл бір имамның басынан өткен оқиға
Әлгі имам өмірден әбден қажыған, туысқандарынан үміт үзген бір ақсақалмен пойызда танысады
Жол бойы күні-түні шалдың қызметін жасапты
Ас-суын әзірлеген, төсегін салып берген, арасында уағызын да айтқан
Мұндай қамқорлықты, тіпті өз перзенті мен туысқандарынан да көрмеген қарт: «Сен өзі қандай адамсың? Маған неге әкең секілді қарайсың?» деп таңғалыпты
Имамның мұндай көркем амалына риза болған атамыз: «Суретіңді берші, үйге іліп қояйын
Келген туысқандарыма: «Осындай жомарт, ақкөңіл адамдар да бар екен» деп айтам» деген көрінеді.
Қайырымдылық
Ата-ананың үміт-арманы баласымен бірге жасайды
Сол себепті олардың бар тілеуі перзенттерінің амандығы
Ең игі тілектері: «Бала-шағаның алдында дүние салып, солардан топырақ бұйырса» дейді
Осындай ата-ананы сыйлау сәби шағыңда өзіңді олар қалай бағып-қақса, қартайғанда оларды да солай алақанға салып аялап, күту қандай ғанибет! Қазақ: «Төріңнен қарт кетпесін» деп тілеген халық
Қарттың бүгілген беліне сүйеу болу, үлкенді сыйлап, құрметтеу – ата-бабадан келе жатқан салтымыз
Пайғамбарымыз (с.ғ.с.): «Қарияларда береке бар» деген
Жетім мен жесірге, мүгедек пен қарттарға, жалпы қамкөңіл жандарға мешіт тарапынан қайырымдылық шаралары жиі ұйымдастырылып келеді
Бұл игі шара мұнан кейін де жалғасын таба береріне сенеміз.
Әр нәрсенің тірегі, діңгегі, тағаны болады
Ол сонымен де мықты
Дінімізді насихаттау жолындағы үш бағыт (көркем уағыз, жат ағымдағы жастармен жұмыс, қайырымдылық) игілікке үндейді.
– Мүфтиятта іс қағаздар тек мемлекеттік тілде жүргізіледі дегенді естігенбіз
Тіпті діни басқармаға шетелден келетін ресми хаттар да қазақ тілінде жазылады екен.
– Ол рас
Мүфтият тек Исламның ғана емес, мемлекеттік тілдің жанашырына айналған діни бірлестік
Себебі осыған дейін барлық іс қағаздар ана тілімізде жүргізілген, жүргізіле де бермек
Осы елдің азаматы, тіліміздің, дініміздің жанашыр тұлғасы ретінде қызмет барысында мемлекеттік тілге басымдық беріп келемін.
«Байлық – байлық емес, бірлік – байлық»
– Сіздің ойыңызша, біздің басты құндылығымыз не?
– «Төртеу түгел болса, төбедегі келеді
Алтау ала болса, ауыздағы кетеді» деп дана халқымыз текке айтпаған
Осынау алмағайып заманда мұсылмандардың басын біріктіріп, ел игілігі мен бірлігі секілді ортақ мақсаттарға жұмылдыру бас­ты құндылығымыз деп білемін
Расында да, жері кең, ал саны аз қазақ халқына ауызбіршілік ауадай қажет
Ол үшін бірігіп іс жасауымыз қажет
Ұлы Жаратушымыз Қасиетті Құранда: «…Жақсылыққа, тақуалыққа жәрдемдесіңдер
Күнәға және дұшпандыққа жәрдемдеспеңдер
Алладан қорқыңдар! Күдіксіз Алланың азабы қатты» («Мәида» сүресі, 2-аят) деген
Бірлігінен айырылған елден береке қашады.
Дін – бүкіл әлемде адамдардың рухани дүниетанымын байыта отырып, жер бетіндегі адамзат қауымының өмір сүру игілігіне өз үлесін қосатын қуатты күш
Сондықтан сол күшті адамдар арасындағы достық пен ынтымақтастыққа және мемлекетіміздің дамуына жұмсауымыз қажет.
Халқымызда: «Байлық – байлық емес, бірлік – байлық» деген нақыл сөз бар
Қазақстан Мұсылмандары Діни басқармасы халықты имандылыққа үндеп қана қоймай, адамдарды ауызбіршілікке шақыруда
Елдің тыныштығы мен тұрақтылығын сақтауда дін өкілдеріне де үлкен жауапкершілік жүктеледі
Мешіт имамдары жұма уағыздарында бірлігі жарасқан елге Алланың назары түсетінін айтып, халықты қанаттандырып отырады
Өйткені діннің мақсаты – ізгілік
Ислам діні мемлекетте, қоғамда тыныштық, әділдік болуын көздейді
Адамды соған тәрбиелейді
Еліміздегі барлық мешіттер мен медреселер бейбітшілік пен бірлікті нығайту жолында қызмет етіп келеді
Ұйымшылдыққа ұйытқан ізгі істер алдағы уақытта да нәтижелі болатынына сенемін.
Құдайға шүкір, еліміз тұрақты даму үстінде
Сайын даланы мекендеген сан алуан ұлт пен ұлыстың өкілі тату-тәтті ғұмыр кешіп келеді
Осының бәрі халқымызға берген Алланың сыйы, өлшеусіз рахымы десек, егеменді елді жарқын болашаққа бастаған ел басшысын тағайындап беруі, Жаратушы Иеміздің тағы бір үлкен нығметі
Халқымыз Тәуелсіздікті тойлап, оны мәңгілік етуді ойлап жүрген жоралы жұрт екенін әлем мойындады
Ендеше, Елбасы айтқандай, баршамыз Тәуелсіздігімізді сәт сайын қорғауымыз қажет.
Алла тағала адамзат баласын: «Бөлінбеңдер» деп бауырмал болуға бұйырған
Пайғамбарымыз Мұхаммедтің (с.ғ.с.) басшыға бағынып, бүлік шығармауды үгіттеуінде үлкен мән бар.
Ахмет Байтұрсынұлы бабамыз: «Қазіргі заман – өткен заманның баласы, болашақ заманның атасы» деген
Ортақ Отанымыз – Қазақстан халқының бүгінгі бірлігі мен татулығы – болашақ заман үшін үлгі-өнеге, өсиет болып қала бермек.
«Бағаламасаң, бақ кетеді»
– Бос уақытыңызды қалай өткізесіз?
– Ислами әдебиеттерді оқығанды, Қазақстан тарихын зерделегенді, сондай-ақ алдағы жазылатын кітаптардың нобайын қағазға түсіргенді ұнатамын
Негізінен бос уақытымды отбасыммен, ұлдарыммен өткіземін
Доппен ойнағанды жақсы көреміз
Мүмкіндік болса, демалыс күндері отбасымызбен тауға шығып, таза ауада демаламыз
Мен балалармен болсам, ал әйелім кішкентей ұлыммен біздің тілеуімізді тілейді.
– Қазіргі толғандырып жүрген жайт?
– Жеке басыма келсем, балаларыма лайықты білім берсем деймін
Хазіреті Әлиден (Алла разы болсын!) жеткен хадис­те айтылғандай, балаларына білім бергендер мен жақсы тәрбиелегендер абзалы.
Жұмысқа байланысты жоспар көп
Діни басқарманы Астана қаласына ауыстыру мәселесі де күн тәртібінде тұр.
– Сізді ең алдымен не сүйіндіреді және не күйіндіреді?
– Мені адамдардың өзара түсінісіп, ынтымақта өмір сүргені сүйіндіреді
Адами мәселелер толғандырады, мәселен, жастар мәселесі
Жастарымыз салауатты өмір салтын ұстанса дейсің, өйткені олар біздің болашағымыз.
– Біз нені қадірлей алмай жүрміз?
– Біз бүгінде өркениетті қоғамда, бейбіт заманда өмір сүріп отырмыз
Қой үстіне бозторғай жұмыртқалаған бүгінгідей бейбіт заманның қадірін сезінуіміз қажет
Міне, біз осындай нығметтің қадіріне жете білуіміз керек
Қаншама елдерде бүлік, тұрақсыздық орын алуда
«Бағаламасаң, бақ кетеді» дейді қазақ
Қабан жырау Асанұлы бабамыз өсиет өлеңінде:
– Бақыт, қайда барасың?
– Соғысқа құмар ойы жоқ,
Ұлан асыр тойы көп,
Бейбіт елге барамын! – деген екен.
Ислам – бүлікке емес, бейбітшілікке шақыратын дін.
Алла тағала халқымыздың бірлігі мен берекесін, ауызбіршілігін арттырғай
Тәуелсіздігімізді мәңгілік етіп, болашаққа басқан қадамымызды берекелі еткей! Тілегіміз қабыл, мұратымыз асыл болғай! Әумин!
– Уақыт бөліп, арнайы қабылдап, сауалдарымызға жауап бергеніңізге рахмет!
Әңгімелескен 
Нұрперзент ДОМБАЙ
