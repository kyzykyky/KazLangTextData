Қазақ елі қаншама ұлт пен ұлыстың басын қосып, береке мен бірлікті ту етіп отырған ел
Еліміздегі барлық ұлт өкілдері бір шаңырақтың астында тату-тәтті, бақытты ғұмыр кешіп жатыр
Бұған дәлел, қаншама өзге ұлт өкілдері қазақ тілінде сөйлеп, қазақтың ұлттық дәстүрін жақсы білуін де сөз етуге болады
Мұны мемлекеттік тілде еркін сөйлейтін кәріс қызы Роза Александровна Канмен тілдескенде ұғындық

Алғаш көргенімде бет-әлпетіне қарап қазақ қызы ма деп қалғаным рас
Қазақ жігітімен отау құрған Роза ұлтымыздың салт-дәстүрі, мәдениетімен жақсы таныс
Кей кездері мақалдап сөйлегенін есті­генде таңғалып жатамыз
Жүзінен инабаттылықтың, мейірімділіктің нышаны айқын сезіледі.
«Бізді қосқан  мөлдір махаббат»
– Әңгімемізді өзіңіздің туған же­ріңіз, өскен ортаңыз туралы бастасақ.
– Мен Алматы облысына қа­расты Үштөбе қаласында туып-өстім
Қарапайым еңбекқор кәрістің отба­сында тәрбие алдым.
Біздің өңірде кәрістер жергілікті халықпен тонның ішкі бауындай араласып кеткен
Ешкімді ұлт пен ұлысқа бөлмейді
Әкем Александр Кан ұзақ жылдар бойы қалалық статистика басқармасында бас экономист болып жұмыс істеді
Өте қабілетті, еңбекқор азамат еді
Отбасының бақытын бәрінен де жоғары қоятын, балажан болатын
Анамыз Анна Пак екеуінің шәй дескенін көрген емеспін
Олардың барлық ынта-ықыласы, арманы бес перзентін өсіріп, жақсы тәрбие мен білім беруде еді.
Өзім үйдегі балалардың кен­жесімін
Егіздің сыңарымын
Сіңлім Рая бұл күндері Үштөбеде тұрады
Әкем секілді есеп-қисап саласында жұмыс істейді
Әке-шешеміздің берген тәрбиесінің арқасында барлығымыз өмірден өз орнымызды тауып, қазір әр салада қызметтеміз.
Үштөбедегі орта мектепті аяқтап, қолыма аттестат алған соң бір жыл жергілікті тігін фабрикасында еңбек еттім.Содан кейін Сәкен Сейфуллин атындағы Мемлекеттік педагогикалық институтының математика факультетіне оқуға түстім.
Жалпы, мектепте де, институтта да алдыңғы қатарлы студенттердің бірі болдым
Сабақты да жақсы оқыдым, қоғамдық жұмыстарға да белсене қатыстым
Диплом алған соң Қызылорда шаһарында балабақшада тәрбиеші болып жұмыс істедім
Он жылдан кейін Кентау қаласындағы мүгедек балаларға арналған орталықта, Қызылорда қаласындағы орта мектепте ұзақ жылдар бойы еңбек еттім
Осы аралықта негізгі жұмысымнан қол үзбей жүріп, Көкшетау мемлекеттік университетін сырттай бітірдім.
2009 жылы отағасының қызмет жағдайына байланысты Қостанай қаласына қоныс аудардық
Күйеуім Әбдімәулен Бәйешұлы облыс орталығындағы гуманитарлық колледжінде директор болса, ал мен осы білім ордасында кадрлар бөлімін басқарамын.
Сонымен бірге оқытушылық қызметімді де бірге алып жүремін
«Өзін-өзі тану» пәнінен дәріс беремін.
– Отағасымен қалай таныстыңыз? Қазақ отбасына қалай үйренісіп кеттіңіз?
–Қазақ шаңырағына келін болып түскеніме өзімді бақыттымын деп есептеймін
Шынымды айтсам, қазір отағасы Әбдімәулен мен балаларымсыз өмірімді елестете алмаймын
Бақытым да, барым да, байлығым да солар
Қазақ ұлты мен үшін қашан да өнеге.
Күйеуіммен Целиноградтағы педагогикалық институтта оқып жүрген кезімде таныстым
Ол жалпы техникалық пәндер факультетінде 2-курс студенті болатын
Мен дайындық курсында оқып жүрдім.
Әбдімәуленнің зеректігіне, еңбекқорлығына, ақылдылығына тәнті болдым
Институтта комсомол комитеті хатшысының орынбасары әрі жатақхананың коменданты секілді жұмыстарды атқарды
Сонымен қатар үздік оқығаны үшін Лениндік стипендиант атанды
Осылайша ол іскерлігімен де, сабақты жоғары үлгерімімен де дараланды
Еңбекке ерте араласып, ата-анасына қамқор бола білді
Бәрінен де жұбайымның мәдениеттілігі, үлкенді сыйлай білуі мен адамгершілік қасеиттері мені бірден өзіне баурай білді
Осының өзі қазақ халқына деген құрметімді арттыра түсті
Қазірдің өзінде туысқандарға қамқор, балаларына ардақты әке
Немерелері де өзін ерекше жақсы көреді
Еліне сыйлы да құрметті азамат.
1974 жылы отбасын құрдық
Шаңы­рақ көтерер алдында екі жақ­тағы туысқандарымыздың қар­сылық білдіргені де рас
Бірақ бізді қосқан мөлдір махаббат, бір-бірімізге деген ерекше сыйластық пен құрмет деп айтар едім.
Оның үстіне Әбдімәуленнің ағасы Абылақ аға ақылды, көргені-түйгені мол жан еді
Туыс­қан­дардың қарсылығына қарамас­тан, екеуміздің арамыздағы сый­ластықты байқаған ол қамқор қолын созды
Өзі тұратын қалаға қызметке шақырды.
Жылдар өте бәрі де өз орнына келді
Екі жақтағы құдалар да тіл табысты
Мен мұсылман дінін қабылдап, қазақтың ежелден келе жат­қан салты бойынша ата-енем және басқа да туысқандардың алдында иіліп сәлем салдым
Бұл кей­біреулер ойлайтындай, ескі­лік­тің сарқыншағы емес, қайта сый­ластықтың белгісі деп есептеймін.
Шаңырағымның иесі, өзім пір тұтатын азаматым Әбдімәулен Қызылорда облысының Жаңақорған ауылында туып-өскен
Атам Бәйеш кезінде ұста, бесаспап кісі болған екен
Біз үйленбей жатып, бақилық болып кетіпті.Ол кісіні көрмесем де, ауылдастарынан тек жақсылығын еститінбіз.
Асыл енем Нұрсида өте парасатты, жылы сөзімен кімнің болсын назарын өзіне аударатын жан еді
Енем марқұм қайтыс болар алдында маған ақ батасын берді
Қазақ тілін, ділін, салтын үйренуіме де септігін тигізді
Ол «Бес баламның әйелдерінің ішінде ең жақсы көретінім кәріс қызы, яғни сенсің, саған да қалқам, келешекте дәл өзіңдей келін бұйырсын» деген еді
Ақ жаулықты анамыздың осы сөзі менің жүрегімде мәңгілік сақталып қалды
Осындай сөзді естудің өзі мен үшін бақыт еді.
Қазақ пен кәрістің дәстүрлері ұқсас
– Қазақ пен кәріс халықтарының дәстүрлерінде ұқсастықтар бар ма?
–Асыра айтқаным емес, екі ұлттың түрі де бір-біріне өте ұқсас
Сонан соң, екі халықтың қонақ­жай­лы­лығы, үлкенді сыйлауы ерекше.
Әу баста Әбдімәулен екеумізді жақындастырған да осындай жайлар
Қазір қарап отырсақ, бір шаңырақтың астында ғұмыр кешіп келе жатқандығымызға да қырық жылдан асыпты
Былтыр 61, яғни мүшел жасқа толға­ным­да балаларым мейрамханада қуанышымды атап өтті
Маған жеңіл көлік сыйлады
Немерелерім өздерінің шынайы да, жүрекжарды тілектерін білдірді
Сол кезде өзімді жер бетіндегі ең бақытты ана сезіндім.
Отағам осы басқосуда: «Егер жастық шағымыз қайта оралатын болса, өз басым тағы да Розаға ойланбастан үйленер едім» деген сөзі мені қатты тебірентті.
– Өзіңіз бір сөзіңізде бақытым да, байлығым да ұрпақтарым деп қалдыңыз…
–Жұбайым Әбдімәулен екеуміз бұл дүниедегі ең басты құнды­лығымыз әрі асыл қазынамыз – ұрпақтарымыз деп есептейміз
Отағасы жастайынан өзінің бойын­дағы еңбекқорлық секілді ең ізгі қасиеттерін балаларының бойына сіңіруге тырысты
Әрине, мен де оларды анасы ретінде ізгілікке, мейірімділікке, қайырымдылыққа баулыдым
Соның арқасы да болар, бәрі өмірден өз орындарын тапты.
Тұңғышымыз Рүстем бұл күн­дері Қызылорда облыстық ауруханасында бөлімше меңгерушісі, білікті дәрігер
Оның Құдай қосқан қосағы, яғни келініміз Гүл­наз емханада медбике болып қыз­мет атқарады
Олардың Шерхан және Ралина есімді балалары көз қуанышымыз.
Ортаншы ұлымыз Арман бүгінгі уақыт талабына сай кәсіпкерлікпен айналысады
Оның келіншегі Гүлшат облыстық экологиялық департаментте беделді маман
Бұлардың жанұясындағы Айдос, Даниял, Айдындар отбасының бақытын шалқытып отыр.
Кенжеміз Дастан осы әкесі бас­шылық ететін колледжде қызметте
Оның жары Әсем де осы білім ордасын тәмамдаған беделді маман
Олар бізбен бір шаңырақта тұрады
Дидар есімді немереміз әулиетіміздің берекесі мен бақыты.
– Сіздіңше отбасының бақытты болуының сыры неде?
– Әйел затында бос уақыт ­деген өте аз болады
Дегенмен де, қырық жыл еңбек өтілі бар жоғары санатты педагог ретінде әлі де болса көп ізденемін
Шәкірттерімнің ел мақтанышы болғанын қалаймын.
Қазақ ер-азаматын қашан да ардақ тұтады
Шаңырақтың шат­тығы мен берекесі де әйелінің ер-азаматын сыйлап, құрметтеуінде деп санаймын
Жастарға айтарым, татулық пен баянды бақыт сыйластықтан басталады.
Әңгімелескен 
Оразалы ЖАҚСАНОВ
