Саналы ғұмырында тынбай еңбек етіп, Жаратушы берген өмірі зейнет демалысына шығу жасына жеткен кезде кез келген отбасы мүшесі осы құрметті демалысқа шығудың жағдайын ойластырып, жан-жағына қарай бас­тайды
Осыған орай, Қазақстанның әрбір азаматының зейнет демалысына шығудың қазіргі заңнамалық қыр-сырларын білуге толық құқығы бар
Ендеше, заңнамалар мен Алматы қаласы бойынша Бақылау және әлеуметтік қорғау департаментінің мәліметтеріне сүйене отырып, «Шаңырақ» оқырмандарына біраз жайттар жайлы баяндамақшымыз.
Мамандардың санамалауынша, азаматта­рымыздың жасы жеткен кезінде зейнет демалысына шығуы үшін қажетті ең басты шарттар төмендегідей болып отыр
Қазақстан азаматтары боп табылатын ерлер 63 жасқа толғанда, жалпы жұмыс өтім 25 жылдан кем болмаған жағдайда және әйелдер 58 жасқа толғанда, жалпы жұмыс өтім 20 жыл болғанда, жасына байланысты зейнетақы алуға құқығы бар
Бұл құқық Қазақстан Республикасының 1997 жылғы 20 маусымдағы №136 «Қазақстан Республикасында зейнетақымен қамсыздандыру туралы» Заңының 9 бабына сәйкес мүмкін болып отыр.
Тағы бір баса айта кететін жағдай: төтенше және барынша радиациялық қатерлі өңірлерде 1949 жылғы 29 тамыздан 1963 жылғы 5 шілдеге дейін кемінде 10 жыл тұрған азаматтар «Семей ядролық сынақ полигонындағы ядролық сынақтардың салдарынан зардап шеккен азаматтарды әлеуметтік қорғау туралы» Қазақстан Республикасы Заңына сәйкес еркектер – жалпы жұмыс өтім 25 жылдан кем болмаған жағдайда 50 жасқа жеткенде; әйелдер – жалпы өтім 20 жылдан кем болмаған жағдайда 45 жасқа жеткенде зейнетақы тағайындалуына құқылы.
Халқымыздың демографиялық өсімін көздеген мынандай да заң баптары бар
Атап айтқанда, бес және одан да көп бала туып, оларды сегіз жасқа дейін тәрбиелеген әйелдер 53 жасқа толғанда жасына байланысты толық көлемде зейнетақы алуға құқылы
Анасы ол балалардың әрқайсысының күтіміне үш жылдан артық отырса, ондай жағдайда тек үш жылы ғана есептелмек.
Азаматтарымыздың есіне мына жайтты да сала кетпекшіміз: жоғарыда аталған Заңның 13 бабына сәйкес, Орталықтан төленетін зейнетақы төлемдерінің мөлшерін есептеу жұмыста болған үзілістерге қарамастан, қатарынан кез келген 3 жыл жұмыс үшін орташа айлық табыс негізге алына отырып, 1995 жылғы 1 қаңтардан бастап жүзеге асырылады
Егер жоғарыда аталған табыс туралы анықта­ма жоқ болса, онда бүгінгі күнге белгіленген мемлекеттік бюджетке байланысты зейнетақының ең төменгі мөлшері тағайындалады
Айта кету керек, бүгінгі күндегі ең төменгі зейнетақы мөлшері 16047 теңгені құрайды.
Заң құжаттарының өзіне тән тілдік ерекшелігі бар, әрине
Сондықтан да зейнет демалысына шығу үшін құ­жат жинап жүрген азаматтардың, аталған заңдық терминдерді жете түсіну үшін, мүмкіндігінше, маман заңгерлерден кеңес алғаны құба-құп болар еді
Мысалы, 1998 жылғы 1 қаңтардан басталған кезең үшін орташа айлық табыстың мөлшері жинақтаушы зейнетақы қорларына міндетті зейнетақы жарнамаларды жүзеге асырылған табысқа сәйкес халықты әлеуметтік қорғау саласындағы орталық атқарушы орган анықтайтын тәртіппен белгіленеді
1998 жылғы 1 қаңтарға дейін қажетті еңбек өтімінен тыс жұмыс істеген әрбір толық жыл үшін зейнетақы төлемдерінің мөлшері 1 пайызға өсіріледі
Бірақ ол зейнетақыны есептеу үшін ескерілетін табыстың 75 пайызынан аспауға тиіс
2011 жылдың 1 қаңтарынан бастап негізгі зейнетақыға қосымша 8000 теңге мөлшерінде базалық зейнетақы төленуде.
«Жасына байланысты зейнетақы тағайындау үшін өтінішке қосымша қандай құжаттар ұсынылуы тиіс?» – деген сауал қызықтырған «Шаңырақ» оқырмандарына айтарымыз: ең әуелі жеке басын куәландыратын құжаттардың (жеке куәлігінің, Қазақстан Республикасы азаматының төлқұжатының, азаматтығы жоқ адамның куәлігінің, шетелдіктің тұруға рұқсатының, ҚР азаматтығын алғанға дейін оралман куәлігінің) көшірмелері қажет
Екіншіден, тұрақты тұратын жері бойынша тіркелгенін растайтын құжат (азаматтарды тіркеу кітабының көшірмесі, мекенжай бюросының анықтамасы) болуы тиіс
Оған қоса, әлеуметтік жеке код (ЭЖК) берілгені туралы куәлігінің көшірмесі; салық төлеушінің тіркеу нөмірі (СТН) куәлігінің көшірмесі; зейнетақы мен жәрдемақы беру жөніндегі уәкілетті ұйымдағы шотының не түзеу мекемесінің арнаулы шотының нөмірі туралы мәліметтер; жұмыстағы үзілістерге қарамастан, 1995 жылғы 1 қаңтардан бергі кезеңдегі қатарынан кез келген 3 жылғы орташа айлық табысы туралы анықтама; зейнетақы төлемдерін алуға құқығы бар адамның еңбек өтімін растау үшін, олардың бар-жоғына қарай мынандай құжаттар ұсынылады:
– еңбек кітапшасының көшірмесі,
– білімі туралы құжаттың көшірмесі,
– әскери билеттің көшірмесі немесе
– балалардың туу туралы куәліктерінің көшірмелері (немесе азаматтардың хал-актілерін жазу органдары берген туу туралы актілік жазбасы) мен балалардың мынандай құжаттарының біреуі: жеке куәлігінің көшірмесі; неке туралы куәліктің көшірмесі; орта оқу орнын бітіргені туралы аттестаттың көшірмесі; орта арнаулы немесе жоғары оқу орнын бітіргені туралы дипломның көшірмесі; балалардың тұрақты тұратын жері бойынша тіркелген орнын растайтын құжат; балалардың қайтыс болғаны туралы куәліктің көшірмесі;
Осы айтылғандарға қосымша, Қазақстан Республи­касының Зейнетақы қорына 1998 жылғы 1 қаңтарға дейінгі жұмыс кезеңінде сақтандыру жарнамаларының төленгені туралы салық органдарының анықтамасы (өтімді есепке алу үшін); Ақталу туралы анықтамасының көшірмесі; әскери іс-қимылдарға қатысқаны туралы әскери комиссариаттың анықтамасының көшірмесі; бірінші топтағы мүгедекке, екінші топтағы жалғызілікті мүгедекке, бөгде адамның көмегіне мұқтаж жасына байланысты зейнеткерге, сексен жасқа толған қарттарға және атом сынақтарының, экологиялық апаттар салдарынан зардап шеккен немесе иммундық тапшылық вирусын жұқтырған не ЖҚТБ ауыратын он алты жасқа дейінгі мүгедекке күтімді жүзеге асыру фактісін және кезеңін растайтын соттың шешімі; 1949 жылғы 29 тамыздан 1963 жылғы 5 шілде аралығында төтенше және аса жоғары радиациялық қатер аймақтарында тұру фактісін растайтын құжаттың көшірмесі; егер еңбек қызметі туралы жазбалар еңбек кітапшасына енгізілмеген немесе түзетулер бар болса, мұрағат мекемелерінен немесе жұмыс орнынан анықтама қажет.
Басқа да заңнамалық шарттардың егжей-тегжейін құжаттарды дайындау барысында білуге болады.
Нұрлы ЖАНПЕЙІС
