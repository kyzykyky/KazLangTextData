Биыл ел Тәуелсіздігінің 25 жылдығы мерейтоймен тұспа-тұс келген 1916 жылғы ұлт-азаттық көтерілістің 100 жылдығы аталып өтуде
 Осылайша ұлттығымыз бен азаттығымызды ұлықтау қарсаңында, қазанның 6-сы күні Кейкі батырдың бассүйегі Ресейден Қазақстанға жеткізілді.
Ескерте кетсек, бұған дейін (тамыздың 12-сінде) бұрынғы Премьер-министр Кәрім Мәсімов РФ Премьер-министрі Дмитрий Медведевпен кездесіп, бабамыздың бассүйегін өз Отанына қайтару мәселесін көтерген болатын
Сол келіссөздер нәтижесінде, Мәскеу тарапынан Астанаға қайтаруды қарастыру уәде етілген-ді
Екі елдің Үкімет басшылары өзара уағдаласқаннан кейін Ресей Ғы­лым академиясының Ұлы Петр атын­дағы Антропология және этнография музейі директорының орынбасары Ефим Резван: «Елі­міз­дің федеральдық тізімін­дегі жәдігер заңға сәйкес немесе Ресей Президентінің жарлығы­мен қайтарылуы ықтимал» деп мәлімдеді.
Енді міне, бассүйекті ҚР Мем­лекеттік орталық музейінің директоры, танымал ғалым, белгілі этнограф, профессор Нұрсан Әлімбай Петербордан қабылдап алып келіп отыр
Алғашқыда оны елге жеткізу құдды бір құпия іс-шараға ұқсап кеткені жасырын емес
Ресейге жіберілген арнайы ұшақ Астанаға белгіленген уақытынан бұрын, түнгі 03.00-де жетіп, бассүйекті Мәдениет және спорт министрлігінің өкілдері жасырын жолмен алып кетті
Ал, сүйіншілі жаңалықты салтанатты түрде естімек болған батыр баба ұрпақтары мен ел азаматтары 04:30-дан бастап әуежай есігіне босқа телміріп қалды…
Сонымен, батыр бассүйегінің барлық бөліктері бар екен
«Оны қайта қалпына келтіруге болады» деген Нұрсан Әлімбай, сүйектегі қанды оқиғаның іздерін де мәлім етті
Айтуынша, қандықол қызыл әскерлер батырдың басын мыжғылап, өтпейтін кетпенмен бірнеше рет шапқан
«Енді оны музейдегі паспортына қарап алып келгенімізбен, нақты Кейкінікі екенін ДНК зерттеумен дәлелдеу керек» дейді ғалым
Ол үшін бассүйек тінін батырдың өз денесінің және кезінде бірге өлтірілген баласының ДНК-сымен салыстыруға мүмкіндік бар екен
Осы орайда бір айта кетерлігі, «қызылдар» Кейкінің жүкті әйелінің ішін жарып, нәрес­тесін де асқан айуандықпен өл­тірген
Үшеуінің денесі бүгінде Торғай топырағында көмулі
Енді бас­сүйек салт-жоралғысы жасалып, денесімен бірге жерленері анық
Бірақ, қайда жерленетіні әлі ше­шілген жоқ.
«Менің естуім бойынша, арнайы комиссия құрылып, жерлеу мәселесін қарастырады
Сонымен қатар, батырдың есімін қайта жаңғыртуға байланысты іс-шаралар қамтылып, алдағы уақытта нақты қай жерде жерленетіні талқыға салынады
Әрине, халық пен батыр туыстарының ойы екіге бөлініп тұр
Біреулер Астанадағы Ұлттық пантеонға, ал кейбіреулер Қостанай облысының Амангелді ауданындағы кесенесіне қойылса деген тілектерін айтуда» дейді белгілі саясаттанушы, қоғам қайраткері Берік Әбдіғалиұлы.
Жерлеу мәселесі шешімін тапқанша, антропологтар батырдың бет пішімін шамамен 1-2 ай көлемінде қал­пына келтіреді екен
Осы мақсатта ғалым Нұрсан Әлімбай бассүйекті Астанадан Алматыға әкеліп, одан арнайы контейнермен Венгрияның антропологиялық сараптамасына алып кетпек.
Аз-кем анықтама бере кетсек, Кейкінің шын есімі – Нұрмағанбет Көкембайұлы
Ресей патшасының қазақтан әскерге адам алу туралы 1916 жылғы әйгілі «Мау­сым жарлығынан» кейін көтерілген Торғай қазақтары көсемдерінің бірі
Көтеріліс­шілердің негізгі қарулы күші – мергендер жасағын басқарған
Күйік қопасындағы соғыста, Торғай қаласын қоршау кезінде және патшаның жазалаушы отрядтарына қарсы соңғы ұрыс – Доғал шайқасында ерекше ерлік көрсетті
Оған дейін Жыланшық болысының алпауыты Рахмет Шашамбайұлының малын қорып, дұшпанға қарсы салатын батыры болғаны мәлім
Құралайды көзге атқан мергендігіне байланысты, ел аузында «Амангелдінің көзі мерген, Кейкінің қолы мерген» деген сөз қалды
1919 жылы 18 мамырда Торғай ояздық соғыс комиссары, халық батыры Амангелді Иманов өлтірілгеннен кейін Кейкі қуғынға ұшырады
Бұл сүргін Торғайда Кеңес өкіметі орнағаннан кейін де толастамады
Сондықтан батыр біраз жыл Ұлытау, Қызылқұм жағында бой тасалап жүрген
Ал Торғайға 1923 жылдың көктемінде арнайы тапсырмамен өзін алдап қолға түсіруге келген комиссар Александр Токаревтің сөзіне сеніп оралады
Бірақ, жолда қызыл комиссардың шын пиғылын сезіп қалып, оны атып тастайды
Сол күні Кейкінің ізіне түсіп, артынан аңдып еріп келе жатқан қызыл әскерлер оны түнде жатқан жерінде қоршап алған…
Батыр бабаның бассүйегі елге содан тура 93 жылдан кейін бір-ақ жеткізіліп отыр
«Кейкінің бассүйегін әкелдік
Ендігі кезекте 1847 жылы өлтірілген Кенесары ханның бассүйегін жеткізу міндеті тұр
Көп жылдан бері Қазақстанның ғалымдары іздестіру жұмыстарын үзбей жүргізіп келеді
Әзірге табылмай жатыр
Қайда екені белгісіз
Осы ретте Ресейдің ғалымдары қосылып, тауып берсе жақсы болар еді
Өйткені оларда көптеген құжатты тексеріп шығуға мүмкіндік бар» дейді Берік Әбдіғалиұлы
Оның өзі осыдан 10 жыл бұрын ғылыми жұмыстармен Кунсткамераға барып, Кейкі батырдың бассүйегін сұраған көрінеді
Сол кезде музей басшылығы «Ресей үкіметінің меншігінде тұр» деген желеумен бермей қойыпты
«Кунсткамерада Кавказдан және басқа да елдерден көптеген адамдардың басы сақтаулы
Егер Кейкінікін берсек, қалған елдер де жаппай сұрау жолдайды» деген күдіктерін де жасырмаған
Сондықтан бұл құндылығымызды қайтарып алу үшін ресейліктермен көп жылдан бері келіссөздер жүргізіліп келгенін ескерген ләзім.
Еркеғали БЕЙСЕНОВ,
«Ана тілі» газетінің меншікті тілшісі
АСТАНА
