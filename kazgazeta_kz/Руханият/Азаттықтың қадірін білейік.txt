Немесе Тәуелсіздік мерекесі Жаңа жыл тасасында қала бере ме?
Жаңа жылға бір айдан астам уақыт бар болса да, қалалар мен елді мекендерде шыршалар орнатылып, түрлі-түсті шамдармен безендіріліп, құттықтаулар мен белгі-таңбалар ілініп, көптен күткен маңызы өте жоғары мерекедей дайындық жұмыстары қызу басталып кетті
Ал ел болып тойлағалы отырған Тәуелсіздігіміздің жиырма жылдығы жылдағыдай Жаңа жылдың тасасында тағы да қалып қойғалы отыр
Неге десеңіз, жаңажылдық безендірумен салыстырғанда, қалалардың Тәуелсіздік күніне безендіріліп дайындалуы өте жұпыны, тіпті салыстыруға да келмейді.Мереке күні қарсаңында қала көшелері мен ғимараттарында, мекеме маңдайшаларында жалаушалар ілініп, атам қазақ армандап жеткен қастерлі күнге арналған электронды таблолардағы құттықтау жазбалар, ел рухын оятатын өлең-жырлар, Қазақстан халқын бірлікке шақыратын ұрандар мен елді бір тудың астына жинайтын жалынды сөздер жазылып, көздің жа­уын алып, менмұндалап тұруы керек емес пе? Қазақстан Республикасы­ның «Мемлекеттік рәміздерді пайдалану туралы» заңынан ба, неден екені белгісіз, біздің ел Көк байрағымызды сүйіспеншілікпен, отансүйгіштікпен желбіретуге неге именеді? Мысалы, Түркия Республикасының мемлекет­тік мейрамдарында алқызыл туға қала көшелері көмкеріліп, әр мекеме мен ғимаратта түрлі плакаттар мен банерлер ілініп, теледидар мен радио тек ұлттық рухты және мерекені насихаттай­тын бағдарламаларды таратып, жоғары деңгейде әрі ұлттық рухты серпілтіп, ұлтына, мемлекетіне деген мақтаныш сезімді жоғарылатып, қарқынды өт­кізіледі
Тіпті аспаннан алқызыл ту жау­ғандай әсер қалдырады.
Ал қазір елімізде Тәуелсіздік мере­ке­сінің нышандарынан гөрі, Жаңа жыл­дың белгілері қалаларды жаулап алды.
Бұл біздің мемлекетіміздің бейнесін ұлттық нақыштан алшақтата түседі
Еуразиялық кеңістікте Ресейден кейін Жаңа жыл десе, жанын сала тойлайтын мемлекет – Қазақстан шығар
Түркілік дүниетаным мен ислам қағидаттары бойынша да бұл мейрам бізге тән емес қой.
Тәуелсіз Қазақстанның ұлттық келбетін қалыптастыру бұқаралық ақпарат құралдарына да қатысты десек артық айтқандық емес
Мемлекеттік арналардан бөлек, жекеменшік арналарда Тәуелсіздік мейрамын насихаттау жетіспей тұр, ал шетелдік арналарды ретрансляциялайтын арналардан Тәуелсіздік күні туралы бағдарлама­лар­ды мүлдем көрмейміз.
Шынтуайтына келгенде, еліміздің барша азамат­тары шат-шадыман бо­лып атап өтетін мереке – Тәуелсіздік мейрамы
Көкірек көзі ояу ел азамат­тары асыға күткен Тәуелсіздіктің жиыр­ма жылдығын мем­лекетшілдік сананы көтеретіндей тойлауға тиістіміз
Бұл аспанға қаншама миллиондар тұра­тын отшашу атып, дәстүрге айналған шетелдік жұлдыздарға қыруар қаржы беріп өткізу деген сөз емес, мұнда ұлттық рух пен рәміздер, мемлекеттік идея насихатталуы қажет.
Сондықтан да барлық деңгейдегі билік тізгінін ұстаған азаматтар, БАҚ саласының басшылығы мен журналистер қауымы, өнер, ғылым, білім, спорт саласының қызметкерлері төл мерекемізді тиісті деңгейде атап өтуге жа­нашырлық танытуы керек
Бұл істе ел болып жұмылғанда ғана ұлттық, мем­лекеттік бет-бейнеміз айшықтала­ды
Қала әкімшіліктері әрбір меке­мені Тәуелсіздік мейрамына байланысты мемлекеттік рәміздер мен өрнек-белгілерді орналастыруды міндеттеу керек.
Ноябрь Кенжеғараев,
Абай атындағы ҚазҰПУ-дың
доценті, филология
ғылымдарының кандидаты
