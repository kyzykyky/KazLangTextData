Өзі де, өмірі де қарапайымдылық пен ізгілік, мейірім, шапағат, кісілік, адамгершілік қасиетке бай, отбасы, туған-туыс, ағайын-жекжат, айналаға сыйлы, үлгі болғандай ғұмыр кешкен Қалихан апайдың көрер жарық, татар дәмі таусылып, фәниден бақиға озыпты
Бұл жайлы хабарлаған Жанарбек Әшімжан інім: «Уақытында естімей қаппыз, қырқы да өтіп кетіпті, апайды білуші ме едіңіз, білсеңіз аз-кем естелік жазуға қалайсыз?» деді.
Алғашында суық хабардан әрі-сәрі боп, сәл кідірдім де: «Иманы саламат болсын, өзің айтпақшы, аз-кем білуін білуші едім, бірақ естеліктің аты естелік, ыңғайы келе қояр ма екен» дедім сенімсіздеу рәуіште.
«Беу, дүние-ай! Қай­ран Қалихан апай! Сіз де өтіпсіз-ау өмірден
Топырағыңыз торқа, жаныңыз жаннатта болғай
Әумин!» деп дұға жасадым өзімше
Міне, қала жағдайы
Бір жер, бір топырақтан болсақ та, емен-жарқын, жақын араласу бұйырмай, сырттай амандық білісіп, тілекші болудан аспадық, амал нешік? Түбі бір дидарласып, өткен-кеткенді еске алып, кең-мол әңгіме-дүкен құрамыз деген үміт құмнан қашқан түлкінің құйрығындай бұлаңдап, желге ұшты
Енді қалғаны – артында қалған ұрпақтары, ет жақындары, дос-жаран, тілектестері аман болсын
Рухы шат болсын! Басқа не дейік…
Естелік дейтін болсақ, бәлкім, біреу біліп, біреу білмес, Қалихан апай мен туып-өскен Келес ауданының орталығы – Абай селосының қызы
Сондағы бүкіл аудан бойынша «Ленин жолы» аталатын жалғыз орта мектепке 1951 жылы Алматыдағы ҚазПИ-ді бітіріп жолдамамен келген жас маман Өзбекәлі Жәнібековтің өмірлік жары, күні кешеге дейін шаңырағын ұстап келген құдай қосқан қосағы
Өзекеңнің кім болғанын былайғы қауым бізсіз де біледі
Көрнекті қоғам және мемлекет қайраткері
Әне, сол көрнекті қайраткер алғашқы еңбек жолын (1951 жылы 1 сентябрьден бастап) бізге тарихтан сабақ беруден бастаған ағайымыз еді
Әрі көркемөнерпаздар үйірмесін ұйымдастырып, өзінің де өнерпаз қырын танытқан-ды
Бірақ мектептегі ғұмыры көпке бармай, сол жылдың соңында комсомол қызметіне ауысып, сол кеткеннен мол кетті де, 1960 жылдардың басында Қазақстан Комсомолы Орталық Комитетінің бірінші секретары, ­облпартком секретары, Орталық партия комитетінің бөлім меңгерушісі, секретары, Мәдениет министрінің орынбасары, министр сияқты жоғары лауазымдарды иеленді
Ғылыммен айналысуды да ұмытпай, бұл салада да із қалдырды.
Өз басым Өзекеңмен Алматыда табысып, «Мәде­ниет және тұрмыс» журналында бас редактордың орынбасары боп істеген жылдары қызмет бабымен жолығып, көрісіп жүрдік
Олай дейтінім, Өзекең Мәдениет министрінің орынбасары ретінде журналда редколлегия мүшесі еді
Мен оны мектепте сабақ берген мұғалімім ретінде іш тартып «аға» дейтінмін
Қату қабақ, қатал мінезінен онша ықпай ой-пікірімді ашық айтатынмын
Ал, енді…
Сөзді Өзекеңе бұру себебімізді шамалайтын боларсыз деп ойлаймыз
Жоғарыда айтылғандай, таяуда о дүниелік болған Қалихан апайымыз Өзекеңнің зайыбы болғандықтан, екеуін бір-бірінсіз әңгімелеу тіпті де мүмкін еместіктен.
Өзекең біз оқыған мектептен алыс­тап, өзге жақтарда қызмет еткен кездерде Қалихан деген келестік қызға үйленген деп естігенбіз де, бәлендей мән бермейтінбіз
Келеске бір замандарда Шиелі жақтан көшіп келген ағайынды Рысмахан, Әлмахан Нұрмағамбетовтердің қарындасы екенін де сырттай естіп білетінбіз
Қалихан апай жөніндегі ендігі әңгімені сол ағайынды Нұрмағамбетовтердің ұл-қыздарымен байланыстыра жалғастырамыз
Өйткені ағайынды Нұрмағамбетовтердің кішісі Әлмахан Нұрмағамбетов ұзақ жыл Келес аудандық оқу бөлімін басқарды
Бізден екі класс жоғары оқыған тұңғыш ұлы Асхат Алматыдағы тау-кен институтын бітіріп, белгілі геолог болды
Ал жасы үлкен Рысмахан Нұрмағамбетовтің бір ұлы Ерғалимен орта мектепте қатар оқып, аттестатты бірге алдық
Ол да, мен де Ташкентте оқып, Ерғали инженер-механик, мен мұғалімдік мамандық алдық
Мен Алматыға кетіп, Ерғали елде қалды
Мен туып-өскен совхозда ұзақ жыл директор боп істеді
Соғыс жылдарындағы кіл тозығы жеткен екі бөлмелі жатаған үйлерді жаңартып, мен өскен үйдің орнына төрт бөлмелі верандалы ғимарат тұрғызып, мен бір барғанда өзі бастап қоныс той өткізіп берді
Совхозда кадр бөлімінің бастығы боп істейтін (1950 жылы туған, марқұм) кенже інім үйленгенде – ол да менімен орта мектепті бітірген – «Қазақстанның 40 жылдығы» совхозының партком секретары Әбутәліп Әбдуәлиев екеуі бар міндетті мойындарына алып, көмектерін жасады
Тоқ етері…
Жасы алпысқа толып, зейнетке шыққан бойда бірінші зейнетақысын да алып үлгермей бақилық болған Ерғали Нұрмағамбетовпен достығымызға селкеу түспеген-ді
Халыққа жайлы, жайдары мінез, кішіпейіл, шаруашылықты шырқ үйіріп басқарған Ерғали (сол кездегі тәртіп бойынша) қызмет бойынша 1-2 күнге Алматыға келгенде немере туысы Асхат пен апасы Қалиханнан бұрын мені тауып, кейде түн жарымы болса да үйге соқпай кетпейтін
Алда айтқалы отырғанымыз да осыған қатысты бір жағдай
Әсіресе Қалихан апайға көбірек.
Өзекең комсомолға бірінші хатшы боп Алматыға келгенде Қалихан апайдың інісі Асхат дыңдай қызметкер, айтулы геолог болса да, бір бөлмелі пәтерге әрең қолы жетіп, қаланың қиыр шетіндегі микрорайонда тұратын
Жылдар өткенде орталықтағы мен тұратын үйден пәтер алып, көрші болдық
Бізден үш подъезд әрі, төменірек
Ол қызмет бабымен талай жерді шарлаған Өзекең, Өзбекәлі Жәнібековтің әлдебір қаладан Алматыға қоныс аударған шағы
Бұрынғыдай емес, Асхатты жиі көріп тұрамын
Сөз арасында Қалихан апай жөнінде әлденелер айтатынын да естіп қаламын
Солайша Қалихан апайды жүзбе-жүз көрмесем де, сыртынан біршама қанық боп жүрдім
Алайда Өзекеңнің театр, концерттерге барғанында әйелдерін жандарынан тастамайтын бәзбір жауапты лауазым иелері құсап Қалихан апаймен бірге барғанын көрген емес едім
Есесіне…
Кейіннен Асхатпен көрші болған кездерде оқта-текте есік алдынан өтіп бара жататын, басына көкшіл орамал тартып, бастан-аяқ қазақша киінген орта бойлы, толықтау, аққұбаша әйелді көретінмін де, пошым-бітімі көз алдымда қалып қалған-ды
Сөйтсем, ол інісінің үйіне келіп-кетіп жүретін Қалихан апай екен
Оны кейін білдім
Мен білмегенмен, Қалихан апай мені білетін боп шыққанын да соңынан аңғардым
Қысқаша мән-жай былай.
Бірде кеңседегі жұмыс бітер алдында ойламаған жерден Ерғали телефон соғып, әй-шәй жоқ, бірден: «Кешкі сағат тоғызға таман үйіңде бол, мен барамын» десін
«Оу, қайдан сөйлеп тұрсың?», «Қайдан болады, Алматыдан
Таңертең келдік
Күт!» деді де, телефонды тастай салды
«Е, жараған! Дос болсаң, осындай бол!» Әйтсе де…
Ат үстінде жүрген адам келмеуі де мүмкін-ау дегенмен, шын-ақ әзірлеп, күтіп отырдық
Ерғали айтқан уақытында келді
Онан соң ғана себебін айтты
Асхатты шақырдым
Олардың бұған дейін бір-бірімен хабарласпағаны Асхат келген соң байқалды
Онда да Асхаттың өң-түсі бұзылыңқырап, қабағы тырысқандай болған соң
«Менің кінәм жоқ, көңілді отыр» дедім Асхатқа
Әне-міне дегенше сөзіміз жарасып у-шумен түнгі сағат екі болғанын да байқамай қалыппыз
Бір кезде Ерғали орнынан қалт көтерілді де: «Қалихан апама барамын
Бағана айтып қойғанмын
Күтіп отыр
Уәдені бұзуға болмайды» деді
«Түннің бір уағы болды ғой
Қазір жатып демал, ертең барасың» дегенге көнетін түрі жоқ
Егер біз ілеспесек, жалғыз өзі шығып жүре беретін түрі бар
Оны: «Сені жалғыз жібермейміз, үшеуміз бірге барамыз» деп Асхат қолдады
Мен ше? Не істеуім керек
Асхат айтқандай, екеуін де жеке жіберуге болмайды
Адресін сұрап ем, «Горький мен Дзержинскийдің бұрышы» деді Асхат
Демек, алыс емес
Тиіп тұр
Жаяу баруға болатын жер
Үшеулеп жолға шықтық
Бара жатып ойламаймын ба: «Бұл енді жалғыз Қалихан апай емес, өз басым бұған дейін босағасын аттап көрмеген Өзекеңнің де үйі ғой» деп
«Қалай болар екен, түн жарымда шұбырып жүргеніміз
Өзекеңе ұнай ма, ұнамай ма? Командировкада жиі жүретін адам ғой
Осы жолы үйінде болмай-ақ қойса да ештеңе етпес еді» деп бал ашам.
Құдай жарылқап, солай болды
Біз барсақ, Өзекең үйде жоқ, ас үстелге тұтастай пісірген күркетауық пен бір шөлмек шарап, Сарыағаш суын қойған Қалихан апа ұйықтамастан, жағын таянып күтіп отыр екен
Қабағы солыңқы
Анда-санда есік алдынан көретін Қалихан апай екенін бірден білдім
Екі інісін көрген бетте ол түсін жылытып
«Қараң қағырлар, Нұрмағамбеттен туғандарың рас болса, бір келетін шығар деп едім» деп бұрқ етті де, ізінде маған қарай жылы жымиып, «отыр» деді атымды атай
Асхат екеуміз дастарқанға жайғастық та, Ерғали «жатамын» деп бүйір бөлмеге кіріп кетті
Дәм ауыз тиген бойда (Асхатпен бірге) ұзамай біз де қайтып кеттік.
Бұл менің Қалихан апаймен бетпе-бет жүздесіп, тұңғыш танысқаным еді
Содан бастап көрген жерде амандасып, сәлемдесіп жүрдік.
Сәті келгенде Өзекеңмен бірге үйде қонақ болды
Өзекең қайтыс болғанда қайғыларына ортақтастық, қастарында болдық.
Біз білетін, құлаққа сіңген есімі Қалихан еді
Салиқалы, салдарлы, мінезге бай еді марқұм
Рухы шат болсын!
Зәкір Асабаев
