75 жасқа қараған шағын­да қазақтың аса көрнекті ақыны, Қазақстанның ха­лық жазушысы, Мемле­кет­тік сый­лықтың ­лауреаты, қо­ғам қайраткері Фариза ­Оңғар­­сынова дүниеден озды.
Ақынның қазасы дүйім Алаш жұртының қабыр­ғасына қатты батты
Мемлекет басшысы қара жамылған халыққа көңіл айту хатын жолдады
Оны ақынды ақтық сапарға шығарып салу кезінде Мәдениет және ақпарат министрі Мұхтар Құл-Мұхаммед оқып берді.
Фариза Оңғарсынова­ның ұлттық поэзиямыздағы орны ерекше еді
Ол дара дарын иесі болатын
Оның әрбір туындысы оқырман жүрегін еріксіз баурап алатын
Ақын өлеңдеріне өр мінез, өршілдік рух тән болды
Шын­шылдықты, әділдікті ту етті.
Парламент депутаты болған жылдары еліміздің өсіп-өркен­деуіне сүбелі үлес қосты
Әдебиет пен мә­дениетке, ұлт тәрбиесіне ана мен бала тағды­рына қам­қорлық танытты.
Әлем классиктерінің бірқатар туындыларын ана тілімізде сөйлетті
Өзінің де көптеген шығармалары шетел тілдеріне аударылды.
Асқақ рухты ақын есімі ешқашанда ұмытылмайды
Өлең жырлары туған хал­қымен бірге жасай береді.
«Қазақ газеттері» ЖШС және Серіктестікке қарасты басылымдардың еңбек ұжымдары
Мәңгілік жыр
Бүкіл байтақ қазақ даласы күңіреніп қазақтың қайсар ақын қызы Фариза Оңғарсынованы мәңгілік ме­кеніне аттандырып салды
Соңғы жылдары қаламы­ның құнарына айналып, жүрегінің сырына, мұңына айналған сүйікті Сарыарқасының салқыны бұйы­рып, Астананың етегінен Алла таға­ланың берген бұйрығын еншіледі.
Кешегі үш күн аза тұтқан сәт­терде әңгімеден, сырдан, мұң­нан ұққанымыз – Фаризаның уақыт өткен сайын қадір-қасиетінің арта беретіндігі, оны халық шын жүрегімен қабылдап, шын мәнісінде асылдан айырылғандағы адал сөздерін айтты.
Фариза өзінің өмір тірлігінде де дәл осы биікте тұрды, дәл осы дәрежеде болды
Алғашқы қалам ұстаған сәттен бастап өле-өлген­ше, қара жердің қойнына кір­генше халқының құрметіне бөленді
Өлеңде де өзінің биігінен тө­мендеген жоқ
Өзінің ұлы даланың перзенті екендігін, ұлы даланың ұлағат­ты қызы екендігін, асқақ текті ақын екендігін дәлелдеп кетті.
Көзінің тірісінде-ақ ұлы Мұқа­ғали сырластық іздеп, дос іздеп, демеу іздеп, қиналған кезінде мойнын бұрып қараған қарындасына санап, үлкен ақынға балаған
Осылайша Мұқағалидың өз өлеңі халықтың жүрегіне жетіп, мәңгілік жырға айналды.
Кешегі күндердің өзінде де ондаған, жүздеген ақындар, ақын сіңлілері, Фаризаға ризалық жырларын, қоштасу, қимастық мұңды өлеңдерін арнап жатты
Солардың ішінде мен қазақ қыздарының, әсіресе, қазақ ақын қыздарының жетімсіреп қалғанын сезіндім
Фариза сияқты алып асқар тау апасынан айырылып, енді қалай пана табамын, қалай сая табамын деп жан-жағына алаңдаған көңіл-күйлерін, қимастық сәттерін сездім.
Бүтін бір ұрпақтың, бүтін бір дәуірдің қызы, ақыны, ұлы перзенті осылайша дүниеден өтті.
Енді Фариза жырларын ешкім де, ешбір ғасыр­дың дауы да, желі де мүлде тоқтата алмайды
Еш­қан­­дай кедергісіз Фариза жырлары мәңгілік қазақ аспанының астында салтанат құрады, әр қазақ­тың жүрегінде жарқын өмір сүреді деп ойлаймын.
Серік Тұрғынбекұлы, 
Халықаралық «Алаш» әдеби 
сыйлығының лауреаты
Қамқорлық та апаймен егіз еді…
Фариза апай қолына қалам ұстаған қазақтың қыз-келін­шек­терін айналасына үнемі жинап жүретін
Олардан жылы сөздерін, тиісті ақыл-кеңестерін аямаушы еді
Әрқайсысының күйеулері ғана емес, балаларының есімдеріне дейін ұмытпастан айтып, хал-жағдайларын сұрастырып жататын
Әлі тұрмысқа шыға қоймаған­дарының әке-шеше, бауырларына дейін есіне алып, сәлем айтып отырушы еді
Сондықтан да болар, әлгі қаламгер қыз-келіншектердің көпшілігі дерлік өзін: ­«Фариза апайға өзгелерге қарағанда мен етене жақынмын, мені көбірек іштартады» деп есептейтін
Бұл мінезі ­Фариза апайдың замандас­тарымен қарым-қатынасындағы көшелілігінің, кісілігінің белгісі болған шығар
Олардың біразын республикалық газет-журнал қызметкерлеріне жетелеп апарып, әңгіме, өлеңдерінің жарыққа шығуына сеп­тігін тигізіп жүруші еді.«Оңғарсынова» атты поэзия­дағы биіктікке еліктеп, өлең жазғандары қаншама дерсіз…
Астанаға барған сапарымда үйінде болып, Фариза апайдың қолынан дәм татқан едім
Әдетте­гі­сінше, саумал күйінде алып, өз қолымен баптайтын шұбатын ұсынып; асқан етінің қамырын, бейне бір бүктелген қағаздай етіп, өз қолымен жайып салып, қазы-қартасының буын бұрқыра­тып алдымызға қойды
Өзі қатты сырқаттанып жүргеніне қарамастан, қазақ жайлауының бір пұшпағын пәтеріне әкеп орнатқысы келгендей ниетін, осылайша көрсетіп жатты
Бұл – Фариза апайдың, маған етене таныс, қалыпты болмы­сы еді
Үстел үстінде, оқи-оқи әбден шиыршықталып кеткен «Мұсылман қорғаны» кітабы жатты
«Апай, мына «Мұсылман қорғаныңыз­дың» мұқабасы тіпті ішіне қарай,біржолата қайырылып кетіпті ғой» дедім сүйсіне
«Нұрлаш, бұл кітап осындай күйге түспе­генде қайтсін?! Немерелерім сәл қиналып қалса, қастарына отыра қалып, осының ішіндегі аяттар мен сүрелерді оқып, білгенімше дем салып жатам
Өзім қиналсам да сөйтем…» деген еді күлімсірей
Бұл – ­Фариза апайды соңғы көруім екен
Алла бұйыртса, оқыған Құран, дұғалары шын жайында алдынан Нұр болып қарсы алғай.
Бақұл болғай, мынау бес күндік жалған дүниеде болаттай берік әрі гүлдей нәзік бола білген аяулы жан! Алды – пейіш, соңы – кеніш болғай!
Нұрлытай ҮРКІМБАЙ
Жырлап өтті дүниені бір ақын…
Жан-жүрегі жалын жырдан тұратын,
Жырдан тапқан арманы мен мұратын!
Жылап келіп мына бес күн жалғанға,
Жырлап кетті дүниеден бір ақын.
Қаламға арнап қажыры мен қуатын,
Тұла бойы төңкерістен тұратын,
Шабыттанса жер-көкке шақ сыятын,
Жырлап өтті дүниені бір ақын.
Сыймайтын еш салыстыру, теңеуге,
Махаббаты мәшһүр болған әлемге,
Өтті өмірден өкіндіріп ұлы ақын,
Өрт сезімін орап өлмес өлеңге.
Шын жүйрікке шабысынан танбаған,
Опасыздық жасады ажал – оңбаған.
Хас талантты ұқсамайтын ешкімге,
Туар ма енді толғатса да бар ғалам?!
Құстың өзін асырмайтын басынан,
Алатаудан асып кетті асыл ән.
Селдеп барад Атыраудан басталып,
Төрт мұхитқа теңдес өзен тасыған.
Толқындары көрген көзді арбаған,
Толқын емес, ағыл-тегіл арман-ән,
Жалт-жұлт еткен жақұт жыры ақынның,
Бұл ғұмырды ол ғұмырға жалғаған!
Самат Асқар
Адалдық пен адамдық жаршысы…
Болмысынан батыр, ­Махамбет мінезді Фариза апа бізді жақсы көре отырып, ұқсатпаған ісіміз бен шалалығымызды байқаса кәдімгідей ренжуші еді
Кәдімгі туған анаңдай қиналып, кем-кетігіңді түгендеуге әзір тұратын
Ауырып жүріп те осы мінезінен ажырамағанына таңғалатынбыз
Біздің бір өлеңімізді не мақаламызды немесе біз туралы жақсы лебізді үлкен газеттерден көріп қалса, «Айналайын, көріп, қуанып отырмын» деп телефон шалатын
Одан әрі ізденуге, апаны қуантуға асығатын едік.
Енді тек «апамның рухы риза болсын» деп жақсы бір істерді жүзеге асыруға, ол жанындай сүйген тіл мен діл, әдебиет пен мәдениетті, ұлттық ою-өрнек пен шежірені жоғалтпай сақтауға, ол армандаған қайсар ұрпақты тәрбиелеуге ­Фариза апаның өзіне ұқсап, соңғы деміміз жеткенше атсалысармыз.
Адалдық пен адамдықтың жаршысы, көсемдік пен көркемдіктің нақ өзі, қазақтың аяулы ақыны, әдебиет әлемінің биігіне қырандай самғаған қай­ратты да қайраткер тұлға, ұлттың дана қызы, даңқ­ты анасы, Фариза қызы, Фариза апасы мил­лион­дар­дың жүрегінде мәңгі жасайды! Ол бізбен бірге, сол тілекші, қамқор, қайсар қалпында қалады!
Ақмаржан Таубаева,
ақын, «Жайық ұстазы» 
газетінің редакторы
Әр санада Фариза
Дүбірінен ғасырлардың,
Төбелері төңкерілген Нарыным.
Дүрілінен асырған мұң
Естіледі бабалардың зар үні.
Дүниені сапырғандай
Наз – қайғының сарыны.
Ағып түсті-ау поэзия нұр көгінен
Жарқыраған жарық жұлдыз –
Жар даланың тағы да бір дарыны!
Дана қазақ Фаризасы,
Маржан сөздің падишасы.
Жабылғандай сәуле шашқан сахна
Асыл елдің саусағынан
Сусып түсті гауһар көзді сақина.
Лираның үзілгендей алтын тіні «дың» етіп,
Дүние қалды дір етіп.
Пай-пай, заман, қандай еді жырлары?!
Үзіле де рақаттана тыңдаушы еді
Паң даланың қырлары.
Шұғыламен күн сәндеген
Алатаудың шыңдары.
Сұлулардың жүздерінен төгілгендей
Мөлдіреген нұрлары.
Әр сазында – махаббаттан елжіреп,
Жігіттерге үзіле айтқан сырлары,
Бал тамғандай мұңлы әні.
Пай-пай, заман, қандай еді жырлары?!
Ол өлеңін оқығанда
Сәукелесін сәндеп киген
Гүл жалт етіп қарайтын.
Ақ қайыңның майда самал
Шашын сәндеп тарайтын.
Жырларынан жылдар сөйлеп,
Тебіреніп ғасырлар.
Құм Нарыннан шыға келіп
Исатай мен Махамбеттей батырлар,
Сұңқар болат қылыштардан
Жарқ-жұрқ етіп ойнайтын-ды жасындар.
Қазағымның жадыраған көңілі
Алматының, Астананың, Атыраудың өмірі
Фаризаның жырларымен сәнденіп,
Ғұмырдария тұрғанында әрленіп,
Әспеттейтін шығыс жақтан Таң келіп.
Уа, халқым, Фариза – Аққу
Кетті ұшып қоштасып Нар Даламен.
Бірақ қалды қасымызда ақ өлең,
Әрбіреуі ақ мақтадай пәк өлең.
Әрбіреуі үлбіреген сәбидей,
Нәрімізге айналып мына дүние-фәниде.
Әрбір өлең енді бізге Фариза боп сөйлейді,
Әрбір өлең сахнаға Фариза боп төрлейді.
Әрбір өлең Фаризаның жігерінен от алған
Әрбір өлең санамызға бұлақтайын құйылып,
Жауларына намысын еш бермейді.
Қайсар жырлар дәуірлерге ұласып,
Ешқашанда өлмейді!
Падишаның Алтын Тағы – әр қазақтың санасы,
Фаризаны тербетеді Алтын Бесік – Даласы!
Қадыр Жүсіп
Үзілді өрмек жібі өр өлеңнің…
Бұл да бір ұйтқып өткен дауыл шыны,
Бұл да бір түскен тағдыр ауыр сыны.
Самғаған көк аспанда дамылдамай
Дауылпаз құстың ұшты қауырсыны.
Қападан қайғы жұттық кәміл іштей,
Не дауа, осы болды тәңір істей.
Фариза – өткір тілді өлеңімен
Сақтардың көсем қызы Томиристей.
Тұла бойы көл-көсір рухани кен,
Ұлт дегенде шығарар бұрқани дем.
Күңіреніп далам жатты, тауым жатты
Фариза озғанында бұ фәниден.
Жарқылдап жасын сынды болидтердей,
Өрлесе өрге шығар Олимптердей.
Үзілді өрмек жібі өр өлеңнің
Жүргенде өршіл ақын өріп теңдей.
Бақытжан Тобаяқов
