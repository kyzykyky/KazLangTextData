Тілдің теңеуін ақын Қадыр Мырза Әлі тауып айтқан
Бұл тіркесте ой суреті дәл бейнеленіп тұр
Дүниеде ардан қымбат не бар?! Әрбір ұрпақ тілі алдындағы жауапкершілігін осы дәрежеде сезінсе қандай ғанибет! Ал өлеңнің екінші жолына көз тоқтаталық
«Ұятың боп тұр бетте» дейді
Себебі  ұятын ұмытпаған адам ғана намысының найзағайын жарқылдатып тілін қорғайды
Осындайда бір ағамыздың айтқан әңгімесі еске түседі.
«Қазақстанның мәдени күндерін өткізу үшін Санкт-Петербург қаласына бардық
Делегациямыздың қарасы мол
200 адамнан асады
Бәрі білімді азаматтар
Әдебиет пен өнер, мәдениет қайраткерлері
Ұлттық сапасына келсек, 99 пайызы қазақ.
«Советская Россия» қонақүйіне табан тіредік
Мұнда бізден басқа келушілер де аз емес екен
Сан ұлт­тың өкілдері топ-топ болып, өзара әң­гімелесіп тұр
Бәрі сондай жарасымды
Ал біздің қыз-жігіттерімізге келсек, олар орыс тілінде дуылдасады
Тап бір, ана тілдерін білмейтін секілді
Әнші, күйшілер қазақтың әуенін сахнада орындағанда алдарына жан салмайды
Қазақтың өнері арқылы нан тауып жеп, атақ алып жүр
Енді сол тілді әлем жұртына көрсетуге келгенде тайсақтап шыға келеді
«Түрлері азиялық, тілдері біртүрлі» деген секілді таңданыспен шетелдіктер бізге көз қиығын салады
Бірақ оған қымсынып тұрған ағайындар жоқ
Таңқы мақтаныштары танауларын делитеді.
Біздіңше, білген адам осындайда ұялады
Білмеген адам – баяғы қалыптарынша күліп-ойнап мәз болады
Олар «бізге бәрібір» дейді
«Тамағың тоқ, көйлегің көк, одан артық не керек?!
Қазір жаһандану дәуірі
Осындай кезде тіл ауысады, ырыс жұғысады
Соған бола неменеге дызалақтаймыз?»
Міне, айтатын уәждері.
Бір қызығы, қисынын келтірсе, сенбейтін нәрсе жоқ
Бұл да соның бір мысалы
Пікірлері мен көзқарасын әдемілеп тұрып ұқтырады
Неше түрлі дерек пен дәйектерді алдыңа тартады
Ана тілге тіреліп тұрған ештеңенің жоқ екенін жанын салып дәлелдейді
Сол кезде мынандай уағызға еріксіз сене жаздайсың
Соның сойылын соғып, сөзін сөйлеуге ыңғайланғаныңды өзің де аңғармай қаласың.
Осы кезде ықылым замандардан ата-бабаларың оралып, саған бәрін де айтып тұрған сияқты болады
«Құдайдан тілеп, сұрағандағы сендерден күткеніміз осы ма еді?! Ұрпағымыз өсіп-өркендесін, жер бетіне тамыр жайсын, біздің өмірімізді жалғастырсын демедік пе?! Мынау байтақ жерді жаулардан қорғап, мынау қасиетті елді бір тудың астына жинамадық па?! Ей, жас ұрпақ! Сен жаһандануды сылтау етпе
Алдымен айналаңа қарашы, сенен көш бойы озып тұрған ұлттар бар
Солар өзінің ата-бабасынан безіп жатқан жоқ
Сонда, саған ненің зоры келді?!».
О, құдірет! Әлгі дауыс алыстан емес, менің өз жүрегімнен естіліп тұр екен
«Бақытым бар екінші – тілім менің» деген өлеңді Мұқағали ағамыз оқи жөнелді
Өлшем біреу
Бақытты өмір сүргің келсе, ақ сүтімен дарыған анаңның тіліңде сөйлеуің керек екен
Қарапайым ғана қағида
Біз оны қолдан қиындатып айтысып жатамыз
Анықтап айтқанда, ана тілің – тағдырың, салт-дәстүрің, тәртібің
Қазақ болып өмір сүруге қажетті барша қасиеттер соның ішінде тұр
Ендеше, оны неге басқа жұрттың тіліне айырбастауым керек
Айырбас­тамаймын!
Бір ұлттан екінші ұлт артық та емес, кем де емес
Мәселен, батыс философ­тарын оқып көр де, оны қазақ ойшылдарымен салыстыр
Университетті бітірген кемеңгерлер мен мектеп бітірмеген дала данышпандарының көзқарастары ұқсас
Ойлау биіктері деңгейлес
Еуропа композиторларынан Құрманғазы бабамыздың қай жері олқы?! Демек, басты көрсеткіш ұлттық тектегі табиғи жаратылыста
«Алтын шыққан жерді белден қаз» дегендей, ұғымды ұрпақты үйретсең, ол тұлпар болып шабады
Талантты тәрбиелеген ұлт ешқашан ұтылған емес
Себебі талант – кәдімгі бал арасы секілді
Олар еш нәрсені сыртқа тасымайды
Есесіне, игілікті басқа жақтан үйіне әкеледі
Одан сапалы өнім жасап, пайдаланады.
Қазақ тілі – қазына
Өзге тілді үйренудің жөні осы деп өз тілімізден безінсек келешек бізді кешірмейді
Өркениетте, әлемдік дамуда бәсекеге қабілетті ұлт болып, тізгінді берік ұстау үшін көп тіл білген дұрыс
Бірақ оны ана тілді ұмыту есебінен жүзеге асыруға болмайды
Туған шешеңді далаға қаңғытып, зәулім сарайда өмір сүргеніңнің несі қызық?! Терезеден сыртқа қарағанда анаңның пұшайман болған халін көрсең, қорлықтың нағызы сол емес пе?! Есесіне – анаңа еркелеп, анаңды қадірлеп, немере­лерін иіскетіп, сәбидің қазақша былдырлаған бал тілін қызықтап бақытқа кенелгеннің жөні мүлдем бөлек
Кемелденген, мәдениетті, тәуелсіз қазақтың бейнесін көзімізге осылай елестеткіміз келеді.
Бағила МӘЖИТ,
филолог
Алматы
