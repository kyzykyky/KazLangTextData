«Төрт түліктің төл атаулары» айдарының өткен шығарылымында біз «қозы» атауына байланысты сөздерді біршама қарастырған болатынбыз
Бірақ қозы атауына байланысты тұрақты сөз тіркестері, жекелеген ұғымдар әлі де көп кездесетіндіктен газетіміздің бүгінгі санында да біз оларды тарқата түспекпіз.
Қой шаруашылығы, қой кәсібі байтақ даламызда жақсы дамығаны белгілі
Атадан балаға жалғасып келе жатқан кәсіптің бұл түрі бүгінгі күнде де заманға сай түрленіп, дамытылуда
Әрине, заман өзгеріп, қоғам жаңарған сайын кейбір шаруашылық түрлеріне байланыс­ты қалыптасқан ұғым-түсініктер, атау сөздер ұмытылып, қолданыстан шыға бастайды
Оның негізгі себебі де сол шаруашылықтың даму барысымен, басқаша сипат алуымен байланысты болса керек
Дегенмен, біз ғасырлардан бері қалыптасып, тіліміздің лексиконында кеңінен орын алған төрт түлікке қатысты атау сөздерді, теңеулерді, тұрақты сөз тіркестерін, т.б
ұмытпай, көздің қарашығындай сақтауымыз керек
Өйткені әрбір атаудың негізінде мәдени, рухани құндылықтар, әлеуметтік мәні бар құбылыстар, салт-дәстүрлер пайда болып ­жатады
Олай болса, олардың әрқайсысы қандай мағына беретінін біліп, пайым­дап жүру бүгінгі ұрпақ үшін де, келешек ұрпақ үшін де ауадай қажет.
Қозыға байланысты атауларды зерттеп-зерделей отырып халқымыздың тіл байлығына қайран қаласың
Бір «қозы» сөзінің өзіне тікелей қатысты, жанама түрде қатысты, мағыналас, ұғымдас, т.б
сөздер қаншама
Қарап тұрсақ, әрбір сөздің өзіндік мәні мен маңызы бар.
Қозының аузын үрлеу
Жаңа туған төлдің бет-аузын шаранадан тазартып, төлдің аузын ашып үрлеуді қозының аузын үрлеу деп атайтын болған
Бұл әдіс-тәсіл қозының өкпесіне тезірек ауа бару үшін, тыныс жолдарының ашылып, еркін дем алу үшін қолданылады
Жаңа туған қозыға осылайша көмек жасалады.
Қозыны тарту
Қозыны тарту деген ұғым оны пішу, буу, ақта жасау деген ұғымды білдіреді
Белгілі этнограф Жағда Бабалықұлы қозыны тарту жөнінде «Бір қозыны тарту үшін бір-екі минут уақыт мол жетеді» деп жазған
Қозыны тарту бұл қозының белгілі бір жасқа келуімен байланысты жасалатын әдіс
Қой шаруашылығында берік орныққан әдістердің бірі.
Қозыны телу
Кей кезде жаңа туған қозысын енесі қабылдамай, танымай қалып жататын жағдайлар болады
Мұндайда қозыны телу әдісін қолданбаса, күні ертең ол қозы жетім қозы болып қалуы әбден мүмкін
Сондықтан қозыны телу әдісін қолдану арқылы қойшы жерінен қойдың қозысын таныстыру, бауруына салу, өз төлін өзіне таныстыру әрекетін жасайды
Қой өз қозысын танып, бауырына алса, қозы да тез жетіліп, аяқтанып кетеді.
Қозыны уызға бөктіру
Дүниеге келген қозының денсаулығы әлсіз болатыны түсінікті
Жаңа туған сәбидей оның да денсаулығына күтім керек
Мұндай жағдайда қойшы қозыны ерекше назарға алып, оған күтім жасайды
Сондағы жасалатын негізгі әдістің бірі ол қозыны уызға бөктіру деп аталады
Яғни қозыға көбірек уыз береді
Уызға тойған қозы бойына күш жинап, қуаттана бастайды
Өйткені уыздың құрамында жаңа туған қозыға керекті дәрумендер өте көп болады
Сол себепті уызға тойған қозының бойына сол дәрумендер дарып, денсаулығының тезірек жақсарып, денесінің ширауына мүмкіндік береді.
Қоңыр қозы
Жуас, бейуаз, момын қозыны халқымыз «қоңыр қозы» деп атайды
Жалпы, қоңыр сөзі біздің ұлттық дүние­таны­мымызға етене жақын екені белгілі
Қазақ халқының табиғаты, болмысы, мінезі де осы қоңыр ұғымына сәйкес келеді
Қоңыр қозы атауы­на келетін болсақ, бұл сөз халқымыздың мақал-мәтелдерінде, жыр-дастандарында, әндерінде, ұлттық фольклорында кең таралған
Баланы еркелету, мәпелеу мағынасында да қолданылады
Мәселен, әдеби-көркем туындыларда «Өзі күбірлеп келеді
Күнім-ау, сол өзі, жүдепті
Апасының басына апарайын
Ыстық өзегін жарып шыққан қоңыр қозысы ғой» деген сөйлемдер кездеседі
Әдетте, «қоңыр» сөзі екі мәнде қолданылады
Бірі заттың түсін, яғни қоңыр екенін білдірсе, екіншіден, жаратылыс иесінің мінезін, болмысын білдіріп тұратын сөз
Ол көбінесе, момын, жуас сөздерімен мағыналас болып келеді.
Қызыл қозы
Бұған дейін жазға­нымыздай, қозының түр-түсіне, жаратылыс ерекшелігіне байланысты кездесетін атаулар өте көп
Солардың бірі қызыл қозы
Қызыл қозы дегеніміз қандай қозы? Қызыл қозы деп қазақ халқы жас, сүйкімді қозыны айтады
Әдемілікті, сұлулықты, көркемділікті, тартымдылықты ерекше қадірлейтін, ерекше бағалайтын халқымыз сүйкімді қозыға қызыл қозы деп баға берген
Ә.Нұрпейісовтің «Қан мен тер» романында: «Ақ үйден суарылатын қызыл қозылар дуадақтай-ау, дуадақтай! Есік алдынан былқ-былқ етіп, құйрықтарын тарта алмай өтеді» деген сөйлем қызыл қозының суретін әдемі бейнелеп тұр
Жаңа туған төлдің өзіне тән сүйкімділігі болады
Мәселен, құлынның, ботаның, лақтың өз сүйкімділігі мен тартымдылығы болатыны сияқты, жаңа туған қозының да өз сүйкімділігі болады
Осының барлығына эстетикалық талғаммен қарап, әрқайсысына бір-біріне ұқсамайтын атау берген, теңеу сөздер ойлап тапқан халқымыздың сөз қолдану шеберлігіне таң-тамаша қаласың.
Марқа қозы
Кез келген қозы өседі, жетіледі
Соған байланысты оның жас шамасына сай атаулар беріліп отырады
Соның бірі марқа қозы
Марқа қозы деп есейген, ересек тартқан, марқайған қозыны айтады
Үлкендер сойыс малы ретінде марқа қозының еті балдай, дәмі тіл үйіреді деп баға беріп жатады
Бұл тегін емес
Өйткені марқаның еті жұмсақ келеді.
Қозыбалақ
Жаратылысы қозы малынан бөлек болса да, қозы сөзімен аттас болып келе­­тін өзге де жан-жануарлар, ұсақ жәндіктер, өсімдіктер мен шөптер бар
Мәселен, биология ғылымында қауырсыны тығып, түсі тарғыл сары, жылдам жүгіретін, салмақты дуадақтар тобына жататын ірі құсты «Қозыбалақ» деп атайды
Қозыбалақ Атырау, Орал, Ақтөбе, Қостанай, Көкшетау, Павлодар, Қарағанды, Семей, Шығыс Қазақстан облыстарының далалық жерлерінде кездеседі.
Қозыгүл
Аты айтып тұрғандай, бұл – гүл
Кішірек шатырша келген гүлшоғырға орналасқан әдемі гүлі бар, қақыртатын дәрілік шөп ретінде де қолданылатын шөптесін өсімдік.
Ала қозыдай құлпырды
Көздің жауын алып, жайнай түседі.
Егіз қозыдай
Тел өскен, бірге жүретін, жұп жазбайтын
Бір-бірінен айнымайтын, ұқсас, дәл сондай.
Жамыраған қозыдай
Азан-қазан, у-шу.
Жетім қозыдай
Жаутаң, күй­реуік, жасқаншақ.
Көгенделген қозыдай
Байлаулы
Қаз-қатар тізілген.
Қозыдай жамырасты
Улап-шулады, жарыса сөйлесті.
Қозыдай көгенделді
Шетінен тізді, қаз-қатар байлап тастады.
Қозыдай маңырап табысты
Шұрқырасып, жолықты.
Қозыдай шулады
Даң-дұң, у-шу болды.
Қозы көгеніндей жер
«Арқан бойы», «желі бойы» арақашықтығы жақын жер.
Тойған қозыдай
Әдепті, артық қылығы жоқ, жуас.
Уызға тоймаған жетім қозыдай
Жұтаң, жабырқау, күйсіз.
Қозыжарыс
Балалардың жарысып ойнайтын ойыны.
Қозыжауырын
Екі қырлы, ұшы жалпақ, пішіні қозы жауырына ұқсас садақтың оғы.
Дәуіржан Төлебаев
(Материалды дайындау барысында «Қазақ әдеби тілінің сөздігі» пайдаланылды)
