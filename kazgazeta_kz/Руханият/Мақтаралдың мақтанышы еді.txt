Күні кеше арамызда жарқылдап, күліп-ойнап жүрген атпал азамат күш-қайраты толысып, кемеліне келген – 59 жасқа қарағанда бақилық болады деп кім ойлаған?! Кенжетай Сәрсеновтей ауылшаруашылық саласының айтулы маманы, білімді де білікті, тәжірибелі, алды қашанда кең болған, отбасының отағасы, ұлағатты әке, қарапайым да қамқор азаматтың мезгілсіз қазасына бүгінде ет жақын тума-туыс, ағайын-жекжат, Мақтарал ауданының күллі қауымы қайғырды.
«Өлмесе ата-бабаң қайда кетті» дейтіндей, әлі топырағы суып үлгермеген қайран азаматтың асарын асап, жасарын жасады дейтін шаққа жете алмай, базарының мезгілсіз тарқауы жанға бататыны өкініш, арман да
Құдайдың бұйрығына бас имеу күпірлік, тәубе деуден басқа лаж қайсы?
Бұған дейінгі өмір өткелдерінің қай-қайсысынан да мүдірмей өтіп, қашанда өз биігінен табылатын Кенжетайдың халқына әлі де бергеннен берері көп, алатын асу, шығатын шыңдары алда еді
Тумысынан елгезек, алғыр, тіршілік түйткілдерін зейінмен зерделеп, санамен саралайтын Кенжетай ыстықты да, суықты да бір кісідей көргені жасырын емес
Адамдықтан аттамайтын, сертке берік, антқа адал дос-жарандардың бағалап, қастерлеп, қолтықтан демегенін де, мансап үшін «батыраштыққа» бара алған жымысқылық «жоралғыларды» да…
Кенжетай оптимист еді
«Дарақ бір жерден көгереді» дегендей, оның еңбек жолын қасиетті де киелі Мақтарал өңірінде бастап, дәм-тұзының сонда таусылуында да әлдебір өзіндік сыр жатқандай
Әйтпесе, көне Әулиеата ай­мағындағы Сарысу топырағында үлкен отбасының кенжесі боп дүниеге келген, есімі де солай (Кенжетай) аталған, анау-мынау емес, сонау Мәскеудің Тимирязев атындағы ауылшаруашылық академиясы мен КПСС ОК жанындағы Қоғамдық ғылымдар академиясын бітірген өрен үшін, қайда, қалай самғаймын десе де, дүниенің төрт бұрышы түгел ашық емес пе еді?! Солай, әлбетте
Бірақ Кенжетай Мақтаралды таңдап, табан аудармады, ішкі байламына адал болды.
Мақтарал тарихы бай, киелі, қасиетті топырақ дедік-ау
Ол шындық
Ұлан-байтақ қазақ жеріндегі сапалы мақта өсетін – Мақтаралдың даңқы ерте шыққанына айғақ-дәлел аз емес
Аржағын айтпағанда, Совет өкіметі орнасымен «Мақтарал» атты совхоз-техникум құрылып, ауданнан бұрын соның аты аталатын
Басшылар мен мамандардың көбі тікелей Мәскеуден жіберілетін
Осында лек-легімен кеп қоныстанған орыстар ежелгі қазақша жер-су атауларын түгелге жуық «жаңартып», тіпті аудан орталығының өзін «Славянка» деп өзгертті
«Мақтарал» совхоз-техникумының алғашқы ди­ректорларының бірі Орлов дейтін болды
Оның өзіне де, ұлан-ғайыр еңбегіне де қояр кінәміз жоқ
Компартия жіберді, келді, іскер басшы екенін көрсетті, дәлелдеді
Жоғары атақ-марапаттарды иеленді
Орловтың беделімен барлық жерде санасатын
Мақтарал дегенде, солай деп аталатын аудан да, ондағы өзге шаруашылықтар да тасада қалыңқырап, жұрттың көбі «Мақтарал» совхоз-техникумын көбірек білетін
Сондықтан болар, болашақ қоғам және мемлекет қайраткерлерінің біразы алғашқы еңбек жолдарын осында бастағаны да
Әсіресе, соғысқа дейін директор да, партбюро секретары, бас мамандардың да көбі тікелей Мәскеуден арнайы жолдамамен  жіберілетін (еді дедік қой)
Және олар қарсылық білдірместен, қуана-қуана келетін
Солардың бірі – Тимирязев академиясын бітірген бойда осында бас маман етіп жіберілген Ізни (Ізімғали) Бисенов.
Батыс Қазақстандағы Тайпақ ауданының тумасы Ізни Бисенов жөнінде оның Алматыда ұзақ жыл ғұмыр кешкен ұлы, тарих ғылымының кандидаты Хамит Бисенов (марқұм) көп айтатын
Айтқанда, әртүрлі жауапты қызмет істеген әкесінің Жамбыл облысында жер қатынастары басқармасын басқарып тұрғанда халық жауы боп ұсталып, атылып кеткенін, анасы, қарындасы үшеуі үш жақта жүріп, 1950 жылдарда ғана Алматыда табысқандарын, халық жауының баласы ретінде көрген қорлықтарын көз жасын төге отырып әңгімелейтін
Тұлпардың тұяғы, асылдың сынығы Хамит тек әкесі ақталғасын ғана тарихтан, қарындасы Майя медицина саласынан кандидаттық диссертация қорғады
Жас­тай жабысқан дерт әсерінен екеуі де өмірден ерте өтті (аналары Ақеділді өз қолдарымен жерлеген).
Осы Алматыда кезінде бірқауым Бисеновтер тұрды (қазір ұрпақтары бар)
Шетінен білімді, белгілі адамдар-тын
Өнертанушы-ғалым Ғапура Бисенова консерваторияда проректор, күйеуі Жиенбек Рсалдин әнші, музыка маманы әрі партия қызметкері-тін
Ғазиза Бисенова – Ғ.Мүсіреповтің ең соңғы зайыбы
Біз әңгімелеген Ізни Бисенов пен оның ұлы мен қызы солармен аталас, ет жақындары болатын
Мақтарал жерінде ізі қалған Ізни Бисеновті сондағы ел-жұрт біле жүру үшін әдейі еске алып отыр­мыз (әрі аруағына тағзым етіп) .
Сондай-ақ Отан соғысына қатысқан Мақтарал аудандық парткомының бірінші секретары, Социалистік Еңбек Ері атанған, КПСС ХІХ съезіне делегат боп қатысқан, 48 жасында қыршын кеткен Қалдарбек Тұрғынбаев (философ-ғалым Әділ Тұрғынбаевтың ағасы), «Мақтарал» совхоз-техникумында ұзақ жыл директор болған селекционер-ғалым, Хрущевке тікелей қарсы шығып, елуге жетпей қаза болған Бәкір Әлібаевтай қайраткерлер де сондағы ел-жұрт жадынан өше қоймаса керек деп ойлаймыз
Біз бір-екеуін ғана атадық
Шын мәнінде, олар көп
Бәрін тізбелеуге мақала көлемі көтермейді
Қай-қайсысы да абыройлы боп, құрметке бөленген
Ендеше, солардың ізін жалғастырушы (деп айтуға болатын) Кенжетай Сәрсенов бауырымызды да осы өңірдің (қазақ жерінің) төл перзенті, Құдай қолдап, аруақ жебеген жарқын тұлға, Мақтаралдың мақтанышы деуге бек лайық.
Өмірбаяны десек, қысқаша айтқан­да, бұдан қырық жыл бұрын орта мектеп бітірген Кенжетай қазіргі Мәдениет министрінің орынбасары Асқар Бөрі­баевтың Мәскеуде оқитын әпкесімен бірге сонда ұшып барып, жатақханада үш қызбен бірге түнеп шыққанның ертеңіне Тимирязев академиясының есігін ашқан қазақтың кәдімгі еті тірі, арман қуған қарадомалақ балаларының бірі (ғана)
Академияны 1976 жылы үздік бітірген соң, жолдамамен Мақтаралға барып, бісмілләні аудандық агроөнеркәсіп бірлестігінде қатардағы қызметкерліктен бастайды да, санаулы жылдар ішінде сол мекемеге бастық әрі ауатком төрағасының бірінші орынбасары болады
Жан дүниесі шалқар, ойы кемел, іскер, тәжірибелі, ең бастысы, жұртқа жақын, әділ, қарапайым да көпшіл, қос бірдей дипломы бар жігітті алда олардан да жауапты лауазымдар күтіп тұрғаны талассыз еді деп жоғарыда да аңғартқанбыз
Жамбыл колхозында бас экономист, аупарткомда бөлім меңгерушісі, облыстық ауылшаруашылық басқармасында жоспарлау бөлімінің бастығы, 1992-2009 жылдар аралығында Нұрлыбаев атындағы совхозда директор, Киров ауданының әкімі, «Жанат» шаруа қожалығының төрағасы, «Мырзакент» акционерлік қоғамында биолаборатория меңгерушісі, «Еңбекші» селолық округінің әкімі, «Бірлік» ауылдық округі әкімінің орынбасары, аудандық ауылшаруашылық және жер қатынастары мекемесінде бөлім бастығы – міне, ол атқарған үлкенді-кіші қызметтердің кей паралары
Соңғы екі-үш жыл төңірегінде – аудандық әкімнің орынбасары
Кенжетай Сәрсенов қай сала, қай лауазымда да өзін қалыпты ұстап, үлкен-кіші демей, жүктелген міндеттерді адал, мінсіз атқарды
Тоң-торыс мінез көрсетіп, «битке өкпелеп, тонын отқа салған» жоқ
Өйткені білім, тәжірибе, іскерлікті тәрк етіп, кісілікті кір шалу қоздай бастаған тұстарда көз ашып көрген, қызметке тұңғыш араласқан мекен, қашанда сүйеу, тірек болған қара ормандай халықты қимады, сыйлады, майдалық, ұсақтық, пасықтық, дәйістіктерге пысқырмады, пенделіктің қандайынан да жоғары тұрды, тұра білді.
Осынау ой-толғамдарды Кенжетаймен оның соңғы демі таусылғанша бір жүріп, бір тұрған, көзі тірісінде ардақтап, бақиға аттанған соң аруағын сыйлап, рухына тағзым етуші мақтаралдықтар бізсіз де бес саусақтай біліп, риясыз иланатындықтан ауызға алып отырмыз
Солай екені олардың  Кенжетайды ақтық сапарға аттандырған қаралы жиындағы шерлі лебіздерінен де аңғарылған-ды
Кейбіреуін келтіре кетейік.
Серік Тұрбеков (Мақтарал ауда­нының әкімі): Қайран аға! Сенің қазаң қабырғаны қайыстырып кетті-ау! Мен Тимирязев атындағы академияға түскен жылы сен сонда соңғы курста оқиды екенсің
Өзіңмен бір жыл жұп жазбай бірге жүріп, талай үлгі-өнеге, тәлім алып едік
Сен сол оқу орнындағы төменгі курстарда оқитын барша қазақ студенттерге бірге туғаннан артық аға болып едің
Қазақтың туын биік ұстаңдар, қазақтың атына кір келтірмеңдер, келешекте халыққа адал қызмет етіңдер деуші едің
Ал өзің сол айтқаныңдай бола білдің
Мен мұнда келгелі тоғыз ай болды
Сені мұнда да сол баяғыша ұстаз тұтып жүрдім
Жұмысты жақсы білетін едің, керемет ұйымдастырушы едің
Сол тоғыз ай ішін­де газдандыру, канал қазу жұмыстарында жеткен нәтиже мен емес, сенің арқаң болатын, аға
Сенімен осы шаңырақ астында қайта табысқаныма Құдайға мың да бір шүкір деуші едім
Халықтың да, менің де маңдайымызға сыймай кетіп барасың
Қош, аға! Иманың саламат болсын
Сені ұмытпаймыз
Отбасыңа қорған боламыз…
Тойым Жүнісов (аудандық ардагерлер кеңесінің төрағасы): Кенжетай азамат еді
Бүкіл ауданға сыйлы еді
Оқу бітіргелі осы ауданда жұмыс істеді
Шамалы уақыт облыста қызмет істеп, тағы да осында келді
Қайда барам десе де, жол ашық, қабілеті жететін еді.
Ибадулла Үмбетаев (Мақтарал мақта шаруашылығы ғылыми-зерттеу институтының директоры): Кенжетай адал, жақсылығын бұлдамайтын,  іскер маман, ұйымдастыру қабілеті мол жігіт еді
Содан шығар, Киров ауданына әкім болғанда, кім екенін іс жүзінде көрсетті
Үш аудан біріккен соң, совхозда директор боп, онда да үлкен нәтижелерге жетті.
Әбдірахман Омбаев (академик): Өмірде байлау жоқ
Оның Киров ауданына, менің Созақ ауданына бір күнде әкім болғанымыз күні кешегідей көз алдымда
Уақыт қиын еді
Екеумізде де тәжірибе кемшін
Сонда да Құдай жар боп, сенімді ақтадық
Кенжетайды қалай қиямын, оны өлді дегенге сенгім келмейді.
Сұм ажал біреуге ерте, біреуге кеш келеді
Майлықожа ақын «кім өлсе соған болар ақырзаман» дегендей, мұндайда сабырға шақырып, көңіл айту, жылы лебіз арқылы қолдау жасау – мұсылмандық парыз
Ендеше, біздің де айтарымыз, қош, Кенжетай! Қош, Мақтаралдың мақтанышы! Жаның жаннатта болсын!
Зәкір Асабаев
