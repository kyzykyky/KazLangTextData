Мақсат РСАЛИН
Жанат қыз кезінде «аяқ қолы балғадай, екі беті алмадай» дейтіннің нағыз өзі еді
Бидай өңді, нәркес қара көзі үнемі күлімдеп тұратын, бет пішімі сүйкімді болғанымен, ірі сүйекті, иықты, кесек тұлғалы болатын
Ашық мінезді, ақкөңіл, әзілқой, көпшіл қыз жұртпен лезде тіл табысатын және ортаның гүлі боп, жұрттың бәрін ұршықтай үйіріп, әп-сәтте аузына қаратып алуға шебер еді.
Ол көп балалы үйде өсті
Ата-анасы қарапайым шаруа адамдар болатын
Жанат қыз үйдегі баланың үлкені болғасын, сыртқы шаруаны жапырып істейтін
Әкесіне көмектесіп, мал қораны тазарту, сиырларға маядан шөп суырып салу, қаптаған қой-ешкіні бұлаққа айдап апарып, суарып болғасын, ешбірін шашау шығармай, қайтадан қораға айдап кіргізу, отын жарып, су тасу, бәрі-бәрі қаршадайынан соның мойнында болды
Оның үстіне, әкесі аузынан сөзі, қойнынан бөзі түскен момын да болбыр жан болса, анасы тілі де, ісі де тастай әйел еді.
Жанаттың іскерлігі мен пысықтығы, сөзге шешендігі шешесіне тартқанымен, дене құрылымы мен ақсарылығы әкесіне тартқан еді
Үйдегі шиеттей бала-шағаның ішінен жұлқынып шығып, жоғары оқу орнына түскен жалғыз өзі болғанымен, ата-анасына салмақ салмай, азға қанағат тұтып, стипендиясын ұқыппен жұмсап, үлде мен бүлдеге оранбаса да, таза киініп жүретін
Анда-санда мерекелерде салып ұрып үйіне жетіп барып, әкесінің бір семіз қойын сойғызып алып, жатақханадағы бірде тоқ, бірде аш құрсақ жүретін курстастарын сорпа-суға қарық қылып тастайтын мәрттігі мен жомарттығы да бар еді.
Дастарқаны жиылмайтын, берекелі бөлмеден қонақ өмірі арылмайтын
Солардың бірі – Жанаттан бір курс төмен оқығанымен, өзімен жасты Рысбек
Осы бір аққұба өңді, сұңғақ бойлы, қыр мұрынды, қияқтай қара мұрты бар, қыздай сызылған, нәзік жігітті Жанат қатты ұнататын, ол да әйтеуір соның бөлмесінен айналып-үйіріліп шықпайтын
Алайда осы университеттің жоғары курсында оқып жүрген әпкесі Анарға шағын денелі Рысбек інісінің кесек тұлғалы Жанатпен қыз бен жігіт болып қатарласып қыдырып жүргені мүлде ұнамайтын
Реті келгенде, онысын інісіне де айта салатыны бар еді
Тама берсе тамшы да тасты теседі
Ақыры бала күнінен әпкелерінің ақылы мен қамқорлығына сүйеніп, қауіп-қатерге ұрынбай, өздігінен ешбір мәселеге аралас­пай, ешқашан бір шешім қабылдамай өскен Рысбек: «Бұл менің ішкі шаруам, өз қалауым
Жүрегім ұнатқан адаммен жүргеніме араласпаңыз!» деп кесіп айтуға шамасы келмей, дәрменсіздік танытып, әпкесінің шылауында кете барды.
Жанат пен Рысбектің жолы екі айырылды.
…Есікті ілуді ұмытып кетіпті
Сыртқы есікті еппен ашып, біреу ішке ұрлана кірді
Жанат ішінен оңаша екенімді біліп, татуласқалы келген Рысбек пе деп қуанып кетті
Мезгіл кеш еді
Бөлменің жарығын әлі жақпаған
Жанат келген адамның мысық табандап ақырын ғана өзіне таянғанын сезсе де, теріс қараған қалпы орнынан қозғалған жоқ
Өзін себепсіз ренжітіп, қаулаған өсектің қақ ортасына жалғыз қалдырып, жым-жылас, тым-тырыс, үн-түнсіз жоғалып кеткен қатыгез жігітке жылы қабақ танытқысы келмей, теріс қараған қалпы бұрылмастан жата берді.
Сұп-суық саусақтар оның жон арқасынан сипады
Жанат ашулана оның қолын қағып жібермек болып еді, қанша дегенмен, нәзік болса да ер адамның қолы қарулы емес пе, дереу қатты қылып қапсыра құшақтап алып, өзіне күшпен қаратқан жігіт Жанатты көзінен, бетінен сүйе бастады
Жанат өкіріп жылап жіберді
Иығы селкілдеп, ағыл-тегіл көз жасына ие болсайшы
Ішіне жиналып қалған мұңы мен шері, ызасы мен өкпесі телегей-теңіз су болып ағып жатқан сияқты
Жылай-жылай көзі ісіп, беті домбығып кетті
Жетім ботадай боздаған зарлы музыка да Жанаттың сай-сүйегін сырқыратып, онан сайын жүйкесін босатып, жыламасына қоймайтын сияқты
Сол жылағаннан солқылдап, мол жыласын…
Күйіп-жанып, өліп-өшіп, аймалап жатса да жігітте үн жоқ
«Үндегенде де не айтады байғұс, оған да осы айрылысуымыз оңай тимеген соң, қайтып оралған ғой» деп ойлады Жанат.
Ақыры жігіттің құшағында талықси өксіп жатып, қалғып кетіпті
Көзін ашса, таң атып қалған екен
Ұйқылы-ояу қолымен ақырын сипап көріп еді, жанында бейғам ұйықтап жатқан жігіттің жағы пышақ жанығандай екен
Тым-тым жүдеу сияқты
«Байғұс-ай, бұл да іштей қатты уайымдап, мен құсап ас-судан қалып, жүдеп кеткен екен» деп ойлады
Қарлығаштың қанатындай қиылған қара мұрты да бұрынғыдай қайқимай, ретсіз, үрпе-түрпе болып, төмен салбырай өсіп кетіпті
Оның үстіне үстінен сасық темекінің иісі шығады
«Қайғыдан темекі тартып, бұрын істемеген жаман әдетке үйір бола бастағаны ғой» деп онысын да Жанат іштей кешіріп, жуып-шайып, жігін жатқызып қойды
Бөлмедегі бозғылт сәулемен қасында жатқан жалаңаш жанның бетіне үңіліп еді, Жанат қыздың жан дауысы шыға жаздады, тіпті ондайда қорыққаннан төбе шашы тік тұрса да дыбыс шықпайды екен, әлде өзі айғайын іште тұншықтырды ма үнсіз тұрып қалды.
Үш ұйықтаса түсіне кірмеген жағдай: осы жатақханада тұратын, бұлардан бір курс жоғары оқитын, тілі кекеш, мұрыны қоңқиған, мұрты ауызына төнген, шойын­дай қап-қара Олжабай
Қорыққаннан шыңғырып жібере жаздады
«Ендігі көрмегенім осы ма еді, Тәңірі! Не жаздым, не жаздым саған? Бұл не мазағың?» деп айғайлауға шақ қалды
Жылайын десе, көзінен бір тамшы жас шықсашы!.
Бар жасын кеше түнімен жылап тауысқан
Сонда түнімен бұны ләззат құшағында балқытқан Олжабай болғаны ма? Мүмкін емес
Бұл Рысбек деп елжіреп, бар ынта-ықыласымен құлағанда Олжабайды құшып, Олжабайды аймалағаны ма?!
Ой, сұмдық-ай!..
«Сен оңбаған неге мені мазақ қылдың?» деп Олжабайды кеудесінен ызалана төпеледі
Қабырғасы арса-арса, арық байғұс: «Жоқ, жаным, мен сені жанымдай жақсы көремін… Мен сені сүмелек ­Рысбек тастап кеткенде, қатты ренжідім, сен үшін қатты ыза болдым
Өткенде тіпті оны ұрып тастағым да келген, бірақ ол сүмелек әпкесінің жанынан шықпай қойды
­Таяуда ол әпкесі таныстырған бір қызбен үйленгелі жүр деп естіп, сенің жаныңда болып, жылы сөз айтып, жұбатайын деп келгем
Бұлай болады деп өзім де ойлағам жоқ
Имандай шыным» деп безек қағып, ант-су ішкендей болды
Басын шайқап, маңдайын қолымен қысып, теңселіп отырған Жанат сөзден тосылып қалды.
– Енді не істейміз… енді не істейміз?!
– деп Олжабай бейшара жуа-жуа түсі оңып кеткен ескі футболкасын үстіне үйтіп-бүйтіп киіп алғанымен, тізесі шығып кеткен, болбыраған, боп-боз жаман трикосының бір балағын таба алмай, қолы қалтырап отыр екен
Жанат оны біртүрлі сондай аяп кетті де ақырын ғана:
– Құдай үшін, тез кетші, көзіме күйік болмай! – деді жалынышты үнмен
Оңаша қалып, өзіне өзі келіп, бір шешімге тоқтау үшін оған оңашалық керек болды
Жанат сол күннен бастап, күндіз күлкіден, түнде ұйқыдан айырылды
Күннен-күнге асқа тәбеті болмай, тамақ иісі шықса құсып, берекеті бес тиын болып, күннен-күнге жүнжіп кетті
Таяуда дәрігерге барып еді, «Аяғың ауыр» дегенді бетіне бір-ақ айта салды
Ендігі жетпегені осы еді
Елдің бетіне қалай қарарын білмей, өмірден түңіліп кетті
У ішіп өлгісі де келді, бірақ ата-анасын аяды, бауырларын қимады…
Күннен-күнге жүріс-тұрысы ауырлап, іші үлкейе бастаған Жанат елдің сөзі мен көзінен қашып, жеке пәтерге шығып кетті
Бір жақсысы, ол тұрып жатқан шаңырағына пәтерақы төлемейді
Әу баста солай келісілген
Пәтер иесінің жол апатына ұшыраған мүгедек келіншегін апта сайын шомылдырып, киім-кешегін жуып, ыстық тамағын істеп береді
Күйеуі жұмыстан келген соң, әйелін өзі қарайды
Мүгедек әйел түгілі он екі мүшесі сау әйелін балаларына қосып тастап кетіп жатқан адам аз ба, бала таппаған мүгедек әйелін баладай мәпелеп отырған аза­маттың адамгершілігіне Жанат сондай риза.
– Ашық күнде адасып жүрген мен бір бейбақпын, – деп ағыл-тегіл жылап отырып, іштегі шерін тарқатты Жанат
Ерлі-зайыпты екеуі оның көз жасын көлдетіп отырып айтқан әңгімесінен соң:
– «Некесіз бала – жетесіз бала» деген
Сен іштегі балаңның әкесіне хабар айт
Жасырма, білсін балалы болатыныңды
Мүмкін саған қаржылай көмектесіп тұрар, – деді мүгедек әйел.
Ертеңіне Жанат кеңдеу көйлек киіп, ішін тарта байлап алып, деканатқа барып, Олжабайдың адресін, телефонын сұрап алды
Сол бойда оған телефон соғып еді, ауылда байланыс жүйесі істемей ме, әлде телефон нөмірі өзгеріп кеткен бе, онымен хабарласа алмады
Сосын салып ұрып, өзі тұрған жатақханаға барды
Өзінің ең жақын сырлас қыздарын көптен көрмеген соң, сағынып жүрген, олар да бұны сағынып қалыпты
Бәрі мәре-сәре
Шұрқырса, шуласып, жатақхананы бастарына көтерді
Баяғы бақытты сәттер қайта оралғандай.
– Олжабай демекші, сол Олжабайың соңғы уақытта ананы-мынаны сылтауратып, қайта-қайта келіп жүр еді
Осы жаққа қызметке тұрған-ау деймін, сірә! – деді біреуі.
– Онда соның өзі! – деді Жанат
Қыздар өз құлақтарына өздері сенбей, тым-тырыс отырып қалды.
– О баста менің маңдайыма жазылған адам сол болса, мен тағдырымнан қашып қайда барамын! Соның тілеуін тілеп, отын жағып, жолына қарап, адал жары боламын, ұрпағын көбейтемін, – деді Жанат.
– «Сұлу сұлу емес, сүйген сұлу» деген ғой, бірақ дегенмен кім ойлаған… – деді қыздардың бірі күмілжіп
Сыртқа шығарып айтпаса да, іштей бұны оған қимай тұр.
– Ертең өкініп, бармағыңды тістеп жүрмейсің бе, ойлан! – деді біреуі ақырын ғана дауысы дірілдеп.
– Енді не ойланатыны бар, болары болып, бояуы сіңген соң
Мен одан жүктімін, түсінесіңдер ме? Жүктімін
Қарабет болып, әке-шешемді елге күлкі қылғанша, соның етегінен ұстаймын
Оның төмендегі басын төрге сүйреймін! Әлі-ақ жұрт қызығатындай үй болып, үрім-бұтақ өрбітіп, «Олжекең» атанатын халге жеткіземін оны
Рысбек әлі өкінетін болады! – деді жігерлі үнмен Жанат
Ол оның шыны да, сыры да еді.
– Мені мүсіркеп, аяушы болмаңдар
Мен бақыттымын, қыздар! Бір азаматты бақытты етсем, маған содан асқан бақыттың керегі жоқ! – деді Жанат.
Ол сөзін аяқтағанша есікті біреу жасқана қақты
Есікке таяу тұрған қыздардың бірі есікті аша салып:
– Ой, Олжабай, өмірің ұзақ болады екен!.
Жаңа ғана сені айтып жатыр едік, іле-шала өзің де келіп тұрсың ғой, – деп шаттана сөйлеп жатыр
Жанатты көріп, байғұстың көзі жайнап кетті:
– Ойпырмай, Жанат-ау, аман-сау барсың ба? Сені ізде­меген жерім қалмай, қайта-қайта мына қыздарға келіп, адресіңді алуға бата алмай жүр едім, – деп абдырап, Жанатқа қарап жәутеңдей тұрып қалды.
– «Үндемегеннен үйдей бәле шығады» дегендей, өзің үндемей жүріп, бәле екенсің, ә, Олжабай! Басқа басқа сенен мұндай батылдық шығады деп кім ойлаған?!
– Ауызыңның салымдысын-ай! Бақытты жігіт екенсің!
– Басқа жігіттер құсап, сөзіңді шығын қылмай, кино, ресторанға шақырып, ақшаңды шығын қылмай, оңаша сәтін аңдып жүріп, біздің ең әдемі, ең ақылды қызымызды жалғыз оқпен «атып түсіріпсің» ғой, Олжеке! – деп әзілдеді қыздар
Ол қызарақтап, төмен қарады
Көзінің астымен ұрлана Жанатқа қарап еді, көзі оның том­пиып тұрған ішіне түсті
Беті ду ете қалды… Басқалар бұның ұрлығын біліп, кө­­ріп қойғандай, ұяттан қып-қызыл болып кетті.
– Қыздар, бізді оңаша қалдырыңдаршы, – деді Жанат самсаған сан көзден қысылып-қымтырылмай, оңаша бір сөйлесіп алмақ оймен.
– Олжабай, өзің де көріп тұрған шығарсың, менің бойымдағы өзгерісті
Етегімді көтерген тұңғыш еркек өзің едің
Егер осы баланың сенікі екеніңе күмәнің болса, бірден бетіме айт, қыстауға қақым жоқ
Таяуда табақтай дипломым қолыма тисе, көз көрмес, құлақ естімес бір жаққа кетіп, осы баланы өзім де бағып-қағып асыраймын
Бірақ күндердің күнінде әкем қайда деп сұраса, не деймін деп, алдыңнан өткелі тұрмын, – деді байыпты үнмен
Жылап-сықтаған жоқ
Олжабайдың көзі қуаныштан жарқ ете қалды, әшейіндегі тұтығатын ол жоқ:
– Жаным, мен сені де, ішіңдегі баламды да қанаттыға қақтырмаймын, тұмсықтыға шоқыттырмаймын! – деп, Жанаттың алдына тізерлей отыра кетіп, оның жуан белін қапсыра құшақтап, тізесіне басын қойып, солқылдап жылап жіберді
Басқа-басқа одан бұндайды күтпеген Жанат сас­қанынан, оның шашын сипалап, абдырай отырып қалды.
Сол күні екеуі Жанат тұрып жатқан пәтерге келді
Мүгедек әйелі бар пәтер иесі жігіт туған қарындасы мен күйеу баласы келгендей қатты қуанды
Дастарқан жайып, екі жасқа әйелі екеуі ақ тілек, ақ батасын берді
Пәтер иесі – Даныш ағай ертеңіне Олжабайды өз жұмысына ертіп апарды
Мекеме басшылары оны сыйлайды екен, сөзін жерге тастамай, Олжабайды жұмысқа қабылдап, отбасылық жатақханадан орын әперді
Алла сәтін салса, бірер жылда жас маман ретінде пәтер алу үшін, оны бірден үй кезегіне тіркеп қойды
Екеуінің қуанышында шек жоқ
Жатақханадағы құрбы қыздары да қолдарында бар ыдыс-аяқ, көрпе-тө­сек­терін бұларға тасып әкеп, тап бір қыз ұзат­қан төркіні құсап, абыр-сабыр болып жүр…
Бұрын жетім тоқты құсап, жұпыны киініп, бүрсеңдеп жүретін Олжабай қызметке тұрған соң, үстіне аса қымбат болмағанымен, дені дұрыс кәстөм-шалбар, жақсы туфли сатып алды
«Адам көркі шүберек» демекші, ақ көйлек киіп, галстук таққан соң, Олжекең кәдімгідей байсалды азаматқа айналды
Күндіз-түні келіншегі үйде дәмді тамақ істеп, жағдайын жасап, жағасына шаң тигізбей отырған соң, өңіне қан жүгіріп, денесіне шыр бітіп, қоң жинай бастады
«Адам арыса аруақ», ал ет бітіп, аз-маз толысса, тым жақсы азаматқа айналып шыға келеді екен
Даныш ағасы орналастырған жұмысты ол дөңгелетіп әкетті
Жұмыстан басқа алаңы жоқ, өз ісіне тиянақты қарайтын жас жігітке деген басшылардың да көзқарасы түзу.
Айы-күні жақындап, жүрісі ауырлай бастаған Жанатты еңкейтіп еден сүрткізбей, ауыр ештеңе ұстатпай, жұмыстан үйге келе сала, үй шаруасына араласып кетеді
Оған қарап жатқан көп жұмыс та жоқ
Оның үстіне, ­Жанат та оны еркек басымен ыдыс-аяққа аралас­тырмай, бәрін күйеуі жұмыстан келгенше өзі тындырып қоюға тырысады
Кешкісін таза ауада бірге қыдырып, есік алдындағы сквер ішінде қараңғы түскенше жүреді
Үндемей жүріп, өзінің оқымаған кітабы қалмаған екен
Кезінде түнгі күзетте отырғанда, таңға көз ілмей, кітап оқып шығатын кездері көп болыпты
Оның әңгімесін тыңдап келе жатып, Жанат ішкі жан дүниесінің байлығына таңғалады
Күннен-күнге Жанаттың көз алдында жан-жақ қырынан ашылып азаматтық тұлғасы биіктеп барады
Баладай жаны таза жігіттің бұл дегенде шығарда жаны басқа
Қолынан келсе, бұған аспандағы айды әперуге бар
Әттең, алыста
Және ол айдың бұларға керегі де жоқ
Шап-шағын, ұядай бөлмелері онсыз да жап-жарық, жып-жылы… Екі жастың татулығы мен бір-біріне деген сый-құрметіне сүйсінбейтін жан жоқ.
Бала дүниеге келмей тұрып, мешітке барып, некесін қидырды
Сосын арқаланып-дорбаланып, біраз базарлық сатып алып, Жанаттың үйіне барып, әке-шешесінің алдынан өтті
Алдарынан елден бұрын елпілдеп шыққан момын әкесі: «Е, бопты, бақытты болыңдар!» деп екеуінің маңдайынан сүйгенімен, мінезі шапшаңдау шешесі: «Жұрт құсап, құда күтіп, киіт кимей, алтындай қызымызды қалай жалаңаяқ жетім балаға жетектетіп жібереміз, ойбай?!» деп, біразға дейін ешкімнің сөзіне құлақ аспай, шаптыға шаңдатсын
Байғұс Олжабай ұнжұрғасы түсіп, қабағы тұнжырап, шәңк-шәңк еткен адуын енесінен қатты қаймығып қалды.
Әрі-бері ұрсып-ұрсып, ашуы басылған соң өзі қояр деп, сабырлық сақтағанымен, азайту орнына үсті-үстіне үдетіп бара жатқанын көріп, бойын ыза кернеген Жанат: «Айтып болдыңыз ба? Енді мені тыңдаңыз
Киіт деген осы заманда кімге керегі бар?! Барахолканың арзан-құрзан синтетика көйлек-көншегі мен қолдан-қолға өтіп, әркімнің сандығында ­нафталин сасып жатқан, ешкім кимейтін жаман пальто, қаудырлақ плащтар ма сізге керегі?! Келгенде өлердей мас болып арақ ішіп, барғанда ішпеске қоймай араққа зорлайтын құда керек болса, менен басқа да тоғыз балаңыз бар ғой, Құдай көпсінбесін, солар өскен соң, тоғыз құдаңыз топырлап төріңізді босатпас
Екіқабат қызыңыздың осы үйде оң жақта отырып, босанып қалмай, жоғары білімді, қызметкер жігітке қосылып, шаңырақ көтеріп, қалада түтін түтетіп жатқанына шүкіршілік қылмайсыз ба? Мен сізді ақылы кемеңгер, қайратты ана ма деп жүрсем, қатардағы қатын-қалаштың сөзін айтқаныңыз не? Егер ендігәрі төркін жұртымнан бір адам менің күйеуімді жетім деп менсінбейтін болса, осы ауылға қарай аттасам аяғым сынсын!» деп ызалана жылап жіберді.
Жанаттың ашумен ашына айтқан сөзі әсер етті ме, әлде қызының аяғы ауыр екені енді есіне түсті ме, бұрқырап отыр­ған шешесі әйтеуір сабасына тез түсті
Сол күні бір семіз қойды сойып жіберіп, дереу көршілері мен жақын туыстарына дастарқан жайды
«Мынау Жанатжан мен Ол­жабайымыздың алып келген базарлығы, дәм татыңыздар!» деп, ақкөңіл шешесі бұ­лардың артынып-тартынып алып қаладан келген қыруар қоржынның ауызын ағы­тып, тәттілерін дастарқанға төкті.
Үлкен той – әлі алда.
