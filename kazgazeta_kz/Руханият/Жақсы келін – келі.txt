Бүгінгі жастар жайлы үлкендер арасында әңгіме қозғала қалса болды, «Біздің кезімізде ондай емес еді, бүгінгі жастар тәрбие көрмеген» дегенге саятын сөздерді жиі естиміз
Бәлкім бұл сөздің астарында да шындық бар шығар
Жастардың ұлттық тәрбиеден алыстап бара жатқаны жасырын емес қой
Кейде осы тақылеттес сөздердің бүгінгі келіндерге де қатысты айтылып қалып жататыны көңіл қынжылтады
Сонда ақ босаға аттап, өзге шаңырақтың түтінін түтетуге тиіс келін қандай болуы керек? Келіннің қандай болуы керектігін халқымыздан асқан жетік білетін дана жоқ шығар, сірә
«Келіннің аяғынан» дегендей, жаңа түскен келіннің жүріс-тұрысынан, бойындағы ізеттілігінен оның тәлім-тәрбиесі, адамгершілігі айқын көрініп тұратыны сөзсіз
«Пәленше үйдің келіні жақсы екен, түгенше үйдің келіні осындай екен» деп, ақ жаулықты апаларымыз жаңа түскен келін туралы тек жақсы пікір айтуға әдеттенген
Алайда, өкінішке қарай, ата-анасы әлпештеп өсірген қыздары әлдебір үйге келін болып барып, өзін теріс жағынан көрсетіп жатса, ол сол қызды тәрбиелеп, өсірген әке-шешеге, қала берді еліне үлкен сын болмай ма? Ел арасында жақсы келіндеріміздің «халықтың келіні» деген дәрежеге жеткенін естіп, бойымызды мақтаныш сезімі кернейді
Ал бүгінгі күні тіптен халық емес, бір әулеттің ибалы келіні атана алмай жатқан қыздарымыз да баршылық
Ендеше кешегі қазақ келінінің келбеті қандай еді? Бүгінгі келіндер неліктен білгенінен жаңылып жатыр? Бұрын-соңды естіп көрмеген, көз көрмеген әдеттерді қайдан ойлап тапты? Келіндік орнын ұмытып, түскен шаңырағын билеп-төстегісі келетін келіндерімізді не дейміз? Мұны тек қана тәрбиенің жоқтығына, әлсіздігіне ысыра салу оңай
Ал мәселе шын мәнінде тәрбиеде жатыр ма? Бәлкім, келін – келін болудан баяғыда-ақ қалған шығар? Келіндіктің жарқын үлгілерінен неліктен айрылып барамыз?
Атам қазақ келінді ұрпақ жалғастырушысы ғана емес, әулеттің ырысы, құт-берекесі, ұлт болашағының ұйытқысы деп тани білген
Ертең келін болатын қызын халқымыз қырық үйден тыйым салып отырған
Осының барлығы не үшін, кімнің қамы үшін жасалған? Әрине, қызының ертеңі мен ұлтының болашағы үшін емес пе?! Осы арқылы халқымыз «ұл тәрбиелей отырып жерді, қыз тәрбиелей отырып елді қорғаймыз» деп түсіндіреді
Сондықтан қазақ келінді тек өз ұрпағының ғана емес, тұтас ұлт ұрпағының жауапкершілігін мойынға жүктеген жан ретінде жоғары бағалаған.
Келін боп босаға аттау қуаныш әрі мәртебе
Әрине, жас келінге жүктелер міндет те аз емес
Өзге үйге келіп, қайын ата мен қайын ененің көңілдерін тауып, олардың «қас-қабағын бағу», сонымен қатар сол әулеттегі тума-туыстармен тіл табысу, тату-тәтті жарасымдылыққа ұйытқы болу, ерінің де алдында адал жар, балаларының алдында ардақты ана болу – абыройлы міндет
«Жақсы келін – келі, жаман келін – келсап» деген қазақ мақалында айтылатындай, жаман келін атанбауына ең алдымен отбасындағы тәрбие әсер етсе, екіншіден қайын ененің де тәлім-тәрбиесі ерекше рөл атқарады
Ата-ене келіндерін болашақ немересін өмірге әкелуші ретінде де оның жағдайын жасап, денінің саулығына мән берген
Себебі келін денінің саулығы болашақ ұрпағының аман-есен дүниеге келуіне әсер етеді
Соны жақсы білген данагөй бабаларымыз бен ақылшы аналарымыз құрсаққа бала біткен күннен бастап келіннің дұрыс тамақтануын, таза ауа­да көп тынығуын ескертіп отырған
Ал өмірге сәби келген соң да жаңа босанған келінді қалжалап, терлетіп, қырқына дейін ерекше баппен күткен
Бұл да болашақ ұрпақтың қамы екені сөзсіз
Осылайша ене мен келін арасындағы сыйластық дамып, жарасым тауып отырған
Иә, келін ұлттың болашақ ұрпағын өмірге әкелетін жан болғандықтан оның өзі де ибалы, инабатты, тәрбиелі болуы шарт.
Қазақ «Қайта шапқан жау жаман, қайтып келген қыз жаман» деп, босаға аттаған қыздың қайтып келуін қош көрмеген
Мұндай жағдай қыздың отбасына ғана емес, бір рулы елдің атына мін саналған
Сондықтан да қыз тәрбиелеген ата-ана қай кезде де «Қызға қырық үйден тыйым» жасап, оның тәрбиесіне ерекше көңіл бөлген
Қыздың өз үйінде «қонақ» екенін айта отырып, сонымен қатар ертең өзге үйдің түтінін түтетіп, өзге отбасының берекесіне айналатынын, яғни «келін» атанып, болашақ ұрпақ тәрбиелейтінін де санасына сіңіріп отырған
Әлбетте, көргенді ата-анадан тәлім алып, тәрбиелі отбасында өскен қыз ешқашан да оларды ел алдында жерге қаратпаған
Ақ босаға аттаған келін сол үйдің толыққанды мүшесіне айналып, сол шаңырақтың суығына да, ыстығына да қатар төзе білген
Ата-енені өз әке-шешесіндей қастерлеп, ерінің дегенін де екі етпеген
Тіпті өзінен үлкеннің де, кішінің де есімін атамай, «Еркежан», «Ерке қыз», «Мырза аға», «Мырза жігіт», «Тетелес» деп ат қойған, ерекше сыйластықтың үлгісін танытқан да қазақтың келіндері еді…
Апамның біраз жыл бұрын айтқан мына бір әңгімесіне әу баста мән беріп, көңіл аудара қоймаған едім
«Ол кезде жас едім
Анамнан екі жасымда айырылған мені жеңгем баққан еді
Бойжеткен соң өзімнен қырық жас үлкен шалға ұзатылдым
Алғашында жүрексінген мені бәйбіше қолпаштап, қызындай күтетін
Тіпті атымды да атамай еркелетіп сөйлейтін
Сөйтсем, менің сол үйдің босағасын аттауыма бәйбішенің де қатысы болған екен
Өзі құрсақ көтере алмаған соң Құдай қосқан қосағының артында ұрпақ қалғанын одан бетер қалаған да сол бәйбішенің өзі екен
«Күндес» деген аты болмаса, Алланың берген балаларын да өзі бауырына басып, аялы алақанына салды
Өзге деп өзегінен теппеді, қайта өзім деп өзеуреді
Мені тіпті «әлі жассың, қатарыңнан қалмай көңіл көтер» деп той-думанға да жіберіп тұратын
Кәрі енені де, жас баланы да өзі бағып, маған еш қиындық түсірмеп еді бәйбіше» деп өткенді еске алып, көзіне жас алып отырған апамның сөзі мені бастапқы кезде ойланта қоймаған
Есейе келе сол әңгіменің мәнісін ұққандай болдым
Барған жеріне «тастай батып, судай сіңетін» қазақтың келіндері сол отбасының барлық ауыртпалығын қара нардай қайыспай көтере білген
Апам айтып отыратын бәйбіше де ерін қадірлегендіктен, оның орнын жоқтатпайтын артында ұрпағының болғанын шынайы қалағандықтан да өзі бас болып күйеуіне екінші әйел алып берген
Оның баласын бауырына басып, аналық мейірім сыйлауы да бәйбішенің ақылдылығын, кемеңгерлігін танытқандай
Бұл келіннің сол отбасына бар жан-тәнімен берілгендігі, адалдығы, қысқаша айтсақ, бұрынғы қазақ келінінің бет бейнесі, кескін-келбеті.
«Келін жақсы болса, үйіңе көп кісі келеді
Келін жаман болса, келген кісі кеткісі келеді» деп Шал ақын айтқандай, бүгінгі қоғамда «кесір» келіндер жайлы қаңқу сөздер көбейіп кетті
«Жел болмаса, шөптің басы қимылдамасы» анық
Көпке топырақ шашпайық, десек те, келіндер арасында үлкен кісінің алдын кеспеу, келген қонақты жылы шыраймен, ашық қабақпен қарсы алу, үлкендерді сыйлау, оларға дауыс көтермеу, ыдыс-аяқты орынсыз сылдырлатпау, ата-енесі мен күйеуінің бауырларын сыйлап, оларға құрметпен қарау сынды асыл қасиеттер жоғалып бара жатқандай
Тіпті мұны ескінің сарқыншағы деп санайтындар да жеткілікті
Заман басқа деген желеумен жас келіндер өздерін тым еркін ұстайды
Тіпті ақ некесі қиылмай жатып, абыройынан айырылған қыздар саны да көбейгендей
Бұл ұлт басына төнген қасірет десе болады
Бұрындары ата-бабаларымыз некесі қиылғанға дейін пәктігінен айырылған қыз құрсағында есті ұрпақ жаратылмайды деп білген
Сол себепті «Өр қазақтың тұяғы, Күлдір, күлдір, күлдір де, Күлкіні басқа ілдірме, Алланың нұрын аңсасаң, ұятыңды кірлетіп, Көрпеңе күнә сіңдірме
Хауа Ананың жалғасы, Болмысыңнан бүтін ең, Бес күндікке түтілмен, Абыройыңды үркітсең, Шошынбай ма ұрпағың, Омырауыңның сүтінен!» деп күңіренеді
Ал келіннің дәстүрді сыйламағаны түйсігінің таяздығынан, ақылсыздығынан, рухани жұтаңдығынан, тіпті ұлттық тәрбиесінің жоқтығынан десе де болады
Сондықтан кез келген қыз өсіріп отырған ата-ана оның болашақта келін болатынын, ана атанып, ұрпақ тәрбиелейтінін санасына сіңіріп отырғаны жөн.
Біраз уақыт бұрын бір туысым «балам үйленетін болды» деп қуанышын бізбен бөлісіп кетті
Белгіленген күн де жетіп, құданың алдына салт бойын­ша қоржын алып баратын болды
Беретін ақша мен қоржынға салынған қымбат дүниелерді көргенде жағасын ұстамаған жан қалмады
Материалдық жағдайы орташа ғана отбасы бола тұра мынадай қымбат заттарды қалай алды деген сауал бар еді бәрінің жүзінде
Аңғарсақ, «болашақ келін» «болашақ енемен» бірге жүріп, әлгі заттарды өзі таңдап беріпті
Туысымыз баласы үшін бәріне де келіскен
Бірақ әлгі қымбат киім-кешек те, алтын бұйымдар да, тіпті ақшаның бір бөлігі де қарызға келген екен
Босағаны аттамаған келіннің мына қылығы кімді болса да таңғалдырмай қоймады
Бүгін қарызға алынған дүниенің ертең қайтарымы болатынын ескерсек, жесір әйелге мұның оңайға түспесі анық
Қарсы болғанмен пайда жоқ, қош дедік
Бірақ бұл бастамасы ғана екенін әу баста ешкім де сезбеген еді.
Шынтуайтына келгенде, дәл осы үрдіс бүгінде белең алып барады
Әрине, кейде мұның пайдасы да тиіп жатар, десе де, оның кемшін тұстары көп
Біріншіден, ене мен келін бір-бірінің кейбір таңдауымен келіспей жатса, әлі басталып үлгермеген туыстық қатынастың арасына (ене мен келін арасына) сызат түседі
Немесе келін өз дегенін орындату арқылы бірінші күннен бастап-ақ сол отбасына өз билігін жүргізе бастайды.
Жоғарыда аталған туысымыз Айгүл енді баласының тойын қарызданып, қауғаланып қаладағы қымбат мейрамханалардың бірінде жасады
Бұл да келіннің қалауы екен
Сөйтіп, «қымбат келін» босағаны аттады
Біршама уақыт өтті
Үйіне қонаққа бара қалсаң, келін орнында Айгүлдің өзі жүгіріп жүргені… Қабағы қарс жабылған келін үлкен деп ізет көрсетуді де білмейді
«Жас қой, әлі үйрене алмай жатыр» дейді мұндайда Айгүл де келінінің кемшілігін жуып-шайған болып
Ал біраз күннен кейін келініміз төркініне кетіп қалыпты
Бақсақ, мәселе мынада екен
Келін осы үйге түсіп жатқан қаржыны өзі басқармақ
Яғни оның қалауы бойын­ша енесінің, күйеуінің және өзінің жалақысы, Айгүлдің бірге тұратын қарт анасының зейнетақысы, бәрі-бәрі келіннің қолында болуы шарт екен
Әрине, бұған қарт кісі ренжіп, қарсылығын білдірген
Сол сылтаумен келініміз төркініне кетіп қалған
Қойшы әйтеуір, келіннің арманы орындалып, отбасының бюджеті сол «шүйкебастың» қолына өтті
Қазір бұл шаңырақ келініміздің «ашса алақанында, жұмса жұдырығында»
Ал Айгүл болса келіннен көрген теперішті айтып, жылайтын болды
Енесі де, тіпті қалжырап отырған қарт та «отырса опақ, тұрса сопақ» болып келінге жақпай-ақ қойды
Жуырда тағы бір өнер шығарыпты Айгүлдің келіні
Қарияны «Қарттар үйіне» апару жайын қозғапты
Анасын тастамайтынын айтқан Айгүлге келіні «балалы болғанда кемпірге қайтып қарамақпын? Бір өзі бір бөлмені иемденіп алған тағы» деп дүрсе қоя берген
«Анаммен бірге мені де апарып таста» деген Айгүлге де еш қиналмастан «Кетем десеңіз, ұстамаймын» деген.
Міне, мұндай жағдай бүгінде бір отбасының емес, әлденеше отбасы­ның басында болып жатпағанына кім кепіл
Біреу қарт ата-енесін жалғыз тастап, күйеуіне билігін жүргізіп, ата-анасынан, туған-туыстарынан «бездіріп», бөлек алып кетсе, енді бірі жоғарыдағыдай билеп-төстеп алған
Қалай десек те, әйтеуір бүгінде адамдар арасындағы сыйластық, мейірім сынды қасиеттер азайып барады
Бүгінгі бала ата-ананы тыңдай қоймайды, қыз анаға, ұл әкеге қарсы шығады
Үлкеннің алдын қия баспайтын жастарды көру қазір мұң болған
Ата-ене келін-балаға құл, ал келін үйде би болып тұр
Би болдырмай көр, «кетем» деп көрпе-жастығын жинап, төркініне тайып тұрады
Ал ол үшін өзі емес, күйеуі, қала берді ата-ене айыпты болады
«Елден ұят» деп әке-шеше бейшара жалынардай болып келінді үйге қайта алып келеді
Сөйтіп жүріп, келіннің сол отбасын ашса алақанында, жұмса жұдырығында ұстайтын «қожа» болғанын аңғармай да қаласыз… Иә, бүгінгі қазақтың кейбір келіндері қызметтегі билікке де, отбасындағы билікке де құмар
Бұған берілген тәрбие кінәлі ме? Әлде бұл да жаһанданудың жалыны ма?
…Қазақтың келіні
Құлаққа жағымды-ақ естіледі
Осы сөзде көп мағына бар
Қазақтың келіндері шаңыраққа, жарға адалдықтың, имандылықтың, шаруасына тия­нақтылықтың… үлгісін көрсетіп келген
Әрдайым да солай болып қала берсе ғой…
Анар ДҮЙСЕНБАЙҚЫЗЫ
