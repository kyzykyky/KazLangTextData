Ұшқыр ақпарат құралы болғандықтан, заман талабына қарай уақытпен бірге алға басып, жаңарып, жетіліп отыру радиоға тән қасиет
Осы орайда айтпағымыз, 2012 жылдың қазан айында Астанадағы Қазмедиа орталығына қоныс аударған Қазақ радиосының құрылымы мен шығармашылық зертханасында елеулі өзгерістер орын алды. 
Радионың басшылығы мен негізгі құрамы медиа орталыққа ауысты
Ал Алматыда тәжірибелі журналистер мен дыбыс монтаждау операторларынан, еліміздегі өзге ұлттар тілінде хабарлар дайындайтын «Достық» редакциясы және «Алтын қор» қызметкерлерінен құралған үлкен қосын – Қазақ радиосының Алматы студиясы жұмыс істеп жатыр
Осындай өзгерістермен қатар хабар тарату үрдісі де түбірімен қайта құрылып, уақыт тынысына сай жаңаша жұмыс жүйесі жасалды
Жаңалықтардан бастап тікелей толқында өтетін бағдарламалар мен эфирдегі концерттер түгелдей Астанадан тарайды
Ал таспамен дайындалатын хабар­лардың басым бөлігі және Қазақ радиосының «Алтын қорынан» алынатын хабарлардың барлығы Алматыдан беріледі.
Реті келгенде айта кетелік, Алматы бөлімшесінің бүкіл шығармашылық жұмыстары Мемлекет басшысының «Қазақстан-2050» Стратегиясы – қалыптасқан мемлекеттің жаңа саяси бағыты» атты Жолдауына және Қазақстанның 2020 жылға дейінгі страте­гиялық даму жоспары мен «Үдемелі индустриялық-ин­новациялық даму», «Биз­нестің жол картасы» тәрізді мемлекеттік бағдарламаларға негізделген
Алматы студиясында қоғамдағы өзекті мәселелерді көтеретін және рес­публика аймақтарындағы халық шаруашылығының тыныс-тіршілігін қамтитын «Жаңа Қазақстан» радиожурналы, «Сіз қалай ойлайсыз?», «Туған тіл», «Қазақ спорты», «Шаңырақ шуағы», «Ин­­новациялық даму», «Білім көкжиегі», «Ағалардың алақаны», «Иман шарттары», «Қазақ руханияты» секілді сындарлы да салмақты хабарлар әзірленеді.
Қыркүйек айына дейін сенбі-жексенбі күндері беріліп келген үш сағат көлеміндегі «Замандас» бағдарламасы және бүлдіршіндерге арналған «Балапан» хабары мен түнгі сағат оннан бастап «Армандастардың» аясында эфирге шығатын жастарға арналған танымдық, ақпаратты-сазды «Алматы түні» бағдарламасы, қоғам мүшелерін толғандырған түрлі мәселелер, заңгер мамандардың кеңесін ұсынатын «Заңгер кеңесі», «Территория права» хабарлары көпшілік тыңдармандар тарапынан жан-жақты қолдауға ие болуда
Күн сайын эфирден өтетін «Кешкі ертегінің» бүлдіршіндерге беретін тәрбиелік мәні орасан екенін де айта кетуге тиіспіз
Осыған қоса «Экономика: вчера, сегодня, завтра», «Здоровье», «Мы казахстанцы» секілді орыс тіліндегі хабарлар мен ұйғыр, татар, неміс, корей, әзір­байжан, түрік тілдерінде бері­летін «Достық» хабарлары да мем­лекет саясатын насихаттап, еліміздегі ұлтаралық татулық мәселесіне өзіндік үн қосуда.
Қорыта айтқанда, Алматыдан шығатын хабарлардың көпшілігі әр күн сайын сағат 10-дағы жаңалықтардан кейін «Алматыдан сөйлеп тұрмыз!» деп басталып, 11-ге дейін және сағат 15:05-тен 16:00-ге дейін жалғасатын Алматы студиясының уақытына топ­тастырылған
Студиядағы журналистер мен дыбыс операторлары қазіргі таңда бір ай көлеміндегі радио эфирінің 104 сағат 30 минут уақытын қамтамасыз етіп отыр
Небәрі отыздай адамнан құралған шағын ұжым үшін мұның орасан еңбек екенін айтуға тиіспіз
Береке, бірлік бар жерде нәтиже де болады
Енді осы жаңа маусымнан бастап «Тарих толқынында: замана заңғарлары», «Жұма мінбері», «Ауыл өмірі», «Еңбек және әлеу­мет», «Кәсіпкер», «Бі­рінші байлық», «Кейіпкер», «Сәуле-ғұмыр», «Сахна сыры», «Шығыс жұлдыздары», «Апта тынысы», «Құлыным менің!», «Балқарағай» тәрізді бірқатар жаңа жобаларды эфирге дайындаудамыз
Оған қоса биыл «Шалқар» арнасынан берілген балалар мен жасөспірімдерге арналған «Тайжарыс» радио­фестивалі де алдағы жылы қайта жалғасатын болады.
Мұрат МҰҚАШ, 
Қазақ радиосы Алматы 
студиясының бас редакторы
