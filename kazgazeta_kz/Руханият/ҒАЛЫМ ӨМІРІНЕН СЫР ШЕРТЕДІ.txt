Биыл Түркістан түркі халықтарының мәдени астанасы болып жарияланғаны белгілі
Соған орай жәдігер шаһар Түркістанда түркі халықтарына ортақ көптеген іс-шаралар өтуде
Қалаға келген меймандар Ахмет Ясауидің таңғажайып кесенесін тамашалағаннан кейін музейлерге, кітапханаларға атбасын тірейді
Солардың қатарында ­Бейсембай Кенжебайұлының түркітану музейі де ерекше орын алатыны сөзсіз. 
Музей құрылған сегіз жылда қаншама адам ерекше қызығушылық танытып зор бағасын берген
Небір асыл тілектерін жазып қалдырған
«Лебіздер кітабына» түскен бірінші пікірді Дүниежүзілік түркітанушылар қоғамының президенті, қарайым тілі грамматикасының негізін салушы, мәскеулік түркітанушы Кеңесбай Мұсаұлы жазыпты
«Қазақ Мемлекеттік университетінде білім алған атақты ғалым, ұстазым ­Бейсембай Кенжебайдың музейінің қасиетті жерде, Түркістанда құрылуы қазақ зиялылары үшін үлкен оқиға
Бұл өте тамаша бастама! Түркология ғылымын бүтін Түркістанда ­дамытуда, ғылымның сапасын бұдан әрі қарай көтере беру үшін де музейдің маңызы зор
Осы жолда Бейсембай Кенжебайдың өмірі, ғылымға, өз халқына, Отанына жан-тәнімен сіңірген еңбегі жастарға жолбасшы болады
Ұйымдастырушы Құлбек Ергөбекке ризамын!» деген екен академик.
Бұл ретте Бейсембай Кенжебайұлының өмір жолын қысқаша түрде былай өрнектеп өтуге болады: балалық шақ (Бөген ауылы), Жастық шақ (Ташкент), студенттік кез ­(Москва), журналистік, ғалымдық жол Орынбор, Қызылорда, Алматы («Жас алаш» газетінің редакторы, орынбасары), Қызылорда, Алматы («Егемен Қазақстан» редактордың орынбасары), Баянтау (Павлодар облыстық «Қызыл Ту» газетін негіздеуші), Оңтүстік қазақстан (облыстық газетті құрушы), Мәскеу (КСРО Жоғарғы кеңесі ведомствосының бас редакторы) болып жалғасады
Қазақтың Мемлекеттік біріккен баспасы, Академияның әдебиет секторының меңгерушісі, әл-Фараби атындағы ұлттық университет болып сабақтасады
1904 жылы Түркістан уәлаяты, Бөген елді мекенінде туған Б.Кенжебайұлы 1987 жылы шілдеде ­Алматыда көз жұмады.
Түріктану музейінде Ташкентте Ә.Жүсіпов (М.Ж.Көпеевтің баласы), С.Оспанов (тұңғыш дирижер Т.Османовтың әкесі), Мәскеуде ұлы ақын М.Жұмабаевтан білім алған, Ташкентте басылған «Жас қайраттан» «Жас алашқа», «Түркістан республикасының» үні «Ақ жолдан» «Егемен Қазақстанға» дейін қазақ баспасөзінің бір байрағына айналып қызмет еткен, қазақ әдебиеті тарихын Түрік қағанаты дәуіріне дейін тереңдеткен «қаһарман ғалым» (Б.Момышұлы) Б.Кенжебайұлы өмірі һәм шығармашылық жолы әлемдік түркітану ғылымы контексінде айшықталған
Музей экспонаттары нақты архивтік дерек, суреттік айғақпен заттай дәйектеліп ұсынылады
Журналист, жазушы, ғалымның өмір жолының қаншалықты ауыр болғанын айқын аңғарамыз
Түркітанушы ғалымның біздің де жүрек төрімізден орын алғанын музейді тамашалай жүріп білмей де қаламыз
Өздеріңіз ойлаңыздаршы, 1920 жылдары Абайды арашалау, 1930 жылдары Шәкәрім үшін тартысу, 1940 жылдары «Едіге батыр» жырын тарихи халықтық жыр етіп ақтау, 1941 жылы тоқтатылып тастаған М.Әуезовтің «Абай жолы» эпопеясын жасырып ­бастырып, жарыққа шығарып жіберу, 1941 жылы хан Абылай туралы кітап жазу, 1941 жылы «Қазақ хандығы дәуірінің әдебиетін» қорықпай көтеріп мақала жазу, 1945 жылы А.Байтұрсыновтың «40 мысалын» И.Крылов атымен жасырып жариялату, 1950-ші жылдары Сұлтанмахмұт пен Алашорда үшін партиядан шығарылып (М.О.Әуезов екеуі) ҚазМУ-ден қызметтен қуылу, 1941 жылдан 1970 жылдарға дейін қазақ әдебиетінің тарихын түрік қағанаты дәуіріне дейін тереңдету… Осының баршасын бір адам жасаған, ұйымдастырған, әдебиетімізге кеніш олжа етіп қосқан
Өмірінің аяғында М.Жұмабайұлы, Ж.Аймауытұлы, М.Дулатұлы жайында естелік жазып, жариялатқысы келеді, оларды ақтауды ұсынып ізденеді
Бірде-бір баспасөз жарияламайды
Алаш рухынан емес, коммунистік қоғамнан қорқады
Кеңестік қоғамдікі – қорлық, Б.Кенжебайұлынікі жанкешті ерлік.
Музейдің жаны – экспонат, қазақша айтсақ «бұйым-тайым» (Ө.Жәнібеков)
Б.Кенжебайұлының әлгі біз кейбірін айтып өткен рухани ерліктері қолжазба, фото көшірме, сия сауыт, тоқыма, кескіндеме секілді алуан-алуан бұйым-тайым арқылы жүйелі көрсетілген
«Түркістан республикасының» Үкімет үйі, №4 жетім балалар үйі (Ташкент), Қазақ АССР-ы үкіметтік құрамы (Қызылорда) көне фотосуретпен берілсе, Түрік қағанаты, Қорқыт баба тоқыма (гобелен) бұйымдар түрінде, ұстаз М.Жұмабайұлы, шәкірт Б.Кенжебайұлы Абылаевтың көркем картинасымен экспозицияланған
Б.Кенжебайұлы араласқан ғылымдық орта олармен бірге түскен фотосуреттер арқылы көрсетілген
Қала берді, олардың қолтаңбасы да экспозицияны ажарлап ашып тұр дер едік.
Экспозиция логикалық тұрғыдан түркітанушы ғалым өмірінің ақырына жақындайды
Сол сәтті музей жасақтаушылар түріктанушы ғалымның көз жұмар алдындағы аманат сөзін ойып жазумен беріпті
Аманат сөз «Зар» аталады екен
Онда ғалымның ойлары жазылған
Солардың кейбіріне тоқталсақ.
«Тарихтан, ғылымнан мәлім, халық өзінің жан мінезімен, тілімен, дәстүрімен, ар-намысымен, тарихымен, мәдениетімен халық
Өзіне хас жан мінезі, тілі, дәстүрі, ар-намысы, тарихы, мәдениеті жоқ халық болмайды
Ұлттық игілік, нышан белгілердің тағдыры сол халықтың азаматтарына, ұрпақтарына, ұл-қыздарына байланысты, солардың қолында
Олар әлгі игіліктерді ілгері дамытып отырса, халық өсе береді, жасай береді
Ал азаматтар, ұрпақтар халықтың халықтық қасиеттерін, халықтығын қадірлемесе, сақтамаса, ілгері дамытпаса халық өшеді, жойылады».
«Осы заманғы қазақ азаматтары, бүгінгі қазақ ұрпақтары қазақтың халықтық қасиеттерін, қазақтың мінез-қылығын, әдет-салтын, тілін, мәдениетін, тарихын қа­дір­лемейді, сақтамайды, қолданбайды
Көбі оларды ұмытты, білмейді
Білсе, қазір кей­біреуі еміс-еміс, шала-бұла ғана біледі
Ұзамай әбден ұмытады, мүлде білмейтін болады».
«Бүгінгі қазақ өз бала-шағасына үй ішінде қазақ тілін үйретуге ерінеді, жалқау
Тіпті бала-шағасының ана тілін білуі қажет деп ұқпайды; баланың ана тілін білуі мақтаныш екенін білмейді, тек орыс тілін білсе болады деп қарайды
Халықтың болашағы саналатын ана тілін білмеуді жастардың өздері де, ата-аналары да ұят, намыс көрмейді».
Бұл өткен ғасырдың 60-шы жылдары айтылған мәселелер
Бүгінгі ұрпақ үшін де үлкен ескерту
Музей жасақтаушылар ғалымның соңғы аманатын да әдемі пайдалана біліпті
Аманат сөзі бүгінгі ұрпақты тіліне, діліне енжар қарамауға шақырып тұр.
Осымен ғалымның өмір жолы аяқталады
Бірақ тұйықталмайды
Өйткені Б.Кенжебайұлы заманында қаншама қарсылық, ылғи теперіш көріп өтсе де, ұлттың тағдырын, ұлт әдебиетінің тарихын ойлап, соңына өнікті ой, өнімді мұра қалдырғандықтан мектебі қалыптасады, өмірін шәкірттері жалғайды.
Кезінде данагөй Әбіш Кекілбайұлы: ­«Жиырмасыншы ғасырдағы қазақ көркем сөзі мен ойының өрлеуіне, қазақ азаматы санасының қалыптасуы мен дамуына қадірлі Бейсекеңдей, Бейсембай Кенжебайұлындай еңбек сіңірген азамат кемде-кем
Ол социализм дәуірлеп тұрған өткен кездің өзінде халқымыз бен мәдениетіміздің тарихын тереңнен қозғап, оның әлеуметтік философиялық салиқалылығын жан-жақты талдап бере алды
Ғалым ретінде де, ұстаз ретінде де кейінгі кезеңдегі рухани гүлдеуімізге мұрындық бола білді
Азат елдің азат ойының дәуірлеу тұсында Бейсекеңе ұлт болып тағзым етуіміз әбден заңды» деп жазған еді.
Баласындай бауырында өскен адал шәкірті Құлбек Ергөбек бас болып Түркістанда жасақтаған «Бейсембай Кенжебайұлының түріктану музейі» сол данагөй Әбіш Кекілбайұлы айтқан ұлы түркітанушы ғалым атына жасалған құрмет, рухына көрсетілген тағзым деп ойлаймыз
ТҮРКСОЙ аясында ұлық­талып отырған Түркістандағы Б.Кенжебай­ұлының музейі азат заманда, тәуелсіз елде жасалған, атынан бастап жаңаша аталған, экспозициясы жаңаша жүйемен жасалған, күллі түркі халықтары тағдыр-тари­хын қам­тыған соны мінезді музей деп білеміз.
Нарқұлан Райханұлы
Оңтүстік Қазақстан облысы
