Көп жылдан бері ойда жүрген, арман еткен Кейкі батырдың бас сүйегі туған еліне жеткізілді
Бұл – ел қуанышы
Ендігі мәселе, Батырдың сүйегін қай жерге жерлеген дұрыс деген сөзден бұрын айтарымыз, Кейкі бір рудың немесе бір тайпаның батыры емес, бүкіл қазақ халқының аты аңызға айналған халық батыры болса, батырды жерлеу ісіне айрықша мән беру қажет
Ол лайықты жерленуі тиіс
Осындай батырды айдалаға жалғыз өзін жерлеу көңілге қона қоймайды
Біздіңше, батырды Қостанай облысы Аманкелді ауданындағы Аманкелді батырдың қасына жерлесе көптің көңілінен шығар еді.
Аманкелді мен Кейкі батырлар дос болған көрінеді
Атырау қаласы­ның үлкен алаңында Исатай батыр мен жалынды ақын Махамбеттің ескерткіштері қатар тұр
Қандай жарасымды! Біз пікір алысқан жандар­дың тілегі де, ұсыныстары да осыған саяды
Екінші, осыдан бес-алты жыл бұ­рын Жастар шағын ауданында орна­ласқан қорымды қоршатайық деп аралап жүргенде, қорымның көше жақ бетінен аумағы үлкен бос жатқан жерді көрген болатынбыз
«Шіркін -ай, осы жерге ұлы бабаларымызға арналып ескерткіш – белгілер орнатылса» деп армандайтынбыз
­Сонымен, Астана қалалық «Ақ орда» ақсақалдар қоғамдық бірлестігінің мүшелері белгілі архитектор ­Жандарбек Нәлібеков мырзадан осындай жобаның эскизін жасап беруді өтіндік
Алла разы болсын, архитектор ініміз көп ұзамай өзінің жасаған тамаша жобасын бізге арнайы келіп көрсетті.Барлығымыздың ойымыздан шықты
Сәулетті қақпа
Көлік тұратын орын
Қызмет көрсетін орындар… бәрі қарастырылған
Құдай аузымызға салған шығар, осы әрекеттеріміз бос қиял болмай, сол жерде көрнекті қайраткер, алты алаштың ардағы Смағұл Сәдуақасовқа ескерткіш – белгі орнатылды
Бірақ жалғыз тұр… Кеңес үкіметі бетке ұстар асылдарымызды қай жерде атып, жерлегені белгісіз
Әр қиырда жатыр
Мүрделерін табу да оңайға соқпасы анық
«Не істеуіміз керек?» деген сұрақ есті азаматтардың барлығын да ойландырып, толғандырып жүргені шындық
Ендеше, мүрделерін таба алмасақ, кіндік қандары тамған туған жерлерінен бір уыс топырақ әкеліп ­Ахмет Байтұрсынов, Әлихан Бөкейханов, бастаған барлық Алаш арыстарына осы киелі қорымның ішінен ескерткіш белгілер орнату бүгінгі ұрпақтың парызы деп ойлаймыз
Кейкі батырды Смағұл Сәдуақасовтың жанына жерлесе де еш сөкеттігі болмас еді
Көптің бір тілегі осындай
Астана қалалық «Ақ орда» ақсақалдар қоғамы бірлестігінің мүшелері үкіметіміздің осы мәселелерді халықтың тілегіне сай шешеді деп үміт білдіреді.
Тойшыбек ИІПҰЛЫ,
Астана қалалық «Ақ орда» ақсақалдар қоғамдық 
бірлестігінің төрағасы
