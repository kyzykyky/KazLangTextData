Еліміздің егемендігі жарияланған бастапқы кезеңде, дәлірек айтсақ 1992 жылы Ақтөбе облысында Есет Көкіұлының туғанына 325 жыл толуы республикалық деңгейде аталып өтті
Бұл – өңірде тарихи тұлғаларды ұлықтау шараларының алғашқысы еді
Тарихи деректер сол кезеңнің жоғарғы ерекшелік белгілерінің бірі тархан атағына ие болған батырдың 1667 жылы дүниеге келгенін айғақтайды
Кіші жүз ханы Әбілқайырмен бірге Еділ қалмақтарына қарсы соғыста қол бастаған Көкіұлы кейін атақты Аңырақай шайқасында Кіші жүздің 20 мыңдық жасағына басшылық етіпті
Тұрғылықты халық батыр, әулие ретінде пір тұтқан тұлғаның кесенесі осы замандық сипатқа сай жаңғыртылып, мемлекет қорғауына алынды.
Сол тойда Алаштың игі жақсылары Ақтөбеге таяу Бестамақ ауылына жиналып, ұлан-асыр тойды тамашалаған болатын.
Айта кету керек, 325 жылдық тойдың дайындық және өткізу шараларына облыстың сол тұстағы әкімі Шалбай Құлмаханов басшылық етті
Алқалы топта баяндама жасаған тарих ғылымының кандидаты, профессор Зәкіратдин Байдосов болатын.
Сонан бері өткен ширек ғасырда өңір келбеті жасарып, түрленді
Облыс әкімі Бердібек Сапарбаевтың тікелей ұйытқы болуымен аты аңызға айналған батыр бабамыздың 350 жылдығына әзірлік шаралары кеңінен өрістетілді
Бұл жолғы салтанат мазмұндылығымен көпшілік жадына орнықты.
Ең алдымен, Қ.Жұбанов атындағы Ақтөбе өңірлік мемлекеттік университетінің Студенттер сарайында «ХVІІ және ХVІІІ ғасырлардағы қазақ-жоңғар қақты­ғыстарындағы халық батырларының ролі: қазақ бірегейлігінің қалыптасуы» деген тақырыпта халықаралық ғылыми-тәжірибелік конференция өткізілді
Жиналған жұртшылық Астана, Алматы, Қостанай, Орал, Ақтөбе қалаларынан, көрші Ресей Федерациясының Мәскеу, Санкт-Петербург қалаларынан келген көрнекті ғалымдардың терең мазмұнды баяндамаларын тыңдап, аса құнды деректермен ой байытты.
Конференция республикалық ақын­дар айтысына ұласты
Қазақстан Республикасының еңбек сіңірген қайраткері, белгілі ақын-жыршы Баянғали Әлімжанов төрағалық еткен қазылар алқасының шешімімен павлодарлық Аспанбек Шұғатаев бас жүлденің иегері атанды
Бұдан кейінгі жүлделі орындарды астаналық Мұхтар Ниязов, атыраулық Шалқарбай Ізбасаров, ақтөбелік Данияр Алдабергенов пен Нұртай Тілеуқұл бөлісті.
Сенбі күні той қызықтары Алға ауданының Бестамақ ауылында жалғасты
Сан тараудан жиналған үлкен-кіші әлеумет Елек өзенінің жағасында биік төбеде батыр баба кесенесіне тағзым етті, мемориалдық кешенді және ұлы тұлға мұражайын тамашалады
Ең басты оқиға – Ақтөбе-Атырау тас жолының бойында, ауыл іргесінде биіктігі 6 метр тұғыр үстіне орнатылған бір қолына найза ұстап, атқа отырған Есет Көкіұлының биіктігі 5,5 метрлік ескерткішінің ашылуы болды
Осы ретте тәрбиелік маңызы зор шараға өз ықыласымен демеушілік жасаған азаматтарды айтқан дұрыс
Көрсе көз тоярдай көрнекті монумент құрылысына «АкТеп» жауапкершілігі шектеулі серіктестігінің басшысы Нұрлан Сағыналин 32 ­миллион теңге жұмсаған
Ескерткіш авторы – ақтөбелік мүсінші Ерлан Пірімбетов
«Парижская коммуна» серіктестігінің директоры Гаик Тертерян ескерткіш іргесіндегі алаңда отырғыштар орнатып, жиектастар мен төсеніштер төсеуді жүзеге асырыпты
Және бір сүйсінерлік жай – ат үстіндегі тұлға айналасында батырдың қарулас серіктерінің аты-жөні жазылған мәрмәр тастардың орнатылуы, көрнекті түрде ұлттың рухани көсемі ­Ахмет Байтұрсынұлының батырлар ­туралы ұлағатты пікірінің жазылуы болды
«Кроун Плюс» жауапкершілігі шектеулі серіктестігінің директоры ­Асылбек ­Салжанов Елек өзені арқылы өтетін көпір жақтауларын жаңартуға 1,5 миллион теңге бөлді.
Ескерткіштің ашылу салтанатында облыс әкімі Бердібек Сапарбаев сөз сөйлеп, соңғы кезеңде өңірде Елбасының «Рухани жаңғыру» бағдарламасын жүзеге асыру жолында игі шаруалар атқарылып жатқанына тоқталды
Шынында Ақтөбе үлкен құрылыс алаңына айналды
Облыс орталығында, аудандарда соңғы үлгімен сәулетті нысандар салынды, даңқты тұлғаларды ұлықтау шаралары жаңаша сипатқа ие болды
Соңғы кезеңде ғана Ақтөбе қаласында мемлекет және қоғам қайраткері Нағашыбай Шәйкеновтің, Қобда ауданында Қобыландының, Исатай Таймановтың, Әлия Молдағұлованың ескерткіштері ашылды.
Батыр баба тойына арнайы келген жазушы, композитор, музыка зерттеушісі Ілия Жақанов ағынан жарылып, ақтарылды
Ол өңірде 1992 жылы өткізілген салтанатқа қатысқанын айтып, Ақтөбе азаматтарына шынайы ризашылығын жеткізді.
Кез келген шаруа жұртшылықтың ынта-ықыласымен жүзеге асады
­Облыс аудандары мен Ақтөбе қаласындағы ірі кәсіпорындар, той өтіп жатқан Алға ауда­нының ауылдық округтері, баһадүр қолбасшы шыққан Жетірудың Тама руынан азаматтар киіз үйлер тігіп, дастарқан жайды
Бестамақ ауылында ән кернеп, күй шалқыды, ат жарысы, басқа да спорттық жарыстар ұйымдастырылды.
Бұл күннің тұрғылықты халыққа сыйлаған және бір қуанышы – жеке кәсіпкер Бектемір Есеновтің демеушілігімен жаңа, күніне 50 адамды қабылдай алатын дәрігерлік амбулаторияның ашылуы, сонымен бірге біраз уақыттан әңгіме болып жүрген 320 орындық мәдениет үйінің пайдалануға берілуі
Көптен пайдаланусыз тұрған бұл ғимаратты күрделі жөндеуге облыстық бюджеттен 106 миллион теңге бөлінген.
Жанғабыл ҚАБАҚБАЕВ, 
Қазақстан Республикасы 
ақпарат саласының үздігі
