Сәтімжан Санбаев
Осынау ардақты азамат туралы қалам тербеу, біріншіден, үлкен жауапкершілікті қажет етсе, екіншіден, шабытыңа қанат бітіріп, көңіліңізге мақтаныш сезімін ұялатар еді
Алты Алаштың назарына ертерек ілінген Сәтімжан ағамызбен соңғы он бес жыл көлемінде тонның ішкі бауындай араластық
Осынша уақыт аралығында ол кісімен талай мәрте дидарласып, әңгіме-дүкен құрғанбыз.Тектілік деген ұғым бар
Ол сенің ата-бабаңның кезінде дүйім елдің назарын аударған, таңдайы жарылған шешен немесе мыңғыртып мал айдаған дәулеттілігіне де байланысты емес
Тіпті ол сенің екінің бірінің қолы жете бермейтін іргелі оқу орнының дипломын қалтаңа басып, лауазымды қызметтің тұтқасын ұстап отырғаныңа да қарамайды
Оның анықтамасы тым тереңде
Әу баста құдіреті күшті Құдай сенің болмыс-бітіміңе тектіліктің ұшқынын дарытса, ол есейе келе өз жемісін бермей қоймайды
Міне, біз білетін Сәтімжан аға нағыз тектінің тектісі еді.
1996 жылдың қоңыр күзі болатын
Жаңа ғана ҚазМУ-дың журналистика факультетін бітіріп, желпініп жүрген кезіміз
Иманы саламат болғыр Жәмби апамыз «Берағаңның замандастарының естелігін құрастыруға көмектес» деге­сін күндердің бір күнінде Сәтімжан аға­ға телефон шалдым
Ол кісі менің ұсы­ны­сымды асықпай тыңдады
Ананы-мы­наны сұрап, басымды қатырмады
Кейін хабарласамын деді
Бір күні телефон шалып, Абай мен Желтоқсан көшелерінің қиылысына келіп кетуімді сұрады
Аталған көшенің қиылысына жақындағанда атжақты келген, көзілдірігі өзіне жарасқан, сұстылау азамат көзіме шалынды
Бұл кісінің Сәтімжан аға еке­нін бірден таныдым
«Төменде жүрдім тірлікте, жанбадым жалған жарқырап, жатырмын бүгін дөңесте, ажалдан орын тартып ап» деп жырлаған Берқайыр Аманшин жайлы бірнеше беттік қолжазбасын берді
Сәтімжан ағамен алғаш осылай кездесіп едік
Бұл кездесу кейіннен аға мен інінің арасындағы сыйластыққа ұлас­ты
­Жал­пы, Сәтімжан Санбаев сынды тұлғаны жақыннан танығысы келген адам белгілі журналист Жанболат Аупбаевтың 1998 жылы «Қазақстан» баспасынан жарық көрген «Таңғажайып тағдырлар» атты деректі кітабындағы «Өзгеге ұқ­самай­тын өмір» атты эссені оқыса екен дейміз
Міне, осы эсседе Сәтімжан Сан­баевтың талайлы тағдыры өзгеше қырынан баяндалады
Мәселен, әкесі Хамза ақсақал Атырау өңіріне танымал ұстаз атанған
Ол кісінің шәкірттерінің арасында академик Зейнолла Қабдолов, қаламгерлер Меңдекеш Сатыбалдиев пен Берқайыр Аманшиннің болғанын біреу біліп, біреу білмейді
ХХ ғасыр басындағы аласапыранда Хамза ақсақал Халел Досмұхамедовпен бірлесіп, эпидемиядан қынадай қырылған халықтың денсаулығын сақтауға атсалысады
Тіпті Ұлы Отан соғысы кезінде Мақат кентіне басшылық жасап, тоғыз айдың ішінде ерен еңбегінің арқасында екі орденмен марапатталыпты
Бұл ­туралы мәліметті маған Сәтімжан ағаның анасы Жәния шешеміз айтып еді
Осы жолдардың авторы қайбір жылдары Жәния анамызбен сұхбаттасып, ол жайында көлемді эссе жазғаны бар еді
«Мақаттың батысындағы Білеулі деген құдыққа көктем шыға көшіп барып, қара күзге дейін отыратынбыз
«Құдығы әулиенің қара тастан, жаз шығып қыс қайтқанда қалың топыр, басында әулиенің жамырасқан» деп аналарымыз ыңылдап ән айтып отыратын
Білеулі көп құдықтың бірі болғанымен, оның тарихы әріректе деп еститінмін
Кешқұрым Хамзекең Білеулінің тарихынан сыр шертетін небір аңыз-әңгімелерді балаларына айтып отырушы еді
Қолымызда азын-аулақ малымыз бар
Сәтімжан ол кезде көп ештеңемен ісі жоқ ойын ба­ласы
Сүті мол аппақ аруанамыз болды
Сәтімжаным мектеп бітіргенше сол аруананың көпіршіген шұбатын ішіп өсті
Қолы бос кезінде аруананың сүйкімді ботасын өрістен айдап келетін» деп еске алған болатын
Осы жерде сәл шегініс жасауға тура келіп тұр
Мүйізі қарағайдай шетелдік бір жазушының «мені жазушы еткен балалық шағымдағы көріп-білгендерім» дейтіні бар
Рас пікір
Егер де Сәтімжан аға құрықты ат қылып мінген балалық шағында кәрі құлақ Хамзекеңнен әулие-әнбилер мекені атанған өлкенің өткенінен хабар беретін ескілікті әңгіме­лерді құлағына құйып, санасына сіңіріп өспегенде, көзі тостағандай аруананың аппақ ботасын жетелеп жүріп, көкжиекке қазан астындағы шоқтай болып еңкейе құлаған қызыл күнге қарап қиялдап өспегенде, бәлкім, қолына қалам алар ма еді, алмас па еді… «Құлпытас хикаясы», «Көпажал», «Шөлдегі құдықтар» сынды талғамы биік, ішкі монологқа құрылған тарихи дүниелермен оқырман қауым таныса алар ма еді, таныса алмас па еді…
Ендігі әңгіме, кезінде күллі Одақ оқырмандарының ыстық ықыласына бөленген «Аруана» әңгімесі жөнінде
Пышақтың қырындай шағын повесть кезінде Бальзак, Золя, Мопассан, ­Кип­­линг, Антуан де Сент-Экзюпери, Хэ­мингуей сынды сөз зергерлерімен бірге «Әлем классиктерінің антология­сы» сериясына кіріп, дүниежүзінің 16 тіліне аударылған еді
Бұл повесть желісі бойынша «Ақ таулар арасында» атты көркем фильм де түсіріліп, көрермендерге жол тартқалы тұрған шақта… Осындай бақытқа ие болған шағын повесть Кеңестік идеологтардың қырағы көзінен тыс қалмапты
Олар аруананың су қараңғы болып қалуы мен Мақатты жерсінбей жеті жұрт көшіп, жеті жұрт қонған Маңғыстауға қарай қаша беруінен саяси астар іздейді
Осылайша тамаша туынды негізінде түсірілген көркем фильм 15 жылдай мұрағатта шаң басып жатып қалыпты
Басты кейіпкер Мырзағалидың рөлін сомдаған Нұрмахан Жантөриннің ғажап шеберлігіне қызыққан біз, 2003 жылдың мамыр айында алдаспан ақын Махамбет Өтемісұлының мерейтойында Құрсай ауылының шетіндегі қалың қорымда жерленген актердің әкесі Ұл­мыр­заның бейітіне соғып, Құран ба­ғыштағанбыз
Неге екенін қайдам, «Аруана» повесін оқыған сайын, алыс­та қалған балалық шағым көз алдыма келеді де тұ­рады
Ботасы тұрмайтын қара маяны әжем марқұм «қыздар қолын бұлғайды, бұлғағанмен не пайда» деп басталатын зарлы әуенін айтып, жанары жасаурап тұратын
Ыңырси иіп, өзімен-өзі қиял әлемінде балқып тұрған қара мая біресе әжемнің ақ жаулығын, біресе алдындағы ботасының тұлыбын иіскеп тостағандай көзінен жас сауғалап тұрушы еді, жарықтық… Айтпақшы, сол 2003 жылғы Махамбет ақынның мерейтойынан кейін Мақат кентіне соққаным бар еді
Ауданның атқа мінерлері Хамза Санбаев атындағы орта мектепке алып барып, шағын мұражаймен таныстырды
«Аруана» повесінде жирен сақалды еңгезердей қызыл шал Көкайдай туралы да айтылады
Ел ақсақалы Әбдіразақ Молдашұлы мектепті Мақаттан бітірген екен
«Со­ғыстан кейінгі қоңыртөбел мезгіл ғой
Анда-санда Мақаттың вокзалына барып жүк түсіреміз
Сондай кезде «Астымдағы қолаң тай» деп басталатын әнін айтып әпенділеу Көкайдай вокзалдың шағын жолаушылар залының бір түкпірінде отыратынын көретінбіз
Ешкімге зияны жоқ жан болатын» деп еске алатын еді
Мұны айтып отырған себебім, сол сапар барысында Мақатқа кіре берістегі қорымдағы Көкайдай шалдың өзгешелеу бейітіне соқтық
Ауылдың арасындағы атан жетектеп жүрген әпенділеу шал осылайша әлемдік әдебиеттің озық үлгісіне саналып отырған «Аруана» повесіне кейіпкер ре­тінде кірді
Есімі тарихқа жазылды.
1997 жылдың жазында әкем марқұм Алматының топырағын алғаш рет басты
Ол кезде қаланың шет жағындағы Жанболат ағаның саяжайында тұратынбыз
Әкемді теміржол вокзалынан Сәндібек досым екеуміз күтіп алдық
Үйдің ірге­сіндегі мал базарынан бір тоқтыны әкеліп сойдық
Әкеме қонақасы берудің қамымен шапқылап жүрмін
Кешкілік Сәтімжан аға, Жанболат аға, Ләззат жеңгей, көр­шіміз Тоқтарбек аға, ұста Махмұд се­кілді сыйлас ағаларымды саяжайда қо­нақасыға шақырдым
Сол күні керемет әңгімелер мен ақ тілектер молынан айтылды
Қонақтардың барлығы көңілді отырды
Естелік суретке түстік
Одан бері де қанша заман өтті
Анда-санда мал базарына барғанда Жанболат ағаның үйіне көзім түссе, жүрегім шым ете түседі
Өзімізге ыстық болған саяжайдың орнында қалқайып еңселі үй тұр
Үлкен өмір­ге қадам басар кезде қолтығымыздан демеген, саяжайдың мейірімге шомылған сол шаңырағындағы бақытты кездерді әлі күнге дейін сағынамыз… 1997 жылдары Сәтімжан аға қаланың шетіндегі Ақбұлақтан жер үй сатып алды
Демалыс күндері ағаның шаңырағына барып, азды-көпті жұмыстарына көмектесетінбіз
Кеш­кілік Света жеңгеміздің сүт қатқан қою шайын ішіп отырып, ағаның әлем әдебиеті туралы айтқан шұрайлы әңгімелерін тыңдаушы едік
Аулада сымбаты келіскен құмай тазы ауық-ауық жусанды даланы аңсап, аласұра қыңсылайтын.
Қожа Ахмет Ясауи «Жұмақтың се­гіз есігі бар, соның бірі – сағыныш» дей­ді
Аңқасы кепкен Атыраудың сағым жортқан құла түзіндегі өткен бақытты ба­лалық шағымды, өрістен аза бойыңды қа­­за етіп боздап келе жатқан қара мая­ны, ақ жаулығы желбіреп, алдынан шығатын әжемді сағынсам, кітап сөресіндегі «Ару­анаға» қол созамын
Иә, сағыныштан ту­ған дүние ғана сенің сартапты сағы­нышыңды одан сайын маздатар… Болмысына тектілік пен биік парасатты, те­рең мәдениетті сыйғыза білген «Өзгеге ұқсамай өмір сүрген» кемеңгер жазушы, сұңғыла актер, шебер аудармашы, жаны жайсаң азамат Сәтімжан Хамзаұлы туралы қаламға іліккен ойлардың бір парасы осы.
Кенжебек Тұманбайұлы,
Қазақстан Журналистер одағы сыйлығының лауреаты
