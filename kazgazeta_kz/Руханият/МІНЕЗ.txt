Сәдуақас Бигелдиев қаламының желі бар, нағыз азулы журналист еді
1996 жылы Жамбыл Жабаевтың 150 жылдық мерейтойы Алматы облысы Жамбыл ауданында аталып өткенде, сол өңірді бір апта араладық
Өз сөзімен айтқанда, жас күнінде «сайран салған» жерлерінен өзінің көне іздерін көргендей ақсақал көбіне-көп ойланумен жүрді
Бұрған аталатын өзі туған ауылға келгенде, «Шіркін, осы ауылды көркейтетін күн туса» деп армандағаны есімде

Ештен кеш жақсы, арманы іске асты
Сәкең о дүниелік болғанымен, Алматы облысы әкімінің бірінші орынбасары Махаббат Бигелдиев пен Ақмола облысы Еңбекшілер ауданының әкімі Абай Бигелдиев бастаған балалары, яғни Бигелдиевтер әулеті Бұрғанда өз қаржыларына мектеп-балабақша салдырды
Өз қаржыларына салынғасын мектеп-балабақша Сәдуақас Бигелдиев есімімен аталды.
Қазығы қағылғалы ғасырға жуықтаса да не мектебі, не балабақшасы болмай келген ауыл тұрғындарының қуанышын көрсеңіз
Барлығы мәре-сәре
Махаббаттың достары мектепке жеңіл көлік, өзге бір туғандары «Газель» көлігін сыйға тартты
Мектеп ауласында Сәдуақас Бигелдиевтің еңселі ескерткіші бой көтеріпті
Осы игілікті істі айта отырып, С.Бигелдиев туралы ілгерілекте жазылған эссені ұсынудың реті келді.
***
Ол кісімен алғаш қалай танысқаным әлі есімде
1993 жылы қыркүйек айында Алматы облысы бұрынғы Күрті ауданына қоныс аударғам.  Аудан орталығы Ақши ауылындағы «Шұғыла» газетінің бір қабатты шағын, қоңыр үйі көзіме жылы ұшырады
Себебі мұнда 1991 жылы да бір мәрте жолым түскен
Ішінде университеттен бергі танысым – Нүсіп Әбдірахым да бар азаматтардың қызмет істейтінін көріп қайтқам
Соларға арқа сүйеп келген бетім
Газет редакторы Өтесін Құбиев өзге жұмысқа ауысып, орнына редактор болып Жолболды Ысқақ енді ғана тағайындалыпты
Ол өзіне тән қонақжайлықпен жылы қабылдады.
Ертеңгісін редакцияға келген соң, «Әкімнің алдына бармас бұрын, шалға кіріп шығайық, дайындал…» деп күлді Жөкең
«Несіне дайындалам, неге күлді, шалы кім?», оны түсіндіріп жатпастан жол бастаған
Газеттің «Ауылшаруашылық бөлімінің меңгерушісі» деген жазуы бар сары есік «зар еңіреп» ашылғанда, арғы жағында түксиген қара дәу отырды
Терезеге қарап әлденені ойланған қатыңқы қабақтан төмен жалпайыңқырап біткен дөңес мұрыннан бұрқ ете қалған темекі түтіні ауада ширатыла көтеріліп, байыздап іліне қалған
Барбиған саусақтар мен күректей алақанға біздің ақ шабақтай қолдар демде сүңгіп, қайта шықты
Кенет әлгі қара дәу үстімізге құлардай еңсеріле бұрылып: «Бұл қай бала?…» деп гүр ете қалғанда тосырқай қарадым.
Жолболды менің мақтауымды асырып, таныстырып жатыр
Мына қырсық шал маған салғаннан ұнамай тұр
«Қайдан келдің, кімсің, жаза аласың ба өзі?..» деген түйеден түскендей сұрақтар
Мен де «жазатын сияқтымын…» деп қиқаям
Сәлден Жөкең әңгіме ауанын басқаға бұрып жіберіп еді, қара дәу иығы селкілдей қарқылдап күлгенде журналистердің қоңыр үйінің түндігі желпілдеді дейсіз… Сөйтіп неғылғанмен шал жібіді
Шығайық деп орнымыздан қозғалғанымызда, «Д-ұ-р-ы-с…» деген өктем үнмен әлеуетті оң алақан емен үстелге жалп ете қалған
«Тағы не жаздық» дегендей жалт қарасқанбыз
Бірақ бізбен ісі жоқ, етжеңді, тегеурінді саусақтар аппақ, жіңішке сигаретті «қылқындырып», жұмсартып әуре…
Сонымен қара дәу деп жұмбақтап отырған кейіпкеріміз марқұм, белгілі журналист Сәдуақас Бигелдиев еді
Сәкең кейін тіпті інісі құсап араласып кеткесін де тегінде ақындық болғанымен, шығармашылық ортаға тосыннан келген адам секілді көрінетін де тұратын маған
Болмысында лапылдатып көрік басып, сом темір соққан құрыш білек тұрғандай елестейтін
Ол түйсігім де алдамапты
Өзі айтқандай, әкесі Бигелді Мәскеуде өткен халық шаруашылығы көрмесіне үш мәрте қатысқан, республикаға танымал ұста болған екен
Ұста дегесін, алпамсадай тұлғалы, гүрзі жұдырық, атан жілік жігіт келмей ме көз алдымызға
Расында Бигелдінің асыл темірден өзіне шақтап соғып алған кетпенін анау-мынау шикіөкпелер орнынан қозғалта да алмайтын болыпты деседі.
Кең пішілген денесіне сай мінезі де еркөңіл, бауырмал азамат ағайын-тумаларына бас болып, сонау ашаршылық жылдары бір жерге қоныстануға талпынады
Сөйтсе өздеріне ұнаған аумақта су жоқ
Етжақын отыз шақты жігітті ертіп, Қызылауыз деген сайдан арна қазып, қаншама күн әуре болып жүріп, су бұрып әкеледі
Қызығы – сол өзен әлі ағып жатыр
Ауыл (Алматы облысының Жамбыл ауданына қарасты) су бұрып әкелгесін Бұрған аталады
Сәкеңнің анда-санда газет бетінде көрініп қалатын лақап аты да  Бұрғанбаев болатын.
Сәкең біртіндеп мені жақын тартты
Айтысында, жазуым ұнаған
Өткен-кеткенді түгендеп екеуара әңгіме-дүкен құратынбыз
Бірде сөйлеп отырып үнсіз қалды да, мырс етті
«Не болып қалды?» деймін ғой
Жауап орнына рахаттанып тұрып күліп алды
Сосын «әкеміз қызық кісі еді жарықтық» деп сабақтады сөзін.
«Қарақыстақпен арада, әсіресе, көктемде өткел бермейтін өзен ағатын
Қазақшалап айтқанда, су ағаш басына шығып жататын
Бір күні әкем өгізге мініп жүрсе керек
Бірақ өгізі тасыған суға беттемей шегіншектеп тұрып алыпты
Басқа шара болмағасын өгізден түсіпті де, қой құсатып алып соғып, төрт аяғын матап байлап, арқасына көтеріп алып, өзеннен кешіп өте шығыпты
Арғы бетке шыққасын өгіздің аяғын шешіп, тұрғызып, тыныстатып алып қайта мініп, ары кетіпті…»
Мұндайды еске алғанда, Сә­кеңнің сөзінен де, көзінен де еріксіз сағыныш ізі байқалатын
Бигелді қарт алпыс бір жасында көрген жал­ғыз ұлын бетіне жел боп тимей еркін өсірген
Жұрт түсіне бер­мейтін Сәкеңнің мінезіндегі бір­беткейлік пен кез келген ортада өзін еркін ұстайтын еркелігі сол бала күннен қалыптасқаны анық.
Сәкеңнің журналистикаға келуінің өзі бөлекше
Орта мектеп­ті тәмамдағасын Қарақыстақ ауы­лындағы «Октябрь» колхозына бақташы болып орналасқан бала жігіт «Лениншіл жас» газетінің бетінде комсомолдың жергілікті жерлердегі бастауыш ұйымдарын сынаған «Ұйым жұмысын қалай жақсартамыз?» деген проблемалық мақаласын жарқ еткізеді
Республикадағы жастардың білдей жалғыз басылымы мұнымен тұрмай, «Сәдуақастың мақаласын талқылаймыз!» деп шулатсын
Ол заманда газет сыны тексерусіз қалмайтын
Басқа емес, Қазақстан Ленин комсомолы Орталық комитетінің хатшысы Күләш Қуантаеваның өзі келеді ауылға
Онымен шектелмей жиналыста «Ойың өте дұрыс
Құптаймыз
Өзіңнен тағы да жаңа ойлар, соны пікірлер күтеміз» деп қолдайды хатшы.
Ауызға бірден іліккен қабілетті жігітті жиырма жасында (1956 жылы) Жамбыл аудандық «Екпінді еңбек» газеті жұмысқа шақырады
Аудандық газетте табан аудармай 17 жыл жұмыс істеген Сәкең ҚазМУ-дің журналистика факультетін сырттай оқып бітіреді
Мұхтар Әуезов, Мәлік Ғабдуллин, Қажым Жұмалиев тәрізді ғұламалардың алдын көріп, дәрісін тыңдайды
Сейдахмет Бердіқұлов, Әнуарбек Байжанбаевтармен аралас-құралас болады
С
Садырбаев, Т
Қожекеев, X
Сүйіншәлиев, Б
Кенжебаев, Т
Амандосов, 3
Қабдолов сынды ұстаздардың ыстық ықыласын сезінеді
Дей тұрғанмен, ауылдан таяқ тастамдағы Алматыға көшіп, бағын республикалық деңгейде сынауға мүмкіндік болмағанын, «қысқа жіптің күрмеуге кел­меге­нін» Сәкең жасырмайтын
Алматыға жақындағанды қойып, 1972 жылы Күрті ауданы ашылғанда, жаңадан жарық көре бастаған «Шұғыла» газетіне ауысады
Мұнда да аз-мұз емес, аттай 23 жыл тұрақтап, зейнет жасына жетті.
Жалпы Сәдуақас Бигелдиев бұрқыратып көп жазатын журналистердің санатынан
Аптасына үш мәрте шығатын газеттің қияметін сонда жұмыс істегендер біледі
Қай аудан болмасын жазғыштар аз
Хатпен келетін сол аздың өзін түзеп-күзеп отырғаның
Сосын жұрттың атынан құлаш-құлаш хат ұйымдастыруға мәжбүрсің
Жиі шығатын газетте жедел жұмыс істеудің ең төте жолы — диктовка жасап үйрену
Сәкең көлемді очерктерді, бүтіндей беттерге кететін материалдарды да жоспарлап алып, темекісін бұрқыратып отырып, тез еңсеріп тастайтын
Бұдан оның әбден қалыптасқан кәсібилігі айқын көрінетін.
Сәкең өз құралыптастарымен тіпті қатты қалжыңдасатын
Кейде солардың көңіліне келіп қалады-ау деп ойламайтын, бір жағы еркелейтін де сықылды көрінетін бізге
Болат Елеусінов есімді Күрті өңіріндегі қаламгерлердің көбі ұстаз тұтатын өте сауатты журналист болды
Өкініштісі, ол да өмірден ерте өтіп кетті
Сол ағамызды «Болат, а Болат!» деп айқай салып шақыратын
Марқұм киіктің асығындай кішкентай кісі еді
Тез-тез адымдап «Не болып қалды?» деп жететін
Сөйтсе, «Осы тұрған жеріңде үрлеп жіберейін бе?..» деп қалжыңдайтын
Шақырған бар шаруасы сол
Еріксіз күлетінбіз.
Сәкеңнің болмысында ақын­дық арқалылық та бар болатын
Оған:
Өмір, өлім арпалысқан жер-көкте,
Бүлдіршіндер жатты
жылап жөргекте.
Талай ару өз жүрегін қабір ғып,
Аяулысын қойды амалсыз
жерлеп те.
Артқа тастап талай жаз бен күзіңді,
Сағыныштың торлады ізі жүзіңді.
Тек біреуі қол-аяқсыз оралды,
Аттандырып еді кеше жүз ұлды, – деп тебіренетін «Оқ өтпеген омыраулар», тағы басқа өлеңдері куә.
Сәкең кемшілікке төзбеумен қатар жақсылығыңды да көре, өзгелер үшін қуана да білетін
Бірде үйге түн ішінде қоңырау шалды
«Бір жақтан келіп едім
Сенің өлеңдерің «Егемен Қазақстан» газетінің жарты бетіне шыққан екен
Құтты болсын!…» деп алып шабыттаньп сөйлеп кетті
Мен үшін шын қуанып тұрғанын сездім.
Қадірлес екеніміздің белгісі ретінде Сәкең 60 жасқа толғанда мен мынандай арнау жазған едім:
Мінезі бар өй дегенде, бүй деген,
Өр кеудесін өресізге имеген.
Кесек-кесек Қажымұқан — сөздері,
«Шұғыланың» жүгін
өрге сүйреген.
Тентек-телі кездері бар масаң да,
Шыңға қарай домалайды
тасы онда.
Сәкең сынды ұстазы бар
журналист
Осал болып көрген емес қашанда.
Сипай қамшы салғандайын
тіл деген,
Әзілдейді әп-әдемі зілменен…
Көңілденіп, көсіліп бір отырса,
Қара сөздің қайығындай
бұл Сәкең.
Мұзбалақтың қанаты
еш талмайды,
Жұдырығын иіскеп ішкен
«бал-шайды»…
Қыздар жаққа қырын қарар
бұл шалың,
«Ащы суды» татып әсте алмайды.
Ойнап-күлген жақсымен де
жатпенен,
Сабақтары ащы да екен,
тәтті екен.
Алпыс емес, отызға да қимаймыз,
Самайларын қырау шалды,
әттеген…
Екі отыз ғой, алпыс деген
немене, —
Шыққан сынды асуға емес, төбеге.
Қара шалы жүзге жетіп қазақтың,
Өсе берсін немере мен шөбере!
Иә, өмір бойы өзгелер жайлы толғанатын қаламгер қауымның бір-бірінің қадір-қасиетін тіріде де, өліде де білгені, басқаларға үлгі еткені лазым.
Дағжан Белдеубайұлы
