Суретте: Жарылқасын Боранбаев Социалистік Еңбек Ері, 1961 жылдан 1984 жылдары Қазақ КСР-інің 40 жылдығы атындағы 
№12 мектеп-интернатының алғашқы директоры болған ұстазы Маржан Тасовамен бірге 

Кеңестік дәуірде «Ұлы Отан соғысы» деп аталып кеткен қасіретті жылдардан кейінгі есеңгіреген ел әлі есін жия алмаған кезеңде дүниеге келген замандастары секілді Жарылқасынның да балалық шағы мен одан кейінгі өмір жолы оңайға соқпағаны белгілі.
Ол өз тұстастары сияқты жарық дүние есігін ашқан Ақбастау атты шағын ауылда (қазыналы оңтүстіктің Бәйдібек ауданындағы Домалақ ана кесенесі түбіндегі) өткен жастық шағы, сондағы мектептің табалдырығын аттауы, одан соң аудан орталығы Шаяндағы интернатта оқып-білім алуы, кейін Шымкент қаласындағы Социалистік Еңбек Ері Маржан Тасова басқарған №12 мектеп-интернатта оқуын жалғастыруы, онда тәрбиеші ұстазы, әрі сынып жетекшісі Фарида Мұхаметжанова апайының (белгілі партия және қоғам қайраткері Сәдуақас Темірбековтің жары, ағамыз сол тұста Шымкент педагогикалық институтының ректоры қызметін атқаратын) ерекше назар аударуы, қазақ тілі мен әдебиеті пәнінен сабақ берген ұлағатты ұстазы, облыс мұғалімдері арасынан алғаш рет Еңбек Ері атағын алған Маржан апайының айрықша қамқорлығы көз алдында.
Сол жылдарда берілген өнегелі тәрбие мен берекелі білім жас шәкіртті қанаттандырып, оның бойындағы ерік-жігер мен табиғи таланттың көзін ашты
Өйткені, жұрттың бәрінде кездесе бермейтін қарым-қабілетті байқаған тәжірибелі ұстаздар мектепке келген өнер адамдарымен, еңбек ардагерлерімен болған кездесулерде, әдеби-мәдени жиын-кештерде оқушы Жарылқасынға үнемі өз өлеңдерін оқытып, жас дарынды ақындық өнерге баулып жүретін
Сондай әсерлі кездесулердің бірін Жақаң «Сырбайдың сыршыл әлемі» атты естелік мақаласында жазған болатын
(«Ана тілі»
23 мамыр, 2013жыл).
Мұндай өнегелі кездесулер мен тағылымы мол кештер жас шәкірт бойындағы тұмса талантқа түрткі болып, онсыз да жүйрік балалық қиялына қанат бітірді
Оны поэзия әлеміне шарлатып, ойын шарықтатты
«Отан – отбасынан басталады» демекші, ол барлық бала ақындар секілді алғашқы жүрекжарды жырларын туған ауылы Ақбастауына, көне тарих пен жыр тұнған өлке Бәйдібегіне, ата-анасы мен өзі оқыған алтын ұя мектебіне, ұлағатты ұстаздарына арнаудан бастады
Әсіресе, туған ауылындағы «Домалақ ана» кесенесі оған күндей ыстық, жанына етене жақын еді
Тарихи ескерткіш көп ой салатын
Соғыстан кейін халықтың көпке дейін қараусыз қалған сол кесенені мүжіліп, үгітіліп кетуден сақтап қалуды ойластыруы, кесегін қайта қалап асарлатып тұрғызуы, сол шақтарда бала Жарылқасынның ауылдың қаратабан жалаңаяқтарымен шелектеп жарыса су тасығандары әсте есінен шығар емес.
Алыста қалған сол сағым жылдар туралы сырлы сезімдерін Жақаң есейе келе:
…Осы аймақта Ай мен Жұлдыз, Күн көзі,
Көрінетін бар Ананың күмбезі.
«Нұрила» дер, «О, Домалақ ене!» дер,
Ұлы Ұмайдай әулие жан бұл өзі.
Қозы қайырып жүргенімде осында,
Шағын қорым соғылғанда басында.
Жүгіргенмін су әкеліп бұлақтан,
Бал-балалық жеті-сегіз жасымда.
Жол түскенде келіп-кетіп жүремін,
Емін-еркін құшағына кіремін.
«Құлыным» деп сипағандай басымнан,
Ойда-жоқта дір етеді жүрегім.., – деген өлеңмен өрнектеді.
1991 жылы «Парасат» журналында ақынның «Домалақ ана» атты поэмасы жарық көрді
Кейіннен «Домалақ ана» кесенесін қайта тұрғызған кәсіпкер азамат Атымтай Омаров Жарылқасын мен ақын інісі Әбділда Аймақты Домалақ ана тарихын зерттеп-зерделеуге, ел арасындағы деректерді жинастырып жазуға кеңесші етіп алады
Ақын кейіннен Бәйдібек баба тарихын зерттеуге де барынша атсалысып, көптеген тарихи-танымдық мақалалар жазды.
Отбасы жағдайына байланысты алысқа ұзап бара алмай, 1972 жылы Шымкент педагогикалық институтының тіл-әдебиет факультетін тәмамдаған Жақаң сол кездердің өзінде облыс, республика жұртшылығына танымал ақын болып қалыптасты
1971 жылы Қазақстан жазушыларының VI съезіне тұңғыш қатысқан Нұрлан Оразалин, Смағұл ­Елубаев, Баққожа Мұқаев, Шөмішбай Сариев, Сағат Әшімбаев, Жолбарыс Әбішев, Кеңшілік Мырзабеков сынды өзі құралыптас ақын-жазушылармен ­танысты
Сөйтіп жоғары оқу орнын бітірген соң өзі оқыған №12 мектеп-интернатқа мұғалім болып келді
Жас ұстаз институтта алған теориялық білімін күнделікті мектеп тәжірибесінде мейлінше ұтымды пайдалана отырып, бас-аяғы бір-екі жылдың ішінде талантты ақындығымен қоса шығармашылықпен жұмыс жасайтын облыстағы озат мұғалімдердің санатынан орын алады
Ол комсомолдың республикалық XIII съезіне және шығармашыл ұстаздардың бүкілодақтық басқосуларына қатысып, жазған өлеңдері, проблемалық мақалалары республикалық басылым беттеріне жиі жарияланып тұрды
Сол арқылы оның жұртшылыққа танымалдығы арта түсті.
Менің Жақаңмен таныстығым сол жылдардан басталды
Ол кезде Сарыағаш аудандық оқу бөлімінде әдіскер болып қызмет атқарамын
Шымкент облыстық оқу бөлімінің меңгерушісі, оқу-ағарту саласының білгірі, қазақ тілі мен әдебиеті пәнінің маманы Жәкен Әміралин, ол кісінің орынбасары «мектеп ісінің тірі энциклопедиясы» атанған Жұмагелді Егембериев, облыстық мұғалімдер білімін жетілдіру институтының директоры Иван Тен сынды абыройлы азаматтар білім саласында басшылық қызметтер жасады
Олардың әрқайсысы өз алдына дербес тұлға болатын
Сол тұста Жарылқасын Боранбаев облыстық мұғалімдер білімін жетілдіру институтының қазақ тілі мен әдебиеті кабинетіне зейнетке шыққан Қадырбек Нұртазин ағамыздың орнына меңгеруші болып, жұмысқа ауысты
Ол заманда бұл қызмет мұғалім үшін үлкен лауазым саналатын
Оның мойнында облыс көлемінде қазақ тілі мен әдебиеті пәнінің бүкіл оқу-әдістемелік жұмыстары тұрды
Оған қоса мұғалімдердің біліктілігін арттыратын курстарды өткізу, облыстағы озат тәжірибелерді жинақтап-тарату, насихаттау, облыстық педагогикалық оқулар, ғылыми-практикалық конференциялар, әдістемелік семинар-кеңестер, пәндік олимпиадалар ұйымдастыру жұмысымен айналысатын
Жас ақын-ұстаз бұл қызметке келе сала өз шаруасын дөңгелетіп алып кетіп, облыстың ана тілі мен әдебиеті мұғалімдерінің ұстазы секілді белсене қызмет атқарды.
Көрнекті қазақ жазушысы Ғабит Мүсірепов Соцалистік Еңбек Ері атағын алатын 1974 жылы Сәкен Сейфуллин, Ілияс Жансүгіров, Бейімбет Майлиндердің туғанына 80 жыл толуына байланысты мерейтойға арналған республикалық педагогикалық оқулар Қазақстан Жазушылар одағында өткізілді
Бұл басқосуға еліміздің түкпір-түкпірінен шығармашылықпен жұмыс істейтін озат мұғалімдер, тілші, әдебиетші ғалымдар қатысып, оған Ғабең басшылық жасады.
Сол жиында Шымкенттен келген жас ақын-ұстаз Жарылқасын Боранбаевтың «Орта мектептерде Сәкен Сейфуллиннің өмірі мен шығармашылық жолын оқыту» атты тақырыптағы баяндамасы бас бәйгені жеңіп алып, айды аспаннан бір-ақ шығарды
Онда Жақаң «Қазақ әдебиетінің қуатты шоғыры» атанғандардан қалған көзі тірі классиктер – Ғабит Мүсірепов, Ғабиден Мұстафин секілді әдебиет алыптарының тағылымды әңгімелері мен уытты әзілдерінің, қазақи қағытпа қалжыңдарының шет жағасын көрді
Жаңылмасам, сол алқалы мәжіліске Шығыс Қазақстан облысынан Орағаңның (Оралхан Бөкеев) туған қарындасы Мәншүк Бөкеева да баяндамашы ретінде қатысып, жүлделі орын иеленген еді
Кейіннен Қажыахмет ­Балахметов ағамыз оқу министрі болып тұрған тұста мұндай рес-публикалық деңгейдегі педагогикалық оқулар екі-үш жылда бір рет өткізілетін болып шешілді
Сондай дәстүрлі республикалық оқулардың екеуін Ұйымдастыру комитетінің ­жауапты хатшысы ретінде өзім де ұйымдастырғаным бар
Мұндай жиындар ұстаздардың шынайы шығармашылық мектебі іспетті болатын
Онда жаңашыл мұғалімдердің озат тәжірибелері ортаға салынатын, талқыланатын, көпшілік тәжірибесіне пайдалануға ұсынылатын
Кейде педоқулар мен конференциялардың соңын ала республиканың әр тарабынан жиналған Нағашыбай Ердәулетов, Аманқос Ершуов, Жарылқасын Боранбаев, Ғалымжан Мұқанов сынды баяндамашылар, тіл-әдебиет мұғалімдері өз өлеңдерін оқып, ән айтып, мәжілісіміз бейнебір ән-жыр кешіне, көңілді мереке-думанға айналатын еді.
Бұл кезде Жарылқасын ағамыз Алматыдағы Орталық мұғалімдер білімін жетілдіру институтының қазақ тілі мен әдебиеті кабинетіне әдіскер-мұғалім болып ауысқан
Ол жаңа қызметінің барысында оңтүстіктің Бәйдібек ауданынан КСРО халық ағарту ісінің озық қызметкері Тұрғанай Тойшиева, Шығыс Қазақстаннан жаңашыл мұғалім, КСРО Мемлекеттік сыйлығының лауреаты Қанипа Бітібаева, Атыраудан КСРО халық мұғалімі Құсайын Айтқалиев, Оңтүстіктен Ы.Алтынсарин медалінің иегері, филология ғылымдарының кандидаты, ғалым-ұстаз Елемес Күзембаев секілді бірқатар озат мұғалімдердің іс-тәжірибелерін қорытып, жеке кітапша етіп шығарып, оны ­республика мұғалімдері қауымының ортақ игілігіне айналдырды.
Ол институттағы мұғалімдердің біліктілігін арттыру және қайта даярлау курстарында республиканың әр түкпірінен келген ұстаздар алдында қазақ тілі мен әдебиетін оқыту әдістемесінен бірнеше жылдар бойы тапжылмай дәріс оқыды.
Осы жылдарда оның журналистік-қаламгерлік қыры айқын таныла бастады
Тәуелсіздіктің алғашқы жылдарында көптеген публицистикалық мақалалары «Ана тілі» газетінде үнемі жарияланып тұрды
Сондай өткір де өзекті жарияланымдары үшін 1996 жылы Қабдеш Жұмаділов, Ахмет Жүнісов секілді қаламгерлермен бірге Жақаң да «Ана тілінің саңлағы» деген атаққа ие болды.
Бұл кезде кәнігі ұстаз арынды ақын, сақа ­жазушы, қарымды қаламгер ретінде бірнеше жыр жинақтары мен зерттеу кітаптарын шығарып, елді мойындатқан еді
Алғашқы өлеңдері «Көктем тынысы» атты ұжымдық өлеңдер жинағында жарық көргеннен соң, «Жанартаулар», «Мәңгілік өмір», «Гүлдесте», «Жаздың жылы жаңбыры», «Мазасыз әлем», «Дүние – дүрмек» сынды жыр кітаптары жарық көрді
Оның 1974 жылы шыққан «Жанартаулар» атты өлеңдер жинағына ақиық ақын Мұқағали Мақатаев оң пікір жазып, тұсауын кескенінің өзі ерекше бір тарих, елеулі оқиға болған еді.
Ол Шымкенттен ару Алматыға келген сайын Мақатаев көкесінің қасынан шықпайтын, жас ақын достарымен бірге ұлы дарынның айналасында жүретін
Өткен жылы көктем шамасында «Қазақ әдебиеті» газетінің бір нөмірінде Мұқағалидың Жазушылар одағының қарсысындағы саябақта екі жас жігіттің ортасында ұзын скамейкада отырған суреті жарық көрді
Сирек сурет екені көрініп тұр
Мұқағалидың сол жағында Жарылқасын көңілді отыр
Оң жақта отырған жігітті тани алмадым
Жарылқасын Мұқағалидың иығына оң қолын ­салып, шалқалап өлең оқып отырғандай
Жақаңның өзінен осы сурет жайлы сұрағанымда, ол: «Е-е, кезінде талай бірге жүрдік қой» деген еді жай ғана.
Шамасы жас ақын ұстазына «Менің мектебім» атты өлеңін шабыттана оқып отырғандай көрініп:
Шашын сілкіп шалқасынан қайырған,
Екі жаққа салмағы оны айырған.
Мұқағали болды менің мектебім,
Жолықпады Жұмағали Сайындар.
Көк аспанға жұлдыз емес, жыр жайған,
Сабақ алдым сырбаз әлем – Сырбайдан.
«Жарылқасын – жалын Қасым бол!» – деген,
Тілек айтқан түсті еске күн қайдан?! –
деп тұрғандай әсер етті маған.
Жарылқасын Боранбаев өз шығармаларына Ғани Мұратбаев, Саттар Ерубаевтардың құйрықты жұлдыздай ағып өткен қысқа да мағыналы өмір жолдарын, одан соң бүгінгі ұлтымыздың мақтанышына айналған тұңғыш қазақ ғарышкері Тоқтар Әубәкіровтың ерлік және өрлік өмірін арқау етеді.
Ол «Асан қайғы», «Қожа Ахмет Ясауи», «Ысқақ баб», «Баба Түкті Шашты Әзіз», «Қарабура», «Саңғыл би», «Едіге», «Тарихи тұғыр», «Қара шаңырақ қалған жұрт» секілді тарихи-танымдық мақалалары мен жеке жинақтарын оқырмандар назарына ұсынып, жақсы бағасын алды
Сонымен бірге ол Созақ өңірінен шыққан Құлыншақ Кемелұлы, Тәкен Әлімқұлов, Асқар Сүлейменов сынды сөз өнері иелерінің өмірі мен шығармашы-лықтарын үздіксіз зерттеп, республикалық «Егемен Қазақстан», «Айқын», «Ана тілі», «Қазақ әдебиеті», «Түркістан», «Ақиқат», «Мәдениет», «Парасат», «Жас Алаш» сияқты басылымдарда жарыққа шығарып келді
Көне Құмкент шаһарынан шыққан әйгілі ғұлама әрі ақын Шәді төре Жәңгіровтің шығармашылық өмірі жайлы 2014 жылы «Білім» баспасынан «Шығыс шайырларының соңы – Шәді ақын» атты тарихи-танымдық кітабы жарық көрді
2014 жылы осы жолдардың авторымен бірге жоғары және арнаулы орта оқу орындарына арналған «Ұлттық тәрбие және дін мәселесі» атты оқу құралын шығарды
Қазақстанның халық жазушысы Сәуірбек Бақбергенов Баба Түкті Шашты Әзіз әулиеге тәу етіп («Ана тілі» газетінің бас редакторы Жарылқасын Бейсенбаймен) келген соңғы сапарында Жақаңның үйінде қонақта болып, ел-жұртты аманаттаған батасын беріп еді.
«Сегіз қырлы, бір сырлы» демекші, Жақаңның келесі бір қыры – оның ән мәтіндерін жазу өнері
Бұған қазақ вальсінің королі, ән патшасы Шәмші Қалдаяқовтың ерекше ықпалы болғаны анық
Өйткені, ол әйгілі композитормен жиі кездесіп, дәмдес-тұздас болды
Көбіне туыс інісіндей болған ақын Шәкеңді Шымкентке барған сапарларында шашбауын көтеріп, бірге жүрді
Шығармашылық байланыста болды
Сүгірәлі Сапарәлиев, Тұрдықылыш Ізтаев секілді құрбы-құрдастарының дені өнер адамдары болғандықтан өзі де бірнеше әндерге мәтін жазды
Ол соңғы жылдары ата жұрты – көне Созақ жерінде еңбек етті
Онда мұғалім, мектеп директоры, «Молшылық үшін» атты аудандық газеттің бас редакторы болып қызмет атқарып, өңірдің қоғамдық-саяси, әлеуметтік-рухани өміріне үлкен үлес қосты
Онда қазақ хандығына байланысты тың мәліметтер жинастырып, бұқаралық ақпарат құралдарына жариялап отырды
Елдігіміз бен мемлекеттігіміздің алғашқы тұлғалары Керей мен Жәнібекке арнап аудан орталығында сәулетші-дизайнер, марқұм Аманжол Найманбаевтың ескерткіш-белгі тұрғызуына атсалысты
Сол тұста ауданды талай жыл басқарған белгілі қоғам қайраткері, бүгінгі Парламент Сенатының депутаты Қуаныш ­Айтаханов Жарылқасынға: «Сіз елімізде тұңғыш рет Шолаққорған кентінде қазақтың алғашқы хандары – Керей мен Жәнібекке арналған ескерткіш-белгі тұрғызуға мұрындық болдыңыз» деп құттықтау хат жолдады.
Ол «Мәдени мұра» Мемлекеттік бағдарламасы аясында шыққан «Қазақ көтерілістерінің тарихы» атты көптомдық еңбектің «Созақ көтерілісі» деп аталатын 21-томын жазып шықты.
Ақын-ұстаз, қаламгер-журналист осылайша зерттеуші-шежіреші ретінде де халықтың құрметіне бөленді
Жақаң – Қазақстан Жазушылар және Журналистер одақтарының мүшесі, «Қазақстан Республикасы білім беру ісінің құрметті қызметкері»
2011 жылы «Қазақстан» телеарнасы ұйымдастырған Тәуелсіздіктің 20 жылдығына арналған электронды дауыс беру арқылы анықталған жыр мүшәйрасының жеңімпазы, 2014 жылы 7 наурызда Астанада өткен «Мәңгілік Ел – ұлт мұраты» мүшәйрасының ­арнаулы сыйлығының жүлдегері атанды.
Бұл күнде жасы жетпіске келіп, шашын ақ қырау шалған ағамыз өзінің өткір де ойлы, сыншыл да салмақты, терең де тәлімді шығармаларын оқырман қауымға әлі де ұсына беретініне сеніміміз мол
Оның сан салалы, алуан тақырыптағы шығармашылығын терең талдап-талқылау келер уақыттың еншісінде деп ойлаймыз.
Бақтияр Сманов,
ҚР Ұлттық ғылым академиясының
 корреспондент мүшесі,
педагогика ғылымдарының 
докторы, профессор
