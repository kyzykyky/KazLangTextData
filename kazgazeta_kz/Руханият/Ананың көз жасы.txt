Бұл өзі 1986 жылғы Желтоқсан оқиғасынан дәл он күн өткенде болған көрініс еді
Алматыда емес Павлодарда.
Ол кезде «Жалын» баспасындамын
Павлодар облысындағы Майқайыңнан жеделхат- алдым
Әйелімнің ағасы Қайрат оқыс дүние салыпты
Алматыға тұмау келсе, маған тиіспей өте алмайтын әдеті бар-ды
Сол дәстүрмен сырқаттанып жүргем
Сол да себеп болып әрі топырақ салуға үлгере алмайтынымызды білдіріп, бәйбішем екеуіміз телефон шалдық
Содан кейін де бір ай уақыт өткен
Бұл аралықта атақты Желтоқсан көтерілісі лап етті
Мен қайнағамның қырқына баруға дайындалдым. Ол кезде заманның өз желісіне сай бір жақсы дәстүрі бар еді ғой
Мысалы, жазушылар өз Одағы­нан іссапар алып, жолға шыға­тын
Біздің «Жалын» мен Республикалық кітап құмарлар қоғамы ортақ істі – кітап насихаттау ісін өзара бірлесе атқаратын
Со­ны бетке ұстап қоғам төрағасы Жекен Қалиевке жағдайымды айтып көріп едім, мырзақолдық танытып, онкүндік іссапар құжатын қолыма ұстатты.
– Біздің де бір шаруамызды тындыра келіңіз, – деп әрі тапсырма жүктеді Жекең.
Сонымен жолға шығайын
Түс әулетінде ұшаққа отырып, лақтырған тастай әуеде қалқып бардық та лезде Павлодардың әуежайына томп ете түстік
Салондағы жұрт жаппай түрегеліп, есікке беттеді
Мен асықпадым
Орнымда отырған күйім, терезеден сыртқа көз тастадым
Әне солдаттар сап түзеп келе жатыр
Олар түйсігіме әсер етпес пе еді, әлде қайтер еді, егер қапелімде қорбаң-қорбаң жүгіріп, екіге бөлініп, ұшақтың екі жағын қоршап, тұра-тұра қалмаса
Бұған да пәлендей мән бермес едім, егер кейінгі көріністер осы жайтпен жалғасын таппаса.
Күн суық
Суығың не, едәуір аяз
Ұшақтан түскендер жаяулап келіп, бекеттің сыртқы есігінен сығылысып өте бастадық
Бар көрініс осы жерден басталды
Ішкі кіреберіске жүзге жуық адам жиналып қалыпты
Оларды күтіп алу­шылар ғой деп ойлағам
Бәрі қазақ­тар
Шамамен 30-40 жастағы әйелдер мен жігіттер
Ерлерге қарағанда әйелдер көп
Олар алақанымен ауызын жауып алыпты
Құлағым сыңсыған дауысты естігендей болды
Жан-жағыма барлай қарадым
Қанша әйел болса, солардың бәрі жылап тұр
Көзіне іркілген жас­ты қолымен, жеңімен сүртеді
Сыңсу біртүрлі булығып шығады
Ойымда пәлендей сезік болмаса да, өтіп бара жатқан күйім бір жігіттен:
– Бұлар неге сыңсиды? – деп сұрадым.
– Сіздер Алматыдан келе жатырсыздар ма?
– Иә.
– Осы рейспен әлгі көтерілісте өлген балаларымызды алып келіпті
Алдын ала хабарлаған
Осы жерде жиналған соң «Жылап, дауыс көтермейсіздер! Өлікті тездетіп, үн-түнсіз алып кетесіздер!» деп, қатаң ескертті
Содан бұлардың еркін жылай алмай тұрғаны ғой…
Бұл жігіттің көзінде де жас
Іштегі қапалы көңіл бетінің қан-қаймағын қалқып алып, реңін тым бозамықтатып жіберген
Мазасыз күн-түнді басынан өткергендігі қатулы қабағынан да аңғарасыз.
Бойым мұздап қоя берді
Артымдағы адамдардың жүрісіне кедергі келтірмес үшін ілбіп өте бердім
Әрірек барып, залдың бостау орталық тұсына тоқта­дым да есікке ұйлыққан топқа көз тас­тадым
«Бұл көріністің жалғасы қалай болар екен?» деген оймен біраз тұрдым
Оқыс, үрдіс жайт байқалмады
Сол аралықта өз шаруамды да тындыра берейін деп, анықтамалықтың алдында кезекте тұрған топқа қосылдым
Осы кезде ұзын бойлы, қарапайым киінген, отыздар шамасында орыс кейіпті бір жігіт үнсіз-түнсіз қасыма тұра қалды.
– Облыстық қазақ газетінің редакциясына қалай баруға болады? – дедім анықтамашыға орысшалап.
– 20-шы автобуспен барып, «Драмтеатр» аялдамасынан түсесіз…
Сыртқа шықтым
Автобус әлі жоқ
Енді іштегі киоскіге келіп, жайнамадағы газет-журналдарға көз жүгірттім
Сол сәтте әлгінде менен кейін анықтамалықта тұрған орыс жігітін тағы көзім шалды
Сонда ол анықтамашыдан еш нәрсе сұрамай, менің қасымда жай селтиіп тұрғанын аңғарған едім
Енді міне, тура арқа тұсымнан маған төніп тұр
Әдетте, шайылған жүрек секемшіл келеді
Бірден сезіктендім…
…Желтоқсан күндері қандай күй кештік
Бәрімізге белгілі
Тікелей қатыспасақ та, қуғын-сүргін көрмесек те көбіміз күйіндік
Азабын көрдік
Алаңға барып, таяқ жеп, таланғандар, ұсталып, жазаланғандар жайында аз жазылған жоқ
Ал жазылмағаны қанша?! Алаңға шықпай-ақ, тіпті жайдан-жай күнәһар атанып, сөзге іліккендер де аз болмады
Ол кезде «Дорожник» шағын ауданында тұратынмын
Бұл өзі Алматының қиыр солтүстігінде жаңадан салынып жатқан «Айнабұлақ» шағын ауданына іргелес қоныс
17 желтоқсан күні таңертең «Айнабұлақтан» шығып, «Дорожник» арқылы өтетін автобус көпке дейін келмей, біз аялдамада ұзақ тұрып қалдық
Кейін білдік
Қанды алаңдағы қаскөйлікті көрген «Айнабұлақ» жігіттері бірер жеңіл машина мен бір автобусты төңкеріп тастапты
Соны естіп, білген өзге шопырлар «Айнабұлақ» жақ­қа аяқ баспай қойғанға ұқсайды
Әлгі төңкерісшілердің арасында «Қазақстан» баспасының аға редакторы Мұқтар Қазбековтың болғанын естіп, сырттай айта алмасақ та оны іштей үлкен ерлікке санап жүрдік.
«Айнабұлақта» тұратын баспагерлер аз емес-ті
Алты баспадан 10-15 қызметкер кешкілік жұмыстан бірге шығамыз
Желтоқсан күндері жүректің шайылғаны соншалық, салонда бұрынғыдай әзілдесіп, дабырласып емес, күбірлеп сөйлесетін болдық
Айналамызда біреулер бізді әдейі тыңдап тұрғандай сезіктенетінбіз
Үрей шарпыған біз қазақтың тұспалдап сөйлеуіне салып, тіпті ай аттарын бұрынғыдай орысша атамай, тыңшылар түсінбей қалсын деген оймен «декабірді» «желтоқсан» дей бастадық.
Көшеде, автобустарда ғана емес, саққұлақтар баспаның өз ішінде де бой көрсетті
Біздің «Жалын» баспасында 17 желтоқсанда кезексіз жиналыс өтті
Директордың кең кабинетіне түгел жиналдық
Жиналысты әдеттегідей директор ашпады
Ол өзінің дағарадай үстелінен ығысып, қабырғаға қаз-қатар қойылған орындықтардың арғы шетіне жайғасыпты
Қаншама жасырмақ болып қымсынса да оның ішкі күйзелісін жасаураған көз жанары байқатып тас­тайтын
Көңіліндегі күйкі жағдай бетке шапшып шығып, қараторы өңін тіпті түтетіп жіберетін
Салы суға кетіп, сондай кейіпке түскен оның сол сәттегі мүсәпір халі бәріміздің де жанымызға батты.
Кабинеттің төріндегі директордың үсте­ліне бас редактордың орынбасары Юрий Тарасов қонжиған
Ол өзі тұрқы жағынан саусаққа ұстап, шиыруға келе қоймайтын ешкінің солақай асығын­дай, бойы кішкентай, маңдай тұсы тартыл­ған дудар шашты жігіт еді
Оның қиялдаса да қолына түспейтін сол күнгі директор тағындағы отырысы уысынан билік кетіп бара жатқан өктемшіл қоғамның іс-әрекеті мен пиғылын аңғартқандай сезілді бізге
Жиынды сол басқарып, сол сөйледі
Бәріміз құлаққа ұрған танадай іштей танып, үнсіз тыңдадық
«Тағы кім сөйлейді?» деді ол бір кезде
Екі-ақ адамның ғана тілі шықты
Бірі – Күлән Хасенова, екіншісі – мен.
«Қолындағы күрекпен бейбіт халыққа ұмтылған, сондай-ақ ит қосып талатқан солдаттар ұсталып, жазаға тартылсын!» деп, қызу қандылықпен бірер сөз айтқаным әлі есімде.
Бұл жиынды «митинг» деп атады
Шамасы жоғары жақтан «Әр мекеме мен кәсіпорында желтоқсаншыларды кінәлап, митингі өткізілсін!» деген телефондық нұсқау берілсе керек.
Күлән орысшаға жетік
Сөзі мірдің оғындай
Бетің-жүзің демейді, ашығын, анығын айтады
Күйеуі Орталық Комитетте қызмет атқаратын
Екі бөпесі бар жас келіншек
Ол сөзін көтеріңкі леппен бастады
Ұзақ сөйледі
Әрі дауы­сы 1917 жылғы революция жасаған белсенділердің үніндей қатқыл шықты
«Көшеге шыққан жастарды ұрып-соғуға нұсқау бергендер жазалансын!» деп аяқтады сөзін.
Сол кездегі жалындықтардың бәрі дерлік қазір бар
Өзгелер «Біз де жұлқынып сөйлеп едік» десе айтсын
Бәрі іштей тынып тарасты
Біздің (Күлән екеуіміздің) әлгі митингіде сөйлегеніміз тиісті орындарға жетуі мүмкін
Соның әсері ме, әлде директор ұнатпады ма, алты баспа арасында кітапты насихаттап, таратуда ең үздік нәтиже көрсетіп отырған мен басқарған бөлімнің төрт адамы бірінші кезекте қысқартуға ілікті
Бес қызметкер «Құдай салды, мен көндім» дегендей, қамыттан босап кете бардық
Содан жұмыссыз үш ай отырғанмын
Бір ғажабы, көп кешікпей біздің бөлім басқаша атаумен қайта ашылды
Күлән да тертеден босап шықты
Ол кейін теледидарда қызмет атқарды
Қазір экраннан көрінбейді…
Митингіде Тарасов «Ешбір адам көшеге шықпасын! Әркім өз кабинетінде отырсын! Бейсуат дәлізге де шықпайсыңдар! Әлсін-әлсін тексереміз!» деп қатаң ескертті
Сол-ақ екен казармаға түскен солдаттай кабинетімізге қамалдық та қалдық
Сонда да біреу-міреу темекі тартады, басқа да шаруасы болады дегендей кабинеттен шығады ғой
Соларды дәліздің төр жағынан Тарасов кірер есіктегі лифт жағынан қоймашы жігіт бақылауға алды
Өзгелерге бұлардың қандай қысым жасағанын білмеймін
Ал мен бастықтар кабинетіне бара жатқанда Ю.Тарасов «Қайда барасың? Қане, кейін қайт!» деп тоқтатты
Онсыз да булығып, тісімді қайрап жүрген мен қатты итеріп жібердім
Жармаса кетсе – жағадан алуға да, қол сілтесе танауын тегістеп тастауға да дайын едім сол сәтте
Менен мұндай оқыс қимыл-әрекет күтпеген, бейқам тұрған ол тізерлеп құлап барып түрегелді де, таңғаларлығы сол, жуаси қалды
Оның үстіне мен директордың кабинетіне шаруаммен бара жатқанымды айтып үлгердім әлгі апас-қапаста.
Митингіде «Брежнев алаңына ешкім бармасын!» деп айтылғанына қарамастан, директорымыз өзі жек көретін қызметкерлерді алаңға шығару үшін «ділдәл» арқылы хабар таратты
Оның пиғылын аңғару қиын емес-ті
Әлгі жағымсыз қызметкер алаңға барса, ондағы төбелес, ұру-соғу, итке талатуды көзімен көрсе, шыдай алмай, араласар, содаң соң ұсталып қамалар, ондай болмаған жағдайдың өзінде кейін «Алаңға барды…» деп, кінәлап, қарғы тағып, қызметтен босатуға жол ашылар дегендей пасық ойдың иісі сезілгендей болды
Сондай тапсырмамен қолында қызыл шүберегі бар бір жастау ақын жігіт келді біздің кабинетке
.
– Бірігіп топ құрып, алаңға барың­дар! Сізді де ала кетсін, – деді
Ол оң қолына қызыл шүберек таңып алыпты
Біреуін маған ұсынды
– Біз бақылаушы сияқты көріп қайтамыз.
– Шүберегіңіз нешеу?
– Әзірше екеу
Қалғанын жолда біреу-міреуден сұрап алармыз.
– Тағы кімдер барады?
– Сіз барсаңыз болды
Өзгелерін табамыз ғой.
Алаңға барудың астарында не жатқаны осы сәтте ашылғандай болып, мен «ділдәлдің» қолқалауынан бастарттым
Сөйтіп, араңдатудан (бұл менің өз топшалауым) аман-есен құтылып кеттім.
…Осындай жайт кім-кімді де сөзсіз, күдікшіл етеді
Әр нәрседен сақтанасың
Зіңкиген әлгі жігіттің тура жанымда тұрғанынан жүрегім бір нәрсені сезгендей болған
Ол маған әуежайдың ішіне кіре бергенде-ақ жабысқан тәрізді
Сонда қазақ жігітіне тіл қаттым, әңгімелестім
Ол сол сәттен бастап мені аңдыды
Әрине, мен берген сұрақты тыңдады
Жауапты естіді
Не туралы әңгімелескенімізді түсінбесе де Алматыдан келген және келе сала жылай алмай тұрған қауыммен сөйлескен мені күдіктілердің қатарына қосты
Содан қыр соңымнан қалмады
Ізімді аңдыды
Тағы кімдермен сөйлесетінімді біліп алғысы келді
Содан арғы жайттар да осы күдігімді толықтыра түсті
Бір кезде 20-шы автобус келді
Әлгі пәтшағар менен бұрын барып, артқы есіктен кірді
Мен асықпай алдыңғы есіктен еніп, оны байқамаған болып, бос орынға отыра кеттім
Жол бойында да сезіктенгенім қат-қабат қоюлана берді
Онымен әлі тілдескем жоқ
Ол өзін байқатпадым деп ойласа керек, автобустан түскен бойда қасыма келіп:
– Сіз қайда барасыз? – деді көшенің жай жүргіншілері тәрізді қамқорси тіл қатып
– Шамасы біздің қалада болмаған кісі сияқтысыз.
– Облыстық қазақ газетіне барам
Алматыданмын.
– Олай болса, жолымыз бір екен
Мен де сол жаққа бара жатырмын… Әдетте, мылжыңдау сияқты көрінетінім бар сырт көзге
Бұл жолы пышақ кес­кендей тыйылдым
Драма театрының тұсынан өтіп бара жатып, театр жайында біраз сөз айтты ол
Содан жүз метрдей өте бергенде:
– Сіз іздеген газет редакциясы міне, мынау, – деді ол өзі әрі қарай кетіп бара жатып.
Сыртқы есік қос қабатты екен
Алғашқысынан өттім де сәл саңылау қалдырып, әлгі «жолсерігім» қайтер екен?» деп, енді оны мен аңдиын
Жүрегім алдамапты
Ол 40-50 метрдей алға жүрді де кейін бұрылып, біз келген жаққа қарай кете барды.
«Жалын» баспасында кітапты насихаттап, таратудың мән-жайы хақында жазған материалдарым сол жылдары көптеген облыстық газеттерде жарық көрді
Қайсыбірінен газет қиындысы салынған конверт-хат алып тұрғам
Сондай мақалаларымды Павлодар облыстық газетіне де жібергем
Солардың шыққан-шықпағанын біл­­мек болып және жаңадан жазып әкелгенім­ді тастап кетпек болып, әдебиет-мәдениет бөлімінің есігін аштым
10-15 минут әңгімелестік
Мақала мәселесі бірден-ақ сырт қалып, сөзіміз «Желтоқсан» көтерілісіне ойысты.
– Көрген, естіген-білгенімді айтып беріңіз десе, бас редактор ұжымның басын қоссын
Сонда сөйлеген дұрысырақ болар, – дедім мен сәлден кейін
Бөлім меңгерушісі бұл тұжырымды құп алып, іле бастыққа кетіп еді, тез оралды.
«Алматыдағы оқиға туралы сөз қозғамаңдар! Жиналыс болмасын!» деп, обком ескерткен
Сондықтан ол кісімен әңгіме өткізсек, ертең сөз болады» деді бастық
Қорқып отыр
Сақтанғандығы ғой, – деді ол біртүрлі жабырқау көңілмен.
Сол күні 17 адам жұмыс істейтін үлкен кітап дүкенінде, облыстық кітап құмарлар қоғамында болып, сағат кешкі төрттердің шамасында Майқайыңға баратын автобусқа отырдым.
Міне, қаншама жыл өтсе де Павлодардың әуежайындағы көрініс көз алдымнан кетпейді
Көзіне жас алып, танауын тартып, жылай алмай сыңсып тұрған аналардың кімдер екені мен үшін әлі де беймәлім
Одан бері өмірімізде қаншама күрделі оқиғалар болып жатыр
Соның ең бастысы – еліміздің Тәуелсіздік алуы
Енді Желтоқсан көтерілісінің сыр-сипаты сол Тәуелсіздік тұрғысында зерттелуде
Осы мақаланы оқығандардың арасында әлгі жылай алмаған аналар мен әуежайда олардың қасында тұрған жігіттер болса, мүмкін тіл қатар
Балаларынан айырылған аналар кімдер болды екен? Қыршын кеткен боздақтар кімдер болды екен? Бұл оқиға жеке менен гөрі тарихқа керек.
Сұлтанғали Қаратайұлы,
ардагер журналист
