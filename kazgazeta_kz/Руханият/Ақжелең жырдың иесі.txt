Ақын – қасиетті қара сөздің зергері
Ұстаның сомдап соққан темірі адам өміріндегі бір қажеттілікке жараса, ал шайырдың жүрекке салып түзеген сөздері – пенденің екі өміріне де жететін рухани қазына
Оны пайымы бөлек парасатты жандар ғана біледі
Атағы алысқа кеткен ғалым, академик болса да халықтан асқан сыншы жоқ
Жүйесін тапқан сөз бен жүйесіз теңеудің өзін сырт көз сезіп, әділ бағасын беріп жатады
Дегенмен де, ел жүрегінен орын алып, нағыз ақын атанып, оқырмандарын әр кітабы шыққан сайын қуантып жүрген дарын иесі ортамызда жүр
Сол киелі өнердің күпісін киіп, шекпенін жұртына ұсынған ақындардың бірі –  Жомарт Игіман.
Иә, «Күпі киген қазақтың қара өлеңін, шекпен жауып өзіңе қайтарамын» деп жыр­лаған Мұқағали ақынның ұра­нын ұлы еліне арнап жүрген ақын Жомарт Мақатұлы
Тіпті қазақ­тың салт-санасы, әдет-ғұрпы мен мәдениетінен бастау алып, ақжарма жырларын бір арнада тоғыстыра білгендігі таңдандырады
Оған дәлел – «Жүздесу», «Шарайна», «Көкжиек», «Ғұмыршырақ» сынды кітаптары
Міне, осындай рухани қазынаны өмірге алып келген ақынның әр жыры жалынды
Оқырманға ой тастап, қызуымен жүректі қыздыратын өлеңдерінің бәрі де отты
Ал ондай туындыны тудыратын ақынның жан-жүрегі елжіреп тұрмаса, ол жырдың жалыны жоқ, суық хабар жеткізуші жасампаз дүние секілді болып қалмақ
Ал Жомарт ақынның кеудесі жарылмаған жанартау сынды екенін жырларының өзі айқындап береді.
Көңіл-көлім де мұз құрсанғалы,
Жаз айым ұмыт бұрынғы.
Боқырау түсіп, күн бұлданғалы,
Ұшқыны қыстың білінді, – деп жырлаған Жомарт ақын да алпысты алқымдап қалыпты-ау
Ұшқыны білінген қыс дегені алдынан күткен қарттық шағы болар
Дегенмен де, ақын жүрегі әрқашан да жас болып қала бермек
Жалынды шақта қалай толғанса бүгінгі күніне дейін шабысынан жаңылмай шайыр тірлігін алға тартып, талайды тәнті етіп келеді.
Жомарт Игіманның 40 жылы шы­ғармашылықпен өтіпті
Сол жылдардың тізбегіне көз жіберетін болсақ, талай жырды тудырып, 8 кітап жазған
Жуырда, «Ақжелең» атты жыр жинағы жарық көрді
Осыған орай, Сарқан ауданындағы Мәдениет үйінде шығармашылық кеші өтті
Рухани кештің алғаш­қы сөзін Алматы облысы, Сарқан ауданының әкімі Ерғазы Қошан­беков алып, ақын Жомарт Ма­қат­ұлының иығына шапан жапты
Сонымен қатар облыс орталығынан келген қаламдас достары мен інілері, атап айтсақ, Ахмет Кендірбекұлы, Тұрлыхан Кәрім, Нүсіпбай Әбді­рахым, Болат Абаған мен Ерғазы Манапұлы сөз сөйлеп, арнау жырларын оқыды
Кеш барысында Жомарт ақынның сөзіне жазылған ән шырқалып, Сарқан қаласындағы Абай атындағы мектеп-гимназиясының оқушылары өлеңдерін оқыды.
Жаны да жомарт, өзі де Жомарт ақынның достары мен ауданның белді азаматтары да сахнадан табылды
Өткен өмірі туралы сыр шертіліп, әзіл-шыны аралас әңгімелер сәті­мен сабақталды
Тамылжыған тама­ша кештің соңы, ақын Жомарт Игіманның сөзіне жазылған, Жан­гелді Немеребаевтың «Саялы менің – Сарқаным» әнімен мәресіне жетті.
Асыл СҰЛТАНҒАЗЫ
