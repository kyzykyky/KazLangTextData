31 мамыр – Саяси қуғын-сүргін және ашаршылық құрбандарын еске алу күніне орай С.Мұқанов пен Ғ.Мүсіреповтің әдеби-мемориалдық музей кешенінде «Зұлмат жылдар елесі» деген тақырыпта әдеби-танымдық кеш өтті.
Онда жазушы, М.Әуезов атындағы Әдебиет және өнер институтының бас ғылыми қызметкері, филология ғылымының докторы Нұрдәулет Ақыш Қазақстандағы өткен ғасырдың отызыншы жылдарындағы алапат ашаршылық, қуғын-сүргін құр­бан­дары туралы жазылған әдеби шы­ғармаларды әңгіме арқауына айналдырды.
Б.Майлиннің «Күлпаш», ­Ғ.Мүсі­реповтің «Шұғыла» әңгімелері, Б.Қы­дыр­бекұлының «Алатау», ­С.Елу­байдың «Ақбоз үй», З.Жәкенов­тің «Зұлмат» романдары, Ж.Смақовтың «Әлі қарттың әңгімесі» поэмасы, С.Шаймерденовтің «Мезгіл» повесі, Т.Сәукетайдың «Құзғын тойған қыс» хикаяты, Н.Ақыштың «Рақымсыз көктем» әңгімесі және басқа да осы тақырыпты қозғайтын шығармаларға қысқаша тоқтала келіп, бұл туындыларда зобалаң зары­ның әр қырынан ашылуы сөз болды
Ә.Бөкейханов, М.Дулатов, Т.Жүргенов, Ұ.Құлым­бетов, С.Аспандияров, Ш.Құдай­бердиев, М.Жұмабаев, С.Сейфуллин, Б.Майлин, І.Жансүгіров, С.Меңдешов және т.б
қуғын-сүргін құрбан­да­рының рухына тағзым жасаған рес­пуб­ликалық медицина колледжінің студенттері арнайы қойылым көрсетті.
Кешті жүргізген ақын, музей кешенінің басшысы Әділғазы ­­­­Қайыр­­беков басқосуды «Тарихымыз­ды танып, өткенімізден сабақ алып, жазықсыз құрбан болған арыс­тары­мыздың еңбегі мен ісін ұрпақ жадында жаңғыртып отыру парызымыз» деп қорытындылады.
Дина МОЛДАБЕРГЕН
