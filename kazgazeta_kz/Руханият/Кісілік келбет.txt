1964 жыл
Жаздың алғашқы айлары
Алматы (сол баяғыша шағын қалпы, қысқа уақытта қанатын кең жайып, алып шаһарға айналғаны кейін)
Ол кезде сенбі демалыс күні емес, сондықтан жексенбі сайын жұрттың бәрі Медеу жаққа ағылады
Онда жұпыны, қарабайыр мұз айдыны, демалыс үйі бар
Жұпыны мекенде (қызметкерлер тұратын) ескірген ағаш үйлер
Қаладан баратындарға мұз айдыны да, демалыс үйі де емес, жағасында зәулім терек, қайыңдар өскен асау өзен, тау беткейлеріндегі қарағайлы орман, көгал керек
Таза ауада тыныстау, тастай суық суға түсу, қоңыр салқын жел өтінде желпіну, күнге қыздырыну деген рахат
Ғажап демалыс
Күш-қайрат жинап, тыңайып қайтасың.
Әрі-бері қатынайтын көліктер әрең сиятын, екі тар тас жол бойында Медеуге дейін де қала тұрғындары адым сайын қалың ағаш саясында топ-топ боп дастарқан жайып, мәз-мейрам боп отырады
Медеуден бірер шақырым берідегі «Просвещенец» демалыс үйінің маңы да құжынаған халық
Алматы мен Медеудің орта шенінен оңға қарай басталатын жол «Каменское плато», «Түрксиб» санаторийлеріне апарады
Олар орналасқан жерде тұнып тұрған табиғат
Жолшыбай қорапша автобустан түсіп қалып, солай қарай тартатын қауым аз болмайды.
Әне, сол шақтарда орта жолдағы аялдамада үйме-жүйме боп тұратын олар Медеу жақтан келіп тоқтайтын іші тар, қорапша автобусқа лап қояды
Онсыз да лық толы көлікке жапа-тармағай ұмтылып, бірін-бірі кимелеп, басып-жаншып, шамасы жеткендер отырады, жетпегендер қалады
Кейде Медеуден келетін көліктегі жолаушылардың біразы жарты жолда түсіп қалады да, қиылыстан мінгендердің жолы боп, қиналмай отырады
Сол шақтарда көлікке үнемі орта жолдан мінетін әлдебір жігіт ағасы жасындағы адамның түр-тұлғасы есімде жақсы сақталып қалғандай еді
Көбіне жексенбі сайын Медеуге бара жатқанда емес, кешкі салым қайтып келе жатқанда кезігеміз
Бойы ортадан төмен, тығыншық денелі, көзілдірік астындағы көздері күлімдеген, қалыңдау қара шашы жан-жаққа төгіліп тұратын, жалпақ мұрын, бұжыр бет адам бірден артқа қарай өтеді де, қашан межелі жерге жеткенше ешкімде, ештеңеде ісі болмай, ерні салбырап, қалғып-мүлгіп отырады
Қызық болғанда, онымен түсетін аялдамамыз бір боп шыққан
Ленин даңғылы мен Шевченконың бұрышы
Сол жерден ол да, мен де оңға бұрыламыз
Шағын өзеннің көпірінен өтіп, Городская көшесіне түсеміз
Оның бойында – оң жақта – туберкулез ғылыми-зерттеу институты, диспансер, ликероводочный зауыт, тағысын тағылар… Городскаяның сол жағында бау-бақшаға малынып тұратын қатар-қатар көшелер, жекеменшік үйлер
Нағыз жер жәннаты.
Уақыт өтіп жатты
Сол 1964 жылы көктемде «Мәдениет және тұрмыс» журналына орналасқан біз пақырыңыздың күзге шекті үш-төрт рет алыс-алыс облыстардың ұзақ-ұзақ аудандарына іссапарға шығып, барып, талай-талай шаруа тындырған боп жүретін жайы бар-тын
Ол кезде журналда әр тоқсан сайын міндетті түрде редколлегия мәжілісі өтеді екен де, іссапарға жиі шығатындықтан, мен әлі солардың біріне де қатыспаған едім..
Бұған дейін редколлегия мүшелерінің бірде-бірін көрмесем де, бәрінің атақ-даңқына сырттай қанықпын, әрине
Бірі әдебиет, бірі мәдениет, өнер, архитектура, педагогика, музыка, медицина – әр саладан жеке-жеке сарапшы, кеңесші редакция қызметкерлері әзірлеген материалдардың бәрі болмаса да, қажет дегендерін алдын ала оқып, төрелік айтады.
Қара күздің соңындағы мәжіліске аппарат қызметкерлері – тәртіп бойынша редколлегия мүшелері түгел жиналған соң бардық
Редактордың кабинетінде жақсылар мен жайсаңдар әзіл-қалжың айтып, жайраңдап отыр екен
Мен олардың көбін бетпе-бет танымайды екенмін
Әйтсе де, редактордың оң қапталында отырған қалыңдау шаштары жан-жаққа төгіліп тұрған дүрдік ерін, қабағы салбыраңқы, бадана көз, орта бойлы, қара торы, денесі тығыншықтай, жасы қырықтың о жақ, бұ жағындағы адам көзіме бірден жылыұшырай кетті
Алғашында маған селт етіп қарағандай болған ол да әлсін-әлсін көз тастап қойып отырды
Редактор Мұса Дінішев редколлегия мүшелерінің ныспыларын әкесінің атымен қосып атайды екен
Мәжіліс барысында: «Сіз не дейсіз, Бақия Атшабарович?» дегенде, маған жүзі таныс адам ештеңе демей, басын бір жағына қисайта, селк-селк күлді де, «дұрыс» дей салды
Содан-ақ оның баладай пәк, артық сөзге жоқ, қарапайым, кішіпейілдігі аңғарылғандай еді.
– Енді сен сөйтесің ғой,–деп Мұсекең жымиды..
Аты-жөні Бақия Атшабарович боп шыққан адам да көздерін жыпылықтата «дұрыс қой» деді де, Мұсекеңе қарап тағы күлді
Қызық болғанда, тегі бұған дейін өтіп жүрген мәжілістерде де осылай ма екен, қайдам, ортамыздағы біреу.
– «Ау, Бақа, тым болмаса, бит туралы бірдеңе демейсіз бе?» дегенде, онсыз да жарылғалы отырған жұрт ду күлді.
Ал Бақия Атшабаров болса, бет-аузын бір сыйпап тастап, «несі бар, бит туралы айтып жүрмін ғой, айтайын» деді де, бір-екі ауыз бірдеңе деумен қайыра салды
«Ауылда бит көп
Бит зиянды
Күресу керек» дегендей етіп.
Сөйтті де, үлкен іс тындырғандай, жұртқа қомдана қарап, әдемі жымиды
«Енді рас қой, битпен күреспесе болмайды» деп қосымша пысықтаған болды өзінше.
Міне, бұған дейін демалыс күндері Медеу жаққа бір автобуспен барып, кейде бірге қайтып, бір аялдамадан түсіп жүретін – бұған дейін кім екенін білмейтін – Бақия Атшабаровичпен тұңғыш рет осылай танысып едім
Ол журнал 1958 жылы жарыққа шыққалы медицина саласына жауапты редколлегия мүшесі, ғылым докторы, профессор, өлкелік патология ғылыми-зерттеу институтының директоры екен
«Батыр аңғал» демекші, ғылым қуғандар ішінде жұмысқа кейде аяқ киім орнына шәркеймен бара салатын не галстук, шалбарының ышқырын байлауды ұмытып кететіндер болады деуші еді, Бақаң нағыз солардың сортынан сияқты
Бірақ табиғаты таза, нағыз ғалым
Бала мінез, сенгіш, сәл қожанасырлау ма, қалай, бірақ ол да тал бойына сиымды-ақ
Ешкімді жатсынбай, жатырқамай, шүйіркелесе кететіні өзінше
Ұзамай мені де көрген жерде атымды атап, бауырға тартып жүрді
Аңғалдау көрінгенімен, есте сақтау қабілетінің мықтылығына сан рет куә болдым
Редакциядан тыс, былай да араласып, дастарқандас, дәм-тұздас та болдық.
«Мәдениет және тұрмыс» журналының қызметкерлері – Мұсекеңнен бастап – Бақияның білетіні бит, үнемі битті айтады деп қалжыңдайтын
Ал…
Бақия Атшабаровичпен редакциядан тыс жақынырақ танысып, араласқанымыздың мәнзәләсі былай
Ұлы Отан соғысына қатысып, майданнан аман-есен оралған Бақаң Алматыға келген бойда дәрігерлік мамандығы бойынша жұмысқа орналасады.
Ғылымға ден қойып, кандидаттық, докторлық диссертация қорғайды
Ұзақ жыл – жоғарыда аталған – ғылыми-зерттеу институтына директор боп, үлкен абыройға жетті, қазақ кадрларын көптеп өсірді
Солардың бірі – Төлеуғали Айтбаев та Бақаңның ұсынысымен журналда редколлегияға мүше боп, қажет мақалаларды көбіне сол жазатын
Оны: «Төлеуғали бұл жағына шебер, менен жоғары тұрады» деп Бақаң да жасырмайтын
Екеуі де бертінге дейін, заман өзгеріп, қиюы қашқанша журналдан қол үзбеді.
Енді Бақаңмен журналдан бөлек аз-кем аралас-құралас болғанымызға келсек, ол басқаратын институтта өзінен бөлек Мақашев, Қайрақбаев, ­Алданазаров сынды бір қауым соғысқа қатысқан ғалымдар қызмет істеді
Бәрі де Бақаң сияқты институт бітірген бойда майданға алынып, аман-сау оралғандар
Бірі – медицина ғылымдарының докторы, профессор Әмір Тұрлыбайұлы Алданазаров менімен жерлес, аға дос еді
Журналға онкология тақырыбына маржандай тізіп, көлемді, кесек мақалалар жазатын профессор Мәтхалық Қайрақбаевпен де мәмілеміз жарасып, сыйласып жүрдік
Ғалымдық әлқиссасын (негізінен) Бақаң басқаратын институтта бастаған сол кездердегі жас пері, ұлтжанды тұлға, кейін Денсаулық сақтау министрі болған Төрегелді ­Шарманов та сол ғұламалардың алдын көріп, қамқорлығына бөленді
Төрегелді ­Шармановты Әмір Алданазаров та алақанда аялады, сыйластықтары ерекше-тін
1975 жылдың басында 57 жасында өмірден озған Әмір Тұрлыбайұлының қазасында Төкең, Төрегелді Шарманов бүкіл атшы-қосшыларымен бірге қызмет етіп, адами парыздарын өтегені есте
Бақаң, Бақия Атшабаров екібастан
Құрдас, сыйлас, майдандас, замандас әріптес ретінде ғазиз жанның жетісі, қырқы, жылын өзі басқарып, одан кейін де марқұмның отбасына қолдан келгенше көмектесіп, ілтипатын аямады
Бір жай ойға оралады.
Әмір Тұрлыбайұлының қырқы өтіп, жұрт тараған соң, Бақия бастаған біраз адам қалып, жылдығына дейін қабіріне белгі қою мәселесін сөз етті
Тізгінді қолына алған Бақия Атшабаров сонда:
– Лениншіл қанша дегенмен басқа қалада, жұмысбасты, уақыты бола бермейтін шығар,– деді Талдықорғандағы пединститутта ректор боп істейтін (Әмір Тұрлыбайұлының жақын бауыры) Лениншіл Рүстемовке қарап
– Немат інісі сырқат, – деп маған көз қиығын тастады да: басын ашып алайық, осы міндетті саған жүктесек қайтеді?– деді менің атымды атап
– Қаржы өзімізден, отбасына салмақ түспейді.
– Рахмет, Бақия Атшабарович,–деді талдықорғандық ректор Лениншіл ­Рүс­темов
– Бір адам мойнына алғаны жақ­сы, бірақ бәріміз де қарап қалмаймыз ғой.
– Жөн-ақ, аға сенікі ғой,–деп күлімсіреді Бақаң
Осы тұста:
– Бақия Атшабарович, естіп жатырмыз, ағамыз қайтқалы қызмет етіп жүр екенсіз, сол үшін сізге Әмір Тұрлыбайұлы дүниеге келген топырақтың ел-жұрты атынан алғысымыз шексіз
Айып етпесеңіз, ағамыздың басын қарайтуға қажет қаржы бізден болсын, осыдан барған бойда жібереміз,–деді Әмір ағаның қырқына арнайы делегация бастап келген Келес аупарткомының екінші хатшысы, туысқан саналатын Тазабек Есенов
– Дұрыс айтасыз, бұл нәрсе кешеуілдемеу керек.
Жарайды, – солай болсын, – деп Бақаң орнынан көтерілді
– Атыңыз Тазабек пе? Сізге де рахмет, інім, – деді елден келген Есеновке қолын ұсынып.
Ертеңнен бастап кірісе бер,– деді маған Тазабек қоштасарда
–Тек тастың жақсысы болсын, түсіндің бе? Граниттен басқаға жолама? Осыдан барған бойда хабарласамын
Не Сатыбалды, не Сүйіндік, екеуінің бірі ақша алып келеді.
Айтқандай-ақ бірер аптаның ар жақ, бер жағында Келес ауданының бас дәрігері Сүйіндік Дәулетов қажет қаржыны алып келіп, жаздың ортасында Әмір Тұрлыбайұлының қабіріне сұр граниттен еңселі ескерткіш-белгі қойылды
Артылған қаржы мұрты бұзылмай, Әмір Тұрлыбайұлының зайыбына берілді
Ол дастарқан жайып, құран оқытты
Оның алдында Бақия Атшабарович бастаған бес-алты профессор екі машинамен зират басына барып, ескерткіш-белгіні көріп қайтты
«Ойдағыдай бопты, Әмір Тұрлыбайұлының жерлестеріне бәрекелде» деп ризалық білдірді.
Өмір бар жерде – қаза бар
Таза, риясыз, шын сыйластыққа не жетсін
Осынау бір үзік естелікті сол үшін де жазып отырмыз
Бақия Атшабаровичке қатысты болғандықтан да
Оқырмандар оның, достыққа адал, кісілік келбеті қандайлығын білген үстіне біле түсу үшін де
Қайран, Бақаң! Бақия Атшабарович!
Медицина институтын бітірісімен ел қорғауға аттанып, одан аман-сау оралған бойда ғылыммен айналысып, «жасампаз» академиктердей емес, шын ғұлама академик дәрежесіне жеткен, «Мәдениет және тұрмыс» журналында ұзақ жыл редколлегия мүшесі, оның басшысы, майдангер журналист Мұса Дінішевпен достықтары жарасқан Бақаңның балалық шағы, тіпті де оңай-оспақ болмапты
1930-1932 жылдардағы ашаршылықтан әупірімдеп аман қалған анасы екеуі Қарағанды облысының Қарқаралы аймағындағы әлдебір елді мекенде ілдәлдалап ғұмыр кешіпті, өйтіп-бүйтіп мектеп бітіріп, Бақаң Алматыға аттаныпты, анасы ауылда қалыпты
Содан ана мен бала арадан он бір жыл өткенде (Бақаң соғыстан Алматыға келіп, жұмысқа орналасқан соң) бір-ақ қауышыпты
Бұлар, бәлкім, айтуға оңай шығар, ал жылдар бойы, жалғыз тұяқты сарғая күткен ана мен оны бір сәт те жадынан шығармай, қаскөй жаумен шайқасқан, одан ғылым жолында инемен құдық қазуға кіріскен Бақияның ыстық-суық алапат жан сезімдерін қайда қоярсың
Соғыстан кейінгі бастан кешкен мехнат-машақаттар қаншама
Барлығына тоқталмай, Бақаңның сол қиын кездерде алдымен анасын көшіріп әкеп, университет бітірген Күлкенге үйленгені, үш ұл өсіріп, бірінің атақты ғалым болғанын (қалған екеуі де өмірден өз орындарын тапқан) айтсақ та жеткілікті дер едік.
Анасы майдандағы ұлының жолына қараумен өткен сұрғылт күндерде өз жанынан өлең шығарып, дәтке қуат етеді екен
Бақаңның қазір зейнеткер ұлы Айдар солардың кейбірін былайша еске алады:
Жылқының тарттым шылым қу басынан,
Бозінген естім арқан шудасынан.
Қазақтан екеу де емес, тым болмаса,
Әкесі жалғыз еді-ау түу басынан
Түнқатар тәтті болды тас бұлағың,
Көзімнен бір-бір ұшты жас қыраным.
Қу азап бір күнгідей болмас еді-ау,
Фронттан аман қайтса сол шырағым.
Сұрасаң барған жерім Берікқара,
Сайрандап жүруші едім екі арада
Қаңбақтай жел айдаған үйсін келдім,
Тағдырға дәм-тұз тартса тоқтау бар ма?!
Ұлы Жамбыл атамыздың «Ойхой, дүние серуен, адам бір көшкен керуен» дейтініндей, өтіп жатыр, керуен көшіп жатыр ғой, «… кезекпенен өлініп, баяғыдай көрініп…» (Абай)
Аласапыран тіршілік, баяны жоқ уақыт
Тәйт! Неге баяны жоқ? Саналы ғұмырында халқының көзайымы, айбары боп, артына өлмес-өшпес мұра қалдырған арыстарды қайда қоясың? Жоғарыда аз-кем әңгіме арқауы болған қадірменді Бақаң, Бақия Атшабаровичтай
Олар көп, ну ормандай емес пе еді?
Арғы-бергіде, барлық кезде, бүгін де…
Ой, дүние-ай!..
Бақыт ОРАЗОВ
