Бүгін әңгіме арқауына айналып отырған киелі шаңырақтың өз ерекшелігі бар
Әу баста мұны естігенде өзім де таңғалғанымды жасырмаймын
Жақында Қостанай шаһарының бір шетінде орналасқан отбасыны арнайы іздеп бардым
Шынында да, оларды алғаш көрген адам еріксіз үлкен ойға қалады. 
Қаладағы Цветочная көшесі, 9-үй алыстан менмұндалайды
Сырттан қараған адамға ол ата-бабамыздан келе жатқан қос қанатты ақ жұмыртқадай кәдімгі қазақтың киіз үйіне ұқсайды
Қос зәулім үйдің орнына салынған жеке шаңырақтың ортасында әулеттің иелері Сартай аға мен ол кісінің Құдай қосқан қосағы Қапиза апамыз ғұмыр кешіп жатыр

Ал екі жағында әулеттің төрт ұлы тұрады
Үйдің жоғарғы қабатында бір ұлы мен келіні бала-шағасымен бақытты өмір сүріп жатқандығын білдім
Таңғалысымды жасырмай, әулеттің ақсақалы Сартай ағаны әңгімеге тарттым
Сонда ол: «Қарағым, сауалың өте орынды
Бұл қос қанатты үйді тұрғызу әу бастағы менің ұсынысым ед» деді

Содан әңгімесін жалғастырған ол біраз жайды жасырмай баяндап берді
Бұл күндері 75-ке толып отырған парасатты кісінің сөзіне сүйенсек, өмірдің талай өткелдерін бастан өткізгендігі айқын байқалады
Негізгі кәсібі агроном екен
Біраз жылдар бойы Торғай өңірінде маңдай терін сыпыра жұмыс істепті
Содан кейін өзінің кіндік қаны тамған Қостанайға оралып, Меңдіқара ауданында тұрған

Оның сөзіне қарағанда, ұлдары үйленіп, немерелері өсе бастаған соң, облыс орталығында оларды оқыту қажеттігі туады
Содан ол бәйбішесі және ұл-қыздарымен ақылдаса келе қаланың шетінен, яғни у-шудан тыныш жақтан жер алып, үй тұрғызбаса болмайтындығын түсініпті.
Бұрын кәсіпкерлікпен айналыс­па­ған­дықтан, ауыл адамдарында қа­ражат қайдан бола қойсын? Содан ол қабырғасымен кеңесе келе балалары әбден өсіп-жетілгенше бәріне жететіндей баспана салуға бел буды
Уақытты өткізбей, осы үйді біраз жылдардан бері жинақтаған азын-аулақ қаржысына құрылыс материалдарын алып тұрғызды

Қазір солай істегеніне өкінбейді
Себебі мұндағы өздері тұратын бөл­мелерді былай қойғанда, қос қанаттағы және жоғарыдағы пәтер­лердің бәрі де бірдей
Әрқайсысы үш бөлмелік
Ыстық су да, көгілдір отын да бөлменің ішіне сырттан кіріп тұр

Бәріне де бірдей жағдай жасалған
Сондықтан балалары мен келіндері де әкелерінің сөзін ұйып тыңдап, айтқанынан шықпайды
Өйткені олардың әрбіреуіне шаһардағы көп­қабатты үйлерден пәтер алып беруге бұлардың қалтасы қайдан көтерсін? 
Аталған бөлмелерді өз көзіммен көру үшін әлгі жапсарлас салған үйлерді аралап шықтым
Сартай ағамыздың айтқаны дәл келді
Ешқайсысына да артықшылық жасалмаған
Сондықтан әке-шешелеріне бәрі де риза
Қайта олар осындай өздерінің қамын ойлап, ерте бастан жағдай жасаған асқар таудай әкелеріне алғыстан басқа айтары жоқ

– Солтүстік өңірде қыс ұзақ келеді
Қырсыққанда кейде алты-жеті айға дейін созылып кетеді
Қызыл шұнақ аязда қалай қалтырап, дірілдеп оты­расың? Сол себептен бөлмелерді жылы ұстаймыз, – дейді әулет басшысы

Ақсақалдың шаңырағындағы үлкен залда ары-бері шапқылап, асыр салып ойнап жүрген кішкентай балапандарды да көріп қалдым
Жалпы ерлі-зайыпты Сартай және Қапиза Ырғызбаевтардың киелі шаңырақтарында бұл күндері он балаларынан тараған он бес немере олардың ғұмырын жалғастырып жатыр

Мен ол әулетте жексенбі күні болған едім
Өйткені демалыс күндері үйлерінде жүздесіп, емін-еркін сөйлесерміз деп ойлаған болатынмын
Бірақ күйбең тіршіліктің жетегінде жүргендіктен, олардың бірқатарымен сөйлесудің сәті түспеді
Алайда төрт келін алдын ала келіскендіктен, үйлерінде күтіп отыр екен

Қай қазақ ұлын ұяға, қызын қияға қондыруды армандамайды дейсіз? Сартай аға мен Қапиза апамыз да ұлдары ержете бастаған соң, олардың өз алдарына шаңырақ көтеруін армандағаны рас
Олардың әулетінде алғаш түскен келін – Сәуле
Ұлдары Қайрат осы қазақтың көркі ақылына сай аруымен көңілдері жарасып, үйленуге ниет білдіргенде қалай қуанғандары әлі естерінде

Ол 1990 жыл болатын
Әрине, Сәуленің қадамы құтты болды
Шаңы­раққа өзімен бірге ырыс-береке алып келді
Алғашқы күннен бастап ата-анасының алдынан көлденең өтпей, жақсы келін атанды
Күйеуі Қайрат екеуі жарасымды ғұмыр кешіп, ел арасында ата-енесінің абыройын асқақтатты

Отағасы Қайрат та әке-шешесінің жүзін жерге қаратпады
Қатарының алды болып, ұлттық қауіпсіздік ко­митетінде қызмет атқарды
Подполковник дәре­жесіне шейін көтерілді
Қазір сол саланың зейнеткері болса да, үйде қарап отырған жоқ
Сүйген жары Сәулемен бірге кәсіпкерлікпен айналысады

Екеуі ойласа келе, өздері ашқан дүкендеріне арғы аталары Рах­мет­тің есімін берді
Ата-бабаларын сыйлағаннан жаман болған жоқ
Есімдері ел аузына ілінді
Көптің батасын алды
Міне, қазір енді ата-енесінің қамқоршысы болып отыр
Әке-шеше үшін бұдан артық мәртебе бола ма? 
Әулеттегі екінші келіннің есімі — Анар
Ол – Сартай ағаның Қанат деген ұлының сүйген жары
Оның да бұл үйге келін болып түскеніне де біраз болыпты
Екі перзенттері бар
Қос қанатты үйдің бір жағында тұрады

Содан кейінгі үшінші келін – Динара
Ол да күйеуі Арман екеуі ата-ана­сының ел алдындағы абырой-беделін бұрынғыдан да арттыра түсті
Шаңырақ иесі бұл күндері жиһаз жасаумен айналысады
Қос ұлдарын да үлкен мен кішіні қадірлеуге баулып келеді

Ырғызбаевтар әулетіндегі одан кейінгі келін Айгүл де өте инабатты
Келген кісіні қашанда жылы жүзбен қарсы алады
Атына заты сай гүл мінезді, қолы ашық
Күйеуі Арман да жігіттің сұлтаны
Оны өзімен сөйлесіп, тілге тартқанымда айқын байқадым
Жас жұбайлардың сыйластықпен өмір сүріп жатқандығы көзге ұрып тұр

Бұл ерлі-зайыптылар өздерінің сәбилеріне Сартай ағаның енесі Мархабаның есімін беріпті
Олар енді осы ардақты кісінің атына кір келтірмесек екен дейді
Жарасымды жұп әулеттің абыройын асырып, сөздерімен де, істерімен де шаңырақтағы өзге бауырларына үлгі болып келеді

Үлкен әулеттегі өзге келіндер Жазира, Жәмилалар да шаңырақтың шаттығын арттырып, екі жақтағы туыстарының сыйластығына, ауыз­бірлігіне алтын көпір болып жүрген жайлары бар
Бұлардың да отбастарында алтын асықтай екі бала өсіп келеді
Жазира да, Жәмила да отағалары Мұрат пен Болаттың жора-жолдастарының арасында өте сыйлы

Абысындардың өзара татулығына не жетуші еді? Алты келіннің бір-біріне деген ізгі қарым-қатынастары, жанашырлығы мен қамқорлықтары жөніндегі олар­дың өз аузынан естіген пікірлері де бола­шақта келін болып түсетін қазақ бойжеткендеріне өнеге

Динара: 
– Өзім бұл қасиетті әулетке 1997 жылы бұрынғы Торғай облысы Амантоғай ауданының Мир ауылында келін болып түстім
Арқалық қаласындағы кооператив колледжінің түлегімін
Ол уақытта ата-енем де сол елді мекенде тұратын.
Құдай қосқан қосағым Арманмен шаңырақ көтеруге бел буып, осы үйдің табалдырығын аттадым
Той өте жақсы өтті
Ата-анам адамгершілігі мол, ешкімге зияны жоқ, кісінің қадірін білетін, ізгі ниетті жандар
Мен осы әулеттегі үшінші келінмін

Үлкен кісіні сыйлағаннан ешкім кем болып қалмайды
Атам зиялы, жұрттың пікірімен санасатын сыйлы кісі
Ол әу баста біздің басымызды жинап, Қостанайдан алты отбасы ­сиятын баспана тұрғызамын деген кезде бәріміз де оны бір ауыздан қолдадық
Қалада әрқайсысымызға жеке пәтер алу оңай еместігін түсіндік
Бұл келісіміміздің орынды болғандығына уақыт өте көзіміз жетті
Оған тек қуанамыз

Оның үстіне ата-енеміз ешқайсы­сымызды бөліп-жармайды
Тапқан жалақымызды да өзіміз керегімізге жара­тамыз
Абысындар тату-тәтті тұрамыз
Ішіміздегі Жәмиланың ұйымдас­ты­рушылық қабілеті күшті
Барлық той-томалақ­тарда оның сөзін екі етпейміз
Біз осы қалаға көшіп келмес бұрын Меңдіқара ауданында бес келін үш бөлмелі үйде тұрдық
Бәріміз ұйымшылдықты, татулықты сол кезде үйрендік

Жазира:
– Біз күйеуіміз екеуміз осы өзіңіз көріп отырған үйдің сол қа­на­тында тұрамыз
Мен Арқалық қаласының қызымын
Әкем мен шешем қарапайым кісілер
Олар мені «жастайымнан ата-анаңды сыйла, Құдай қосқан қосағыңды пір тұт» деп тәрбиеледі

Келін болып түскелі бері де қарап отырсам, қазір он төрт жылдың жүзі болып қалыпты
Отағасы Мұрат екеуміз артық сөзге келген емеспіз
Өзім қаланың қызы болған соң ба, бастапқы кездері ас дайындауда тәжірибем болмағандығын жасыра алмаймын

Осы кезде енемнің көмекке кел­генін баса айтқым келеді
Ол кісі маған бәрін де кейбіреулердей дауыс көтермей, ақылмен үйретті
Абысындарым Анар мен Динара да көмектерін көрсетті
Қазір бәріміз бір үйдің қыздарындай болып кеттік

Өткен жылдардан түйгенім, абы­сын­дардың сыйластығына еш­теңе де жетпейді екен
Олардың бауырмалдығы, әсіресе бала дүниеге келгенде, ауырып-сырқағанда, үйге қонақ шақырғанда айқын сезіледі
Бәріміз мұндай кездері бір-біріміздің қасымыздан табылып, білек сыбана кірісеміз
Оның үстіне күйеуім Мұрат өте жайлы, ақкөңіл жігіт

Өзім тігіншімін
Балаларымыз да аналары тату болған соң бір-біріне жаны ашып тұрады
Жазда аулада бау-бақша өсіріп, неше түрлі гүлдерді егеміз
Олардың хош исі мұрын жарады
Көршілер біздің татулығымызға таңғалады

Анар:
– Менің де осы үйге келін болып түскеніме он бес жылға жақындап қалды
Өзімді шексіз бақытты сезінемін
Жан-жарым Қанат екеуміз қос баламызды тәрбиелеп жатырмыз
Үлкеніміздің есімі — Меңдіқара
Ол Қостанайға көшіп келгенге дейінгі мекен еткен өңіріміздің аты

Өзім қазақы ортада өстім
Ата-енем де өте қадірлі кісілер
Абысындарымның бәрі шетінен ашық-жарқын, көпшіл, өте сезімтал жандар
Біз де үлкен қос қанатты үйдің бір жағында тұрсақ та өзімізді бақытты сезінеміз
Қазақтың «Көңіл сиса, бәрі сияды» деген қағидасын ұстанамыз
Бізге қуаныш та, табыс та ортақ
Қызғаныш, пендешіліктерден аулақпыз
Өмірде кездескен кейбір қиындықтарды абысындардың ұйымшылдығы арқасында жеңе білдік

Біздің осындай ауызбірлігімізге менің төркінімдегілер де үлкен құрметпен қарайды
Кейінгі жастар жағы үлгі тұтады
Еңбектен ешқашан қашқан емеспіз
Меңдіқарада тұрған кезімізде үш келін күніге бес сиыр сауатын едік
Сол күндерді сағынышпен еске аламыз
Шіркін, ауылға не жетуші еді! Таңертең ерте тұрып, кеш жатуға әбден үйренген едік
Қайта қалаға келгелі бері жалқау болып қалдық
Өйткені от жақпаймыз, су тасымаймыз
Бәрі де үйге келіп тұр

Өзім үйлерінде болып, өзгелерге үлгі-өнеге боларлықтай әулеттің алтын діңгегі Сартай ағамыздың жан жары, байырғы ұстаз Қапиза апамыздың да сыйластықтары жарасқан алты келіні жайлы пікірін келтіре кетпесем жөн болмас.
Себебі келіндерін өз қыздарындай еркелетіп, күнделікті бағыт-бағдар беріп отырған асыл ененің орны қашанда бөлек
Одан осы келіндері жайлы өз лебізін білдіре кетуін сұрағанымда көп қинала қойған жоқ
Әңгіме тиегін ағыта жөнелді
Тіпті шабыттанып кетті деуге болады

Ол кісінің сипаттама беруіне қара­ғанда, келіндерінің әрқайсысының әулетте алар орны бар
Әрбіреуі тұлға
Ұлдары ғұмырларын қосқан қазақ қыздарына ешқашан орынсыз тұқыртып, кейбір енелердей артық қылық көрсетіп отырған жоқ
Егер олар бір үйде осылай тату-тәтті тұрып жатса, Қапиза апаның да өзіндік үлесі бар екендігі дау тудырмаса керек.
Оның сөзіне сүйенсек, барлық келіндерінің өзіндік өзгешеліктері бар
Мәселен, Анар – өте бауырмал, үнемі біреуге жақсылық жасағысы келіп тұрады
Абысындарына да адал
Өз отбасына мығым
Тәрбиелі, тәртіпті жақсы көреді
Атасына да, өзіне де қайырымды

Жазира болса ұяңдау, қарапайым
Оның үлкендерге деген құрметі айқын көрінеді
Жәмила Ресейдің қызы
Орысша оқығанымен, ата-анасынан жастайынан тиісті тәлім-тәрбие алғандықтан болар, түскен жеріне өте кішіпейіл
Абысындарының арасында да өте беделді

Динара болса тазалықты жаны сүйеді
Қай үйге барса да қонақпын деп қарап отырмайды
Қандай шаруаға болсын тез кірісіп кетеді
Қонақжай, барын барлық бауырларымен бөлісуге даяр
Сәуле болса аты айтып тұрғандай жұртқа шапағатын тигізгенді жақсы көреді
Солай етіп те жүр

Әулеттің ең кіші келіні Айгүл нағыз мың болғыр жан
Мінезі жайдары, үйіне келген кісіні ерекше құрметпен қарсы алады
Ас дайындаудың, дас­тарқанды жайнатудың шебері
Сондықтан болса керек, барлық абысындар қолдары босаса, оның қолынан дәм татуға асығады

Қысқасы, бұл үйдегі келіндерге сол өңірдегі жұртшылық: «Бір үйдің қыздары да мұндай тату тұрмас» деп қызыға қарайды
Өйткені олар ешқашанда ұрыс-керіс, орынсыз сөйлеу дегенді біл­мейді
Бәрі де барымен бөліседі
Ұл-қыз­дарының туған күнінде айтқызбай келіп, қуаныштарына ортақтасып жатады


Оразалы Жақсанов 

ҚОСТАНАЙ


Оразалы Жақсанов 

ҚОСТАНАЙ


ҚОСТАНАЙ


