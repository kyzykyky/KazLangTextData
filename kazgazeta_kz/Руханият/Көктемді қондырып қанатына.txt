Қазақстан Жазушылар одағының Әдебиетшілер үйінде Қазақстанның халық жазушысы, Мемлекеттік сыйлықтың, Бүкіл Түркі дүниесі ақындарының Физули атындағы сыйлығының иегері, көрнекті ақын Тұманбай Молдағалиевтің рухына арналған «Көктемді қондырып қанатына…» атты ән-жыр кеші өтті.
Өнер мерекесін «Дарын» жастар сыйлығының лауреаты, ақын Жанарбек Әшімжан жүргізді.
Кеште Қазақстан Жазушылар одағы басқармасы төрағасының бірінші орынбасары Ғалым Жайлыбай сөз сөйлеп, ақынның шығармашылығына, адамгершілік қасиеттеріне кеңірек тоқталды.
– Тұманбайдың ақындық аты студент кезінен-ақ шықты
Ақынның сөзін зерделеп өстік
Кейін қызметтес те болдық
Керемет ақын болумен қатар өте қарапайым еді
Ешкімді бөлген жоқ
Қазақтың бәрін бауыр тұтты, – деді өз сөзінде жазушы Бексұлтан Нұржекеев.
Кеш барысында ақындар М.Айтхожина, Р.Ниязбек, Б.Үсенбаев, Е.Жеңісұлы сөз сөйлеп, естеліктер айтты, арнау өлеңдерін оқыды
Ал белгілі өнер шеберлері Т.Жаманқұлов, Е.Белғозиев, А.Қосанова, Ұ.Қабаева және «Ағайындылар» тобы, Қазақ мемлекеттік қыздар педагогикалық университетінің «Назқоңыр» үйірмесінің жастары ақын өлеңдеріне жазылған әндерді шырқады.
Сөз алған ақынның жары Күлтай Қасымқызы Тұманбай ақын жөнінде жылы лебіз білдірушілерге, жалпы кешке қатысушыларға рақмет айтты.
Кеш соңында жиналғандар әнші Медеу Арынбаевпен бірге «Бақыт құшағында», «Құстар қайтып барады» әндерін қосыла шырқады.
Нұркен Жандәулетұлы
