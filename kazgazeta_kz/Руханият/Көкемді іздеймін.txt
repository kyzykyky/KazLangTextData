Он тоғыз жасында әскерге алынып, жиырма жасында екінші дүниежүзілік соғыста неміс басқыншыларының жаугершілігінде хабар-ошарсыз кеткен әкемнің ағасы, менің көкем Назар Иманбайұлының сарғайып кеткен бір топ хаттары жатыр
Бала жігіттің туған-туысқандарын, елін сағынып жазған хаттары
Соғыс алдында түскен фотосуретінде ана сүті аузынан кеппеген, екі беті томпиған, көзі мөлдіреген жасөспірім отыр
Тағдырының қиын, қабырының белгісіз болып қалатынын кім білген? Мен соғыстан кейін тусам да әкем оның суретін маған көрсетіп, «Сенің көкең Назар, мүмкін тірі шығар
Тірі болса бір келер
Келгенде оны «бапа» деп атаңдар» дейтін
Сондықтан біз оны көрмесек те «Назар бапам» дейтінбіз.
1941 жылдың қараша айында Назар Солтүстік Қазақстан облысы, Преснов ауданы, Баян ауылдық округінен әскерге алынып, Ақмола қаласында құрылған 106 кавалерия дивизиясының 269 полкінде қатардағы жауынгер болып қызмет істеген
Оның бірінші хаты 1941 жылдың 15-желтоқсанында жазылған
10-желтоқсанда екі-екіден ат беріп Ақмолаға аттандырғанын, ал 19-желтоқсанда Ақмолаға жетіп, комиссияны тосып жатқанын айтады
24-желтоқсанда «Атам мен апам мені ойлап жүдемесін
Елде сендер аман болсаңдар, мында мен аман болсам, бәрі бір күндей болмас, Ортақкөлдің топырағын басып жүрерміз» деп жазады
Хатында кавалерия тек қазақ жастарынан құрылғанын, тамағы нашар екенін айтады
4 қаңтарда өзінің Алматыға кіші политруктар мектебіне оқуға бара жатқанын жазған
Алматыда жүріп елдің адамдарын іздепті
1942 жылдың 1-ақпанында жазған хатында алты күндік демалыста елдің балалары жиналып, Артиллерия көшесі, 31 үйде тұратын Ғабит Мүсіреповтің үйіне бармақшы екендерін айтады
Мекен-жайы Алматы қаласы, №5 пошта жәшігі, 19-үй деп көрсетілген
22 ақпанда «Марттың бесі күні оқуды бітіріп, құрметті атақ алып қайтқалы отырмын» деп жазғанына қарағанда «младший политрук» деген атақ алса керек
1942 жылы 1-наурызда «Осы айдың бесінде Ақмолаға жүрейін деп отырмыз, мені енді рядовой болып істетпейді
Герман фашистері күнбе-күн жойылып, құртылуда
Советтің қызыл туы желбірейтін күн жақын
Мен Артелирииская көшесі, 51-үйдемін» деп жазды
Ол жеңіске сенді
Кетер алдында елдің жігіттері Ғабит Мүсіреповтің үйінде қонақта болыпты
«Қонақасы беріп, сыйлап жіберді
Сәбит Мұқанов екеуі бір үйде тұрады екен, пәтерлері бір-біріне жақын» деп жазған
Жазушы Ғабит Мүсіреповтің майданға аттанайын деп тұрған өрімдей жас жігіттерге құрмет көрсеткеніне қалай риза болмассың?!
Сөйтіп, көкем, 21-наурызда Ақмолаға жетсе керек
Ең соңғы хатында «30-40 хат жаздым, жауап жоқ» деп реніш білдіріпті
Хатта қара қарындашпен жазылған латын әріптері көрінер-көрінбес болып сүртіліп кеткен
Әкем ағасының соңғы хаты Лазовая стансасынан 1942 жылдың мамырында жазғанын, бірақ мекенжайы толық көрсетілмегенін айтқан болатын.
Сол кеткеннен хабар-ошарсыз кеткен ағасын әкем көзі тірісінде көп іздеді
Әскери мұрағаттарға сұрау салды, болмады
Қолда бар құжат 106 атты әскер дивизиясының 269-полкынан келген 04.04.1942 жылы берілген №1234 анықтама
Мұнда қызыл әскер Иманбаев Назардың шын мәнінде әскер қа­тарында екені, оған «әскер отбасы» ретін­де жеңілдіктер алуына болатыны туралы жазылған.
Әкем ендігі кезекте онымен болған адамдарды іздеп, Дауқара ауылынан Құрманғали Жағыпаров деген адамды тапса керек.
Құрманғали аға менің көкеммен бір полкта болған
Ол көкемді көрмесе көрмеген де шығар
Назар көкем көп уақытын Алматыда оқуда өткізді
«Байтал түгіл бас қайғы» болып жүрген шақта жүздеген жауынгерлер бірін-бірі танымайды ғой
Бірақ ол шет жерде жүріп, өз ауылының адамдарын іздестіруге тырысқан, кездессе қуанған.
Көкем хабар-ошарсыз кетті деген сөз жаныма батады
Оның аты әскери құжаттарында Казар, ал өзіміздің «Боздақтар» кітабында Хазар деп жазылған
Ол да көңілге көлеңке түсіріп тұр
Оның суретіне үңіліп, егер тірі болса, балалы-шағалы болып, ел қатарлы өмір сүрер еді-ау деп көзіме жас аламын
1922 жылы туып, 1942 жылы ғайып болған жиырма жастағы көкем суреттен бізге амандық тілеп тұрғандай көрінеді
Енді Германия өз мұрағаттарын ашып қарататын болса, содан бір деректер табылып қалар деген ой-арманым бар
Сүйегінің қайда жатқанын білсем, басына барып тәу етер едім.
Туған ауылы Ортақкөлдің топырағын қайта баспаған, жар құшып, бала сүймеген Назар көкем, саған арнап естелік жазғаннан басқа амал жоқ…
Марал Зейнел-Ғабиқызы,
журналист
