Алматы қаласында жалпы саны 100-ге тарта түнгі ойын-сауық орындары бар екен
Кіру бағасы әртүрлі
Ең арзаны – 2000 теңгеден басталады
Тіпті кей жерлерде қыздарға түнгі клубтар есігін айқара ашып қойған

Ол аздай республика бойынша ең көп ашылған гей клубтар да Алматыда
Бұл орайда ел ішінде «жын-ойнақтың ордасы» аталып кеткен жерлерге «жастар неге әуес» деген орынды сауал туындайды.
Соңғы кездері түнгі клубтан шығып, қайғылы қазаға ұшы­ра­ғандар туралы жиі естіп жүрміз
Ға­ламтордағы ресми ақпараттар легі мынандай: «Шымкентте 22 жастағы жігіт түнгі клубта қаза тапты», «Астанада түнгі клубтан шығып жоғалған қыздың өлі денесі табылды», «Талдықорғанда 29 жастағы жігітті түнгі клубтың маңында айуандықпен ұрып-соғып кетті», «Алматыдағы түнгі клубта болған төбелестің соңы қайғылы жағдаймен аяқталды», тағысын тағылар… Қайсыбірін айтайық, қоғамды дүр сілкіндірген мұндай келеңсіз жағдайлар толастар емес.
Жалпы, соңғы он шақты жыл көлемінде әлемнің әр түкпіріндегі түнгі клубтарда болған қайғылы оқиғаларды сараптап көрсек, ажал құшқан адамдар саны көптігін байқауға болады
Бұларға қарап отырып, дүниедегі ең қауіпті жер – осы түнгі клубтар ма деген ойда қаласың… 2009 жылы Ресейдің Пермь қаласындағы «Хромая лошадь» түнгі клубында кенеттен өрт тұтанып, 156 адам қаза тапқан болса, сол жылы Таиланд астанасы Бангкоктегі «Сантика» түнгі клубында тұтанған өрттен 61 адам көз жұмды
Сол сияқты, 2008 жылы Қытайдың Шэньчжэнь қаласындағы «Вуванг» түнгі клубында 43 адам, 2004 жылы Аргентина астанасы Буэнос-Айрестегі «Република Краманьон» түнгі клубында 194 адам, 2003 жылы АҚШ-тың Род-Айленд штатындағы түнгі клубта 100 адам, ал 2000 жылы Қытайдың Лоян қаласындағы бір түнгі клубта 309 адам аяқ астынан пайда болған өрттің себебінен түтінге тұншығып немесе тірілей өртеніп, өмірмен қош айтысқан
Бұл тек қайғылы оқиғалардың бірнешеуі ғана
Тізбелей берсек, адам өліміне апарып соққан келеңсіздіктерді санап тауысу мүмкін емес
Шарапқа сылқия тойып алып, өзара төбелесіп немесе әртүрлі нәрседен уланып, жарымжан, мүгедек күйге түскен жастардың өзі бір бөлек әңгімеге арқау болады.
Осылардың барлығын зерттей келе байқағаным, адамдар арасында түнгі клубқа бару көбеймесе еш азайған емес
Не құдіреті бары белгісіз, әйтеуір осы бір жын-ойнақтың ме­кеніне айналған түнгі клуб көп жас­тардың сүйікті орнына айналған.
Түнгі клубтағы қазақ қыз-жігіттерінің бет-бейнесін өз көзіммен көргім келіп түн қараңғылығы қоюланған кезде жақын досыммен қаладағы түнгі клубтардың біріне барған болатынбыз
Ішке өте бергенімізде алдымыздан шыққан еңгезердей екі күзетші үстімізді тінтіп болған соң, қолымызға клубтың таңбасын бас­ты
Қызықтан құр қалып қоярдай, ішке ентелеп кіріп жатқан жастар жағы өте көп
Не керек, біз де солардың араларына сіңіп кеттік
Есіктің алдында абдырап тұрған кезде, қасымызға даяшы қыз келіп, бос орынды көрсетті
Клубта ине шаншар жер жоқ
Орындардың бәріне арадай құжынап жайғасқан адамдардың көпшілігі жастар, арасынан санаулы ересек адамдарды да байқадық
Нағыз қайнаған өмір осында ма дерсің
Даңғаза әуенге әр беретін түрлі-түсті жарық басында таңсық болғанымен, аз уақыттың ішінде мезі қылып жіберді
Түнгі клубтың ішіндегі тіршілікті көзімізбен шолып, ашық-шашық киінген қыздарды да, ащы суға сылқия тойған жігіттерді де кездестірдік.
Ал даяшы ретінде жастардың еркелігін көтеріп, шөлмек тасып, нәпақа тауып жүрген ұл-қыздар да жетіп артылады бұл жерде
Кештің көрігі қызған уақытта қыздардан да, жігіттерден де ес кетті
Қайсысы сау, қайсысы мас екенін ажырату мүмкін емес
Сөзіне адам түсінбейтін клуб диджейі біреулерді құттықтап, әйтеуір тілек тілеп жатыр.
Ортада сылаңдап, өз өнерлерін көрсетіп жатқан қыздарды жын қаққан ба дерсің
Бәрі мұндай биші болар ма?.
Мәдени шараларда жұртшылық алдына шығып, өз өнерін көрсетуге қымсынатын жастардың түнгі клубтарда адам танымастай өзгеруі қызық болып көрінді
Айналаңнан айналып, біресе еденге, біресе төбе мен қабырғаға барып «соғылып» жатқан даңғаза әуенге әр беретін түрлі-түсті жарықтар мен музыка даңғыры басыңды шыр айналдырып жібереді екен
Оған қыздардың шыңғырып, жігіттердің ысқырып, кейбірінің айғайлап жатқан дауыстарын қосыңыз
Жаныңдағы адаммен де тілдесу мүмкін емес.
Бізге түнгі клубтағы нәрселердің бәрі ерсі болып көрінді
Темекіні будақтатқан шылымқор қыздар ерлерден кем түспейді
Белден төмен кигендері белдемше деген аты ғана
Қимылдары да ерек, екі қолын төбесіне қойып, мойынын сипап, шашын ұстап, денесінің әр жерін қимылдатып билеген қыздардың қысқа белдемшелері жігіт біткеннің көз жауын алуда.
«Қарап тұрған жігітке қыз асылар» демекші, әйтеуір ортаға шыққан «биші» қыздардың бәрі жігіттерге жабысып, барынша иіліп, сылаңдап болар емес
Арақ-шарап саудасы да қызып тұр бұл жерде
Тіпті, олардың түр-түрі сатылады
Байқағанымдай, түнгі клубтардың қонақтары көбіне өзіміз қатарлы жас­тар екен
Сондықтан келушілердің қатары көбеймесе, азаймасы анық
Сол жастар ата-анасының ақшасына қыдырып жүргендеріне бас қатырмайтын сияқты
«Қызым үйде – қылығы түзде» дегендей
Олар бауыр еті баласының бұл қылығын қайдан білсін
Ауылдағы бірлі-жарым малымен күн көріп отырған ата-анасының тірнектеп жинағанын кейбір жастардың осындай түнгі клубтарға шашатыны өкінішті-ақ
Жастар арасында белең алып отырған маскүнемдік пен нашақорлық, басқа қылмыстық істер де осы түнгі клубтарға келіп тіреледі десек, артық айтқанымыз емес.
Бұл әдеттен қалай арылуға болады? Ол оңай емес
Өйткені бәрі заман ағымы
Тек аздап болса да, жастар ойланса дейсің
Ұлттың рухани күйзелісі өз алдына, болашағына қауіп төнбесе екен
Шындығына келгенде, түнгі клуб десе арқасы қозып тұратын таныстарымыз бар
Аптасына бір рет осында бас сұқпаса жүре алмайды
Оларды түнгі клубтағы даңғаза осылай өзіне қаратып алған
Қазір жастардың көбі туған күндерін түнгі клубта атап өтуді дәстүрге айналдырған
Бұл да құптайтын жайт емес-ау.
Қайбір жылы депутаттар Алматы мен Астанадағы гей-клубтардың мәселесін айтып, қоғамды аз­ғын­дауға, жастарды тура жолдан тай­дыруға апаратын жерлерді жауып тастау қажеттігін шыр-пыр болып көтергені ел есінде
2013 жылы елімізді дүр сілкіндірген оқиға – Қарағандыда екі лесбиянканың отбасын құруы, әсіресе орыстілді БАҚ-тарда көп жарияланып, мұны қолдап-қолпаштаған блогерлер мен фэшн-стилистер көп болса да, адами, ар-ұждан құндылықтарына қарсы «некенің» аяғы қайғылы жағдаймен аяқталды
Біреуі екіншісін өлтіріп тынды
Байқауымызша, кейбір блогерлер әлі күнге дейін «Гейлердің түнгі клубтарына барып көріңіздер, олар керемет мәдениетті адамдар
Бұл жерде біреу сізді қағып кетсе, бірден кешірім сұрайды
Гоу-гоу билеп жүрген жігіттері қандай сымбатты» деп оқта-текте ғаламторда астыртын жарнама жасап отырады
Міне, Алматының түнгі өмірі… Ал бұл жазбаларды жасөспірімдер оқып отырса ше? Заңға келсек, 2015 жылы Сенат депутаттары балалардың денсаулығы мен дамуына кері әсер ететін ақпараттан жасөспірімдерді қорғау туралы заң жобасын қабылдады
Оған сәйкес, балаларды дәстүрлі емес бағыт-бағдарды насихаттайтын ақпараттан қорғау міндеттеледі
Онда ғаламторда гей-клубтар туралы неге ақпарат көп? Бұл да құзырлы органдарды ғаламтор мен әлеуметтік желілерде белсенді жұмыс істеуге итермелейтін жайт
Не десек те, түнгі клубтар да, гей-клубтар да еш кедергісіз еліміздің түкпір-түкпірінде жұмыс істеп келеді
Ал полиция қызметкерлері қандай да бір қылмыс түрі болсын, ол адам өлтіру, қыз зорлау, бопсалау, адам ұрлау, т.б
қылмыстардың кешкі және түнгі уақыттарда өршитінін растайды.
Бұл мәселе жөнінде айтыскер ақын Жандарбек Бұлғақов та қо­ғамдағы қылмыстың көбейіп жат­қанына алаңдаушылығын білдіре отырып: «Қазақта апақ-сапақта деген уақыт бар
Бұл ақшам намазының уақыты ғой
Пайғамбарымыз (с.ғ.с.) бір хадисінде: «Балаларыңды ақшам намазы кезінде үйге кіргізіңіздер, олар жындармен соқтығысып қалмасын» дейді
Ақшам намазы – жындардың ауысып жататын уақыты екен
Ал бізде қалай? Шешесі қызын далаға қыдыруға күн ұясына батып жатқанда, яғни, ақшам намазы кезінде жібереді
«Әкең ұры­сып жүрмесін, түнгі 12 болмай кел» деп қояды
Бұл масқара сөз
Тіпті, кезінде қазақ ақшам намазы­нан кейін далаға шыққан қызды тұр­мысқа алмаған» деп қынжылған еді.
Түнгі клубтар танымал аза­мат­тардың да абыройына нұқсан келтіретін жерлердің бірі боп тұр
Қайбір жылы қоғамда қызу тал­қыланған оқиға өзіміздің Олимпиа­да чемпионының басынан өткен еді
Екі жыл бұрын бүкіл БАҚ пен әлеуметтік желілер «Спортшы түнгі клубта қызға қол жұмсапты» деп шулады
Рамазан айында болған оқиға қоғамның наразылығын туғызып, «қыз да, спортшы да ораза айында түнгі клубта не істеп жүр?» дегендей пікірталасқа ұласып кетті
Соған қарағанда, түнгі клубтарда жастарды тек оқыс оқиғалар ғана емес, атақ-абыройға нұқсан келтіруі мүмкін ыңғайсыз жағдайлар да күтіп тұратындай.
Қазірше депутаттар жаба алмаған түнгі ойын-сауық отауларының зиян-кесапатын айтудан басқа амал жоқ
Оларды жабудың бас­ты амалы – балаларға дұрыс тәрбие беріп, әсіресе, қыздардың түнгі ойын-сауық отауларына бас сұқпауына әрекет жасау
Жеңіл мінезді, ішімдікке құмар, ашық-шашық киінген қыздар түнгі клубтарда күрт азайса, оған еркек атаулы да бармайды
Түнгі клубта ажал құшқан жастардың оқиғалары да көп жастарға сабақ болмай тұр
Түнгі өмір жастарды ішімдікке құмартып, теріс жолға апара жатса да, «әй дейтін әже, қой дейтін қожа жоқ»
Анығы сол, бұл азғындыққа дер кезінде шара қолданбаса, ертеңіміз бұлыңғыр
Бәлкім, түнгі клубтарды жауып тастау қиын болса, түнгі ойын-сауық отаулары үшін салық құнын әлдеқайда арттыру дұрыс па дейсің?! Алматыда орналасқан, кеңестік заманның стилінде аты қойылған түнгі клубтың мәліметіне сенсек, айына орташа би клубының өзі 50000-65000 доллар пайда түсіреді екен?! Астанадағы гей-клубтардың жылдық табысы – 2 млн долларға дейін жетеді екен! Қожайындарын пайдаға белшеден батырып отырған клубтарға салықты өсірмесе, түнгі клубтарда қайғымен аяқталатын жағдайлар да басылмайтын сияқты ғой
Бұл арада мемлекет әлемдік тәжірибедегі, әсіресе, мұсылман елдеріндегі түнгі клубтарға қатысты құқықтық, салықтық мәселелерді зерделеп, болашақ ұрпақты «жын ойнақтың ордасындағы» мезгілсіз қаза, зорлық-зомбылық пен барлық кесапат атаулыдан сақтауға міндетті.
Халқымыз «еліміздің болашағы – жастардың қолында» дейді
Сенімге селкеу түспесе игі
Өйткені сенім артқан сол жастар түнгі клубтарда санасын улап жүр
Әсіресе, бүгінгі бойжеткен – ертеңгі ана
Ұлтымыздың тағдыры мен болашағы қыздарымыздың қолында
Тіптен, «қыз бала – ұлттың ұяты» деп бекер айтылмаса керек
Ал бір күндік жалған дүниеде қыз, келін, ана, әйел қауымы өзінің міндетін қаншалықты дұрыс орындай алып жүр деген сауал ойға оралатыны бар
Көпке топырақ шашудан аулақпыз
Тек кейбір замандастарымыздың осындай әрекеттеріне қарадай қарның ашады.
Қызметкер:
Клубта қызмет етіп жүргеніме бір жыл болды
Жұмысым өзіме ұнайды
150 мың айлық аламын
Қарамағымызда 60 қызметкер жұмыс істейді
Оның 4-еуі жалғызбасты аналар, 20-сы жұмыс пен оқуын қатар алып жүрген даяшы студенттер
Сондай-ақ, тазалыққа жауап беретін 10 шақты жұмысшымыз, 12 күзетшіміз бар.
Күзетші:
Клубқа жастардан бөлек, әншілер, елімізге танымал тұлғалар да келіп тұрады
Кіре берісте тексерістен өткізгеннен соң, қолдарына таңба бастырып түнгі клубқа кіргіземіз
Ішімдік ішілген соң бұл жерде төбелес-жанжалдар жиі боп тұрады
Алайда күзетші болған соң біз осы жердің тыныштығын қадағалауға міндеттіміз.
Даяшы:
Түнгі клубта ішімдіктерге сұраныс өте жоғары
Бұрын арақ ішіп үйренген қонақтар шетелдік ішімдікке де үйренді
Басты өтетін ішімдіктеріміз сыра, коктейл, виски және мартиниге қонақтар көптеп тапсырыс беріп жатады
Айлығымыз қызмет көрсетуімізге байланысты
Бізде бастапқыда 5%, бір айлық тәжірибеден өткен соң 6%, мәзірді толық білетін тәжірибелі даяшылар 7-8%-ға дейін ақша ала алады
Ең азы 60-70 мың, көбі 150-170 мың көлемінде табыс табады.
Абылайхан ЖҰМАШЕВ
