Ұлы Отан соғысының отты жылдарында Гурьев облысының Бақсай және Мақат аудандары аумақтарында, Батыс Қазақстан облысының Жәнібек, Сайқын, Эльтон станциялары маңында әскери-далалық аэродромдар жұмыс істегендерін бүгінде екінің бірі білмейді
КСРО Мемлекеттік Қорғаныс Комитетінің қаулысына сай, Қызыл Армияның әскери-әуе күштері үшін салынған бұл аэродромдар ұшқыштардың сұрапыл ұрыстардан кейін дамылдайтын орнына, сондай-ақ майдан тылындағы әуе қорғанысы базаларына айналған.
Осы жерде бір айта кететін жайт, Қазақстанның батысындағы бірнеше аудан Сталинград майданына ең жақын тылына айналғаны тарихтан белгілі
Бұған Сталиннің екі құпия бұйрығы куә бола алады
Яғни КСРО Қорғаныс Халық Комиссары ­Иосиф Сталиннің 1941 жылғы 26-шы қарашадағы бұйрығы бойынша Батыс Қазақстанның Жәнібек, Орда, Казталов және Фурманов аудандары Сталинград майданының құрамына енгізілді де, осы өңірлерде «соғыс жағдайы» жарияланды
Енді құпия бұйрықтан үзінді оқып көрейік.
«Приказ Народного Комиссара Обороны СССР о территориальном составе военных округов европейской части СССР №0444
26 ноября 1941
… С 1 декабря 1941 г
территориальный состав округов европейской части Союза ССР иметь в следующем составе:
Сталинградский военный округ: Сталинградская область (исключая района Еланский, Урюпинский и Ново-Анненский), Ростовская область с границей на юге по р.Дон до границы со Сталинградской областью, Калмыцкая АССР, Астраханский округ, западная часть Западно-Казахстанской области (районы Джаныбекский, Казталовский, Урдинский, Фурмановский).
Приказ ввести в действие по телеграфу.
Народный Комиссар 
Обороны СССР И.Сталин».
Жалпы әуе қорғанысына біздің ­облы­сымызда да ерекше көңіл бөлінгені байқалады
Алдын-ала жүргізілген жұмыстардың нәтижесінде жау ұшақ­тарының Гурьев аумағына тастаған бомбалары мен антисоветтік листовкалары, үндеулері халық арасында қобалжулар туғыза алмады.
Адольф Гитлер Мәскеуді басып алуға қолы жетпегесін қыс түскенше, яғни 1942 жылдың 7 қарашасына дейін Орал тауын, Жайық өзенін, Каспий теңізінің батыс бөлігін жаулап алуға шұғыл стратегиялық жоспар жасатып, соны жүзеге асыру жөнінде бұйрық бергені Қызыл Армияның Бас штабына маусым айында белгілі болыпты
Гитлердің өз қолымен бекіткен «Фишрейер» («Сұр құтан») операциясы бойынша 20-25 қыркүйектен қалдырмай Сталинград облысы құрамындағы Астрахан қаласын басып алып, Каспий теңізінен Еділ өзені арқылы Мәскеу маңына дейінгі кеме қатынасын мүлдем тоқтатуды талап етті
Бұдан кейінгі жоспарда Жайық өзенінің теңізге құяр тармағындағы Гурьев қаласын 15 қазаннан әріге қалдырмай, жаулап алуды көздеді.
1942 жылдың 12 шілдесінде Жоғарғы Бас Қолбасшы ставкасының директивасымен Сталинград майданы құрылды.
«Шілденің аяғына таман Сталинград, Оңтүстік Батыс майдандары, тыл басқар­малары қолға түскен жаудың қаруын, мүлкін және металл сынықтарын жинау бөлімдерінің бастығы полковник Аким Борисович Стаценко өзіне берілген тапсырмалар бойынша Гурьевке келеді
Ол облыс орталығында Украинадан көшіп келген Петровский атындағы машина жасау зауыты негізінде жұмыс жасап тұрған машина жасау зауытында болып, соғысқа қажетті құрал-жабдықтар өндіру, сондай-ақ жаудан алынған металл сынықтарын қайта құю мен пайдаға асыру туралы сөз қозғайды, тапсырыстар болатынын айтады
Гурьевке Стаценкомен бірге Сталинград майданының бір топ офицерлері келді
Олардың өздеріне берілген әртүрлі тапсырмалары бар болатын: Кавказ мұнайын Каспий теңізі арқылы Гурьевке жеткізу, Гурьев-Астрахан темір жол құрылысын инспекциялау, майданды балық, ауыл шаруашылығы өнімдерімен қамту, облыс орталығындағы госпитальдер санын 5-ке жеткізу
Бұл топ жаяу әскер офицерлерін дайындап жатқан училищеде, Пешнойдағы портта, Ширинадағы мұнай базасында болды, облыс орталығынан 100 шақырым ­радиуста Жайықтың Еуропа бетінде 3 әскери-далалық аэродром жасақтау жоспарын жедел жүзеге асыруды қарастырады.»
(Ж.Доспанов, «Киелі мекен», 
Атырау, 2014 жыл)
1942 жылдың 12 тамызында Гурьев және Батыс Қазақстан облыстарына соғыс қаупінің тууына байланысты әскери жағдайға көшу тапсырылды
Бұл орайда Қазақстанның Батыс аумағын қорғаған ұшақтар негізгі рөл атқарғанын айтуға тиіспіз
8-ші Әуе Армиясы Еділ өзені мен Урбах-Астрахан теміржол қауіпсіздігін қорғады
Әуе армиясының ұшақтары тек қорғап қоймай, қарсы шабуылға шығып, неміс армиясының аэродромдарын бомбалады.
Неміс басқыншыларына қарсы Сталинград түбіндегі шайқаста Қазақстанның Батыс аудандары майдан аймағына айналды
Оңтүстік Шығыс майданының тыл жөніндегі бұрынғы қолбасшысының орынбасары (30 қыркүйек 1942 жыл) Н.П.Анисимов былай деп атап көрсетті: «Сталинград майданының тыл ауқымы соғыс жылдары ені 500 шақырым, ұзындығы 600 шақырымға жетті
Бұл дегеніміз – Батыс Қазақстан мен Гурьев облысы, Жайық өзеніне дейінгі аймақ енді дегенді білдіреді»
(«Жаралы жылдар жаңғырығы»,
 А.Батырханов, Орал, 2010 жыл).
Енді жоғарыда айтып өткеніміздей, Таңдайдағы аэродром құрылысына келейік
Тағдырдың жазуы ма, бір жарым жыл «Бақсай» совхозының директоры қызметін атқарған, кейіннен КСРО Ауыл шаруашылығы министрінің орынбасарына дейін көтерілген, Азамат соғысының полк командирі Аким Борисович Стаценконың жолы Таңдайға тағы түседі
Ол майдандағы тыл басшысы болған еді
Стаценконың ауданға сапарынан кейін Астраханға көшірілген Сталинград әскери округі, әскери әуе күштері штабтары 10 тамызда Гурьев облысының басшылығына хат жолдап, далалық-әскери аэродромдарды тез арада дайын етуді сұрайды
Бақсай аудандық партия комитеті бюросы мен аудандық совет атқару комитеті 14 тамызда әуе күштері штабының осы хаты бойынша біріккен қаулы қабылдайды
Онда Жаманқала, Таңдай селоларынан және «Жаңа шаруа» колхозы аумағында әскери-далалық аэродромдар құрылысын жүргізуді міндеттеді
Ол үшін колхоздардан 920 адам жұмыс күші мен көлік құралын бөліп, әскерилер мен инженерлердің басшылығымен жұмысқа кірісуге тапсырма береді
Жаманқалаға – аудандық совет атқару комитетінің төрағасы Т.Шырдабаев, Таңдайға – «Бақсай» совхозы ­саяси бөлі­мінің бастығы Қ.Аманиязов, «Жаңа шаруаға» – аудандық партия комитетінің үшінші хатшысы Ә.Әдірісов құрылыс учаскесінің бастығы болып тағайындалды
Құрылысты бітіру мерзімі 25 тамызға тағайындалды
Бірақ жалғыз далалық-әскери аэродром Таңдай селосы маңынан салынып, пайдалануға берілді
Қалған екеуінің құрылысы бастала тұрса да әртүрлі себеппен салынбай қалды
Селодан Атырау бағытына 7-8 километр қашықтықтағы тақтайдай теп-тегіс жер тағы да тегістеліп, сыртын орлау, сыммен қоршау жасалынып, жөндеу шеберханасы, бақылау мұнарасы, қару-жарақ, жанар-жағармай қоймалары, жер асты штаб, блиндаж, асхана, монша тұрғызылады.
Тамыздың 20-сына таман Өтеғалиев совхоз бойынша аэродромның сыртқы күзетшісіне тағайындалады
Ол оған дейін НКВД аудандық бөлімі бастығымен, аудан әскери комиссарымен жүзбе-жүз кездесіп, әңгімелесуден өтіп, арнайы нұсқаулар алады.
28 тамызда совхоз бойынша шығарыл­ған №219 бұйрыққа назар аударайық.
«1
Приказываю завхозу Сулейменову организовать дополнительную охрану военного аэродрома, в случае предупредить конюхов и пастухов совхоза, а также население пос
Тандай не пускать на пастьбу скота аэроплощадку
Кроме того предупредить рабочих и служащих совхоза, а также население пос
Тандай, пребывающем из ферм и едущим из Тандая, куда либо не проезжать и проследить аэроплощадку.
2
Сторожу аэроплощадки т
Утегалиеву устанавливаю оклад 150 рублей в месяц
Директор совхоза З.Сауыков.»
(Ж.Доспанов, «Киелі мекен», 
Атырау, 2014 жыл)
Далалық-әскери аэродром салатын жерлерді «Ленингипроводхоз» ғылыми-зерттеу институтының мамандары арнайы іссапарға келіп, жер қыртысы жөнінде мәлімет берген
Олардың ғылыми қорытындысы негізінде осы аэродром тұрғызылды
Бір қызығы арада 70 жылдан астам уақыт өтсе де ленинградтықтардың сол қорытындысы болашақта Атырау халық­аралық әуежайын Таңдайға жақын жерден салуға негіз болатын түрі бар
Өйт­кені жаңа әуежайды салу қаржы дағда­рысына байланысты кейінге қалды­рылған
Болашақта Таңдай селосы аума­ғында үлкен әуежай салынса, таңдаң­баңыз
Халықаралық әуежайдың тұрғы­зылуы аудан орталығы Махамбет селосын сәнді қалашыққа айналдырады деп күтілуде.
Енді әскери-далалық аэродром жұмысына оралайық
Аэродром бір жылдан астам уақыт жұмыс жасады
Аэродромда 8-ші Әуе армиясының бір авиация эскадрильясы (әскери құрылымда батальонмен тең) тұрған
Эскадрильяда негізінен ТБ-3, Р-6, У-2 сияқты ескі ұшақтар болған.
Таңдайдағы әскери-далалық аэро­дром­ға орналасқан эскадрилья қан­дай міндет атқарды? Біріншіден, батыста Астра­ханға дейінгі, екіншіден шығыста Қандыағашқа дейінгі теміржол мен Гурьев-Орскі мұнай құбыры, үшіншіден солтүстікте Оралға дейінгі кеме және автокөлік қатынастарын, төртіншіден оңтүстік-батыста Баку-Гурьев, бесіншіден оңтүстікте Баутино-Гурьев, Гурьев-Красноводск аралығын әуеден бақылап отырған
Егер жау ұшақтары көріне қалса, оларға қарсы шабуылға шыққан
«Бақсай совхозының қарт шопандары өрісте қой бағып жүргенде күн ара әскери ұшақтарды көріп жүрген
Кейбір ұшақтар төмендеу ұшқанда, ұшқыштардың бет-әлпеті де көрінетін
Мұндайда аспаннан арылдаған ұшақты бұрын көрмеген қойлар бытырай үркіп, шопандар әрең жинап алатын
Мұны соғыс жылдары шопан болған ­Сатай Сұлтанов пен Доспан Есәлиев жыр етіп айтатын.
1948-1954 жылдары Таңдайда тұрған Жәмиға Лұқпанованың (облыстық мәслихат депутаты Сайын Қуанышевтың немере апасы, Р.Құттыбаевтың келіні) өз аузынан: «ішінде қайынағам бар, ­совхоз директорлары бір жаққа кетіп бара жатқандарында, не келе жатқандарында міндетті түрде ауыл үстін соғыстан қалған ұшақпен айналатын, осыған балалар мәз болатын» дегенін естіген едім.
Осы мақаланы жазып отырғанда, ойыма Амангелді атындағы орта мектепте оқыған сәтім оралды
Тарих пәнінің мұғалимасы Мафтуха Исағалиева апай жетекшілік жасаған мектептегі «қызыл ізшілер» отряды талай істің басын қайырған-ды
Тіпті тарих кабинетінен өлкетану бұрышын ашқан едік
Енді Таңдай орта мектебінде бұрынғыдай «қызыл ізшілер» тобы болса, неге 8-ші Әуе армиясының эскадрильясының тарихын зерттемейді? Эскадрильяның командирі кім, ұшқыштар құрамы қандай? Таңдайдан кейінгі майдандық жолдары қай жерлерде жалғасты? Орден, медальдармен марапатталған ұшқыштар бар ма еді?
Таңдайдағы әскери-далалық аэродром­ның орнына ескерткіш тақта орнатса, сұрапыл жылдардан оралмаған боздақтарға бас игеніміз болар еді
Ең бастысы, жас ұрпаққа әскери патриоттық тәрбие беру деген осы емес пе?
Міне, Сталинград майданының Таң­дайдағы әскери-далалық аэродромының қысқаша тарихы осындай.
Құттыгерей СМАДИЯР, 
Қазақстан Журналистер одағы
 сыйлығының лауреаты
Атырау облысы
Махамбет ауданы
