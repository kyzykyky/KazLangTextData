Сиыр түлігіне байланысты төл атауларды әрі қарай қарастыратын болсақ ауыз және жазба әдебиетінде олардың соншалықты көп екенін байқаймыз
Көшпенді өмір салтымен ғұмыр кешкен халқымыз табиғатқа мал-жануарларға байланысты атау-сөздерді молынан пайдаланып отырғаны белгілі
Солардың ішінде жасына, түр-түсіне, мінез ерекшелігіне, жаратылыс сипатына орай қалыптастқан тілдік бірліктен ұшырасады. 
Әрине, уақыт көшімен бірге мұндай атаулардың кейбірі қолданыстан шығып, ұмытылды
Ал кейбіреулері әдеби шығармалардан кеңінен орын алып, күні бүгінге дейін ауыл-аймақтарда, өңірлерде қолданылып келеді
Күнделікті ауызекі сөздерде, айтылатын мақал-мәтелдерден де жиі байқап, аңғаруымызға болады
Енді осы танымдық мақала барысында солардың бірқатарына тоқталып, мән-мағынасын тарқатып көрелік.
Сиыр түлігіне байланысты сөздердің ішінде көп кездесетіні «бұқа» сөзі
Бұқа – сиыр малының еркегі
Жалпы, бұқаға байланыс­ты атау сөздер мен тұрақты сөз тіркестері тілімізде баршылық
Мысалы, бесті бұқа, бұқа дауысты, бұқа көз, бұқа мінез, бұқа тамақ, құжбан бұқа, құнан бұқа, бұқа қарасқа алды, сүзеген бұқа, бұқа мойын, бұқаның әукесіндей, бұқабас, бұқадай, жылан тиген бұқадай, бұқалақ, бұқалық және т.б
Ал енді осы сөздер мен сөз тіркестерінің мәнісіне келер болсақ, олар төл сипатына қарай белгілі бір ұғым-түсінікті, ақпаратты білдіреді
Сонымен қатар нақ бұқа сөзінің синонимдік мағынасын айшықтайтын өзге де қолданыстары бар
Мәселен, мына бір қызықты дерекке назар аударайық.
Бұқа деп ежелгі түркі тайпалары мен ұлыстарындағы лауазым түрін айтатын болған екен
Бұқа сөзі көне ғұндар арқылы мажар (венгр) тілінде де сақталыпты
Қөшпенділер ұғымында бұқа алып күштің иесі, төл ағасы саналған
Осыған сабақтас, XII-XIII ғасырларда Найман мемлекетінің билеушілері өз лауазымдарын бұқаға байланысты атауды дәстүрге айналдырған
Наймандардың сол кездегі билеушісі Инаныш Білге Бұқа хан аталса, оның екі ұлы Таян мен Бұйрық хандарай Бұқа, Бай Бұқа деп аталған (Қазақстан ұлттық энциклопедиясынан)
Сонымен қатар буылған қамыстан жасалған бөгет, су жолына қойылған тосқауыл да бұқа деп аталғаны туралы «Қазақ әдеби тілінің сөздігінде» айтылады.
Бұқа қарасқа алды
­Бұл сөз тіркесі бұқа мінезін білдіретін мәнге ие
Мы­салы, әдетте бұқа малының көз­қарасы суықтау, сұстылау көрінетіні бар
Соған байланысты «бұқа қарас­қы алды» деген тұрақты сөз тіркесі пайда болғанға ұқсайды
Бұл сөздің мәнісі – көзін алартып, сүзе қарады, жақтырмады дегенді білдіреді
«Есіктен чемоданымен және біреуі кірді
Ұйқысы бұзылған екеуі мұны бұқа қарасқа алып отырысты» (І.Жансүгіров, Шығ.).
Бұқа тамақ
Бұқа тамақ деп алқымның салбыраған түрін, бұғағы салыңқылықты айтады
«Екіншісі – бұқа тамақ, салпы ауыз, тапал да кебеже қарын» (Әдеби мысал).
Кенже тайынша бұқа
Піштіріл­меген еркек бұзаудың бір жасқа жет­пегенін кенже тайынша бұқа деп айтады.
Көзінін бұқасын шығарды
Ала көзбен қарап, көзді алартуды осындай сөз тіркесімен жеткізеді
Мәселен, мына әдеби үзіндіде өте дәл әрі айқын жеткізілген: «Ата, ассалау­мағалейкүм, – дедім
Маған жалт қарады да, көзінің бұқасын шығарып: Сәлемің сартқа, мұндар! – деді» (Х.Есенжанов, Тар кезең).
Құжбан бұқа
Аталығы жағынан әбден жетілген, жеті жасар үлкен бұ­қаны құжбан бұқа дейміз
«Кәрі, құжбан қоңыр бұқа қызыл қашар­дың соңында
Өзі де оттамайды, оны да оттатпайды» (Ғ.Мұстафин «Дауыл»).
Құнан бұқа
Екі жасқа толып, үш жасқа аяқ басқан бұқаны құнан бұқа деп айтады
«Сонда Қарашаш қалың малға отыз құнан бұқа сұрапты» (М.Ғабдуллин, Қаз
ауыз әдеб.)
«Түйелерге қарай бет алған бір құнан бұқаны қара бура әуелі омырауымен соғып, сонан соң шайнап тастағанын Қарымсақ көрді» (Ә.Көшімов, Жас аңшы).
Сүзеген бұқа
Мүйіздей беретін, сүзгіш бұқа
Сен тимесең мен тимей­мін бадырақ көз, абзалы, жайыңа жүргенің мақұл екен, – деген екен бір қазақ сүзеген бұқасын жондап-жондап алып (Х.Есенжанов, Ақ Жайық).
Сүзеген бұқаның көзіндей
Аларып, төңкеріліп тұратын, жағымсыз қарасты көз деген мағынаны білдіреді
«Ә, мен жумасам ше? – Түндегі ішкен арақ­тың зардабы әлі басылмаған жігіт­тің екі көзі сүзеген бұқаның көзі тәрізді қып-қызыл еді» (М.Дүзенов, Әке.)
«Әбітайдың әйелі­нің көзі сүзеген бұқаның көзі тәрізді» (Б.Майлин, Шығ.).
Бұқабас
Таулы жерлердегі өзен бойларында жүретін қарақоңыр түсті торғай.
Бұқадай
Бұқа сияқты, бұқа тәрізді деген сөз
«Пұшпақ бөркін бір жақ шекесіне өзінің мінезі тәрізді, қьңырайта киген, таңқы мұрын бұйра сақал Жарқымбай бай жерошақ күлін шашқалы келе жатқан бұзық бұқадай күдірейе ырғалып кіріп келді» (Д.Әбілев, Ақын.)
«Палуандар шыға қалсын, Балтырда бекем алыссын; Ұстаған жерін үзіссін, Көк бұқадай сүзіссін» (Манас)
Тағы бір мағынасы ірі үлкен, жалпақ деген ұғымды білдіреді
«Жоны бір жалпақ жотадай, Мойны бір жалпақ бұқадай, Балуаннан нөкер барлатып Күреске салар ма екенбіз?!» (Ақтамберді [Сарыұлы]).
Жылан тиген бұқадай
Есі шығып, меңірейгендікті білдіреді
«Мырза састы, сүрінді, Мұқан түсі құбылды
Жылан тиген бұқадай, Түсінбей түкке тек тұрды» (І.Жансүгіров, Шығ.)
Сүзеген бұқадай қарады, қадалды
Көзімен сүзе қарады, жақтырмады
Шынболат төмен еңкейген күйі сү­зеген бұқадай Жаңбыршыға қа­дал­ды (Т.Жармағамбетов, Ақ жауын)
Сот­қар бұқадай көзінің астымен сүзе қарап, гүрілдеп пәрмен еткен Ар­хиптің алдына түсіп, елпеңдей берді (Х.Есенжанов, Ақ Жайық).
Сүзетін бұқадай
Басын төмен тұқыртып, мойнын күжірейтіп, көзін алартып, қатты ашулану
Ол сүзетін бұқадай мойнын ішіне алып, жұдырығын түйе өзіне қарсы жүрген сақадай нық жігіттің түрінен қорқып кетті (Х.Есенжанов, Тар кезең)
Мөңкеге тура қарамаса да, сүзетін бұқадай басын бауырына алып, бетпе-бет кеп түйіліп тұр (Ә.Нұрпейісов, Сергелдең).
Бұқакөздену
Көзін сүзе, аларта қарау деген мағына береді
«Ырыс­пен – семіз, бұқа көзденген сары жігіт» (Б.Майлин, Шығ.)
Хатшы орнына дударшашты, сүзеген бұқакөзденген біреу отыр (Б.Майлин, Шығ.)
Оқшау тұрған екі жігітке келіп тұмсық тіреген соң, еңгезердей бұқа көзденген талтақтай бұжыр бет берік қараны нұсқады.
Бұқакөздену
Бұқакөзден етісті­гінің қимыл атауы
Бастықтың бұ­қакөзденуі.
Бұқақ
Тамақ ісетін ауру атауы
«Біз мында көшіп келгенімізге көп қуандық
Өйткені Қоқанда бұқақ болып, тамағымыз ісіп кетпесін деп бұқақ жүруші едік» (Әдеби мысал) «Бұқақ ауруы адамда жаз басында болады
Онымен ауырған адамның тамағы сыртынан өседі».
Бұқалақ
Піштірілмеген еркек тайынша.
Бұқалық
Бұқаға тән әрекет мінез
«Әкпардың әміркен бұқасы мына біздің Бақтияр секілді бір дәу неме екен
Әйтеуір, бір заманда бұқалық парызын өтеу үшін, көңілсіздеу болса да кеудесін көтерді» (Қ.Жұмаділов, Соңғы көш).
Дәуіржан Төлебаев
(«Қазақ әдеби тілінің сөздігі»
 бойынша дайындалды)
