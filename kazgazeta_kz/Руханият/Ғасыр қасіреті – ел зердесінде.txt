Қазақстан Республикасының Президенті Нұрсұлтан Назарбаев Астанада 1932-1933 жылдардағы ашаршылық құрбандарын еске алуға арналған «Ашаршылық құрбандарына ескерткіш» монументін ашты
Ескірткіштің ашылу рәсіміне Әлемдік және дәстүрлі діндер көшбасшылары съезінің делегаттары, қоғам қайраткерлері, жұртшылық өкілдері қатысты
 Мемлекет басшысы ескерткіш монументті аша отырып, Астанада Әлемдік және дәстүрлі діндер көшбасшыларының IV съезі өткенін атап көрсетті.
– Биыл біздің жерімізде жаппай ашар­шылықтың орын алғанына 80 жыл және саяси қуғын-сүргіннің басталғанына 75 жыл толады
Қазақстанда ғана емес Ресей, Украина, Беларусь жерлерін қамтыған алапат ашаршылық 7 миллион адамның өмірін жалмады
Оның ішінде Қазақстаннан ең кемі 1,5 миллион адам аштықтан ажал құшты
Біз алапат ашаршылық құрбандарының рухына тағзым ету үшін жиналып, «Ашаршылық құрбандарына ескерткіш ашып отырмыз» деді Нұрсұлтан Назарбаев.
«Ашаршылық құрбандарына ескерткіш» монументінің сәулеттік композициясы екі мазмұндық бөлімге негізделген
Монументтің негізгі идеясы көкке қолын жайып, үмітпен жәрдем сұраған, өз ұрпағына өмір тілеген әйел-ана бейнесінен көрінеді
Сондай-ақ композициялық мүсіндер дөңгелек жерошақ бейнесіндегі шеңбердің ішінде, ана мен бала бейнелерімен бірге, қазақ халқының ескі қорымдарында орнатылатын балбал тасмүсіндері қойылған
Бұл көрініс арқылы аштық салдарынан өмірден мезгілсіз өткендер мен тірі қалғандар арасындағы байланыс үзілмейтінін білдіреді
Сәулеттік композицияның артқы қапталына «Қасірет керегесі» тұрғызылған.
– Біздің тарихқа жіті көзбен қарап, па­расаттылық танытып, бұл тақырыпты саясиландыруға жол бермеуіміз керек
Ашар­шылық, жер аудару және адамдардың жаппай құрбан болуының себептері кеңестік режімнің қатаң саясатында жатыр
Қуғын-сүргіннің басты айыпкері – адамгершіліктен тыс тоталитарлық жүйе
Енді біз тарихымызға басқа қырынан келуге тиіспіз
Барлық қиындықтарға қарамастан, қазақ халқының қонақжайлығының арқасында Қазақстанға жер аударылғандардың барлығы жаңа өмір бастады
Біз болашаққа бет бұрған халықпыз
Тәуелсіз­дік жылдары миллионға жуық қандасымыз тарихи атамекеніне көшіп келді
Қазірдің өзінде 17 миллионға жақын халқымыз бар және біртіндеп 1,5-2 пайызға өсіп келе жатыр
Халқымыздың әл-ауқаты жақсарып, бала туу деңгейі өсуде
Осының барлығы отандық медицинаны дамытудың және ана мен бала өлімінің азаюының, өмір сүру жасының ұзаруының және біздің азаматтарымыздың әл-ауқатының артуының арқасында жүзеге асып отыр
Тек соңғы 4 жылдың ішінде қазақстандықтардың өмір сүру жасы 65-тен 70 жасқа жақындады
Бұл үлкен табыс болып саналады
Біз жуық арада еліміздің халқының санын 20 миллионға жеткізуді ниет етіп отырмыз және оған қол жеткізу үшін барлық жағдай бар, – деді Мемлекет басшысы.
Салтанат ЖАСБАТЫРҚЫЗЫ
