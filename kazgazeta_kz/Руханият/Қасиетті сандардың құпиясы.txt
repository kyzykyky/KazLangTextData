Жұмабай Байнатов, 
Техника ғылымдарының докторы, профессор, 
Қазақ ұлттық техникалық университеті
кафедрасының меңгерушісі
Қазақ халқының өзіне тән ұлттық ұғымына енген, қасиетті саналатын бірнеше сандары бар: 3,7,9,12,40, 1000.
Көп ұзамай-ақ мұсұлман халқының бір айға созылатын жаңа жылы 22- наурыз күні келеді.
Жұрт Наурыз көже ішеді, көңіл көтереді
Көктемге де жеттік-ау деп, мәз-мейрам болады.
Наурыз көже 7 дәмнен жасалынады – су, тұз, сүт, құрт, ет, арпа, күріш
Наурыз көжеге дәнді дақылдарды бір тамырдан өсіп-өнген өсімдіктей ұрпағымыз көп, сүттей ақ болсын деген тілекпен қосатын болса керек.
Наурыз көжеге белгілі бір дәмді ғана салу керек деген арнайы нұсқау жоқ
Әркім барын салады, бірақ барлық қоспаның саны жетеу болу керек.
Елбасы Нұрсұлтан Назарбаев халыққа арнаған биылғы Жолдауында уақыт сынынан өткен 7 құндылығымызды атап өтті
Олар:
Біріншіден, бұл – Қазақстанның тәуелсіздігі және Астанасы.
Екіншіден, бұл – қоғамымыздағы ұлттық бірлік, бейбітшілік пен келісім.
Үшіншіден, бұл – зайырлы қоғам және жоғары руханият.
Төртіншіден, бұл – индустрияландыру мен инновацияларға негізделген экономикалық өсім.
Бесіншіден, бұл – Жалпыға Ортақ Еңбек Қоғамы.
Алтыншыдан, бұл – тарихтың, мәдениет пен тілдің ортақтығы.
Жетіншіден, бұл – еліміздің ұлттық қауіпсіздігі және бүкіләлемдік, өңірлік мәселелерді шешуге жаһандық тұрғыдан қатысуы.
Ертеден қалыптасқан ұғым бойынша ай мерзімі төртке бөлінеді: айдың бірінші ширегі, толық ай, айдың соңғы ширегі, жаңа ай
Айдың сондай әр бөлігі, шамамен 7 күн саналады
Көне халықтар «жеті» деген санды сол тұста мәлім болған планеталардың санына қарап, қасиет тұтыпты
Олар: Жерді айналатын жеті планета Ай, Меркурий, Шолпан, Күн, Марс, Юпитер, Сатурн
Азияның кейбір халықтары (Үндістандағы хиндилер) апта ішіндегі күн аттарын осы күнге дейін планетаның атымен атайды екен
Мысалы:
Жексенбі – Равивар (Күн)
Дүйсенбі – Сомвар (Ай)
Сейсенбі – Мангалвар (Марс)
Сәрсенбі – Будхавар (Меркурий)
Бейсенбі – Вирвар (Юпитер)
Жұма – Шукравар (Шолпан)
Сенбі – Шанивар (Сатурн)
Данышпан бабаларымыздың өсиетті сөздері бүгінгі күнге дейін үлгі:
«Жеті жұрттың тілін біл,
Жеті түрлі ілім біл».
«Жеті атадан бері қыз алыспаңдар».
Жеті қарама-қайшылық: жер мен аспан, жас пен кәрі, жақсы мен жаман, тәтті мен ащы, түн мен күн, су мен ауа, жаз бен қыс.
7 қабат жер асты, 7 қабат аспан әлемі, 7 планета
Егер де 7 санына дейінгі сандарды бір-біріне қоссақ, 1+2+3+4+5+6+7=28 болады екен
Бұл бұрынғы 1 айдың ұзақтығын береді және саусақ буындарымыздың саны 28.
Ит те жеті қазынаның біріне жатады.
Байырғы қазақ күнтізбесі бойынша (оның негізі ертедегі араб күнтізбесінде жатыр) 12 айға арнайы жәндіктер мен хайуанаттар атын беру (тышқан, сиыр, барыс, қоян, ұлу, жылан, жылқы, қой, мешін, тауық, ит, доңыз) 
Оларды 12 қазына деп атаған
Он екі жылды адамның бір мүшелі – қатерлі жыл деп арнайы атап өтуі де тегін емес.
Жыл аттарын хайуанаттармен атау туралы бірнеше аңыз да бар
Соның біреуі бойынша он үш хайуан жыл атын иемденуге талап қылып, өзара таласып қалыпты
Сонда тышқан тұрып: «Ертең ерте тұрып жаңа шыққан Күнді аңдиық
Сонда Күнді ең бірінші көрген жыл басы болсын, қалғандары Күнді көрген кезек тәртібімен жыл атына ие болсын» деп ұсыныс жасапты
Бәрі соған келісіп, уақыт жақындаған кезде тышқан ептілікпен түйенің басына шығып алып, Күнді бірінші болып көріпті
Бұдан кейін күнді көрген он бір хайуан да жыл атын иемденеді де, «менен бұрын ешкім көре алмас» деп бойына сенген түйе жыл атынан құр қалыпты делінеді.
Енді бір түсіндірмеде ол түйенің дене құрылысына байланысты делінген
Яғни мүшелдегі хайуандар бәрі жиналып, түйенің денесін бөлісіп алған екен
Шынында да түйенің құлағы тышқандікіндей, тұяғы сиырдікіндей, кеудесі барыстікіндей, ерні қояндікіндей, мойны жыландікіндей, шудасы жылқының жалындай, жоны қойдікіндей, бөксесі мешіндікіндей, төбесі тауықтікіндей, сандары иттікіндей, құйрығы доңыздікіндей емес пе? Осындай түсіндірме сөз тізбектері қазақтың өлеңдерінде де орын алған:
Өлеңнің ұзыны бар, қысқасы бар,
Сөздің де айта алатын ұстасы бар.
Қарағым, сен білмесең мен айтайын,
Түйеде он екі жылдың нұсқасы бар.
Бұл жөнінде мынандай түсіндірме ұғымдар да бар: «Түйе жылдан құр қалмаған
Ол он екі түрлі жан иесінің жиынтық нұсқасы, яғни мүшел он екі жылдың символдық-синтезі десе де болғандай».
Жалпы мүшел жылды білгісі келген кісі туған жылын он екіге бөледі
Егер жыл он екіге калдықсыз бөлінсе, ол мешін жылы туған болып шығады
Ал он екіге бөлінбей қалдық қалатын болса, жылды сол қалдық бойынша айқындайды
Қалдық бір болса – тауық жылы, екі болса – ит, үш болса – доңыз, төрт болса – тышқан, бес болса – сиыр, алты болса – барыс, жеті болса – қоян, сегіз болса – қой, тоғыз болса – жылан, он болса – жылқы, он бір болса – барыс жылы.
Азия халықтарының жылдарды белгілеуін зодиак тілімен айтсақ былай түсіндіріледі: тышқан жылында туғандар зерек, сиыр жылында туғандар қайтпас қайсар, барыс жылдылар тәкаппар да озбыр, қоян жылдылар биязы да сыпайы, ұлу жылдылар арманшыл, жылан жылы туғандар ұрыс-керіске батыл, жылқы жылдылар ашық-жарқын, ырықты, қой жылдылар момын да табанды, мешін жылдылар зерек те қағілез, тауық жылдылар болжампаз да сәуегей, ит жылдылар адал да мейірімді, доңыз жылдылар байсалды да дарқан келеді.
Қазақтың лиро-эпос жырларында да 12 санын кездестіруге болады:
«Орай да орай оқ атқан
Он екі тұтам жай тартқан!»
(«Қобыланды батыр»)
«Он екі айдың жартысы жаз болады,
Жаз белгісі үйрек пен қаз болады»
(«Қозы Көрпеш – Баян сұлу»)
«Үлкендігі басының
Он екі қарыс қазандай»
(«Қамбар батыр»)
деген сөз тіркестері 12 санын ерекше қасиет тұтудың белгісі.
12 саны қазақ халқының ертегілерінде, өлеңдерінде, жұмбақтарында да жиі кездеседі
Мысалы:
Біз, біз, біз едік,
Біз он екі қыз едік.
Тап боп отқа шоқ болдық,
Таң атарда жоқ болдық.
Бұрынғы қариялар мектепке баратын балаларға тілек-бата айтатын: «Хатты тез танып, кітапты көп оқып, Лұқпандай хакім, Атымтайдай жомарт, 12 ғалымның тілін білсін» деп.
Қазақта Ораза айын 12 айдың сұлтаны дейді
Өйткені осы айда дау-дамайдан, ұрыс-керістен, ұрлық-қарлықтан арылып, тек денсаулықты, тазалықты, жақсы мінезді қалыптастыру керек.
Жылқы малын сойғанда, соғым етін 12 жілікке бөлуі, киіз үйдің де 12 қанатқа дейін болуы санның қасиеттілігінен болар.
Сол сияқты басқа да ырымды сандардың шығу себептері бар
Мысалы: үш жүз, үш жұрт, үш байлық, үш тәтті, үш арсыз, үш мақсат, үш көз, үш алыс, үш қуат, үш ғайып, үш даусыз, үш тоқтам, үш қадірсіз, үш биік, үш қуаныш, үш кедейлік, үш жамандық, үш жақын, үш ақиқат, т.б.
Мысалы:
Үш ақиқат:
Қымбат – шындық,
Арзан – өтірік
Даусыз – кәрілік.
Бірінші байлық – денсаулық,
Екінші байлық – ақжаулық
Үшінші байлық – он саулық.
Бірінші бақыт – тірлік,
Екінші бақыт – еркіндік
Үшінші бақыт – махаббат.
(Б
Момышұлы)
Ерте кезде арабтар тоғыз санын да қасиетті деп санаған
Өлген адамның үшін, тоғызын беріп еске түсірген
Сол арабтар арқылы ислам дінінің қазақ даласына енуіне байланысты тоғыз санының ерекше құрмет тұтылуы да байқалады
«Тоғыз ай, тоғыз күн бала көтеру», «тоғыз әйелдің толғағы бір күнде келіпті», «тоғыз жолдың торабы», «тоғыз қабат торқа кию».
Жасаған Ием, Жаратушы Құдірет-Алла тағаланың 99 аты бар
Таспих моншақтары – 99, Жамбыл – Жәкең – 99 жыл өмір сүрді.
40 санында да өсиетті сөздер, мақал-мәтелдер кеңінен өріс алған.
Жас сәбиді алғаш рет күміс салынған суға шомылдырғанда мынандай тілек айтады:
Отыз омыртқаң бекісін,
Қырық қабырғаң қатсын.
Артынан сәбиді шомылдырған әйелдер күмісті өзара бөліп алады
Жас сәби дүниеге келгеннен кейін қырық күн бойы ешкімге көрсетпеу, шашын және тырнағын алмау әдеттеріміз де бар.
«Отызыңда орда бұзбасаң,
Қырқыңда қамал алмассың»
«Отызда орда бұзбасаң,
Қырықта қырып келдім дегеніңе кім сенеді» (Абылай хан).
Қырықтың бірі – Қыдыр (үйге бақыт, байлық әкелетін Құдай елшісі).
Бір кісі таққа отырса, қырық кісі атқа отырады.
«Ханда 40 адамның ақылы бар»
«Жақсы кісі қырқында толады,
Жаман кісі қырқында солады».
«Қырық атан ұстама,
Қырық тамыр ұста».
«Әйелдің қырық жаны бар».
«Қазақта бір күн дәмдес болғанға 40 күн сәлем» деген сыйластық қатынастарда бар.
Ал 1000 санына байланысты мәтелдер:
«Жүзден жүйрік, мыңнан тұлпар»
«Мың малың болғанша,
Бір балаң ғалым болсын».
«Күніне мың пәлеге жолықсаң да,
Бір Алладан күдеріңді үзе көрме».
«Мың қосшыдан бір басшы артық»
«Бір кісі арық қазады
Мың кісі су ішеді»
Бауыржан Момышұлының кейбір нақыл сөздері:
Мен істедім дегенше,
Мың істеді десеңші.
Мың істеді дегенше,
Ер істеді десеңші…
Осы келтірілген ырымды сандарды еске алып, реті келген сәттерде жас ұрпаққа олардың мән-маңызын түсіндіріп отыратын болсақ, бұдан ұтпасақ ұтылмаймыз
Мұның бәрі ұлттық тәрбие берудің бір жолы
Осыны ұмытпағанымыз жөн.
