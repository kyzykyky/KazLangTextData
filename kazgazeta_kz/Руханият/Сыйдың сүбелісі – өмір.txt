1994 жылы Жезқазған өңірінде Сәкен Сейфуллиннің 100 жылдығы дүркіреп атап өтілді
Әншілер мен күйшілер өнері, ақындар айтысы, жыр мүшәйрасы, балуандар күресі… мерейтойдың шырайын келтірді
Жан-жақтан қонақтар да көп келді
Солардың ішінде атақты партизан Қасым Қайсенов те бар еді
Тәуелсіздікті алғанымызға үш жылдай ғана болған кез ғой
Сол шақтағы Қасым ағаның бір айтқаны есімізде қалыпты: «Бұл тойдың басы
Енді елімізде той көп болады» деп еді.
Әулие адам ғой
Содан бері қуа­ныш-тойлардың талайын бастан өткеріп жатырмыз
Лайым жал­ғаса бергей.
Батыр ағамыздың басынан түрлі жайттар өткені белгілі
Жарықтық, сол кездің өзінде-ақ Тәуелсіздіктің бағасын, орнын сезіп тұр екен ғой.
***
Ұлтараздықты тудырғысы келген кейбіреулер бұрындары «Әділдік жоқ
Барлық жауапты орындарда қазақтар отыр
Бізді өсірмейді, көтермейді» дейтін
Жай сылтау ғой бұл
«Тисе терекке, тимесе бұтаққа» дегеннің кері
Ұлтына қарай емес, әркім біліктілігіне, біліміне, қабілетіне қарай қызмет атқа­ратыны белгілі
Бірақ сонда да осын­дайлардың аузын жабу керек болды ғой деймін
Ассамблея құрылды
Депутаттар қатарын өзге ұлт өкілдері толықтырды.
Негізі Қазақстанда ұлт мәсе­лесінің көтерілуіне негіз жоқ
Қазақ – бейбіт, ­бауырмал халық
Ол ешкімді бөтенсімейді, жат көрмейді
Ең бастысы, өзгелер бұл қазақтың жері екендігін, елдің негізін қалаған қазақ екендігін сезінулері тиіс
Қазақтың мүддесіне нұсқан келмесе Қазақстан өркендеп, гүлдене береді.
***
Бір таныс ағамыз: «Айтатын­да­рың: бірлік болсын, тыныштық болсын»
Құлағымыз әбден жауыр болды» дейді
Әрине, бұл кісі қателеседі
Елді бірлікке, татулыққа шақырғанның несі ерсі? Қайта осылай айтып жүрген адамдарды құрметтейік, төбемізге көтерейік
Бірлік, ел бірлігі – бұл жай сөз емес
Ұлы, қастерлі сөз
Ол айналып келгенде біздің ұлттық идеямыз, бар тілегіміздің, жылы сөзіміздің тобықтай түйіні.
***
Кейбір бауырларымыздың тілдің қадір-қасиетін түсінбейтіндері өкін­діреді
Тіл құрыса ұлттылығың да, елдігің де бірге өшеді
Осыны сезін­бейтініміз қалай? Біреулерге бәрібір ме деп қаласың
Ел, ұлт деген ұғымдарға бас қатырмайтын секілді
Дәл, осылай болса, бұл – сұмдық!
***
Таңертеңгілік жұмысқа келе жатқанбыз
Желтоқсан көшесінің бойы­нан ашық та жарқын өзбек әуенін естіп қалдық
Дауыс жақындағанда байқадық – көше сыпыратын өзбек жігіті қолында сыпырғышы, төңіректі басына көтеріп әндетіп келеді.
Өз қазағымыз есімізге түсті
Өзге елдің көшесінде осылай ән шырқап жүре алар ма еді?
Қай-й-да… Өз топырағында жүріп, қазақша сөйлеуге арланатын қандастарымыз да бар емес пе? Күлесің бе, жылайсың ба?!
***
Көшеде, кейде қоғамдық көлікте отыздың о жақ, бұ жағындағы жас қазақ келіншектерінің кішкентай­ларымен орысша сөйлесіп тұрғанын байқап қаламыз
Ішің удай ашиды
Бес-алты жасар балаға обал
Әлден басқа тілде сөйлеп жатса қайтіп ол ертеңдері «толық» қазақ бола алады?
Балада кінә жоқ, кемшілік ата-анасында
Демек, тағы бір орыстілді қандасымыз өсіп келе жатыр деген сөз.
Қазақта «уызынан жару» деген сөз бар
Қазақ баласы шыр етіп дүниеге келгеннен қазақы тәрбие көрмесе, қазақ сөзін естімесе ол қалай қазақ болып өседі? Баланың анасына да таңырқаймыз
Кешегі кеңес шекпенінен шыққан адам емес
«Неге орысша сөйлемейсің?» деген сөзді естіген жоқ
Тәуелсіздік жылдарында хат таныған, мектепке барған, оқыған азаматша
Бұған не деуге болады?
***
Сыйлықтың түрі көп
Әлемдік, мемлекеттік… бірақ солардың ішін­дегі ең үлкен сыйлық, сыйлық­тың сү­белісі – өмір
Алла тағаланың саған – өмірді, жарық дүниені сыйлауы.
***
Бір газеттің бетінен «Ақырзаман болғанша, аман сақта…» деген тақы­рыпты оқып, шошып кеттік
«Болғанша» дегеніне қарағанда бейнебір болатын секілді
Жаман­дық­ты шақырғанымыз несі? Ақыр­заман бола ма, болмай ма – оның бізге қажеті қанша
Жақсы сөз айт­сақ қайтеді
«Жақсы сөз – жарым ырыс» демей ме халқымыз.
***
Жақсының абыройын төгіп, атын шы­ғарғысы келетін арам ниеттілер де бар.
***
Ажалдан асқан мерген жоқ
Одан қашып құтылу мүмкін емес
Әйтеуір бір күні «мұрттай ұшырады».
***
Жауыңның да өзіңмен деңгейлес болғаны жақсы
Артықтау болып жатса тіпті өкпе жоқ
Намыс үшін барыңды саласың
Ал өзіңнен төмен, әлсіздеу болса – өкініш
Ондайлармен алысып, абырой таппайсың.
***
Ер-аға – Ержұман Смайылдың бас­шылық қасиеті, біліктілігі, азаматтығы, адамгершілігі жайлы көп жазуға болады
Нағыз газет жұмысына берілген жан
Ол кісіге кезінде түрлі жауапты, қаржысы да молырақ қызметтер ұсы­­нылды
Бірақ «Егеменін» тастаған емес
Бұдан не аңғаруға болар еді? Ұжым­ға деген сүйіспеншілік, ең бастысы – тұрақ­тылық
Осының өзі үйренетін өнеге.
***
Рәш апа телефон шалды
Қаза­лыда Кеңес Одағының Батыры Үрмәш Түктібаевтың 100 жылды­ғы­на орай үлкен шара өтпек
Оның соңы ат бәйгесіне жалғасады екен.
– Ауданнан хабарласты
Ат бәйгесінде Дәуірханның атында жүлде бар екен
Жүлде қоры 200 мың теңге
Осы қаржыны апарып, тапсырады екенмін
Қуанып кеттім
Қуанышым қойныма сыймай, өзіңе хабарласып жатқаным ғой…
Даусынан аңғарылады – апам мәз
Бұл жерде ол кісінің ақшаға басы ауырып тұрған жоқ
200 мың түгілі, миллион беруге де кет әрі емес
Оның жүрегі жарылардай шаттанып тұрғаны – марқұм болған жарының аты аталғандығы
­Басты қуаныш сыры – осы!
Шіркін, қазақтың әйелдері-ай
Ерін пайғамбардай құрметтеп, сыйлаған аналарымыз-ай
Сендерден қалай айналмассың, қалай сүйсінбессің! Сондай аяулы ана­лар­дың бірі – Рәш апа.
Апамыздың жұбайы Дәуірхан ­Айдаров белгілі мемлекет қайраткері
Кезінде Қызылорда облыстық партия комитетінің хатшысы болды, республиканың «Білім» қоғамына басшылық жасады.
Рәш апа Дәукең өмірден өткеннен кейін кітаптарын шығаруға атсалысты, бірге тұрған үйлерінде ес­керткіш-тақта орнатылуына бас­-көз болды
Ендігі арманы туған же­рінде көше аты берілсе дейді.
Осы атқарылған жұмыстардан аңғарылатыны – бұл кісі ағамыздың атын әйгілесем, елге танытсам демейді
Ондайдан аулақ
Жарына деген сіз бен біз түсіне қоймайтын ыстық ықылас, сүйіспеншілік бар
Өзгесін айтпа­ғанда, Дәуірхан ағамыздың аты атал­ған­ның өзі-қуаныштың да, сыйдың да көкесі.
Таңырқанасың, сүйсінесің.
***
Аста отырмыз
Көрші үстелде өзге үлкен кісілермен қатар ардагер журналист Киікбай Изетов те жайғасқан
Үстеліміз қатар болғандықтан сөйлеген сөздеріміз анық естіледі.
Ағамыз кейінгі кездері көзінен қиындық көріп жүргендіктен баласын қасына ертіп жүреді
Бала болғанда елудің о жақ, бұ жағындағы азамат.
Бір кезде сөз кезегі Киекеңе берілді
Ағамыз орнынан тұрды
Отырып сөйлей берсе де болатын еді
Біздің осы ойымызды сезгендей жанындағы ұлы: «Отыра беріңіз» деп жатыр.
– Болмайды
Халықты сыйлау керек, – деп ақырын үн қатқан Киікбай аға сөзін бастап кетті.
Шіркін, адамдық, көргендік!
***
Интернет, әлеуметтік желілер… қоғам үшін қажет дүниелер
Алайда осы құндылықтарды әлдекімдердің біреулердің беделін түсіріп, ар-на­мысына тию үшін пайдаланатындары жаныңа батады.
***
Сахна төрінде тұрып әңгіме соғатын әншілер бар
Әншіге әңгіме айтқан жараспайды
Әнші әнімен, өнерімен сәнді.
Нұрперзент ДОМБАЙ
