Халқымыздың сүйікті жазушысы Бөкеев Оралхан ағаны мектеп қабырға­сында жүріп, кітаптарын іздеп жүріп оқып, сырттай жақсы білдім
1980 жылдары Қазақтың ұлттық мемлекеттік университетінің журналистік факультетін бітіріп, тау қопарып, тас қашайтындай жастық жалынмен алғашқы әңгімелерім облыстық, республикалық газет беттеріне шыққанына мәз болып, аспандағы айға қол жеткізетіндей, алыс армандарға қол созып жүрген жастық шағым

Ол кезде республикалық «Жұлдыз» журналын Оралхан Бөкеев басқаратын
Бірнеше әңгімелерімді апарып ұсынайын десем, ауыл қызының ұялшақтығы басым, жасықтығым жеңіп, батылым бармай жүрген
Бір күні телефон арқылы сөйлесіп көрейінші деп, өз-өзімді жігерлендіре батыл­дандырып, ­Оралхан ағаға хабарластым.
– Аға, мен сіздің көп оқырман­дарыңыздың бірімін, әрине, сіз мені танымайсыз, ал мен сізді шығармаларыңыз арқылы ғана білем
КазГУ-дің журналистік факультетін бітіріп, «Жалын» баспасында редактор болып, еңбек жолымды бастадым
Әңгімелерімді «Жұлдыз» журналына ұсынғым келіп еді, редакциядағы ешкімді танымаймын, ал сіздің өзіңізді тек қана сырттай кітабыңыз арқылы білем, – деп шынымды айтқам
Ол кісі менің қыз бала екенімді, дауысымның толқып тұрғанын сезді ме екен, әйтеуір сөзге келместен көңілді жауап берді.
– Қазір келе ғой, қалқам
Мен түскі тамаққа бармай, сен келгенше күтіп отырам, – дегені
«Ойпыр-ай, мынадай ұлы жазушының алдына барғанда сасқалақтап, екі сөздің басын қоса алмай, ұятқа қалар ма екенмін
Қайдан ғана хабарласып едім, – деп, екі бетім ­дуылдай қызарып, екі-үш әңгімемді алып, Қазақстан Жазушылар одағына келдім
Толқынды бұйра шашты сымбатты жігіт ағасы Оралхан аға кабинетінде отыр екен, қол беріп амандасып, жылы қарсы алды.
– Жүр, Бақыт, түскі тамақ ішіп алайық, – деп, Оралхан аға қалың бұйра шашын кейін сілкіп, кең маңдайлы басын шалқақ ұстап, кербез адымдап, «Қаламгер» кафесіне беттеді
Үлкен жазушының мысы басып, ол кездегі өмір жолын жаңа бастаған жас журналист мен үнсіз артынан ілестім
Бұл менің Оралхан ағаға еріп, «Қаламгер» кафесіне бірінші рет бас сұғуым болатын
Жан-жағымдағы түрлері таныс, бейтаныс ақын, жазушылар Оралхан ағаға ыстық ықыластарын білдіріп, ұшып тұрып қол беріп амандасып жатыр
Осындай үлкен жазушының жанында дастарқандас болғаныма іштей мақтаныш сезімі биледі
Осындай оймен толқып, бірінші келгендіктен жан-жағыма байыптап қарай бастағам
Осы кезде Оралхан аға ойымды бөліп, жайлап тіл қатты.
– Бақыт, қандай тамақ ішесің, айта бер, – дегені
Мен тағы ұялып, қатты ыңғайсыздандым.
– Рақмет аға, маған қарамай өзіңіз тамақ іше беріңіз, менің қарным аш емес, тамақ ішпеймін, рақмет, – деп, екі бетім оттай қызарып, тағы ұялдым
Менің сырттай кітабы арқылы ғана білетін, бірақ өмірінде алғаш рет көрген, танымайтын жазушыны жатырқап, ыңғайсызданып тұрғанымды Оралхан аға бірден байқады.
– Бақыт, мұның жарамайды, тамақ ішкеннен ұялмау керек, сен де түскі үзілісте келдім деп, жаңа ғана өзің айттың, сөйте тұра қарным ашпады дегеніңе сеніп тұрғам жоқ
Қане, мен өзім қалағанымша тапсырыс берейін, – деп, өзі қалаған тамақтан екеумізге де молынан әкелгізді
Менің расында қарным аш еді, екеуміз әңгімелесіп отырып, жаңағы тамақты түгел ішіп қойыппыз
Жалпы әңгіме айтқан – Оралхан аға
Ал мен – мұқият тыңдаушымын
Бір кезде түскі тамаққа тойып алған соң, Оралхан аға менің тамақты сүйсіне жеп алғанымды байқап, қуақылана қиық көзін сығырайта көз тастап, жеңіл әзілдеді.
– Бақыт қарындасым-ау, жаңа ғана, «аға, мен түскі тамақ ішпеймін, қарным тоқ» дегенің қайда? Соншама ұялшақ болармысың, тәрізі ауылда туып-өскен боларсың
Қаланың қыздары ауылдың қыздарына қарағанда батылдау келеді, ал сендер түскі тамақ ішуге ұяласыңдар
Қалаға келіп ысылып, батылдау болғаның дұрыс, мына мінезіңмен сыпайылық танытып, аш қалуың әбден мүмкін, мұның жарамайды, – деп, ағалық ақыл-кеңес берді.
– Иә, мен шағын ауылда туып-өскенмін, оны қалай білдіңіз? – деп, мен тағы қысылып, әрі жазушы ағаның әр нәрсені аңғарымпаздығына таңғалдым.
Сол күннен бастап, Оралхан ағамен жиі хабарласып, жазушылық, шығармашылық достығымыз жалғаса түсті
Менің жазған әңгімелерім Оралхан ағаға ұнап қалыпты.
– Осы шілде айындағы нөмірге «Жұлдызға» шығарам
Сен өзі кәдімгі жазушы болып ысылып қалыпсың, тілің жатық, маған қатты ұнады
Бірақ сен Оралхан ағам мақтаған деп, дандайсып кетпе
Айтпақшы, сенің әңгімеңнің тақырыбын «Ана рухы» деп өзгерткім келіп еді, бірақ қыздың аты – Ақмарал, қайтыс болған жігіттің аты – Алтай болған соң, Алтай тауының Ақмаралы сияқты деп, жұмбақтау қылып, астарлы ой білдіргің келді ме деп, өзгертпедім
Неге солай атадың? – деп, жылы ­жымиып, ескертіп қойды.
– Иә, аға, менің ойымнан дөп түстіңіз
Алтайдың ақ маралындай қызы деген астарлы ұғымды сыйдырғым келіп еді
Сіз қалай біліп қойдыңыз?! – деп, жастық аңғалдықпен қайта таңғала сұрадым.
– Иә, жазушының қиялы ұшқыр
Сондықтан қалай білдің деп сұрауың бекершілік, солай емес пе, Бақыт? – деп, өзіме қарсы сұрақ қойды.
– Әрине, аға
Сіз әр әңгіменің астарын біле қоясыз, әйтпесе, Сіз адам жанын терең сезінетін керемет шығармалар жазбас едіңіз, – деп, мойындай сөйледім
Бұл 1981 жыл болатын
Келесі айда расында «Жұл­дыздың» нөмірінде «Ақмарал» хикаятым жарық көрді
Ол кезде мүйізі қарағайдай үлкен жазушылар әрең шығатын журналға Оралхан ағаның қол­дауымен бір-ақ айда көлемді шығармам жарық көрді.
Неге екені белгісіз, басқаларға айтпайтын ішкі сырын Оралхан аға менімен бөлісетін
Сөйтсем, менің ішкі жан-дүниемнің тұнықтығын, ауылдан арман қуып келген ақкөңіл ауыл қызы екенімді сезіп, әріптес қарындасына бар сырын айтқан екен ғой, оны кейінірек түсіндім
Әсіресе Оралхан ағаны қынжылтатыны сол кездегі цензураның трагедиялық шығармаларды күзеп ­тастап, социалистік қоғамды тек қана жақсы жағынан көрсету керек деген тар аядан шығармай, кең далада бауырын жазып, тер шыққан сайын өршеленіп, еркін шабатын тұлпар сәйгүліктер секілді, биік тау шыңдарын асып, еркін самғайтын түз қыраны сияқты қанатын жайып, биіктерге құлаш ұра алмай, социалистік қоғамның тар аясында тарылып, қарымды қаламгер кеңінен қалам сілтесе, оны «білгір» редакторлар түзетемін деп, күзеп тастап, шұрайлы шығармалары мән-мағынасынан айырылып, жүнін жұлған тауықтай сүмпиіп шыға келетін
Міне, осы коммунистік қатаң талап, социалистік қоғамдағы адамдар өмірінде трагедиялық жағдайлар орын алмайды деген тар ұғым – Оралхан ағаның жанын жегідей жейтін.
– Бақыт, ойлашы, жаңа шыққан кітабымның ең бір сүбелі жерін қырқып тастапты
Солай істеуге бола ма екен?! Шығарманың шырайын ашып тұрған оқиғаны қысқа қайырған, айтайын деген ойымды жеткізіп айттырмай, «қатаң редакторлар» қырқып тастапты
Әрі, осы кітабымның баспадан шығуын екі жыл күттім
Жазушының шығармасы уақытпен үндесіп, дер кезінде жарық көрсе, қандай ғанибет
Ал екі жыл кешіккен кезде мен айтар ойды басқалар айтып, менің тақырыбым ескіріп қалатын боп жүр
Осы дұрыс па? –деп, қызбаланып кететін шақтары болатын
1981 жылы күз айында сары жапырақтар саусылдап жерге түсіп, жер бетіне сарыала кілем төсеп қойғандай кезде баяу аяңдап, әңгімелесіп келе жатқанбыз, кенет ойына бірдеңе түскендей маған ойлана қарап, оқыстан мен күтпеген сұрақ қойды.
– Бақыт, сенің әңгімелер жинағың дайын екенін көрдім, неге кітап қылып шығармай жүрсің? Кітабың дайын тұр ғой, неге баспаға өткізбейсің?
– Аға, менің әң­гімелерімнің көбі, жаңа сіз айтқандай, ылғи трагедиялық оқиғаларға құры­лыпты
Кеңес зама­нында біз тек қана өмір­дің жақсы жақтарын ғана көрсетуіміз керек екен
Сондықтан баспа бастықтары кітабымды кейінге қалдырды немесе әңгімелерімді оптимистік тұрғыда, жақсы жағын ғана көрсетіп, қайта өңдеуімді ұсынды
Мен ол пікірге қарсымын, біздің өмірде трагедиялық жайлар аз ба, адамдардың тағдыры әртүрлі, бәрі бірдей бақытты немесе біржола бақытсыз бола бермейді, қайғы мен қуаныш күн мен түн сияқты адам өмірінде де күнделікті кездесетін жайттар
Аға, сонда айтыңызшы, мен неге шығармаларымды біржақты қылып, өзгертуім керек, – деп, өзімді толғантқан жайлар туралы ағымнан жарылғам.
– Жазушының шығармасы тоғыз айда толысқан жас сәби сияқты, ол ­туынды қай заманға лайық, оны оқушы таразылайды, тегі күнгей жақтың көлеңке-қалтарысы да болады, ол енді өмір заңы, оны ұмытпау керек, жалпы тек қана жақсылықты ғана жазып, қайғылы, трагедиялық оқиғаларды жазбау керек деп, жазушыға әлдебір шектеу қою дұрыс емес
Мысалы, орыс классиктері Лев Николаевич ­Толстойды немесе Федор Достоевскийді алып қарашы, олар адамдардың ішкі жан-дүниесіне терең үңілген, сөйтіп, керемет шығармалар жазған, – деп, аға өз ойын сараптап айтып, ойын жалғастырды
– Бірақ сен ондай ­шектеуге мойынсұнбай өз ойларыңды жаза бер, сенің әңгімелеріңнің тілі жатық, маған ұнады
Егер ерінбей еңбек етсең, түбі еңбегің жанады, Бақыт.
– Рақмет, аға
Сіздің пікіріңіз мен үшін өте бағалы
Кейіндеу кітап қылып шығарсам деген ізгі оймен жаза бермекпін, – деп жауап бердім.
Тегі, алыстан қарағанда аласа көрінетін тауға жақындай түссең, шыңына көз жетпейтіндей, аса биіктей түседі
Оралхан ағаны жақынырақ біле түскен сайын, ол кісінің сырттай тәкаппар көрінгенімен, іштей жан-дүниесі өте сезімтал, нәзік жанды адам екенін ұқтым
Ол кісінің қатты қайғырған сәттері, әлі есімде
Алдымен жақсы көретін туған қарындасы, онан кейін асқар таудай әкесі қайтыс болды, міне, осы қиын-қыстау кездері жазушының жан-дүниесі езіліп, қайғы жұтып, көпке дейін тұнжырап жүрді
Жүрегі нәзік, сезімтал жазушы отбасындағы ең жақын жандарынан айырылып, қалың ойға шомып, көпке дейін қайғы-қасіретке беріліп, күйзеліске ұшырады
Мүмкін, осындай қатты толғаныс-тебіреніс, жеке басындағы жақын адамдарынан айырылған қайғы-қасірет шағы – жазушының жүрек түкпірін­дегі асыл ойлардың қағаз бетіне түсуге түрткі болған шығар
Жазушы кейіпкер­лерімен бірге қуанып, бірге қайғыр­ған сәттерде ғана нағыз шынайы туындылар туындамақ.
Үлкен жүректі жазушы жан-жағындағы қаламгерлердің үлкеніне сый-құрмет, кішілеріне қамқор бола білетін
Соның бір айқын айғағы – жас қаламгерлерге қолдау көрсетіп, қамқорлық көрсетуі Оралхан ағаның жақсы бір қасиеті болатын
Өкінішке орай, ондай жақсы қасиет екінің бірінің қолынан келе бермейтін құбылыс
Сырттай қатаң көрінетін жазушының ішкі жан-дүниесі, жан жүрегі жұмсақ болатын
Мен кезінде осындай талантты жазушыдан ақыл-кеңес алғаныма, бұралаң соқпағы көп, шығармашылық өмір жолында жүрек жарды сырласып, ашық-жарқын сөйлесіп, сыр бөліскеніме қуанамын.
«Тау қыраны қартайғанда шырқау биіктен құлап өледі» деп естуші едім, ол кісі қартайып үлгерместен кемел шағында-ақ, биікке ұшқан тау қыранындай, алыстағы үнді елінде жарық дүниемен мәңгілік қоштасты
Болашақ ұрпағының бақытына орай қайталанбас шығармаларын өшпес мұра қылып, қалдырып кетті.
Тегі, алыс­тан қарағанда аласа көрінетін тауға жақындай түссең, шыңына көз жетпейтіндей, аса биіктей түседі
Оралхан ағаны жақынырақ біле түскен сайын, ол кісінің сырттай тәкаппар көрінгенімен, іштей жан-дүниесі өте сезімтал, нәзік жанды адам екенін ұқтым
Ол кісінің қатты қайғырған сәттері, әлі есімде
Алдымен, жақсы көретін туған қарындасы, онан кейін асқар таудай әкесі қайтыс болды, міне, осы қиын-қыстау кездері жазушының жан-дүниесі езіліп, қайғы жұтып, көпке дейін тұнжырап жүрді
Жүрегі нәзік, сезімтал жазушы отбасындағы ең жақын жандарынан айырылып, қалың ойға шомып, көпке дейін қайғы-қасіретке беріліп, күйзеліске ұшырады. 
Алтайдың биік шыңындай асқақ арманды асыл жан қазақ әдебиетінің әлемін тума талантымен жалындай жарқыратып, бүкіл әлемге танытып, көк аспанда аққан жұлдыздай көзден ғайып болғанымен өнер сүйер оқырмандарының көңілінен әсте өшпек емес
Қазақстан Республикасының Мемлекеттік сыйлығының лауреаты Оралхан Бөкеевтің романтикалық шығармалары «Өз отыңды өшірме» романы, «Өліара», «Мұзтау» хикаясы, «Сайтан көпір», «Атау кере», «Біздің жақта қыс ұзақ», «Өнерге өлердей-ақ ғашық едім» очерк, көркемсөз, эсселері, «Тақадан қалған тұяқ» кітабындағы «Ауыл хикаялары» әңгімелері – жалпы Оралхан ағаның, сөз зергерінің қолынан шыққан қай шығармасы болсын, оқырманды бей-жай қалдырмайды
Өмірде кездесетін келеңсіз жайларға қынжыласың, жақсылыққа, ізгі ниетті кейіпкерлердің жеңісіне қуанасың
«Жүректен шықпаса, жүрекке жетпейді» деп Абай атамыз айтпақшы, жазу­шының әр шығармасы саф алтындай жарқырап, қазақ әдебиетінің темірқазығындай әдеби шеберліктің, заманауи шындық өмірдің жарқын үлгісіне айналған
Кітап кейіпкерлері – Қойшы, Аспан, Дархан, Ақтан сияқты біздің замандастарымыздың басынан өткерген сан түрлі бұралаң соқпағы көп өмір жолы күні бүгінгідей көз алдыңнан өтіп, жазушының сөзден түйін түйген шеберлігіне тәнті боласың
Тума талантты жазушының тағы бір ерекшелігі – Алтай тауында туып-өскен жазушы табиғатпен біте қайнасқан, жыл мезгілінің қай шағын суреттесе де шынайылығымен әсерлі.
Драмалық шығармалары «Қайдасың қасқа құлыным!», «Қар қызы», «Текетірес», «Зымырайды пойыздар», «Желтоқсан желі» пьесалары – көрерменнің көңілінен шығып, қазақ әдебиеті драматургиясындағы өз орнын ойып алған сүбелі шығармалар.
Асқақ тау баурайында өскен тау бұғысындай асыл жанды жазушы, Шығыс Қазақстан облысы Катон-Қарағай ауданы Шыңғыстау ауылының түлегі – тұмса табиғаттың төл баласы Оралхан ағаның әрқашан шоқтығы биік, қай шығармасын оқысаң да таудан ­бастау алған тау суындай мөп-мөлдір, тап-таза тұнық, әрі терең
Сондықтан мөлдір бұлақтағы суды қанша ішсең, шөлің қанбайтындай көрінетіні сияқты, Оралхан ағаның өміршең шығармаларын қанша оқысаң да терең ойларымен тамсандырады, шығармаларындағы оқиға желілері жаңа қырларымен еліте түседі
Оралхан Бөкеев сынды кемеңгер жазушының өзі өлсе де мәңгі өшпейтін кітаптары, азаматтық жарқын бейнесі жүрегіміздің түкпірінде мәңгілік сақталып қалмақ
Бұл тек менің ғана емес, мыңдаған, миллиондаған оқырмандарының ізгі ойы деп білемін.
Бақыт МЕРЕКЕНОВА,
Қазақстан Жазушылар 
одағының мүшесі
