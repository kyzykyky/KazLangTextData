ҚР Тұңғыш Президенті атындағы саябақта облыстық мәдениет, мұрағаттар және құжаттама басқармасының ұйымдастыруымен, сол басқармаға қарасты барлық мекемелердің қолдауымен Ақтөбенің  «Серуен бағы» («Арбаты») ашылды
Бұл  қалалықтар үшін  шығармашылық адамдардың, ақындардың, суретшілердің, шеберлердің, кітапсүйер қауымның сүйікті алаңына  айналды
Бұл алаңда суретшілердің, шеберлердің еңбектерін сатып алуға, тез арада өз портретіңізді салғызуға  үлкен  мүмкіндіктер бар
Сондай-ақ ашық аспан астында кітап  көрмесі де  қойылған
Таңдаған  кітабыңызды алып, оқи беруіңізге болады
Бір сөзбен айтқанда, демалыс үшін барлық жағдай жасалған
Жаз мезгілі – демалыс айы
Сол себепті қаламызға  шетелдерден,  басқа облыстардан қонақтар көптеп келеді
Қазірдің өзінде бұл жер  қала тұрғындары мен   қонақтар көңілінен шығып жүр. 
– Ақтөбенің әдемі алаңқайларында шығармашылықпен айналысатын өнер адамдарының жиналатын, өзара бас қосып тұратын орны болса деген ұсыныстар көптен бері айтылып жүрген болатын
Жергілікті билік басшыларымен ақылдаса келе, тұрғындар көп жиналатын, қауіпсіздік жағынан ыңғайлы осы саябақ таңдалды
Бұл жерде жылдам сурет салушылар, бард әншілер, ақындар өз өнерлерін көрсетуге мүмкіндік алып отыр
Сондай-ақ кітапсүйер қауым үшін де арнайы кітап көрмелері ұйымдастырылып тұрады, – дейді облыстық мәдениет, мұрағаттар және құжаттама басқармасының басшысы Қанат Айтбаев.
Мұнда «Ашық аспан астындағы кітап­хана» таныстырылымы өтті
С.Жиенбаев атындағы облыстық жасөспірімдер кітапханасы «Алаш
Желтоқсан
Тәуелсіздік», «Алаш арысы – Әлихан Бөкейханов», «Жалында, Олимпиада ­алауы», «Оқы, өзгеге ұсын» секілді он тақырып бойынша кітап көрмесін ұйымдастырды
Шара барысында «Бір ел – бір кітап» акциясында таңдалынып алынған ­Дулат Бабатайұлының «Сандықтас» өлеңін кітапхана қызметкері Ләззат Сағындыққызы, ал «Бір өлке – бір кітап» акциясында таңдалынған ақын Есенбай Дүйсенбайұлының «Көктем гүлі» өлеңін кітапхана қызметкері Лариса Құрымбаева оқып берді.
Бұл жерде өзгелермен бірге енді ғана шаңырақ көтеріп жатқан жас жұбайлар Айдын Пірмағанбетов пен Жадыра Жәкібаева да болып, кітап көрмесін тамашалады, «Арбаттың» ашылуымен тұспа-тұс келген тойларын жақсылыққа балап, болашақта балаларымыз білімді, оқымысты болады деп ырым етті
Айдын Әйтеке би ауданы Қарашатау орта мектебінде тарих пәнінің мұғалімі екен
«Кітапты бөтен көрмейміз
Осы жердегі кітаптардың біразымен таныс­пын
Мамандығым — тарихшы
Әрі біз саябаққа серуендеуге келгенбіз
Арбат ашылып жатқанына қуаныштымыз» дейді Айдын
Күйеу жігіттің қасында күлімдеп тұрған он сегіз жастағы үлбіреген Жадыра өзінің Жәкібай жыраудың шөбересі екенін мақтанышпен жеткізді.
Түйіндеп айтар болсақ, облыс орталығында жаңа алаңның ашылуы тұрғындарды үлкен қуанышқа кенелтіп отыр
Қазірдің өзінде кешкілік, демалыс күндері осы жерге халық көп жиналады
Олар мазмұнды көрмелерді тамашалап, әуесқой әншілердің әндерін тыңдайды
Сөйтіп, рухани ләззат алып қайтады.
Лариса ҚҰРЫМБАЕВА, 
кітапханашы
Ақтөбе
