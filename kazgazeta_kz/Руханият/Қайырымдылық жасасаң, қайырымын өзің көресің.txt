Қазақ мемлекеттік қыздар педагогикалық университетінің ректоры, Алматы қаласы мәслихатының депутаты Динар Нөкетаева республикалық «Мектепке жол» акциясы аясында қайырымдылық шарасын ұйымдастырды.
«Нұр Отан» партиясының қолдауымен өткен игілікті іс-шара барысында Алмалы ауданына қарасты Ә.Шәріпов атындағы №16 мектептің 10 оқушысына қазақстандық «Сымбат» сән үйінің сапалы мектеп формалары, мектеп сөмкелері, мектепке қажетті құрал-жабдықтар мен мектеп оқушыларына арналған отандық «S-master» компаниясының таза былғары терісінен тігілген аяқ-киімдері табысталып, жаңа оқу жылы алдында балаларға көмек әрі сыйлық ретінде тарту етілді.
Аз қамтылған және көп балалы отбасылар, жетім балалар мен ата-анасының қамқорлығынсыз қалған, тұрмысы төмен отбасы балаларын мектепке қажетті киім-кешек, құрал-жабдықтармен қамту, балаларды орта біліммен толық қамтылуына жағдай туғызу, сабаққа баруын қамтамасыз етуді мақсат тұтқан республикалық акция соңғы сегіз жыл­дан бері дәстүрлі түрде өткізіліп келеді
«Мектепке жол» жалпы республикалық қайырымдылық акция­сы биыл да тамыздың 1-інен бастау алып, қыр­күйек айының 30-ына дейін жалғасатын болады.
Шарапаты мол шараға оқушылардың ата-аналары, ҚазМемҚызПУ, «Сымбат» сауда үйі мен «S-master» отандық компания өкілдері және жақсы іске куә болған алматылық тұрғындар қатысты.
Ата-аналар да өз кезегінде қайырымдылық, адам­гер­шілікті биік ұстап, кісілікті ту етіп, жылы лебізі мен қол ұшын аямай, қолдан келген жәр­демін ұсынып отырған ел қалаулысы Динар Нөкетаева мен көмегін көрсеткен «Нұр Отан» партиясына үлкен ризашылықтарын білдірді.
Шара барысында ақ тілеулі ағайындардың бірі, жақсы іске жанашыр боп келген «S-master» компаниясының директоры Дәулет Аманғали: «Балаларға қамқорлығымызды аямай, оларды аялай білейік!» деп барша қауымға өзі ұсынып отырған отандық өнім аяқ-киімдерімен және оның сапасымен таныстырып өтті.
Балалар мен олардың ата-аналарына қуаныш сыйлаған қайырымдылық шара жаңа оқу жылына жақсы көңіл-күй, жаңа қарқын, білімге деген құштарлық, әрбір бала бойына сенім, жанына жігер ұялататыны сөзсіз
«Қайырымдылық жасасаң, қайырымын өзің көресің» деп дана халқымыз айтқандай, әркез жүрегіміз кең, пейіліміз ақ болып жақсылық жасауға ұмтылып тұрайық!
Смайыл БАЗАРБАЙ
