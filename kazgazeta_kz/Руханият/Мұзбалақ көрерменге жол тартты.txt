Ерте заманда адамдардың кесірінен жер астындағы әбжылан оянып кетіпті
Жер бетіне шығып, маңайын жалмап, қазақ ауылына үлкен апат әкелген екен
Сол уақытта бір қыран балапанын қорғап қалу үшін, онымен айқасады
Ақыры жылан жер астына тығылады
Ал қыран отқа оранған ұядан балапанын алып, алысқа ұшып кетеді
Мұны көрген адамдар бүркітті қолға үйретуді ойға алыпты
Ал адам жұтып дәніккен әбжылан күн тұтылып, өзінің айдаһарға айналар сәтін асыға күтеді…
Бұл – адам мен бүркіт достығының түп тарихы баяндалатын «Мұзбалақ» толықметрлі ани­мациялық фильмінің қысқаша мазмұны
Картина ҚР Мәдениет және спорт министр­лігінің тапсырысы бойынша «Қазақфильм» киностудиясында түсірілген
Режиссерлері: Тұрдыбек Майдан мен Тілек Төлеуғазы
Режиссерлердің айтуынша, мұзбалақ – бес жасар бүркіттің атауы.
65 минутқа созылған мультфильмнен қазақтың иісі аңқиды, ұлттық болмыс менмұндалайды
Саятшылық дәстүрінен бөлек, күбі пісу, ұсталық, кілем тоқу сынды тұрмыстық салттар да көрініс тапқан
Осыған қарап-ақ, туындының қазақы тәрбие көрген азаматтардың қолынан шыққанын байқауға болады
Бұл ойымызды режиссерлердің бірі Тұрдыбек Майданның өзі растады
Ол қарапайым қазақ ауылында туып-өскен, 16 жасына дейін киіз үйде тұрған екен
Одан бөлек «Мұзбалақты» шығаруға 40-қа жуық маман тартылса, оның 99 пайызы – өз қандастарымыз
Олар туындыны 2D және 3D форматында жасап шығу үшін әр секундында 24-25 кадр сурет салыпты
Кейіпкерлерді дыбыстауға Ержан Жарылқасынұлы, Жанат Тыныбаев, Самат Қордабай, Ерғали Төлебаев, Алма Әділқызы есімді театр және кино актерлері қатысқан.
«Мультфильмді 2,5 жыл дайындадық
Бұл – әлемдік тәжірибемен салыстырғанда қалыпты жағдай
Мысалы, Walt Disney студиясы «Мулан» анимациялық фильмін дайындауға 5 жыл жұмсаған екен
Оның 1-1,5 жылын батырдың өмір тарихын зерттеуге арнаған» деді ол.
2017 жылы қазақ анимациясының 50 жылдығы болды
Бәріміздің балалық шағымыздың куәсі «Қарлы­ғаштың құйрығы неге айыр?» мультфильмінен бері осынша уақыт өтіпті
Одан бері қаншама туынды жарыққа шықты.
«Елу жылда – ел жаңа»
Заман, адамдар ауысады
Қазақ анимациясына да жаңа буын келді
Жаңа жоспар бар, жаңа мүмкіндік ашамыз
Алдағы айда «Күлтегін» толықметрлі мультфильмін де көрермен назарына ұсынамыз
Жылына екі бірдей толықметрлі анимациялық фильмнің шығуы – тарихта болмаған жайт
Біз сонымен мақтанамыз
Ендігі үлкен мақсатымыз – жылына бір немесе екі толық метрлі анимациялық фильм шығарып отыру
Себебі өскелең ұрпақты қазақша сөйлету, оларды ұлттық санада тәрбиелеу мәселесін осы бір ғана анимациялық тәсілмен шешуге болады деп ойлаймыз
Алдағы уақытта мультсериал түсіруді де қолға аламыз
Көптеген елдер бұған баяғыда кірісіп кеткен
Мысалы, «Маша мен аю», «Фиксики» туындыларын алайық
Бұл – өте үлкен идеологиялық қару
Біз осы идеологиялардың соқтығысында бәсекеге қабілетті бола білуіміз керек» дейді «Анимациялық фильмдер» шығармашылық-өндірістік бірлестігінің басшысы Адай Әбілда.
Естеріңізге сала кетейік, Адай Әбілда – «Күлтегін» анимациялық фильмінің режиссері
Ол туынды бұған дейін Португалияда өткен кинофестивальге қатысып, қазылар алқасының назарын аударған
«Мұзбалақ» та одан қалысқан жоқ
Татарстанда өткен халықаралық кинофестивальде көпшіліктің ықыласына бөленді
«Картиналардың көрермен көңілінен шығуы оның ұлттық болмысына да байланысты» дейді «Қазақфильм» анимация бөлімінің редакторы Ерлан Төлеутай.
«Елу жылдық анимациялық тарихымыз түрлі кезеңдерден тұрады
Әмен Қайдаровтың «Қарлығаштың құйрығы неге айыр?» туындысы әлемнің 48 елінде көрсетіліп, үлкен табысқа кенелген
Сол табыстың негізгі кілті – оның ұлттық сипатқа ие болғандығында
Одан кейін қанша мультфильм түсірілді
Ішінде сәттісі де, сәтсізі де болды
Кеңес үкіметі тарағанша 150-ге жуық анимациялық фильм түсірілген
Оның көбі орыс тілінде шықты
Өйткені сол кезде анимацияға қала қазақтары, орыстілді мамандар келді
Сол себепті де басқаша рухпен тыныстап тұрды
Ал ұлттық сипатта түсірген аниматорлардың көбі өмірден өтіп кетті
Бірақ соңдарында жақсы із қалды
Ал 1991 жылдан кейінгі кезеңде қаржы болмай, ұстаз-шәкірт арасы үзіліп қалған жайы бар
Сол 1991-2009 жылдар арасында фильм өте аз түсірілді
Ал 2009 жылы анимациялық фильмдердің шын тәуелсіз дәуірі басталды
Ол кезде де түрлі кедергілер болды
Оның бәріне өзім куәмін
Адай Әбілдалардың анимацияға қалай келгені, алғашқы фильмдерін қалай түсіргені көз алдымда
Шын мәнінде, біз­дің тарихымызда бір жылда екі бірдей толықметрлі анимациялық фильм шық­қан емес
Ол өте үлкен қыруар еңбекті қажет етеді» деді әңгімесін жалғастырған Е.Төлеутай.
«Мұзбалақ» еліміздің барлық ірі қалаларындағы кинотеатрларда қазақ және орыс тілдерінде көрсетіледі
Дегенмен, қазақ тіліндегі туындылар көрерменге жайсыз уақытта қойылып жататынын білеміз
Ол – айтыла-айтыла жауыр болған тақырып
Десек те, «мұны шешуге болады» дейді «Қазақфильм» баспасөз қызметінің жетекшісі Айнұр Исаева.
Айта кетейік, Тұрдыбек Майдан осыған дейін «Әлін білмеген», «Ақ қаз», «Бақыт жолында» туындыларын түсірген
Ал Тілек Төлеуғазы болса «Нүктелер», «Бөгде», «Иесі оралған мысық» мультфильмдері арқылы белгілі
Тілек пен Тұрдыбек бұған дейін де «Тастүлек» мультфильмін бірлесе жарыққа шығарған болатын
Енді жігіттер Алтын адам туралы фантастикалық жанрдағы туын­дыны қолға алып жатыр.

Әсел САРҚЫТ

Әсел САРҚЫТ
