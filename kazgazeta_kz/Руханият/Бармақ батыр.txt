Тағдыр
Уақыт
Өмір көшінде талай боздақтар өткені белгілі
Оларды ұмытпау, тарих жадынан өшірмеу бүгінгі ұрпақтың парызы мен қарызы екені даусыз шындық.
Алды сонау Қызылқоғадан, соңы Атырау, Құрманғазы, Исатайдан жиналып, Маңғыстауға жол тартқан топтың бұл жолғы мақсаты осындай ізгілік жолындағы қадам болатын
Топтағы ең үлкен қария Таңбай Өскімбайұлы 90-ға таянса, кішісі жиырмадан енді асқан жастар
Өмір, ұрпақ сабақтастығы деген осы емес пе?!
Солардың алға қойған ойы – Бейнеудің солтүстік шығысындағы Сам құмында жатқан Бек сауытты Ер Жанақтың шөбересі Бармақ батыр-әулиеге белгі қою
Батыр атақты Табын Асау Барақтың қауымында жатыр
Көптен оны ұрпақтары іздестіріп жүретін
Бірақ дерегін табу қиын болды.
Кешегі кеңестік кезеңнің зобалаңы талайды сансыратты ғой
Бұл Тәпен әулетіне де аз кесірін тигізген жоқ
Оны «Ана тілі» газетінің үстіміздегі жылғы №30(1184) санындағы жазушы Т.Жанаевтың «Торшаның түлейінде» атты хикаятынан қаныға аласыздар.
Міне, осы ұрпақтың шежіресін түзсек
Сегіз арыс Адайдың Мұналы болады
Оның төрт баласының бірі Бәйімбеттен тарайды
Райымбердіден Бексары, Текей және Жанақ
Кешегі туырлықты қазақтың намысы мен рухын көтеруде жауына атойлап шауып, есімі руға шыққаны Ер Жанақ болды
Оны Бек сауытты Ер Жанақ деп атайды
Оның төрт баласы болған
Жанақтың екінші баласы Тілекеден – Айтбай – Бармақ – Ермек – Көпжасар – Қарағұл – Тәпен – Өскімбай.
Жанақтың немересі Айтбай – аса қайратты, жауырыны жерге тимеген палуан екен
Құдыққа құлаған түйені шығарып, атағы біраз аймаққа жайылыпты
Ол кезде адайлардың мал суаратын шыңыраулары 60-70 метрден кем болмайтынын есептегенде, бұл «не деген қайрат» деп таңданбасқа амал жоқ
Ол 25 жасында көзігіп қайтыс болады
Одан қалған Бармақ батыр, әулие болып, ел қорғауда қалмақтар мен түр­кмендерге қарсы талай шайқастарға қатысады
Жастай атағы жайылған Бармақ батыр ерлігі, көріпкелдігі және жау жүректігімен көзге түседі
Оның есімі Адай еліне ерлік істерімен аңыз болып тараған
Қасиетті әулие-батыр Бармақ қорымын ел киелі орын деп қастерлейді.
Оның басын табу ұрпақтарына арман болып жүр еді
Әулие-батыр осы өлкедегі Алла тағала қасиет дарытқан емші Тасқара Қаратаевтың түсіне еніп, «мен елді жаудан қорғап жорықта өлген, батырлығым да, әулиелігім де баршылық Бармақ едім, қазір сартөмпешік болып елеусіз қалдым» деп аян беріпті
Бұл түсін ол Бейнеу ауданының әкімі, ел ағасы Басшы Әзірхановқа айтады
Ол өлкетанушы, кәсіпкер Жеменей Адай Мұқаш Қараевқа айтып, ата басына белгі қойғызып, там салдырады.
Осы хабарды жақында естіген оның ұрпақтары күні кеше Асау Барақ қорымына жерленген Бармақ батыр-әулие басына барып, ас беріп, жаңадан белгі қойды
Ұрпақтары елдің ойында жүретіндей, басқа жұртқа үлгі етіп ұсынатындай батыр бабасын ұлықтап, Құран бағыштап, дұға оқыды.
Аста бас қосқан қонақтар ерлік, елдік жайлы өрісті әңгіме қозғады
Мұнда өз атасы Бармақ батыр жайлы шежіреші, елінің ардақты азаматы, Жанақтың абыз ақсақалы Таңбай Өскімбайұлы сүйекті әңгіме өрбітіп, ел, жер және ру тарихынан мол хабардарлығын аңғартты
Өлке зерттеушісі, шежіре-тарихшы Төрәлі Бектұрлы ағамыз сонау Бек сауытты Ер Жанақ жайлы тебіренді.
Ата басына мәрмәр тасқа қашап жазылған:
Бұл адайда бар небір арыстандар,
Жау келсе ұран отын жағысқандар.
Жиырма үшінде ел қорғап,
опат болған,
Ер Жанақтың әулие шөбересі,
Батыр Бармаққа да бір
дұға бағыштаңдар! –
деген белгі орнатылды.
Ата-баба аруағы да бір аунап түсіп жатқан шығар
Елі мен жері үшін арпалыс­қан, ұрыста опат болған бауыр­ларды ұлықтау тек ұрпақтарына ғана емес, күллі қазаққа ортақ іс екенін ой түйген абзал.
Батырлығы, әулиелігімен еліне қор­ған болған Бармақ Айтбайұлының рухы ақындар жырына да өзек болып келеді
Оған адайтанушы, шежіре ақса­қал Өмірзақ Қалбайұлының «Адайдан өткен жайсаңдар» атты өлеңіндегі
Айтылған батырлардың жалғасы
еді-ау,
Дұшпанын көрсе қияр алмас еді-ау.
Айбынды Қара Жалғас, Аманжолым,
Кешегі Бармақ пен Түбірғұлым, – деген жыр шумақтары дәлел.
Осылайша халық жадынан өшпей бүгінге жеткен Бармақ батыр есімі қандай да ұлықтауға лайықты
Ұрпағы еске алған батыр-әулие шапағаты баршамызға тиеріне сенім мол.
Қандай да игілікті де мақсатты істің басында, жақсылыққа ұйытқы болып, көпке ортақ шаруаны ұйымдастырып жүретін аймаңдай, білікті азаматтар болары белгілі
Біз осы іске мұрындық болып, бар шаруаны ұйымдастыруға еңбек сіңірген батырдың жетінші ұрпағы Мәлік Қатпаұлы Өскімбай есімін ерекше атап өткенді жөн көрдік.
Бұл сапардан ойға түйгеніміз, елі, халқы үшін ұрандап жауға шапқан батырларымызды ардақтау – өткенімізге құрмет, бүгінге сабақ болары ақиқат
Оларды ортамызға оралту арқылы жас ұрпақты отаншылдық рухта, елін, жерін сүюге тәрбиелей аламыз
Бармақ батыр-әулиеге арналған осынау шараның тағылымы мен ғибраты зор.
Ұлты, елі мен жері үшін күрескен батырларды, би мен шешендерімізді ұмытпау елдігіміздің, бірлігіміздің кепілі
Қазақ тарихы осындай ерлерімен өшпейді.
Әбілхан Сейтімұлы,
Қазақстан Журналистер 
одағының мүшесі
