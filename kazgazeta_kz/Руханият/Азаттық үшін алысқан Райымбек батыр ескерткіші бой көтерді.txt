
Тәуелсіздік алғаннан бері еліміздің қалалары мен ауылдарының көшелері мен алаңдары жұртшылықтың талап-тілегіне орай жаңаша атауға ие болып, халқымызды ғасырлар бойы езгіге салып келген патшалық Ресей мен коммунистік партия қайраткерлерінің ескерткіштерінен тазарып, ұлтымыздың батырлары мен билерінің және өзге де ұлыларының ескерткіштері орнатылуымен жаңаша сипат алды
Сөйтіп, жастарымыз бұрын есімдерін атауға да тыйым салынған ұлылардың есімдеріне, еліміздің тәуелсіздігі жолында күрескен қаһармандардың ерліктеріне, даналарымыздың кемеңгерлігіне қанық бола бастады
 
Жуықта еліміздің тәуелсіздігі үшін басқыншыларға қарсы күрескен тағы да бір қазақтың айбынды батырына ескерткіш орнатылғанына жұртшылық куә болды
Алматыда Сүйінбай мен Райымбек даңғылының қиылысындағы алаңда әйгілі Райымбек батыр ескерткішінің орнатылуының ашылу жиыны өтті
Жиынға Алматы қаласының әкімі Ахметжан Есімов, Парламент депутаты Серік Үмбетов, Алматы облысының әкімі Аңсар Мұсаханов, Қазақстан Жазушылар одағы басқармасының төрағасы Нұрлан Оразалин, Алматы қалалық ардагерлер кеңесінің төрағасы Еренғайып Шайхутдинов, Райымбек батыр қоғамдық бірлестігінің төрағасы Тоққожа Естенов және өзге де мемлекет, қоғам қайраткерлері мен өнер саңлақтары қатысып, сөз сөйледі
Олар Райымбек батырдың жоңғар басқыншыларына қарсы күресте қаһармандық, көрегендік көрсеткені, әрі кемеңгер дана болғаны жөнінде нақты оқиғаларды баян етіп, баба рухын қасиет тұтудың нақты белгісі осындай алып ескерткіштің қойылуы болып табылатынын атап көрсетті.
Райымбек қайтыс болар алдында «Денемді ақ түйеге артып, ба­сын бос жіберіңдер
Ол қай жерге барып шөксе, сол жерге жерлең­дер» деп, өсиет қалдырғаны жөнінде аңыз бар
Cол ақ түйе шөккен жердегі зираттың басына зәулім кесене тұрғызылып, ақ түйенің мүсіні орнатылған
Осыдан бір жыл бұрын пайдалануға берілген Алматы метросының басты бекеті «Райымбек батыр» деп аталады
Енді, міне, Алматы қаласында сол метро бекетіне жақын жерде Райымбек даңғылының бойында батыр ескерткіші ашылды.
Ескерткіштің биіктігі 12 метр 20 сантиметр, авторы Едіге Рахмадиев, дизайнері Игорь Поляков, сәулетшісі Владимир Немчиков.
Қуанбек Боқаев
