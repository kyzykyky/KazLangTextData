Серікбай қажы ОРАЗ,
Қазақстан мұсылмандары 
діни басқармасының
төрағасы, Бас мүфти
(Соңы
Басы өткен санда)
Біз, дін адамдары, жастардың имани, рухани тәрбиесіне жіті назар аударамыз
Әлеуметтің имани ахуалын жақсарту үшін баршамыз бар біліміміз бен күш-жігерімізді аямауымыз қажет
Бүгінгі таңда Қазақстанда үш мыңға жуық мешіт болса, онда намаз оқитындардың дені – жастар
Олар имамдарымызға келіп, ақыл-кеңес сұрайды
Тұрақты түрде дәріс тыңдайды.
Имамдар мен ұстаздарды сыйлап, алдарынан кесе өтпейді
Мешіт қызметкерлері – имамдар мен ұстаздар да осынау мұрсатты қалт жібермей, қай кезде де жастарға тәлім-тәрбие беріп, түзу жолға нұсқаудан талмай келеді
Қаншама тілазар бала молдадан дәріс алып, сабасына түсіп, имандылыққа бет бұрды
Қаншама имамдарымыз қоғамдағы талай түйткілді мәселелердің оң шешім табуына септігін тигізіп, телі-тентектерді түзеуге атсалысуда.
Осы тұрғыдан алғанда Қазақстан мұсылмандары діни басқармасы алдымен Алланың алдындағы, сосын қоғам алдындағы борышын әл-қадірінше орындап, өз әлеуетін үйлестіре отырып, ұлтты ұйыстыратын біршама іс-шараларға мұрындық болып келеді
Мешіттерімізде жастарға дәстүрлі діни танымнан дәрістер беріледі
Жыл сайын «Мектепке жол» деген сияқты акциялар тұрақты түрде ұйымдастырылады
Онда әл-әуқаты төмен отбасылардың балаларын мектепке жабдықтау жағы қолға алынған
Сонымен қатар, ондай отбасыларға жан-жақты көмегін аямай, барынша қол үшін беруге тырысып келеді.
Діни басқармада ашылған Жастар секторы жыл өткен сайын қарқынды жұмыс жасап келеді
Діни басқарма осы кезге дейін жастарды имандылыққа баулу, оларға дәстүрлі дінді, ұлттық құндылықтарды насихаттап, теріс жолдарға түсіп кетуден сақтандыру жолында бірталай іс атқаруда әрі оны жалғастыра бермек.
Қазірде қоғамымызда хат танымайтын, білімнен бейхабар адам жоқ десе болады
Демек, жастар тәрбиесіндегі көрініс беріп қалатын кейбір келеңсіз жайттардың түп-негізі тек білімде емес, тәрбиеде жатқандығын ұғыну қажет
Бұл жайлы сахабалардың ізбасары Абдулла ибн Мүбәрак: «Біз көп білімнен гөрі қарапайым тәрбиеге көбірек мұқтажбыз» деп дөп басып айтып кеткен.
Қазіргі жастарға берілер кеңес, айтылар насихат көп
Оларға: «Ең бастысы, адамның баласы болып қалмай, елдің баласы бол, алдымен өз басыңа, содан соң ағайын-жұртыңа, Отаныңа пайдаңды тигіз» дегім келеді
Хадис шәріпте айтылғандай, адамдардың ең жақсысы – өзгелерге пайдасын тигізіп жүретін жан.
Бір дін ғалымынан: «Жастар жағы еліміздің бақуатты дамуы үшін не істей аламыз, қалай жан-жақты күресуге болады?» деп сұрағанда, ол: «Әрбірің өз ісіне мықты болсын
Өзінің мойнындағы міндетін мүлтіксіз атқарсын» деп жауап берген екен.
Расында да, әрбір адам өзіне тиесілі іске адал болса, бүкіл қоғам түзеледі
Студент оқуында озат болса, мамандар өз ісінің шебері болса, басшылар ынсапты, ал қалың бұқара ынтымақ пен бірлікте болса, қоғам түзеледі
Тұрғындардың пейілі түзелсе, тұрмысы да түзеліп, ел жағдайы да оңалмақ
Осындай мақсатқа жеткенде ғана бабамыз әл-Фараби аңсаған «Қайырымды қала» идеясы толыққанды жүзеге аспақ.
Адам өзін-өзі өзгертуге қадам баспайынша, Алла да оны өзгертпек емес
Алла Тағала қасиетті Құран Кәрімнің «Рағыд» сүресінің 11-аятында: «Қайбір қауым өзін-өзі өзгертпейінше Алла оны өзгертпейді» деп баяндаған
Егер адам өзгерсе, оның көршісі өзгереді
Одан кейін қоғам өзгереді
Бұл мәселеде әр адамның ойы, сана-сезімі өзгеруі маңызды.
Жастарымыз көпшіл, мемлекетшіл, ұйымшыл, қоғамшыл болса, жақсы отбасы құрса дейміз
Олар әсіре діншіл болмаса екен
Біз жастардың қоғамнан бөлініп қалмауын барынша қадағалауымыз қажет
Уағыздарымызда осы қоғамда өмір сүргеннен кейін халықтың бүгінгі жағдайымен, салт-дәстүрімен санасу қажеттігін айтамыз
Иә, дінге білімсіз келген жастарға көркем насихат керек
Қазақстан мұсылмандары діни басқармасының жат ағымның жетегіне кеткен жастарға қатысты ұстанымы осындай
Әрине, оларға кінә артып, қоғамнан бөліп тастау оңай
Ол біздің баламыз, бірімізге іні, бірімізге бауыр емес пе? Қамқорлық қажет-ақ
Қоғамнан жылу сезінген бала бүгін адасса, ертең қайта айналып, қазығын табады.
Біздің ұлтымыз өскелең ұрпақтың жадына «обал болады» немесе «сауап болады» деген ұғымды сіңірген
«Обал болады» мен «сауап болады»-ның түпкі мәні тереңде
Нан қиқымын шашу – обал болады
Біреудің ала жібін аттау – обал болады
Өзгенің хақысын жеу – обал болады
Қарияға құрмет – сауап болады
Жабырқаған жанның жүрегіне үміт сыйлау – сауап болады
Міне, қарап отырсаңыз осының бәрі – отбасыдан басталатын тәрбие негіздері
Біз сан ғасырдан бері жалғасып келе жатқан халқымыздың осындай қасиетті ұғымдарын жастарымыздың санасына сіңіре беруіміз керек.
Отбасынан дұрыс тәрбие алмаған бала ертең қоғамнан өз орнын тауып кете алмасы анық
Сондықтан, бала болашағына баршамыз атсалысуымыз лазым.
Құдайға шүкір, бөтеннің босағасында бұратана жұрт болып, күйініп, аһ ұрып теңдік сұраған, алтын терек арыстардың дәуірі өткен
«Тебінгі теріс тағынған, темірқазық жастанған» сол ерлердің ғасырлар бойы аңсаған арманы бүгінгі күні орындалды
«Күлдір-күлдір кісінетіп, күреңді мінер күн қайда?» деп күңіреніп өткен баһадүрлер арман еткен баһарлы күннің таңы атты
Хақ жарылқап, Алаштың да күні туды
Ел де азат, жер де өзіміздікі
Кешегі Махамбеттер:
«Еділдің бойы ен тоғай,
Ел қондырсам деп едім.
Жағалай қонған сол елге
Мал толтырсам деп едім», — деп өзегі қарс айрыла жырлаған болса, сол еңісте қалған Еділден де байтақ Атырау мен Алтайдың арасындағы кең атырап, құрметті жастар, сендердің иеліктеріңде! Осы кеңістіктің кез келген жеріне ел қондыруға да, мал толтыруға да құқылысың
Шаруасы шатқаяқтаған шалғай ауылдардың еңсесін көтеріп, ісін дөңгелету де сенің қолыңнан келеді.
Ендеше жан-жақты білім алып, осындай ізгілікті істерге белсене кірісуге ешқандай кедергі жоқ
Алдыңғы аға толқын өкілдері сияқты біз де өздеріңнің қажыр-қайраттарыңа, ұшқыр ойларың мен жаңашылдықтарыңа кәміл сенеміз
Олай болса, іске сәт! Алла Тағала өмір жолдарыңды оңғарсын! Әрбір істеріңе береке, тауфиқ берсін! Әумин!
