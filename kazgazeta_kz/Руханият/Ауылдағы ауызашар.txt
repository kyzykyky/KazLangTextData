Еліміз егемендік алып, тәуелсіздіктің көк байрағын желбіреткен тұста экономикамыздың нарықтық қатынастарға көшуімен қатар мәдени, рухани  өміріміз де қайта түлеп, бүкіл ел болып, жұрт болып ата-бабаларымыз сан ғасырлардан бері ұстанып келе жатқан асыл дініміз – Ислам  дініне бет бұрдық
Жер-жерде салынған мешіттердің саны көбейіп, имандылыққа ұмтылыс күшейді
Кеңестік идеологияның  атеистік тәрбиесін көріп-өспеген жас өрім жастар Құран үйреніп, намазға бас қойды
Қасиетті Рамазан айында ораза ұстаушылардың саны артты.
Осыларды айтқанда, өзіміздің бала кезіміз – өткен ғасырдың 80-жылдарына тұспа-тұс келген кездегі діни ахуал еріксіз еске түседі
Қазіргі кезеңмен салыстырып қарағанда, арасы жер мен көктей.
Коммунистік идеологияның, тоталитарлық жүйенің қыспағы қанша тегеурінді болса да ауылдағы қалың қауым иманын, намазын, оразасын ұмытқан жоқ.
Соның айғағындай өзім туып-өскен Оңтүстік Қазақстан облысы, Арыс ауданындағы Арыс өзені бойындағы 30 шақты үй қоныс тепкен «Онтам» ауылындағы ақсақалдардың, үлкендердің намаз оқып, ораза ұстаған, ауызашар берген сәттері әлі де көз алдымда
Марқұм өз әкем – Құрманбектің жасы – сол кезде елудің үстінде болса керек
Ал қазір менің де жасым сол шамада.
Он-он екі жастағы баламын
Әлі есімде, Рамазан айы келгенде ауылға үлкен бір мереке келгендей көтеріңкі көңіл күй қалыптасатын
Үйме-үй ауыз­ашар беріледі
Отыз үй оразаның отыз күніне жобалайды
Ықылас-ниеттің күштілігі сондай, жұрт кәдімгідей кезекке тұрысады
Ауызашар берген үйдегі отырыстың соңынан әркімнің жағдайына қарай келесі үйдің кезегі белгіленеді
Ауызашарды біздер «үптәр» дейміз
Негізгі арабшасы – «ифтар» ғой
Ауылдың молдасы – діни сауаты жоғары, Құранды көсілте оқитын Мәміш молда атамыз.
Ал әрбір үйде өтетін ауызашар кішігірім тойдан кем емес
Әже, апаларымыздың жай кезде кілттеулі тұратын сандықтары айқара ашылып, ішінен кәмпиттің, өрік-мейіздің, жаңғақтың неше түрлісі шығады
Қалағаныңды алып жейсің, ешкім қолыңнан қақпайды
Ол күні үйге келген қонақтардың – аталардың, апалардың, барша үлкендердің мейірімінде шек жоқ
Тойдым дегеніңе қарамай қойын-қонышыңды сыйға толтырады.
Ауызашардан бір күн бұрын үйдің іші-сырты тазаланып, кілем, текемет, көрпе, жастықтың шаңы қағылып, күнге жайылады
Содан үй іші, көрші-қолаң тайлы-тұяғымен дайындыққа кіріседі
Жалқау деген балалардың өзі де қызу тірліктің ортасынан табылады
Ертең қалағанымызды ішіп-жейтін болдық қой дейтін балаң көңіл де бар көкейде.
Әкей жарықтық үй ішін Ораза келе жатқанын екі-үш ай бұрын құлаққағыс қылып отырады
Қорадағы қойының семіздеуін ауызашарға белгілеп қояды.
Ауызашар болатын күні ерте таң намазын оқып болған соң шайын ішіп, ауызашарға арналған қой сояды
Ет мүше-мүшеге бөлініп қазанға салуға дайын етіп қойылады
Көрші үйлерден жеті-сегіз самаурын жиналады
Оған жағылатын жыңғыл, томар алдын ала бұталады
Тегеш-тегеш қоңыр қызыл бауырсақтар пісіріледі
Қазанға ет салынып, астына тезек қаланып баппен бүлк-бүлк қайнайды
Кішкентай балалар ас үйден ошаққа қарай бауырсаққа кесілген қамырды тасиды, қайтарда піскен бауырсақты алып қайтады зыр жүгіріп
Ара-арасында піскен бауырсақтан ауыздарына салып алып ұрттары толып жүргендері
Көздері күлімдеп, жүздері жайнаң-жайнаң қағады
Ауызашар мезгіл жақындаған кезде қызу қарбалас енді басталады
Күн батар алдында Мәміш молда, Сарман, Қабыштай, Сатан, Әбілда, Әбжан ата, Батанбай, Жүсіпқұл, Әліпбек, Отарқұл, Сарыпбек аталармыз ақ сәлделері, қалпақтары, шапандары ағараңдап аттылы-жаяу, есекпен қырдан түсіп келе жатады
Біздер, балалар алдарынан жүгіре шығып амандасып көліктерін байлаймыз
Ол кісілер жүздері жайраң қағып: «Молда бол балам» деп жатады
Жылы су құйған құмғандарды алып қолдарына су құямыз
Тағы да: «Молда бол балам» дейді ол кісілер
Ол кезде Кеңес үкіметінің дінге де молдаларға да қырын қарайтын кезі ғой
«Неге бұл кісілер молда бол балам дей береді, оқуды оқып-оқып ауылда Мәміш молда атамыз сияқты молда боп жүреміз бе бар болғаны» деп ойлаймыз
Сөйтсек, молда бол деген сөздің астары тереңде екен
Иманды бол, сауатты бол, ғылым-білім үйреніңдер дегендері екен ғой
Содан ауызашар басталады.
Бес-алты бала бес-алты самау­рынның жанына тұра ғап от жаға­мыз, шай тасимыз
Әйтеуір үлкен­дерге қызмет жасап бір керек­ке жара­ғанымызға қуанамыз
Жеңге­леріміз: «Әй, самауыр қайнатып жатқан балалар аш қалмасын» деп бізге бөлек шағын дастарқан жасап тәттіге, дәмді тағамдарға толтырып қояды
– Ұялмаңдар ішіп-жеңдер, қызмет сендердікі, – деп бәйек болып жатады
Одан сайын мәз боламыз
Үлкен ас берілгенде қариялар әрқайсымызды шақырып алып біреуміз құлақ, біреумізге бақай, біреумізге жілік ұстатып ешқайсымызды құр қалдырмайды
Тамақ желініп болған соң бата беріліп ас қайырылады
Сонан соң, қолға су құюға таласамыз
Өйткені бата да, мақтау да сол су құйған балада
«Кімнің баласысың, ой жігіт боп қапсың» деген сөз төбеңді көкке көтереді
Жылы су құйылған құмған бір қолда, бір қолда шағын шылапшын, иықта сүрткіш қарттарды жағалай қолдарына су құясын
Есітетінің «Өркенің өссін, көп жаса, дәу жігіт бол» деген сөздер
Бір марқайып қаласын.
Сонан соң, кісілер Тарауих намазға тұрады
Араб тілін жетік меңгерген, Құранға сауатты Мәміш молда атамыздың әуезді үні, әдемі мақамы өн бойыңды баурап кетеді
Намаз біткенше бөтен бір үн шықпайды.
Оразаның құдіреті, айтқанда, ауыз­ашар туралы айтқанда жай тірлікте араздасып, керісіп қалған адамдар бір дастарқан басында бастары қосылып ешнәрсе болмағандай бәрін ұмытып арқа-жарқа болып жатады
Қайта сол жайларды естеріне алысып реніштерін ұмытып тату-тәтті қалыпқа енеді.
Жаңағы сол аталарымыздан төмен­деу өз әкем қатарлы Тұрдықұл, Үсен, Ырыстай, Өтепқұл, Төлеген, Мамырбек, Жұмағали, Ораз, Сыпатай, Айдар көкелер отырады
Ол кісілер аталарымызға әдейілеп әр жайдан сұрақ қойып әңгіме көрігін қыздырады
Үлкен аталарымыз кешегі Қазан төңкерісі, кәмпеске, ұжымдасу сияқты науқандардың бар азабын бастарынан өткеріп, бел ортасында болған адамдар
Соның салдарынан бас сауғалап Өзбекстан ауа көшкен
Қызық әңгімелер бірде солай қарай ойысса, бірде Құран, шариғат, ораза, хадистер жайына қарай ойысады
Құдды бір ертегі тыңдап отырғандай, аузымыздың суы құрып тыңдаймыз
Бала болсақ та сол кездегі аңғарғанымыз – ол кісілер өтірік, өсек, ғайбат сөз айтпайтын
Қайта өздерінен бұрын өткен жақсы кісілердің жақсы қасиеттерін үлгі-өнеге етіп отыратын
Құдайға шүкір, қазір де ауызашарлар беріліп жатыр ғой
Әйтсе де сол кездердегі адамдардың пейілі, ықылас-ниеттері, имандылығы, салауаттылығы, бір-біріне деген қарым-қатынасы, мейірбандылығы ерекше еді ғой
Міне, біз өзіміз бала кезде куәсі болған ауызашар осылай өтуші еді
Сол бір ауылдағы ауызашар еске түсіп соны аңсаймын.
Әлсейіт Оспан, 
жазушы
Алматы
