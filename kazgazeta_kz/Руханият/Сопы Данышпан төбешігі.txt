2017 жылы Қожа Ахмет Ясауи атындағы Халықаралық қазақ-түрік университеті Түркия тарапынан бөлінген қаражатпен «Отырардағы Сопы Данышпан төбесі» атты ғылыми-зерттеу жобасы бойынша тамыз ­айында Сопы Данышпан төбешігіне археологиялық қазба жұмыстарын жүргізді.
Бұл орайда Сопы Данышпан кім деген заңды сауал туындайтыны анық
Ғылыми-зерттеу деректеріне сүйенсек, Сопы Данышпан Отырарға жіберілген Қожа Ахмет Ясауидің алдыңғы қатарлы шәкірті Суфи Мұхаммед Данишменд Зарнуқи болуы мүмкін
Сафи ад-дин Орын Қойлақы­­ның «Насаб-нама» атты шежіресінде: «…Суфи Мухаммад Данышманд Зарнуқи келді
Қожа Ахмад Йасауиның хизматларында 40 йыл хилуат қылды
Анда кедін шайх Ахмад Йасауи Суфи Мухаммад Данышмандга ижазат берді: «Барғыл Отрарда суфра туткил» деп айтады
Суфи Мухаммад Данышманд Отрарда 40 йыл суфра тутди» делінген.
Сопы Данышпан Қожа Ахмет Ясауи­дің айтқандарын жинақтап қа­ғазға түсіріп, «Көңілдің айнасы» (Мират-ул қулуб) атты рисала қалдырды
Осы еңбектің бір нұсқасы Швецияның Упсала қаласындағы университет кітапханасының ескі жазбалар қорында сақтаулы тұрғанын профессор Досай Кенжетай жазады
«Көңілдің айнасы» 2000 жылы Түркияда қазіргі қазақ тіліне алғаш рет аударылып басылды
Профессор Досай Кенжетай өз зерттеуінде Алим Шейхтың Исламабад-Лахорда басылған 1986 жылғы еңбегіндегі мә­лі­мет­терге сүйене отырып, Сопы Да­ныш­панның қабірі Отырарда деп жазады.
«Ортағасырлық Отырар
Аңыз­дар, деректер, зерттеулер» атты кіта­бымызда Отырардан оңтүстікке қарай 3-4 км жерде Сопы Данышпан атты шағын төбешіктің бар екенін, осы орынды Сопы Данышпан жерленген жер деп болжам жасаған болатынбыз.Мұнымен қатар шығыстанушылар­дың еңбектеріне сүйене отырып, Сопы Данышпан төбешігі деректердегі Суфиханаға сай келеді деген жорамал айттық
ХІІІ ғасырдың ІІ жартысында өмір сүрген парсы тарихшысы Ала ­ад-дин Ата Мәлік Жувейни (1225-1283 жж.) «Тарих-и джахангуша» деген еңбегінің моңғол әскерінің Отырарды басып алуын баяндаған бөлімінде Отырар қаласының Сопыхана ­(Суфихана) қақпасын атайды
«Ежелгі Отырар» кітабының авторлары – ­Кемел Ақышев, Карл Байпақов, Лев Ерзаковичтердің пікірінше, ­Сопыхана қақпасы Отырардың батыс жағындағы Арыстан баб кесенесіне қараған қақпа орнына сәйкес келеді
­«Насаб-­­на­маның» кейбір үлгілерінде Софы Мұхаммад Данышмандтың Сопыха­на ішінде жерленгені айтылады
Яғни Сопы Данышпан жерленген орын Сопы­хана болса, онда қазір Сопы Даныш­пан әулие деп жүрген орын Сопыхананың орны деп жорамалдауға болады.
Университеттің Археология ғы­лыми-зерттеу орталығының ғылыми қызметкерлері бір ай көлемінде тө­бешіктің солтүстік-батыс бөлігін қазып аталған бөлікте шамамен ХІІ-ХІІІ ғасырларда тіршілік болғанын анықтады
1,7 метр тереңдіктен ошақтар­ға, от жаққан бірнеше орындарға тап болды
Қазба барысында табылған керамика әртүрлі үлгіде.
Бәрінен бұрын бір орында үш заттың байырғы орнында табылуы қызық болды
Екі үлкен, биіктігі 80 см асатын, бүйірлерінің диаметрі 60 см асатын құмыралар бір-біріне жақын жатыр
Олар ауыздары бір бағытта шығысқа қаратылып құлап жатқан күйде табылды
Осы алып құмыралар ортасында қоладан құйылған, тот басып көк түске айналған шырағдан орналасқан
Шырағдан да тік тұрмай батысқа қарай құлаған күйде жатты
Шырағ­дан­ның жануардың тұяғы іспетті жасалған аяқтары бар төменгі тұғыры және діңгегі – ортаңғы бөлігі бір-бірімен ажырамай жатыр екен
Ал шырағданның үстіңгі бөлігі – шырақ қоятын бөлігі үлкен құмыраның ішінен шықты
Ісмер ұстаның қолынан шыққан шырағдан мен үлкен құмыралардың ХІІ ғасыр мен ХІІІ ғасырдың басы аралығына жататынын анықтадық
Мұндай қола шырағдандар бай адамдардың мүлкі болған
Қола ол кезде қазына іспетті болып келген
Тиындар қола мен мыстан жасалған
Осындай қола шырағдандарды теңгеханаға апарған жағдайда ол кездің өлшемімен жүз­деген ақша жасап беретін болған.
Өкінішке орай, қазба барысында Сопы Данышпан төбешігіндегі қазбаларды екі мәрте су басуы зерттеуімізді ойдағыдай жүргізуге кері әсерін тигізді
Аз ғана уақытта жүргізілген зерттеуіміздің барысында өте қызықты археологиялық дүниелер берген Сопы Данышпан төбешігінің қазылмаған бөлігінде қандай құнды жәдігерлер жатыр екен десеңізші?Алдағы уақытта зерттеу­леріміз жалғасын тауып жатса бұл сұрағымызға да жауап табылар деген ойдамыз
Осы жұмыстарға қолдау көрсеткен «Айғақ» газеті мен теле­арнаның басшысы, облыс­тық мәслихат депутаты Дулат Әбішке, Отырар ауданының әкімі Ерлан Айтахановқа және Отырар мемле­кеттік археологиялық қорық-музейі әкімшілігіне алғысымызды білдіреміз.
Мұхтар ҚОЖА, 
тарих ғылымының докторы, 
Қожа Ахмет Ясауи атындағы Халықаралық қазақ-түрік университеті археология ғылыми-зерттеу орталығының жетекші ғылыми қызметкері
