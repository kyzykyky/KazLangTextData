Осы күні жұрт газет оқымайтын болды деген сөздерді соңғы кездері жиі естиміз
Басқаны қайдам, өз басым үйге бірнеше газет-журнал жаздырып аламын
Әрине, сол газеттерге күнделікті жарияланып жататын мақалалардың бәрін оқып шығуға уақыт жете бермейді
Сондықтан оларды аударып-төңкеріп мазмұнды да маңызды, қызықты да татымды дегендерін теріп оқуға тура келеді
Мұндай материалдарды әсіресе «Ана тілі», «Жас Алаш», «Түркістан» газеттерінен жиі кездестіруге болады.
Жақында «Ана тілі» газетінің 23-29 шілде күнгі санында жарияланған екі мақала бірден назар аудартты
Оның бірі – «Қонаевтың «Қаһарды» қорғауы», екіншісі «қазақтың Левитаны» атанған атақты диктор, халық артисі Әнуарбек Байжанбаев туралы «Алматыдан сөйлеп тұрмыз!» деген туындылар.
Бірінші зерттеу мақаланың авторы – жазушы Ораз Қауғабай бауырымыздың қазақтың ғасырда біртуар перзенті, аса ірі мемлекет қайраткері, ғұлама ғалым Дінмұхамед Ахметұлы Қонаевтың өмірі мен еңбек жолын біраздан бері зерттеп келе жатқанынан жиі жарияланып тұратын зерттеулерінен хабардармыз
Ол бұл жолы ұлы қайраткер Дінмұхамед Қонаев пен ұлы жазушы Ілияс Есенберлин жайында бұрын жарияланбаған тың дерек келтіріпті
Жазушының «Мұхиттан өткен қайық» романын кезінде қылышынан қан сорғалаған кеңестік идеология итаршыларының жетпісінші жылдары «қауіпті кітап» деп атап жарыққа шығармай қойған
Ал енді оның басты кейіпкері Ақылбектің дана қайраткер Дінмұхамедтің прототипі, ал Айболдың жазушының өзі, яғни Ілияс Есенберлин екенін енді біліп отырмыз
Талантты жазушы кейіпкерлерін осылайша шартты түрде атап ғұмырнамалық эссені көркем тілмен бедерлеген екен
Отыз жылдай баспада сарғайып жатып 2001 жылы Олжас Сүлейменовтің алғы сөзімен жарық көрген бұл туындымен осы мақала арқылы таныстық.
Ілекеңнің 100 жылдық мерейтойы кезінде «тағдыры тәлкекке түсіп», қолжазбасы қолды болып, жоғалып кетпей, соңында әйтеуір жарыққа шыққан, «кеңестік цензураны» шошытқан шығарманы толық оқып шығып, романның неге жарияланбағанына көзім жетті.
Алдымен цензура кітапқа мынадай айып таққан екен
«Автор партиялық және мемлекеттік құпияны ашады
Алашорда туралы әңгіме қозғайды, романда мемлекет қайраткерлерінің рухани өмірлері бұрмаланып көрсетіледі
Ахмет Байтұрсынов пен Мағжан Жұмабаевты ақтау жөнінде автор мәселе көтерді
Тағы да басқа осы сияқты айыптаулар көп» деп жазады автор
Ендеше, бұл кітапты бәріміз де оқып шығуымыз керек
Әсіресе, еліміздің болашағы жастар оқып шықса нұр үстіне нұр болар еді
Өйткені олар тәуелсіздіктің қандай қиыншылықтармен келгенін білуге тиіс.
«Алматыдан сөйлеп тұрмыз!» деген екінші мақаланың авторы өзіміз жақсы білетін ардагер журналист, еңбек сіңірген мәдениет қызметкері Қасымхан Ерсаринді Ұлттық кітапханадан жиі көремін
Жасы сексеннен асып кетсе де кітапханаға келіп, оқу залында сарылып ұзақ отырады
Мына мақаласында майталман журналист Әнуарбек ағаның бізге беймәлім кейбір қырларын жазыпты
Әнекеңді көзіміз көріп, ол кісімен дастарқандас болсақ та біздер, әрине, атақты адамның өнегелі өміріндегі көп нәрседен хабарсызбыз
Қасекең осы бір олқылықтың орнын толтырып бергендей
Бұл әлбетте Әнекеңнің атын естігені болмаса өзін көрмеген кейінгі жас ұрпақ үшін ауадай қажет деп ойлаймын.
«Ана тілі» газетінің ұжымына күнделікті қат-қабат қауырт жұмысына сәттілік тілей отырып, алдағы уақытта да осындай тағылымды да мазмұнды материал­дарды көбірек беріп тұрса деген өтініш білдіргім келеді.
Ғазизбек ТӘШІМБАЙ,
Қазақстан Жазушылар 
одағының мүшесі,
Қазақстанның Құрметті журналисі
Алматы
