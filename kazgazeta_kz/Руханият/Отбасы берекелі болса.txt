Елбасының тапсырмасына орай елімізде биылдан бастап «Мерейлі отбасы» деп аталатын жақсы жоба қолға алынды
Таяуда осы жоба бойынша үздік деп танылған отбасылар Елбасының марапатына ие болды
Мен қарапайым оқырман әрі көрермен ретінде күнделікті  БАҚ-тан осы жоба туралы жан-жақты хабардар болып отырдым
Жобаның мақсат-міндетіне тоқталып жатпай-ақ қояйын
Айтайын дегенім, біз бүгінде отбасылық құндылықтарға жете мән беруіміз керек.
Ата-ананы сыйлау, отбасылық құнды­лықтарды дәріптеу халқымыздың басты рухани үлестерінің бірі болғанын тарихтан жақсы білеміз
Алысқа бармай-ақ, кемеңгер жазушымыз Мұхтар Әуезовтің «Абай жолы» романындағы бала Абайдың саналы да тәрбиелі, жақсы азамат болып қалыптасуына отбасындағы адамдардың қаншалықты мол әсер еткенін мысалға алсақ та жеткілікті.
«Отбасы» деген ұғым мемлекетіміз үшін, қоғамымыз үшін ерекше қастерлі
Ата Заңымызда да отбасылық құндылықтарды сақтап, қорғауға үлкен көңіл бөлінген
Жасыратыны жоқ, өтпелі кезеңдерде, экономикамыз тұралап, әлеуметтік қиыншылықтар көбейіп тұрған кезде отбасы жеке институт ретінде өзінің рөлін жоғалтып алғандай
Бұған себепші ретінде әртүрлі мәселелерді алға тартуға болады
Жастардың отбасылық құндылықтарға бейжай қарауы, махаббатқа деген тұрақсыздық, өзара сыйластық пен құрметтің аз болуынан ажырасулар да белең алып отырғаны жасырын емес
Менің ойымша, біз қазақтың өз дәстүріне сай отбасылық құндылықтарды қайта жаңғыртып, қалыптастыруымыз керек
Оның негіздері қарапайым болып келеді
Ең басты мәселе – бұл отбасы мүшелерінің бір-біріне деген сыйластығы мен ынтымағы, береке-бірлігі
Осы аталған құндылықтар дәріптеліп, жоғары деңгейде дамытылған кезде, отбасының керегесі нығайып, шаңырағы биіктей түседі.
Қазіргі таңда жастар тәрбиесі туралы көп айтылатын болды
Ал тәрбиенің негізі де отбасында қалыптасатынын ұмытпай, есте ұстауымыз керек
Өкінішке қарай, кейбір БАҚ беттерінде, ғаламторда отбасылық зорлық-зомбылық, ұрыс-керіс, түрлі жағымсыз нәрселерді көрсетіп жатады
Меніңше, біз БАҚ арқылы отбасылық құндылықтарды көбірек насихаттауымыз керек
Ата-аналар мен балалардың арасындағы сыйластық, «үлкенге – құрмет, кішіге – ізет» деген ұстанымды ардақтап, жеткіншектердің зердесіне, сана-сезіміне құя білуіміз керек.  Сонда ғана біз дамыған мемлекет құрып, руханилыққа, ізгілікке негізделген қоғам құра аламыз
Бұл тұрғыдан алғанда «Мерейлі отбасы» жобасы дер кезінде қолға алынып отырған жобалардың бірі деп есептеймін
Бұл жоба арқылы біз еліміздегі үлгілі етуге лайық қаншама отбасылардың бар екенін көрдік
Әрқайсысы жетістікке өз еңбегімен жеткен қарапайым жандар
Балалары, немере-шөберелері де еңбекпен тәрбиеленіп, үлкендердің ізгі жолын жалғастыруда
Отбасы – берекелі болса, мемлекеттің дамуы ойдағыдай болады
Осындай жобаларды алдағы уақытта да үзбей, дәстүрлі түрде өткізіп тұрғанымыз жөн деп ойлаймын
Өйткені бұл баршаға тәлім беретін, үлгі болатын жақсы бастама.
Нұргүл Мырзабекқызы
Маңғыстау  облысы
