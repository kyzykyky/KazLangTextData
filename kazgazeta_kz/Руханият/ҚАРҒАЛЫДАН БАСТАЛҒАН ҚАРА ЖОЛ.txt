(Даңқты спорт қайраткері Бекет Махмұтов туралы ойтолғау)
Исмаилжан ИМИНОВ
2020 жылдың 15 сәуірі
Қарғалы ауылында жауын сіркіреп тұр (бұл ауыл бұрын Фабричный деп аталған)
Алматы облысында карантин жүріп жатқан мезгіл
Қарғалыға оңтүстік астанамыздан сәт сайын үдей түскен жауынның шуымен қаралы кортеж жақындап келеді: бақилық болған әйгілі тұлға Бекет Сапабекұлы Махмұтовтың денесін кіндік қаны тамған туған жеріне тапсыру үшін, мәңгілікке қош айтысу үшін… Күңірене тоқтаған бірнеше көліктен Бекет ағаның ұлы – Әнуар, жақын ағайындары, дос-жарандары түсті
Мұнда ескі мазар бар, дәп ауылдың шетінде, Алматы мен Шамалғанға шығатын жолда
Ал таяу маңда тәртіп сақшылары мен дәрігерлердің Қарғалыға кіргендерді қадағалау блок-посты орналасқан
Десе де, тәртіп сақшылары даңқты спорт қайраткерінің рухына тағзым етіп, оң қолдарын самай тұстарына қойып, құрмет көрсетті
Бекет аға анасы Күлперім мен ағасы Серіктің жанына жерленді
Тебіреніп кеткенім-ай, жүрегім атқақтай соққаны сонша, тынымсыз сіркіреп тұрған жауынның тамшылары тура менің жүрегіме төпеп жатқандай
«Бекет аға қарапайым адам еді ғой, дарақылықты, асып-тасуды ұнатпаушы еді.
Бәлкім, соңғы сапары да қарапайым рәсімде өтіп жатқанын ризалықпен қабыл алған болар» деді ішкі ойым
Аты аңызға айналған спортшы – Бекет ағамыздың рухына арнап имам Құран аяттарын бағыштады
Қос дүниенің ауаны түйіскен тұста ойыңа көп нәрсе келеді
Өткен шаққа сапарладым
Бекет ағамен бір ауылда туып-өстік
Туған ауылымыздың өткен өмірі, ол кісінің ата-анасы, сол бір қадірлі де, аяулы кезеңдер, қимас сәттер – бәрі-бәрі көз алдымнан ескі киноның лентасындай өтіп жатыр…
Есейе түскен сайын таңертеңгілік мезгілде тосыннан шалынатын телефон қоңырауларына біртүрлі үрейлене қарайтын болыппын
14 сәуір күні таң алагеуім шақта Алматыдан жерлесім, құрметті ақсақал Амангелді Бейсеуов хабарласып, түнде Бекет Махмұтовтан бақилық болғаны қайғыра естіртті
Бұл суық хабар жүрегіме қанжардай қадалды
Бес күн жалғаннан, қамшының сабындай қысқа өмірден белгілі қоғам және спорт қайраткері ғана емес, балалық кезімнің кумирі, біздің ортақ шаңырағымыздай болған – Фабричный ауылын шексіз сүйген ардақты жерлесіміздің дәм-тұзы таусылыпты… Жалпы Фабричный дейтін ауылдан ұлы адамдар көп шыққан
Олардың арасында Екінші дүниежүзілік соғыс қаһармандары, еңбек ардагерлері, ғарышкер мен министрлер, генералдар, ғалымдар мен жазушылар, өнер мен спорт майталмандары бар
Солардың ішінде ерек болмысымен, жарқын тұлғасымен айдындана көрінетіндердің бірі де бірегейі – ­Бекет Махмұтов ағамыз болатын
Біз ол кісімен екі бөлек ұрпақтың өкіліміз, жас жағынан алғанда ол маған әкемдей еді
Бірақ Бекет ағаны барша жерлестері, ­ауылдастары мақтан ететінін бала кезімнен біліп өстім
60-70 жылдары ол жайында аңызға бергісіз әңгімелер желдей есетін
Сондай бір мықты адам бар екенін, өзі жерлесіміз, өзі спортшы, білімді, ержүрек тұлға жайында жан-жақты хабардар болдық
Әрине, ол ауылға жиі келіп-кетіп жүрді, біз болсақ, сымбатты да сыпайы, аяулы азаматтың жүріс-тұрысына сырттай зер салып, бой түзейтінбіз
Кейін таныса келе, Бекет ағаның ата-анасы жайында, балалық кезеңі мен ат жалын тартып мінген шағы, 40-50 жылдардағы Фабричный ауылы туралы айтқан салиқалы әңгімелерін ықылас қойып тыңдайтынмын.
Махмұтовтар отбасы ­Фабричный ­ауылына 1939 жылы көшіп келіпті
Біздің ауыл ол жылдары Қазақстанға өте ­танымал елді мекеннің бірі болды
Мұнда республикаға белгілі Қарғалы шұға комбинаты жұмыс істеді
Аталған комбинатты 1910 жылы Сергей Шахваростов есімді Верный көпесі салдырған екен
Ұзақ жылдар бойы Қазақстан мен Орта Азиядағы жеңіл өнеркәсіп саласындағы ірі кәсіпорын саналды
Республиканың бірінші басшылары біздің ауылымызға қонақ болып жиі келетінін көнекөз қарияларымыздан талай естідік
Фабрикаға сонау Мәскеуден де жоғары дәрежелі басшылар ат басын бұратын
Туған ауылымыз тек қана фабрикасымен әйгілі болды десек, қателесеміз, сонымен қатар ол өзінің бүгінгі тілмен айтқанда, элиталы мектебімен де танымал еді
Іргетасы 1917 жылы қаланған білім ұясы Қарғалы шұға комбинатының қаржысымен жұмыс істеп тұрды
Түлектері сапалы білімдерімен ерекшеленіп, көбі еліміздің жоғары оқу орындарына түсті
Осы мектепте Бекет ағаның әкесі Сапабек Махмұтов мұғалім болыпты
Бұл кісіні кезінде бүкіл ауыл халқы жақсы білетін, қазір бірен-саран адамның ғана есінде болар
Сапабек ақсақалды өмірде көре алмадым, өйткені ол кезде мен дүниеге келмегем
Ол жайында тек ата-анамның, жерлестерінің жылы лебізге толы сөздері мен әсерлі естеліктерін естіп өстім.
Ертеде Фабричный қазіргідей үлкен болған жоқ, сондықтан ауылдастар бір-бірін жақсы білді
Сапабек аға аласалау бойлы, ұстамды, қой көзді кісі болыпты
Әкем Абдықадыр қаридан оның кереметтей білімділігі мен қайғылы тағдыры жайындағы әңгімелерін көп тыңдадым
Торғай даласында туып-өскен ол Орта жүздің жоғары шекті руынан шыққан, қазақтың алғашқы тархандарының бірі – Жәнібек батырдың тікелей ұрпағы екен
Бала кезінен ана тілінде ғана емес, орыс тілінде де жақсы сөйлеген
Мұғалімдер институтын бітірген соң туған өлкесінің мектептерінде жұмыс істепті
«Алмас кездік қын түбінде жатпас» дегендей, дарынды да жас азамат уақыт өте келе Қызылорда қаласында орналасқан Қазақ КСР Оқу-ағарту министрлігіне қызметке шақырылыпты
Сөйтіп, жаңа қызметіне бар ынты-шынтысымен, қайрат-жігерімен кіріседі
Бір айта кетерлігі, Сапабек атамыз ­бозбала шағында төре тұқымынан шыққан ­Абдрахман Мақатов дейтін қайраткер жігітпен таныс болған
Олардың арасындағы риясыз достық туыстыққа дейін жалғасқан
Осы ­жайында азды-көпті тарқата кетейін
Талантты қос азамат патриоттық сана-сезімдері биік тұлғалар ретінде туған халқының білім жарығына ұмтылғанын ­армандайды
Тізе қосып, елдегі сауатсыздықты жоюға күш салады
Бірде министрліктің тапсыр­масымен Аралға жолдары түседі
Мұнда ажарлы да сұлу апалы-сіңлілі екі қызды кездестіріп, ғашық болады
Үйлену ­жайында ұсыныстарын білдіреді, ­осылайша Сапабек пен Абдрахман бажа атанады.
Республика астанасының Алматыға ауыстырылуына орай Сапабек оңтүстік шаһарға көшеді де, Абдрахман қызмет бабымен Қарағандыға ауысады
Мұнда еңбекшілердің облыстық атқару комитеті депутаттарының төрағасы болады
Көп ұзамай ызғарлы 1937 жыл келеді
Өкінішке қарай, Абдрахман Мақатов ұлтшылдық бабымен айыпталып, 1938 жылы ату жазасына кесіледі
Сапабектің басына да қара бұлт үйіріледі
Ол астанадағы жұмысын ­тастап, Ұзынағашқа табан тірейді
Жамбыл аудандық халыққа білім беру бөлімінің мең­герушісі болып жұмыс істеп жүреді
Жаңа достар табады
Білімді әрі талантты басшы айналасындағылардың назарын аудармай қоймайды
Жыр алыбы – ­Жамбылмен танысады
Әйгілі жырау оны бауырына тартады
Көрнекті ақын Үмбетәлі Кәрі­баевпен танысып, үйінде жиі қонақта болады.
Менің ұстазым, қазақтың белгілі ­педагогы, Социалистік Еңбек Ері, ол кезде жас мұғалім Құдыс Абсаметов Сапекеңді сол кезде кездестірген екен
«Халық жауы» Абдрахман Мақатовтың ең жақын досы деген әңгіме Ұзынағашқа да жетіп, айтулы азаматтың өрлеп-өсуіне қызғанышпен қарағандар тыныш таптырмай, Сапабек біздің туған ауылымызға қоныс аударуға мәжбүр болады
Қарғалы орта мектебінде орыс тілінің мұғалімі және оқу ісінің меңгерушісі қызметін атқарады
Бұл жөнінде Бекет ағаның үлкен апайы Райхан Сапабекқызы былай деп айтқан еді: «Әкем өмір бойы кітап ­жинады
Қазақ және орыс тіліндегі кітаптардан құралған үлкен кітапханасы болды
Ал мектептің кітапханасы кішігірім шкафтың көлеміндей ғана еді
Мұны көрген әкем үйдегі барлық кітаптарын мектепке тарту етті
Мектеп мұғалімдері мен әр жылдардағы оқушылар әкем сыйлаған кітаптардан білім нәрімен сусындап, игілігін көрді, рухани азық алды.
Соғыс басталған кезде «Қазақтарды әскер қатарына алмайды екен» деген әңгіме тарай бастады
Мұны естіген әкем: «Соғысқа өз еркіммен барамын! Мен ­тылда отыратын әйел емеспін!» деп, барлық қарыздарының облигацияларын қорға­­ныс қорына өткізіп, 1941 жылы майданға аттанды
Жеңіс күні алыс емес екеніне сенімді болды
Анамды қатты жақсы көр­гендіктен соғысқа емес, іссапарға кетіп барамын деп көңілін демдеді
Кейін­нен майданнан маған хат жазды, бұл хаттың жалғыз әрі соңғы болатынын қайдан білейін
«Анаңды тыңда, Есет пен Бекетті ренжітпе (Бекеттен 9 жас үлкендігім бар еді), сабағыңды жақсы оқы
Біз көп ұзамай жеңеміз!» деп жазыпты асқар тауым».
2017 жылы туған ауылым жайындағы «Первая Каргалинская…» кітабымды жаза отырып, мұрағатымдағы қағаздар­дың ішінен Сапабек Махмұтовтың қалайша қаза тапқаны жөнінде бір полкта қызмет еткен тағы бір жерлесіміздің (аты-жөні, өкінішке қарай, белгісіз қалыпты) естелігін ұшыраттым
Қысқаша мазмұны былай: «1941 жыл
Қазан айының соңы
­Полтава түбіндегі ұрыс
Он адамнан тұратын атты барлаушылар (олардың арасындағы екеуі: мен және Сапабек ­Жамбыл ауданынанбыз), тапсырманы орындап жүріп, фашистердің үстінен шықтық
«Кету керек!» деген бұйрық естілді
Жер батпақ
Астымдағы атым малтық­ты да қалды
Мұны байқаған ­Сапабек қайтып келіп, көмектесіп жіберді, бірақ өзін батпақты ұйық тарта берді
Сол сәт фашистер таяп қалды
Мен ­Сапабекке: «Оларға бетіңмен бұрылма» деп айтып үлгергенім сол еді, ол бұрылып қалған ­бойда ­басын қолымен ұстай кетті
­Фашистер жеңіліс тапқан күннің ертеңінде сол жерге ­барып едім, ешкімді таппадым
Бәлкім, сол бір батпақты ұйық Қарғалы орта мектебінің мұғалімі Сапабек Махмұтұлының мәңгілік мекеніне айналған болар…».
Осылайша, майданда жан жары қаза тапқан Күлперім Махмұтова (1916-1986) төрт баламен жалғыз қалды
­Оларды ер жеткізіп, өсіру, оқытып, аяқтандыру керек
Сапабектің кәрі шешесі ұзақ жыл бірге тұрды
Күлперім Қарғалы шұға ­фабрикасына тігінші болып ­орналасады
Тәулігіне 14-16 сағаттан еңбек етеді
Сапабектің отбасына көзі тірі кезінде жұмысшы барақтарынан пәтер берілген еді
Бұл кіреберіс пен жалғыз бөлмеден тұратын, аумағы 12 шаршы метрден аспайтын аядай ғана пәтер-тұғын
­Фабрикашы Шахваростовтың ­заманында тұрғызылған барақтар әлі күнге дейін есімде
Соғыс жылдарында көрші ауылдарда аштық басталып, өлім-жітім көбейіп, ауру өршиді
Ал фабрика өз жұмысшылары мен олардың отбасыларын асырап сақтады
Азын-аулақ жалақыдан бөлек, барлық жұмысшыларға бір бөлке қара нан үлестірді
Бұл нанның дәмін ­Бекет аға өмір бойы есінен шығарған емес
Майданда қаза тапқан жауынгерлердің отбасыларына қамқорлығын аямаған сол жылдардағы комбинат директоры Әнуарбек Жұрыновқа деген Күлперім апаның алғысы мен құрметі шексіз еді
Соғыс уақытында фабриканың қосалқы шаруашылығы да жанданды: жылқы, сиыр, қой өсіре бастады
Ауылдың айнала­сындағы алқаптарға бидай, арпа, жүгері, көкөніс, картоп егілді; тау бөктерінде алма бақтары отырғызылды
Барлық өнімдер жұмысшылар мен олардың ­отбасыларына берілді немесе төмендетілген бағамен сатылды
Соғыстан кейінгі жылдары ерен еңбегі үшін Қарғалы шұға комбинатының тігіншісі Күлперім Мамхұтова «Ленин орденімен» марапатталды.
Бекет Сапабекұлының соғыс пен соғыстан кейінгі жылдар жөнінде айтқан әңгімелері есімде қалыпты
Мен ол кісінің әңгімелерін мұқият тыңдайтынмын
Есте сақтау қабілеті мықты, көп нәрсені ұмытпапты
«Шешеміз бар уақытын жұмысқа арнайтындықтан үйде бола бермейтін
Бізді, яғни інілерін Райхан апайымыз бағып, қақты
Тамағымызды әзірледі, кір-қоңымызды жуып, сабағымызды қадағалады
Кейіннен, біздер КСРО-ның бірнеше қаласындағы жоғары оқу орындарында білім алып жүргенімізде ол бізге жалақысының едәуір бөлігін жіберіп тұрды
Апайымыз өте жақсы оқыды, оны өмір бойы өзіме үлгі тұттым (Мен Райхан Сапабекқызымен Қарғалы №1 орта мектебінде бірге жұмыс істедім, ол кісі ұстаздығы – Құдайдан дейтін адам болды, оның педагогикалық дарынына бүкіл ауыл бас иетін
«Құрмет белгісі» орденімен марапатталды – И.И.).
Бекет ағамыз әңгімесін жалғай түсті: «Әрине, шешеміз жұмыс­тан әкелетін бір бөлке нанмен үлкен отбасын тойдыру қиын ғой
Ас атасы тек карточкамен берілді
1947 жылы карточкамен беру тоқ­татылды
Фабриканың өз наубайханасы бар еді, жанында нан ­сататын дүкені болды
Бұл дүкенге келіп, біз Есет ағамыз екеуміз түн ортасынан ­бастап кезекке тұратынбыз
Кейде кезектің реттік санын алақанымызға ­жазамыз да, үйге барып ауқаттанып, қайтып келеміз
Көп жылдан кейін, 90-жылдардың аяғында еліміздің Тұңғыш Президенті – Елбасы Нұрсұлтан Әбішұлы Назарбаев көршілес Шамалған ауылынан ­арнайы біздің ауылдың дүкенінен нан алуға келгенін айтқаны бар
Кім біледі, бәлкім, біз бір кезекте тұрған да шығармыз…

Мына бір жағдайды ешқашан ұмытпаймын, 1950 жылы шешем бір бөлке аппақ нан алып келді, мен мұндай ­ерекше нанды бірінші рет көруім, бәрімізге бір-бір кесе сүт құйып берді де, үстіне әлгі нанды ұнтақтап салды
Бұдан асқан дәмді ауқатты мен өмірімде жеп көрген емеспін
Сол күні достарымыздан естідік, олардың да шешелері жұмыста берілген дәл осындай наннан біздегідей дәм әзірлеп, тойғызыпты
Қазір ойлап отырсам, біз көбіне жыл бойы комбинат бөліп берген алқапта өзіміз өсіретін картоппен азықтанатынбыз
Балалармен бірге отқа қақтайтын жүгерінің тіл үйірер дәмін ­ерекше ұнататынмын
Етті сирек жейтінбіз
Оның өзінде фабрика күзде қара мал сойғанда ғана
Айтпақшы, буырқанып аққан Қарғалы өзенінен балық аулайтынбыз
«Жалаңаш осман» деген балықты, неге екенін қайдам, ­ауылымызда «форель» деп атайтын
Шешелеріміз балықтан «уха» сорпасын дайындайтын».
Мұндай ауыр жылдарда жападан-жалғыз тіршілік кешу, әрине, оңай емес
Адамдар бір-біріне шамалары ­келгенше қол ұшын созуға тырысты
Нағыз ­достарды біз балалық пен ер жетіп келе жатқан шағымызда табамыз деп ойлаймыз
Тағдыр менің маңдайыма Бекет ағамен бір сыныпта оқыған адамдармен аралас-құралас болуды, кейбірімен дос болу бақытын (мысалы, Амангелді ­Бейсеуов) жазыпты
Олардың бірқатарын атап айтқым келеді – Валерий Ананьев, Илья Харитонов, Амра Тохтоходжаев, Илья Шамиев, Владимир Ракович, ­Марат Мейірманов, Әбдірасіл Дүйсенбаев, ­Эдуард Гулькин, Муса ­Тохтаметов, ­Александр Бобров
Бәрі де құрметке лайық жандар
Өкінішке қарай, біразы ­арамызда жоқ
Мен Бекет Сапабекұлы туралы және оның құрбы-құрдастары, ­достары, ­жалпы 50-жылдардың ұрпақтары ­жайында ойлағанымда, көз алдыма ­оптимистер мен романтиктер болып күн кешкен, оқу мен спортты жақсы көрген үлкен ағаларым мен апайым елестейді
Бәлкім, әдебиетті ең көп оқыған буын да солар шығар деп ­ойлаймын
Өйткені Бекет ағамен әңгімелесіп отырып, оның терең біліміне қайран қалатынмын
Оқымаған кітабы жоқтай әсер қалдыратын: Абай мен ­Пушкин дейсіз бе, әлде Омар ­Хайям мен Жамбыл, Фенимор Купер мен Майн Рид бола ма, Жюль Верн мен ­Александр Беляев, Лев Толстой мен Мұхтар Әуезов, Достоевский мен Хемингуэй, не ­керек, барлығының шығармашылығынан ­хабардар еді
Бекет Сапабекұлының сүйікті ақыны Сергей Есенин болатын
Ол ­талантты ақынның өлеңдерін жатқа оқитын.
Балалық шағындағы тамаша доста­рының бірі – композитор Әсет Бейсеуов еді
Екеуі түйдей құрдас
Бірақ Әсекеңнің Бекет ағадан төрт ай ғана үлкендігі бар
Бір мектепте білім алды, тағдырлары да ұқсас: әкелері соғыста қаза тапқан, өздері тойып тамақ та ішпей, жартылай ­аш-құрсақ өскен
Барлық жетістікке таланты мен табандылықтарының арқасында қол жеткізген
Жеті сыныптық оқудан кейін Әсет музыкалық білім алу үшін Алматыға кетеді, ал Бекет ауылдағы мектепті тамамдайды
Бекет аға Әсет Бейсеуовтің ­«Ауылым» әнін өте жақсы көріп, тыңдайтын
«Біздің ауылымыз ­туралы жазылған ән» деп айтып жүретін.
Бекет аға көп уақытын ауылымыздың тауларында өткізетін, әйгілі Екінші сарқырамаға таң-тамаша болатын
Осы жерден гүл, долана, өрік, шырғанақ теретін
Десек те, бозбала Бекет спортпен құлшына айналысты
Спорт оның қиын жылдардағы қуанышына, жан шуағына айналды ма деп те ойлаймын
Ауылда жергілікті тұрғындар «комбинаттық» ­немесе «интернаттық» деп атап ­кеткен ­стадион сақталып қалды
Ол бос уақытының көбін осы жерде өткізетін: волейбол, футбол, баскетбол ойнайтын
Бірде: «Бекет аға, сіз неге бокспен шұғылдандыңыз?» деп сұрағаным бар.
– Сіздер, жастар, білмейсіздер ғой, біздің аға буын жерлестеріміз және менің құрдастарым жақсы біледі, ауылдың ортасындағы темір бағанда радио қоңырауы ілініп тұратын
Онан Юрий Левитан мен Әнуарбек Байжанбаевтың саңқылдаған дауыстарын тыңдайтынбыз
Музыка әуендері шырқалатын (мен халық әндерін сүйіп тыңдаушы едім), ал кешкілікте ол жерге футбол ойындарына комментаторлық жасайтын ­Владимир Синявскийді есту үшін аладоп жанкүйерлері жиналатын
Бірде ­Владимир Синявский Николай Королев пен ­Альгирдас Щоцикас (бұлардың аты-жөндерін мен бірінші рет Бекет ағадан естідім – И.И.) есімді екі ұлы боксшының кездесуін жүргізді
Бұл сәт менің есімде өмір бойы сақталып қалды
Рингтің патшасына дес бермеген литвалық жас ­боксшы Щоцикастың өнеріне тәнті болдым
Альгирдастың шыдамдылығына да қайран қалдым
Сол кезде спортшы үшін ең керек қасиеттер – шыдамдылық пен жеңіске ­деген құштарлық екенін түсіндім
Литвалық боксшы өжеттілігінің арқасында КСРО-ның бірнеше мәрте, Еуропаның екі дүркін чемпионы ­болып (ол кезде әлемдік чемпионаттар өткізілмейтін), кішкентай ғана Литваның даңқын дүниежүзіне ­асырды
Міне, осы тұста мен бокспен ­«ауыра» бастадым, Қазақстаннан да ­Еуропа, Азия, әлем, Олимпиада ойындарының чемпиондары шықса деп армандадым
­Ауылымызда кезінде өзі де бокспен шұғылданған дене шынықтыру пәнінің жас мұғалімі Болат Ешетаев менің бокстағы алғашқы бапкерім болды».
Бекет аға мектепті 1958 жылы бітірді
Бақытымызға орай, оның сүйікті ұстазы, сынып жетекшісі, бүгінде 93 жастағы Мария Мефодьевна Нарыжнаяның көзі тірі
Ауылда ол кісіні бәрі ­сыйлайды
Мария Мефодьевна Бекет ағаның қайтыс болғанын естігенде көзіне жас алды
­Мынадай естеліктерімен бөлісті: «Бекет мен жетекшілік еткен «10 а» ­сыныбында оқыды
Бұл менің ұстаздық еңбек жолымдағы ерекше түлектер еді
Өз ­балаларын бөліп-жарып қарамайтын ана сияқты, мен де сол түлектердің бәрін жақсы көремін
Түлетіп ұшырған оқушыларым көп болса да, осы бір сыныптың балалары жүрегімнің төрінен мәңгілікке орын алды
Бәлкім, өзім де ол кезде жас болғаннан ба, әйтеуір, бұлар мен үшін бір ғажап шәкірттер еді
Кейіннен, осы сыныптан елге танымал болған адамдар көп шықты
Бекет басқа балалардан ерекшеленіп тұрушы еді
Сабағын жақсы оқыды, нақты пәндерді ұнатты, техникалық вузға түскені де сондықтан шығар
Бойы тұнған жақсылық еді, оқуға құштар, әділеттілік сезімі күшті еді
Ұлдардың арасындағы әлдебір түсінбеушілік туындай қалса, соңғы әрі кесімді сөзді Бекет айтатын
Сынып қыздарынан естіп қалғаным бар, оқушыларым 10-сыныпта оқып жүргенде Бекет жалғыз өзі үш жігітті сұлатып ­салыпты
Әлгілер сыныптың қыздарына тіл тигізсе керек
Бекетке ширақтық пен қарапайымдылық, орынды әзілқойлық пен аз сөзділік, спорт пен математикаға деген құштарлық тән еді… Оған соғыстың ауыр жылдары мен соғыстан кейінгі қиындықпен өткен балалық шағы әсер еткен шығар деп ойлаймын
Бекет отырған жерде, тіпті небір қияңқы балалардың өзі тыныштала қалатын, дөрекі сөз ­айтудан сап тыйылатын
Тағы бір айта кетерлік жайт, ол шешесі мен үлкен апайы ­Райханды ерекше жақсы көрді
Бұл кісілер оның өмірінде үлкен беделге ие, үнемі қорғап, сақтап жүретін періштелеріндей еді».
Мақаламды жазу барысында Есет ағасынан былай деп сұрадым:
– Неліктен Бекет Сапабекұлы мектепті 19 жасында бітірді?
– Ол қиын уақыт еді, Исмаилжан! Ұмытпа, біз тойып тамақ ішпегеніміз өз алдына, киіміміз де нашар, жұпыны еді
Қыста киетін пальто, аяқ киім, бас киімдеріміз болмайтын
Бір пальто ­немесе аяқ киімді үш ағайынды кезектесіп киіп жүрдік
Сондықтан да Бекет мектепті кештеу бітірді
Мен де 1957 жылы өз сыныптастарымнан кештеу, 21 жасымда тамамдадым.
Бекет ағаның досы, белгілі алматы­лық дәрігер, 70-90 жылдары қалалық ауруханаларды басқарған Хикмет ­Ташибаев келесі естелігімен бөлісті: «Соғыс жылдары да, одан кейін де барлы­ғы­мыздың тұрмысымыз ауыр болды, ал Махмұтовтар отбасына, тіпті оңай тимеді
Қиыншылықтармен өрілген балалық шағымыз бізді шыңдай түсті, жақындастырды, бір-бірімізге ағайын-туғандай болып кеттік
Бекет адал әрі сенімді досымыз болды
Жомарттығында сөз жоқ, қолындағысын бере салуға ­дайын тұратын
Уақыт өте келе, Бекет завод директорлығына тағайындалғанда көптеген сыныптастарына, жерлестеріне көмектесті
Мен Бекеттің арқасында ­Алматыдан баспаналы болған Қарғалының бірнеше азаматтарын білемін
Өзгелерге жәрдемдескеннен көңілі марқаятын, бірақ жасаған жақсылығын жария қыл­майтын
Ол басқарған заводта бірталай жерлестеріміз еңбек етті».
1958 жылы мектепті бітірген Б.Махмұтов әскер қатарына шақырылады, онда жүріп самбо күресімен әуестенеді
Әскери борышын Қырғызстанда өтеген соң, Ростов ауылшаруашылығы инсти­тутының машинажасау факультетіне түседі
Оқуын аяқтап, Алматыдағы ғылыми-зерттеу институтында еңбек жолын бастайды
60-70 жылдары елімізде түсті металлургия саласы өркендеді, ал тау асты жұмыстарында өздігінен жүретін құрылғы қолданыла бастады, бұл Алматы қаласында тау-кен шахта құрылғысын шығаратын зауыт салу мәселесін күн тәртібіне қойды
Бұған дейін аталған құрылғы мен оның қосалқы бөлшектері Батыс елдерінен қымбат бағаға сатып алынатын
Республиканың түсті металлургия министрлігі талантты ұйымдастырушы Бекет Сапабекұлын алдымен бас инженер, содан кейін бой көтеріп жатқан тау-кен шахта жабдығын шығаруға арналған зауыттың директоры етіп тағайындады.
Осылайша, жерлесіміз техниканың соңғы үлгісі бойынша жасалған, ­Еуропа мен Американың осы тақылеттес ­зауыттарынан бір мысқал да кем түспейтін тамаша кәсіпорынның негізін қалап, жұмысын өркендетіп жіберді
Ең ­бастысы, Б.Махмұтов айналасына мұраттас, ­ниеттес, ынтымағы мығым ұжым қалып­тастырды
Зауытқа 14 жыл бойы жетек­шілік етті, абырой-беделі зор болды
Реті келіп тұрғанда айта кетейін, тау-кен шахта зауытының техникасы Алматы метрополитені құрылысында да сәтті қолданылды
Бұл да ұмытпай, ескере жүретін жайт.
Бекет ағаның ұйымдастырушылық таланты, ерен еңбекқорлығы, әсіресе, 90-жылдары еліміздегі үздік – «КазВнешМаш» компаниясын құрғанда, сонымен қатар «КазВнешМаш» база­сын­дағы «Отырар» мемлекеттік ком­пания­сының президенті болғанда жарқырай көрінді
Оның жомарттығы мен боксқа деген сүйіспеншілігі осы кезеңде айрықша аңғарылды: бокстан ел құрамасының басты демеушісінің біріне айналды
Бапкерлік қызметпен де шұғылданып, Қазақстанның Еңбек сіңірген жаттықтырушысы атанды
1993 жылы ҚР әуесқой бокс федерациясының президенті болып сайланды
Осы кезге дейін көп жетістікке жетті
Еліміздің ­табысты кәсіпкері ретінде ­есім-сойы бәрібір де мемлекет тарихында қалатыны анық еді, бірақ Қазақстан боксшыларының әлемдік дәрежеде өнер көрсетіп, Отанымыздың даңқын биіктерге шығарса деген сонау балалық шағындағы арманы Бекет ағаға тыным бермеді
­Бекет Сапабекұлы тәуекел етіп, ­осынау қызығы мен шыжығы қатар жүретін ­азабы мол жұмысқа білек сыбана кірісті
Бұл кез оның өмірінің бақытты сәттері болды деп нық сеніммен айта аламын
1996 жылдан 2006 жылға дейін AIBA-ның (Халықаралық бокс ассоциациясы) вице-президенті, кейіннен бірінші вице-президенті болды
Дәл сол жылдары біздің боксшыларымыз ауыз толтырып айтарлық табыстарға жетті
Мен өзге де көптеген отандастарым сияқты телеарна алдында тапжылмай отырып, боксшыларымыздың Олимпиада рингтерінде талай мәрте атой салғанын, жеңістің биік тұғырына көтерілгендерін көріп, тәнті болдым
Василий Жиров, Бекзат Саттарханов, Ермахан ­Ыбрайымов, Болат Жұмәділов, Мұхтархан Ділдәбеков, Геннадий ­Головкин, ­Галиб Жафаров, Бахтияр ­Артаев ­сынды сайыпқырандарымыздың ­алтын-күміс және қола жүлделерін қалайша ұмытуға болады
Әрине, бұл барша құрама команданың, оларды жарысқа дайындаған бапкерлердің де ортақ жетістігі
Бірақ бұл табыстың артында елеусіздеу әрі қарапайым Тұлға – AIBA-ның вице-пре­зиденті Бекет Сапабекұлы мен оның беделі, ерік-жігері, қатаң ­позициясы, буырқанған әділеттілігі тұрды
Нәтижесінде біздің боксшыларымыз дүбірлі жарыстардан ерен табыс­тармен оралып жүрді
Біз, қазақстандық бокссүйер қауым, мұны ешуақытта ұмытпауымыз ­керек.
2009 жылы Бекет аға ҚР Дзюдо феде­рациясының тізгінін қолға алды
Сөйтіп, республикамызда дзюдо спортының да тасы өрге домалады
Осы кезеңде Максим Раков әлемдік додада топ жарып, чемпион болды, Елдос Сметов Олимпиада ойындарының жүлдегері атанды.
Бекет Сапабекұлының қажырлы еңбегі бағаланып, Қазақстан Республикасының әртүрлі орден-медальдарымен марапатталды
Қандай биік дәрежеге ­жетсе де, қарапайымдылық қалыбынан айныған жоқ, ауылына деген перзенттік сүйіспеншілігін бір сәт те жоғалтпады
Шетелдік іссапарлардан, олимпиядалық ойындардан оралған кезде алтын бесік ауылына ат басын бұрып, келіп-кеткенді жақсы көретін
Меніңше, ол туған жерінің саф ауасымен тыныстап демалатын, алдағы жұмыстарына, жаңа жеңістеріне күш-қуат алып қайтатын
Екіжүзділікті, жарқыл-жұрқыл дүниелерді көңілі хош көрмейтін
Алаулатып-жалаулатып, қымбат көліктермен шеп құрып көшені дабырлатпай, көбіне жалғыз келетін
Бала кездегі достарымен, құрбыларымен кездесіп, емен-жарқын сырласатын
Астындағы көлігін тастап, өздері тұрған ескі көшенің бойымен жүріп қайтатын
Көп нәрсе ойына оралады: соғыс уақыты және одан кейінгі ауыр жылдар, аядай ғана барақтарда өткен балдәурен шағы… бәрі де күні кешегідей есінде
Қасиетті жұма күндері, жылдың қай мезгілінде де, құшақ толы раушан гүлдерін әкеліп, анасының зиратына қоятын
Кейде жерлестерін ақтық сапарға шығарып салуға келетін
Ештеңеге бейжай қараған емес
Бірде ауыл азаматы қатты сырқаттанып, өмір мен өлім арасында жатқанда оңтүстік астанамыздың таңдаулы ауруханасына әкеліп, емдетті
Қазір ол адам дертінен құлан-таза айықты
Мұны мен сол кісіден кездейсоқ білдім
Қарап тұрсақ, Бекет ағаның елге жасаған жақсылығы көп екен, бірақ өзі тіс жарып айтқан емес
Жақында тағы бір оқиғаны естідім
Ауылымыздағы бір жас ана науқастанып, алматылық дәрігерлер диагнозын анықтай алмапты
Сөйтіп, Бекет аға ести сала әлгі жас ­ананы апайымен бірге шетелге жіберіп, жол шығыны бар, барлығын өзі көтеріп, бір ай бойы емдетіп, елге оралтыпты.
Бекет ағамен соңғы рет телефон арқылы сөйлестік, мен оны туған ­ауылым жайында жазған «Первая ­Каргалинская…» атты кітабымның тұсаукесеріне шақырдым
Бұл кітапта олардың отбасы, әкесі туралы естеліктер бар еді
Өкінішке қарай, келе алмады, сол кезеңде ауыр сырқаттанып жүрген екен ғой… Тұсаукесер рәсіміне Мах­мұтовтар отбасы атынан Есет ағамыз келді.
Мақаламның соңында Бекет ағаның өмірінде үлкен рөл атқарған отбасы ­туралы айта кетейін
Қызы Әсел мен ұлы Әнуар мақтауға лайық, өнегелі жандар
Өмірінің соңғы кезінде Бекет аға ұлымен бірге тұрды
Келінінің де есімі Әсел
Оны қызындай жақсы көрді және өзі де үнемі солай айтып отыратын
Әсел де атасына барынша қызмет жасады
Айтпақшы, Әселдің анасы – Роза Жұмашқызы да Бекет Сапабекұлымен бір ауылда қатар өскен біздің жерлесіміз
Әнуар мен Әселдің әкесіне деген қамқорлығы Бекет аға өмірінің егделік шағын мағыналы әрі бақытты ете түсті
Немерелерімен әуреленгенді жаны сүйетін, оларды шексіз жақсы көрді.
– Сіздің әкеңіз қандай болды? – деп сұрадым мен Әнуар мен келіні Әселден.
– Қайырымды, рақымды, әділетті, мақсаткер еді
Мықты болуды үйретті
«Естеріңде болсын, – дейтін, – әлсіздерге бәрі тиіскіш» деп жауап берді жұбайлар.
Өмірінің соңғы үш жылында жиі ауырып жүрді
«Фабричныйға барғым келеді, асыр салып ойнаған көшелеріммен жүрсем деймін, алтын ұя мектебімде ­болып, доста­рыммен кездессем деймін
Мен қайтыс болғанда ауылымдағы анамның зираты­ның қасына жерлеңдер» деп өсиет айтатын
Балалары әке аманатын орындады.
Мен үшін Бекет Махмұтов нағыз ­зиялы, шынайы басшы қандай болу керек дегеннің нақ үлгісі
Ол елімізге, Қазақстан спортының өркендеуіне көп үлес қосты
Көрнекті басшы, мықты кәсіпкер де болды
Бірақ барлық кезде де қарапайым, таза және жомарт қалпынан айныған емес
Атақ пен даңқ, ақша оның адами-азаматтық болмысын былғай алмады
Иә, біз бәріміз де түбі жарық дүниемен қош айтысамыз, ешкім де бұл өмірде тұрақтап қалмайды
Егер де мыңдаған қазақстандықтар: спортшылар мен спорт жанкүйерлері, жүздеген жерлестерің сені жақсы естеліктерімен еске алатын болса, демек, сен бұл өмірді бекер сүрген жоқсың.
Елімізде Бекет Махмұтовтың есімімен спорт сарайлары, мектептері, көшелер аталатын сондай бір уақыт келеді
Және бұл эстафета көрнекті қоғам және спорт қайраткерінің кіші Отаны – Қарғалы ­ауылынан бастау алуы тиіс.
Орыс тілінен аударған 
Дәуіржан ТӨЛЕБАЕВ
