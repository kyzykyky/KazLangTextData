Қазіргі таңда біз қаласақ та, қаламасақ та, баланы компьютерден, МР-3, MP-4, i-Pod пен ұялы телефондардан тыс елестету қиын
Басқасын былай қойғанда, мектеп қабырғасында жүргізілетін біраз пәндердің тапсырмалары компьютерсіз орындалмайды
Себебі «Интернеттен біраз қосымша ақпараттар жинап барып, үй тапсырмасын ойдағыдай орындауға болады»,– дейді мамандар
Байқап отырсаңыз, компьютер, интернет жөніндегі біздің алғашқы сөзіміздің өзі оның пайдасын айтудан басталып кеткен екен
Ендеше, сол тізімді одан әрі жалғастырып көрсек
Интернеттің арқасында қазіргі кез­де ел орталығы мен шет аймақтар ара­сындағы ақпараттық алшақтық жойыла түсуде
Себебі, интернет желісіне қосыл­ған болса Астанадағы оқушы-сту­ден­ті­ңіз де, шалғай ауылдағы шәкіртіңіз де ғалам­тор мүмкіндіктерін еш бөгеліссіз, еркін пайдалана алады
«Айшылық алыс жерлерден жылдам хабар алғызатын» да – осы «жарықтықтар!» Ғылыми-та­нымдық ізденістеріңізде сізге сенімді кө­­мек­ші болатын да – осылар
Тіпті компьютердің күрделі бағдарламаларын бы­­лай қойғанда, оны «жазу машинка­сы» ретінде пайдаланудың да керемет артықшылықтарын түрлі жастағы тұты­нушылар баяғыда-ақ бағалап қойған
Яғни өз заманыңыздың технологиялық деңгейіне сай болғыңыз келсе, бұларды еркін меңгергеніңіз лазым
Хош делік…
Бұл айтып отырғанымыз – үлкен-кішіге ортақ әңгіме
Ал енді тек балалар әлеміне ғана игі әсер ететін жа­ғын санамалар болсақ… Балалар сәби кезі­нен компьютерлік ойындарды ер­кін мең­герулері арқылы есейе келе страте­гия­лық шешімдерді жылдам қабылдай алатын қабілетке ие болатын көрінеді
Сондай-ақ қарапайым құралдар көмегімен әзір­ленуге қарағанда, интернет арқылы сабақ әзірлеген кезде балалар есептеу, мәтінді оқу және географиялық карталарды «оқу», яғни тану үдерістерін танымдық тұрғыда едәуір жедел меңгеретін боп шықты
Бұған байланысты мектепте дәріс беруші мамандар пікіріне құлақ түрер болсақ: «Оқытудың компьютерлік технологиясы – мәліметтерді компьютер көмегімен даярлау және беру процестері
Бұл технологиялық материал мазмұны кейбір модельдерді пайдалануға негізделеді»
Иә, бұл – ұстаз-мамандар пікірі.
Сонымен қатар балалардың кіш­кен­тайынан-ақ интернет арқылы ақпаратты табу, жинақтау және оны тиімді түрде сұрып­тау істерінің шебері болатыны –нақ­ты істе дәлелденіп отырған жайт
Ғалым­дар да солай дейді
Осындай пайдала­рын ескере отырып, бүгінде мектеп оқушылары мен студенттерді былай қойғанда, мектеп жасына дейінгі балаларды оқытудың санқилы бағдарламалары жасалып, компьютер курстары ашылып қойылған
Демек, біздің балаларымыз­дың, ұрпақтарымыздың болашағы осы аталған технологияларға тікелей байланысты
Екінші сөзбен айтқанда, кәрі-жасымыз да аталған үдерістен қашып құтыла алмайды екенбіз.
Әлқисса, енді аталған заманауи же­тіс­тіктердің бала денсаулығына зиянды жақтарына тоқтала кетсек… Дәрігер маман­дардың айтуынша, ұзақ мерзім жүйе­ге қосылып тұрған компьютерден элек­тромагниттік зиянды өрістер пайда болады да, ол ауа құрамындағы ағзаға пай­далы түрлі иондарды жоя бастайды
«Нәтижесінде сол бөлмеде «өлі» ауа құ­рамы пайда болады», – дейді мамандар
Де­мек, компьютер алдында отырған тұтынушының ағзасына оттегі шамадан тыс аз түсіп, түрлі ауруларға жол ашып бе­ретін көрінеді
Ал кейбіреулердің со­зыл­малы аурулары қоза түсетінге ұқ­сайды
Қауіпсіздік үшін компьютерлерге арналған сүзгі-қондырғыларды пайда­ланған жөн, әрине
Алайда ол сүзгі­лер зиянды заттарды тиімді түрде неме­се толыққа жуық ұстап қала алмайтын көрінеді
Бәлкім, тек зияндылық мөл­шерін азайтар?!
Оның үстіне аядай экранға сағаттап телміріп отырған баланың көзі талады, яғни көз аурулары пайда болмақ
Сондай-ақ осыншама уақыт қозғалыссыз отырған жеткіншек семіздік дертіне де ұшырайды
Тамаққа аса тәбеті болмағандықтан, ішкен асы да дұрыс қорытылмайды
Денені шынықтыратын кәдімгі балалық балдәуренге тән, қимыл-қозғалысы көп ойындарға зауқы болмаған баланың ағзасы бірте-бірте аз мөлшерде ауа жұ­тып, мардымсыз түрде тамақ ішуге көн­ді­гіп алады
Нәтижесінде баланың физио­логиялық өсу қарқыны да тежелетін боп шығады
«Тіпті компьютерге құмар кей­бір балалар эпилептикалық талма ауруларына да душар болады» дейді мамандар
Компьютерге «байланғандардың» бұлшық еттері босаңсып, буын ауруларына да душар болады екен
Мұның бәрін шырылдап жүріп, қаперіңізге салып, жарғақ құлақтары жастыққа тимей жүргендер – кәсіби маман-дәрігерлер
Ал компьютер мен интернеттің ілгері-кейінді жетістіктерін барынша насихаттап, бұл сала тұтынушыларының мейлінше көбеюін көздейтін, ең бастысы, нәпақаларын осындай қызметтері арқылы тауып жеп жүрген «маман» дәрігерлер, керісінше, «бұл технологиялардың адам ағзасына кері әсері жоқ, болса да мардымсыз» деген коммерциялық астарлы «идеяларын» тықпалаумен келеді.
Ал музыка тыңдау үшін жастардың құлақтарынан түсірмейтін МР-3, МР-4 пен i-Pod, Walkman және ұялы теле­фондарының өз ми қабаттары мен құлақ жарғақшаларына қаншалықты зиянды екендіктерін жасөспірімдер бағамдай да бермейді
Бұл құралдарды мейлінше аз қолдануға кеңес берген үлкендерді олардың «ескі көзқарастағы, артта қалған жан» деп есептейтіні анық
«Бауыр еті – балаларының» денсаулық жағдайын күйттеген ата-ананың бұл мәсе­лелерді де мықтап қаперлеріне алып, пер­зенттерін маман-дәрігерлерге жиі тек­сертіп тұрған­дары жөн болар еді.
Енді мамандар зерттеулеріне сүйене отырып, бұл озық технологияларды ұзақ пайдаланудың бала психологиясына кері әсерлерін саралап көрсек
Біріншіден, шамадан тыс ақпараттар тасқыны баланы енжарлыққа душар ететін көрінеді
Интернетті өзінің бірінші серігі, ал компьютерді «досы» етіп таңдаған жан айналасындағы адамдармен еркін араласу қабілетін лезде әлсіретіп алады екен
Бұл туралы мамандар: «Өзгенің адами мұң-мұқтажын түсінбейтін, айналасындағылардың жан қиналысын сезіне бермейтін, яғни жүрегі селт етпейтін халге жетеді», – дейді
Адамдармен, тіпті өзінің жақын-жуықтарымен, әке-шеше, бауырларымен араласудан қашқақтайтын ондай бала, абайламаса, шынайы мынау өмірді виртуалды, жансыз «өмірге» айырбастап жіберетіндей дәрежеге жетеді екен
«Компьютерге байлану» ауруы негізінен кімдерде пайда болады?» деген сауалға мамандардың жауабы: «негізінен, шынайы өмірде өз-өздеріне сенімсіз, сондай-ақ тұрмыста кездесетін қиын түйіндерді шеше алмайтын адамдар және әке-шеше қарауынан тыс қалған жас балалар аталған ауруға бейім»
Олар: «компьютерден тыс жерде тірлік ету уақытты босқа жоғалтқанмен бірдей», – деп есептейді екен.
«Компьютерге байлану» сырқатынан арылудың қандай жолдары бар?
Бұл сауалға жауаптар – әр алуан
«Ең әуелі, әке-шешенің жіті қадағалауы қажет
Баласының сабағы мен қызығушылығына «қандай бағдарламалар маңызды?» деген сауалды онымен бірге талқылап, шешім қабылдап, ал зияндыларына құлып салып, түрлі технологиялық тыйымдар жасаулары керек» дейді қатысты адамдар
Соны­мен бірге компьютерді пайдалану үдері­сінде жиі-жиі үзіліс жасап, оған бала­ма іс-әрекеттермен бала уақытын тол­тырған жөн екен.
Мысалы, «Ана мен бала» сайтын­да мынандай кеңес берілген: «3-4 жастағы дені сау балалар үшін күнделікті ком­пьютерді пайдалану уақыты 10-15 минуттан аспауы керек
Ал 5-6 жастағы балалар үшін 20-30 минут, 7-8 ж
балалар үшін 40-60 минут, 9-12 ж
балалар үшін 1-1,5 сағат мөлшерінде монитор алдында отыруға болады
Жеті жасқа дейінгі балаларды аптасына 3-4 реттен артық отырғызбауға тырысыңыз
Балаңыздың ұйқысы тыныш болуы үшін кешке немесе ұйықтар алдында оны компьютерге жақындатпау керек»
Бұл ақыл дұрыс-ақ делік
Ал іс жүзінде ата-аналар сол компьютер алдында отыратын уақытты шектеуде балаларына әлдері келмей жатқаны шындық.
Келесі маңызды мәселе сол жаб­дық­тардың сапасына келіп тірелуде
Атап айтқанда, «Балаларға арналған компьютер қандай болуы тиіс?» – деген сауалға мамандар: «Мониторы сұйық кристалды (LCD), диагональдық өлшемі 17 дюм; монитор баланың көзінен 70 см қашықтықта болуы тиіс
Мүмкін болса, компьютерге арналған стол мен баланың бойына лайықты орындық болғаны жақсы», – деп жауап береді
Күнде дамып жатқан компьютерлік жабдықтардың заманауи түрін ала беруге, шынын айтқанда, көп отбасылардың қалта қар­жы­сы көтермейді
Мұны да ескеруіміз керек.
Басты мәселе – баланың компьютер алдында отыру уақытын шектеу керек
Ал егер әке-шеше жұмысбасты боп, баланы күні бойы бақылап отыруға шамалары келмесе ше? Ондай жағдайда интернетке қол жеткізуге белгілі бір шектеулер қоятын сан түрлі бағдарламалар бар
Соның бірі – «КиберМама» бағдар­ламасы
«КиберМама» ата-ананың өз баласына қажетті бағдарламаларды жос­парлап, түзуіне, сол арқылы перзентінің әрекеттерін бақылауда ұстап, оны керек­сіз ақпараттардан шектеуіне мүмкіндік береді
Мұндай кибер-ана баланың жұмысына көмектесетін тиімді кестені жасауға және оның орындалуына автоматты түрде бақылау жүргізіп отырады екен
Сондай-ақ бала психикасына кері әсер ететін ойындарға тыйым салып, интернетке оны бейсаубат кіргізбеу де кибер-ананың қолынан келетін іс көрінеді
Әрине, түрлі техникалардың жоғарыда баяндалғандай зиянды әсер­лерінен балаларын қорғау үшін ата-ананың сол «темірлердің» тілін шама­сының жеткенінше, өздерінің де жетік білгендері жөн-ақ болар еді
Олай болмаған жағдайда, сол «темірлерден» тыс өз өмірлерін елестете алмайтын жасөспірімдер түрлі жолдармен әке-шешесінің «аузын аңқитып» кетіп, қайтадан сол компьютеромания ауруына жабысары сөзсіз.
Жанашыр мамандар «ғасыр дерті» деп бағалап отырған бұл сырқатпен күрес жалпыхалықтық іске айналуы тиіс
Себебі ТМД елдері ішінде компьютер мен интернетті пайдалану ісінде Қазақстан алдыңғы қатарға баяғыда-ақ шығып қойған
Ендеше, егер аталған компьютеромания ауруы кейбір отбасы мүшелерінде пайда болғаны анықталса, оған қарсы тиімді шаралар осы бастан жүргізілуі тиіс
Ал егер ондай сырқаттың ауылы әлі алыс­тау сияқты көрінсе, онда аталған дерттің алдын алу, тұтынушыларға заманауи технологияларды пайдалануды қалай тиімді жүргізуге болатыны жайлы сауат ашу курс­тарын жүргізген лазым
Оған көбінесе дәрігер-мамандар және High-tech, яғни жоғарғы технология мамандары міндетті түрде қатыстырылғаны абзал
Әйтпесе, осыдан бірнеше онжыл­дықтар бұрын компьютерлік ең соңғы жаңалықтарды елдеріне енгізу үшін жылына бірнеше миллиондаған доллар қаржы бөлген елдердің бүгінгі таңда сол технологиялық дамулардың зияндарымен күрестерге соншама қаржы бөлуге мәжбүр болғанын айта кеткеніміз жөн болар
«Е-е-е, қайтер дейсің?» – деп енжарлыққа салынып, сол үкіметтердің кебін киіп жүрмейік.
Дамыған елдердің көпшілігінде дерлік оқушылардың жазғы, қысқы каникулдары кезінде «компьютерге байлану» дертіне ұшыраған балаларға арналған түрлі сауықтыру лагерьлері көптеп ұйымдастырылады екен
Ол лагерьлерде компьютерлер мен басқа да техникалар­дың қарасы да көрсетілмей, оның есесіне түрлі спорттық, еңбек және мәдени шаралар молынан ұйымдастырылады
Аталған лагерьлерде спорт, мәдениет және педагогика салаларының мықты мамандары тер төгеді екен
Мұның бәрі дұрыс-ау
Дегенмен баланың тұтас ғұмырына алтын арқау боп тартылар оның рухани, имани әлемін Мәңгілік құндылықтармен толтырмайынша, жоғарыдағы шаралар уақытша тірлік, мардымсыз іс-әрекет боп қала ма деген ой мазалауда.
Заманауи жетік технологиялар­ды шамадан тыс пайдалану оны тұтыну­шы­лардың, әсіресе, жасөспірім­дер­дің жүрегін қатайтып, айналасындағы адамдар мен тіршілік атаулыға деген олардың мейірімдерін азайтатынын ескертіп өттік
Ал жүрек шіркін адам болмысының генераторы екені – анатомиялық жағынан баяғыда-ақ анықталған жайт
Баса айтатын нәрсе: рух, иман деңгейінде жүректің атқаратын қызметін ағзамыздағы өзге бірде-бір мүше атқара алмақ емес
Бұл орайда ұлы Тұжырымдарға жүгініп көр­сек… Пайғамбарымыз Мұхаммед салла Аллаһу әлейһи уәссалам: «…Адам денесінде бір кесек ет бар
Егер ол жақсы болса, онда күллі дене – жақсы
Егер жаман болса, онда күллі дене бұзылады
Шындығында ол – жүрек», – деген екен
Бұл пікір бізге әл-Бұхари мен Муслим жинақтаған шынайы хадистер арқылы жетіп отыр
Интернет, компьютерсіз жай өмірдің өзінде жүректі қатыгездіктен сақтап қалу оңай шаруа емес
Ендеше, ол жарықтықты техникалар тасқынына нем­құрайды қарау арқылы қолдан қатайтудың керегі не? Біраз ата-ана компьютерді тас қып орап, жертөлелеріне біржолата тығып тастап, проблеманы «оп-оңай» «шешкендерін» айтуда
Ал сонда баланың мектеп бағдарламасы және заман талабына сай боп өсуін қайда қоймақпыз? Демек, бұл саладағы қиын түйіндер біз күткендегіден де күрделі екен
«Арбаны да сындырмай, өгізді де өлтірмей», тығырықтан қайткенде шыға аламыз? Ой бөлісіңіз, ағайын!
Нұрлытай ҮРКІМБАЙ
