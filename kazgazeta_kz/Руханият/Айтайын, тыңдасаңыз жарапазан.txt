Қай кезде де берекелі, мерекелі айтулы мезгілді асыға күтіп қарсы алу адамдарда жалғасып келе жатқан үрдіс
Міне, осындай айтулы айлардың бірі, мұсылмандар үшін бірегейі – рамазан айы
Иманның шарттары, исламның парыздарын өлеңмен өрнектеп, уағыз-насихат айтқан бабаларымыз рамазан айын былайша жырлап қарсы алған.
Ассалаумағалейкүм, ақтан келдік,
Ай туып, күні шыққан жақтан келдік,
Айтты деп жарапазан сөкпеңіздер,
Пайғамбар жолын қуған адам едік, – деп, қасиетті ораза айында дінді насихаттау сауап деп ұғынып оразаны әспеттеген
Ораза ұстаушыларды қуанышпен сүйіншілеген жырдың қайырмасы:
«Айтайын тыңдасаңыз жарапазан,
Оразаң қабыл болсын ұстаған жан…»
«Мұхаммад үмметі айтқан жарапазан,
Бір келген он екі айда ораза иман…» деп қайталанып отырады.
Біз ең әуелі жарапазан атауы­­ның түп-төркінін бі­луге тырысалық
Ұстанған дініміз ислам болғандықтан атаулардың көбі ана тілімізде болмаса да, ауызекі қолданыста арабша болғанына қарамастан ана тілімізге сіңіп кеткені талассыз ақиқат
Жарапазан да дәл сондай атаулардың бірі
Араб тіліндегі «жә-ә» келді деген етістік, «рамадан» келуші айдың аты
Ал қазақ тілінде болса «жә-ә» деген етістік «жә» болып сақталса, «рамадан» атауы дыбыс үндестігіне сәйкес «рапазан» деп сәл ғана өзгеріске ұшырағанын аңғарамыз
Құдды арабшадағы «масжид» сөзінің қазақшадағы «мешіт» деп аталатыны сияқты
Бұл турасында ұлт ұстазы Ахмет Байтұрсынұлы: «Жарапазан – «рамазан» деген сөзден шыққан, ораза уақытында балалар, бозбалалар түнде үйдің сыртында тұрып жарапазан өлеңін айтады» деп жазады.
«Рамазан» сөзінің мағы­насы: қызу, ысу
Көне заманда шілде, маусым айлары «рамазан» деп аталатын
Сонымен қатар «ра­мазан» – деп қатты шөлдеу нәти­жесінде ораза ұстаған адамға рух, қуат беру ниетінде жарапазан айтылады
Ибн Ғаббас(р.ғ) «бұл айда күнәлар өртеніп отқа жағылады (кешіріледі)
Осы себептен бұл ай «рамазан» деп аталды» деген.
Бұл айдың ерекшелігі сон­шалық, ұлы Алла тағала: «рамазан айы сондай бір ай, ол айда адамдарға ақ жол көрсететін, дұрыс пен бұрысты айыратын дәлел түріндегі Құран түсіріле бастады…» («Бақара» сүресі, 185 аят) деп ардақтайды
Күллі әлемге насихат болған, үкімі қияметке дейін жалғасатын, адам баласына нәсіп еткен нығметтерінің асқар шыңы еткен Құранды Алла тағаланың осы айдан бастап түсіруі қандай хикмет
Міне, сондықтан да «рамазан» Құран айы деп аталады
Осындай бір қасиетті айда ораза ұстаушылардың алатын сауабының шексіздігін ардақты Пайғамбарымыз: (с.ғ.с.) «кім Алла тағала жолында бір күн ораза ұстаса, Алла тағала осы күннің құрметіне ол адамды тозақтан жетпіс жылдық қашықтыққа алыстатады» (Бұхари) – деп сүйіншілейді
Ал, Ислам ғалымдары араб тіліндегі «жетпіс», «жеті» сандары көптік, кемелдікті сипаттайтынын, бейне қазақ ұлтының «тоғыз жолдың торабы», «тоқсан ауыз сөздің тобықтай түйіні» – деген сөзіндегі «тоғыз», «тоқсан» сандарының көп­тікті білдіргені сияқты – деп түсіндіреді.
Ораза – ұстаған адамды рухани және материалдық жақ­тан шыңдап, сабырлылықтың сардары етіп тарбиелейді
Дегенмен, қазіргі таңда рамазан айы – күні ұзақ, түні қысқа жаз маусымына тура келіп жатқандықтан, кейбір бауырларымыз күні қысқа, әрі салқын мезгілдерде оразаның қазасын өтесек дейтін жеңіл жол іздегісі келеді
Анығында, ша­ри­ғат рұқсат еткен себептерден басқа ешбір сылтау арқылы оразаны қаза етуге болмайды
Ардақты пайғамбарымыз (с.ғ.с.)-дың «ораза – қалқан» – деген ескертуін естен шығармай, оразамызды жамандықтан қорғайтын қалқан етелік, жамағат!
Оразаң қабыл болсын ұстаған жан!
Қызырғазы Тоқтар,
Арай ауылы мешітінің 
имамы, дінтанушы
Алматы облысы
