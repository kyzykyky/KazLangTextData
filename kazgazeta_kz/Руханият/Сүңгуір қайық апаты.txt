Кезінде ерлікпен қаза тапқан теңіз тарланы Талант Бөрқұлақов туралы
1989 жылы 7 сәуірде Норвегия теңізіндегі Медвежий аралынан оңтүстік батысқа қараған тұста кеңестік «Комсомолец» атом сүңгуір қайығы апатқа ұшырады
Ресейдің Солтүстік флотының 1-флотилиясы 6-дивизиясының құрамына қарайтын әйгілі кеме экипажының 69 мүшесінің 42-сі қаза тапты
Олардың ішінде қазақ жігіті, Солтүстік флоты сүңгуір қайықтар құра­масы саяси бөлімінің бастығы, 1 рангілі капитан Талант Әмитжанұлы Бөрқұлақов та бар еді

Т
Бөрқұлақов қаза болғаннан кейін «Қызыл Жұлдыз» орденімен марапатталды

Перзентіне Талант деп ат қойған Әмитжан Бөрқұлақұлының өзі де таланттан кенде емес еді
Сыр өңіріне танымал жыршы болды
Гитлершілдермен болған соғыста омырауына орден-мадальдарын тағып, елге оралғаннан кейін шаруашылықтарда жауапты қызметтер атқарды.
Оқырман қауымға ұсынылып отырған белгілі қаламгер Сейіл Боранбаевтың және кезінде ержүрек азаматпен бірге әскери борышын өтеген Қайрат Шабановтың мақалаларында Талант Әмитжанұлының тағдырлы өмірі, адамгершілік қасиеттері сөз болады.
1989 жылдың сәуір айының бас кезінде болған қайғылы оқиға туралы хабар жер шарына жедел тарап, бүкіл дүниені дүрліктіріп жіберді
Талай жандар картаға үңіліп, Норвегия жағалауындағы Медвежий аралын іздеді, талай жүректің үміт жібі үзілмей, жаңадан бір қуанышты хабар күтті.
Бірақ шындықтың аты шындық еді
Қатал тағдыр ешкімнің де мұң-зарына қайырылып қараған жоқ
Атом энергетикалық қондырғылы кеңестік торпедалық сүңгуір қайық опат болады да, бір жарым шақырымдық теңіз шыңы­рауына шөгіп кетті
Қайық-экипажындағы 69 ержүрек қаһарман­дар­дың 42-сі өз Отанының тыныштығын қорғау жолындағы қасиетті іс үстінде, ашық теңіздегі апатпен алысу кезінде теңдесі жоқ ерлікпен көз жұмды.
Орталық газеттер сол 42-нің тізімін жариялады
Тізімнің басында тұрған мынадай жолдар көз тартады: «Сүңгуір қайықтар құрамасы саяси бөлімінің бастығы, І рангілі капитан Бөрқұлақов Талант Әмитжанұлы»
«Правда» газеті өзінің 15 сәуірдегі санында жариялаған «Қайғы мен қаһармандық» деп аталатын мақаласында ол туралы: «Теңізде қаза тапқан қайықтың саяси орынбасары Юрий ­Максимчук пен құрама саяси бөлімінің бастығы 1 рангілі қапитан ­Талант Бөрқұлақовтың жанқиярлық ерлігі туралы
Өз өмірінің соңғы минуттарында саяси қызметкер Т.Бөрқұлақов әбден әл-дәрмені құрыған офицерді судан төңкеріліп түскен салдың үстіне тартып шығарды».
Бөрқұлақов Талант кім? Ол қазақ жігіті, біздің жерлесіміз, Қызылорда облысы Қазалы ауданындағы «Өркендеу» совхозында ғұмыр кешкен, ұзақ жылдар бойы кәсіподақ қызметкері болған, Сыр өңіріне танымал жыршы, аяулы азамат Бөрқұлақов Әмитжанның перзенті еді.
Талантпен танысу үшін уақыт тереңі­не шегініс жасап, Бөрқұлақов­тардың өткен жолына бір сәт көз жіберелік
1942 жылдың қазаны
Соғыстың нағыз қызып, қанқұйлы ­жаумен жан алысып, жан берісіп тұрған қиямет шақ
Осы жылы он сегіз жасқа жаңа ғана толған Қазалы ауданының №11 ауылына қарасты Фрунзе атындағы колхозының тұрғыны Әмитжан Бөрқұлақов та майданға аттанды
Ол да солдатқа тән үлкен және ұзақ жолдан өтті
Бірінші Белорус майданында соғысқа қатысты, кейін кіші командирлер даярлайтын курста оқыды, лейтенант атағын алды, взводқа, ротаға командирлік қызмет атқарды
Сөйтіп, соғысты жеңіспен аяқтап шықты.
Бірақ соғыс біткеннен кейін де әскер қатарында үш жылға жуық қызмет етті
Бұл жылдар Әмитжан үшін әскери өмірден де басқа жаңалықтар әкелді
Медбике болып майданға өзімен қатар қатысқан орыс қызы Клавдия ­Николаевнамен дәм-тұзы жарасып, көңіл қосты
1947 жылы 5 ­мамырда қазақ жігіті Әмитжан мен орыс қызы Клавдия перзентті болды.
…Сонан бір жыл өткенде Әмитжан Бөрқұлақов Қарулы Күштер қатарынан босатылып, запасқа шықты
Енді ол алты жыл бойы аңсаған алыстағы ­ауылын, туып-өскен жерін, қартайып, мұның қамқорлығын күтіп отырған қарттарын ойлады
Мұнда Таланты мен Клавдиясы
Сөйтіп, ол екі жағын да қия алмай, бір тоқтамға келе алмай, күндер бойы әрі-сәрі ой құшағында жүрді.
Әрине, жолдасының бұл жағдайын Клавдия жақсы түсінді
Өйткені Әмитжанның онан жасырын ешбір сыры болмайтын
Мүмкін осы бір қазақ жігіті оған өзінің аңқылдаған ашықтығымен, бұлтарыс-қалтарыс­сыз ақжарқын көңілімен, аппақ адалдығымен ұнаған болар
Ол да іштей көп толғанды
Жігіттің туған жеріне оралмай, өзіне ақ сүт беріп әлпештеп өсірген, бұл күнде қартайған ата-анасын далаға тастауы ақылға сияр ма, ол нағыз қатыгездік болмас па? Мен ше? Мен оған солай ет деп қалай айтамын
Менің де қарияларым бар, кімге тас­таймын? Не болса, ол болсын деп қалай қиып кете алармын? Кеткенмен онан бақытты болармын ба?
Сөйтіп, Клавдия ұзақ толғаныстар­дан кейін барып тәуекелге бел буды да Әмитжанмен ашық сөйлесті
Қиыспас жандардың қиын әңгімесі: тағдыр жолы сан тарау екен, оған бұлар да лажсыз көнді
Бірақ олар бір-біріне деген шынайы достық, сыйластық көңілдерінің өмір бойы суымасын, ­Талант тағдыры екеуіне де ортақ екендігін біліп, ризашылықпен қоштасты.
Міне, сонан бері арада 41 жыл өтті
Қуанышы мен қайғысы, қиындығы мен қызығы, ызғары мен жылуы көп жылдар
Әмитжан елге оралғаннан кейін Қызылорда педагогикалық училищесін бітіріп, біраз жылдар мектепте мұғалімдік, кейін Энгельс атындағы совхозда кадр бөлімінің инспекторлығы қызметтерін атқарды
1968 жылы «Өркендеу» совхозына ­ауысты да өмірінің ақырына дейін, яғни 1986 жылға дейін, осында кәсіподақ комитетінің төрағасы болып жұмыс істеді
Тумысынан алғыр, өнерлі, ойлы да, зерделі бұл адамның аудан, облыс көлемінде елдің мәдени, рухани өсуіне де қосқан үлесі көп еді.
Әбекеңнің Базаралы, Талайлы, Балғазы, Марат атты балалары мен Әсемкүл атты қыздары болды
Бірақ ол кісі Талантты әрқашан балаларымның үлкені, тұңғышым Кеңес Армиясы қатарында саяси қызметкер деп мақтан тұтып отыратын.
Әмитжанның Талантпен, оның анасы Клавдия Николаевнамен байланысы өмір бойы үзілген емес
Ол Таланттың тәрбиесіне материалдық та, моральдық та жағынан әрқашан көмектесіп отырды
Талант өмірін­дегі белгілі оқиғаларда ол қашан да баласының қасынан табылатын
Әбекең Таланттың мектепке бірінші класқа барарында, адмирал ­Нахимов атындағы жоғары әскери-теңіз училищесіне түсерінде, келіні Татьянаға үйленерінде және немерелері Артур мен Наташа туғанда Ленинградқа, Горькийге, Мурманскіге барып, ұлының қуаныштарына ортақтасып қайтты
Оған «Өркендеу» совхозындағы Әмитжан Бөрқұлақовтың үйіне барып, оның архивін қарап отырғанда әбден көзіміз жетті
Хаттар, суреттер, жеделхаттар, Әбекеңнің Талант жөнінде, басқа да балалары жөнінде жазып қалдырған, бір кезде өзі домбырамен қосылып әдемі қоңыр дауысымен айтып отыратын өлең жырлары…
Аудан орталығындағы ауруханада жатқанына қарамастан бір мезгілге сұранып шығып, «Өркендеудегі» әкесінің үйіне бізді бастап барған Әбекеңнің «Бозкөл» ауылында жұмыс істейтін баласы Талайлы әр хат, әр сурет жайлы сыр шертіп отыр.
– Мына сурет Таланттың үш жас­та­ғы, мынаусы сегіз жастағы, ал мынау әс­кери-теңіз училищесін бітірердегі суреті.
Бізге суреттерден сәби Талант, бала Талант және жас жігіт Талант қарап отыр
«Алыстағы бауырларым, көріп алыңдар, мен осындаймын» дейтін сияқты.
Және бір сурет шамасы сүңгуір қайықтың экипажын толық бейне­лейтін сияқты
Алдыңғы қатарда офицерлер, кейінгі қатарларда матростар
Офицерлердің орта шенінде баяғыдай жасөспірім емес, енді есейіп, ержеткен, үшінші рангілі капитан, бригада саяси бөлімі бастығының орынбасары кезіндегі Талант отыр
Бұл 1978 жылғы сурет екен
Әкесіне тартқан қайратты да келбетті жүзінен ақыл мен парасаттың, адалдық пен қайырымдылықтың лебі есіп тұрғандай.
Бір хатында ол өзі туралы, Қазақ­стан­ға, елге келгісі келетіндігі туралы, іні-қарындастарына деген шынайы са­ғыныш сезімі туралы жазыпты
«Мен әскери адаммын, сондықтан да өміріміз көшпелі келеді
Оның үстіне менің өзімнің жанымда да, қанымда да туа бітті көшпенділік қасиет бар ғой деп ойлаймын
Алматыны әсем қала деп есітемін, Медеуді бүкіл әлем біледі
Алматыда, Ташкентте, Душанбеде, Фрунзеде болсам деймін…»
«Мен бүгін соншама көп хат алдым, сіздерден де
Оған өте қуанып қалдым
Мен інілерім мен қарындастарымның соншама көп екенін бұрын білмеуші едім… Бұл мен үшін әрі бақыт әрі қызық
Солармен кездессем-ау деп армандаймын
Сіздерге міндетті түрде барамын…»
Осының бәрінен әкесін, әкесі туған елді, жерді, аға-іні, апа-қарындастарын сағыну мен аңсаудың, оған деген махаббаттың иісі аңқып тұрған жоқ па?! Ол өз бақытын, өзінің өмір жолындағы кездескен сәттіліктерін де халықтың, елдің, жақсы адамдардың тигізген шарапаты деп біледі
Оған хаттағы мына бір сөздері куә: «Өмір мені ешқашан да еркелеткен жоқ
Көрген қиындықтарым да аз емес
Бірақ екінші бір жағынан алғанда менің талабымның бір сәттілігі бар, әрқашан да көздеген мақсатыма жетіп келе жатырмын
Мен мұны өмір жолында әрқашан маған жақсы да ақылды, қайырымды адамдардың кездесуінен деп ойлаймын».
…1976-1979 жылдары Солтүстік флотта сүңгуір қайықта қызмет еткен, Қазалы станциясындағы темірбетон заводының құрылыс шебері болып істейтін Ержігіт Мырзамұратовты тауып, әңгімелестік
Бұл жігіт Талантты біршама білетін болып шықты.
– 1908 жылы Сицилиядағы Миссина қаласында күшті жер сілкінудің салдарынан болған апат кезінде оған ең алдымен орыс теңізшілері көмек көрсеткен екен
Сол оқиғаға 1978 жылы 70 жыл толған
Осыған байланысты біз 1978 жылдың қарашасында сол қалаға достық сапармен барғанбыз, – деді Ержігіт
– Талантпен кездесуіміз дәл осы сапардан оралуға байланысты
Лиинахамри базасында бізді салтанатты қарсы алу кезінде болды.
Әскерге бізбен қатар шақырылған, бірақ басқа сүңгуір қайықта қызмет ететін Нарымбетов Оралбек деген шым­кент­тік жігіт екеуміз сол күні-ақ Талант Бөрқұлақовты тауып алдық
Мен Қызылорда облысының Қазалы ауданынанмын дегенімде жүзі алабұр­тып, қуаныш толқыны ойнап шыға келді
Сол ауданда «Өркендеу» совхозында менің әкем, туған-туыстарым тұрады деп, олардың аты-жөнін айтып, біраз әңгімелесті, жерлестерім деп іш тартты.
Ержігіт Талантпен бұдан кейін де талай рет кездескен
Үш рет сапарға бірге шығып, қайық экипажының алдына қойылған міндеттерді бірге орындасқан
Оның сондағы тапқырлығы, табандылығы, біліктілігі, адамға деген қайырымдылығы тек жалғыз Ержігіт қана емес, басқаларды да тәнтті еткен
Экипаждың әрбір мүшесі оны шын дос, жанашыр, ақылшы деп санаған.
Талант Әмитжанұлы Бөрқұлақов өз Отанын сүюді, жанының мөлдір тазалығын, ерлігі мен табандылығын, қажет болса жолдасы үшін, басқалар үшін құрбандыққа бара алатындығын өмірімен ғана емес, қиын-қыстау күн туғанда өлімімен де дәлелдеп берді
«І рангілі капитан Борис Григорьевич Коляда су бетінде жүріп әл-дәрменінен айырылды, оны саяси қызметкер офицер Талант Әмит­жанұлы Бөріқұлақов жалма-жан салға тартып алды
Жолдасын құтқарды, ал өзі әбден әлі бітіп, сол жерде қайтыс болды.
– Жаны жайсаң адам еді, – деді көз жасын тия алмаған Б.Коляда
– Су ішінде жүргенде де, отпен арпалыс кезінде де ол өнеге көрсетті…» деп жазды «Труд» газеті.
Норвегия теңізінде болған кеңестік сүңгуір қайықтың бұл апаты, 42 боздақтың ерлікпен қаза табуы, тірі қалған­дарының шеккен шексіз қайғы-қасіреті бүкіл халқымыз сияқты біздің де, әсіресе Таланттың жерлестері мен туған-туысқандарының да қабырғасын қайыстырып жіберді
Сол үшін де Қызылорда облыстық партия комитеті мен облыстық Кеңес атқару комитеті І рангілі капитан, құрама саяси бөлімінің бастығы Талант Әмитжанұлы Бөрқұлақовтың отбасына, туысқандары мен жақындарына газет арқылы көңіл айтты.
Бірақ батырлар бастаған істің ілгері жалғасып, олар жасаған ерліктің халық жадында мәңгі сақталары сөзсіз
Т.Ә.Бөрқұлақовтың ұлы Артурдың осы бір қайғылы күндерде әке жолын қуып, оның ісін ілгері жалғастырамын деп сөз беруі осының айғағы
Таланттың ерлік ісі, тұлпардан қалған тұяқ – Артурдың әке жолын қастерлеуі жерлестердің жүрегін мақтанышқа толтырады
Біз өле тұрса да өлімді жеңген, апатқа ұшырай тұрса да Отан даңқын жоғары көтерген батырлар рухының алдында басымызды иіп, оларға құрмет көрсетеміз.
Сейіл БОРАНБАЕВ,
 жазушы
Дара шынар
Жарасқан тал бойына әскер киім,
Тұр қарап сұлу қазақ, ықшам, түйін.
Көз алмай бейнесінен ойға баттым,
Өлді деу сұлулықты қандай қиын!
Қиылған қара мұртты, ашық маңдай,
Жайдарлы жүзі жылы жазғы таңдай.
Еріксіз күмбірлетіп жыр толқыны,
Кеудемнен шапшып көкке кетті самғай.
Есіме досым айтқан түсті сөзі,
Борышын теңізде өтеп жүрген кезі.
Бір күні бөлімшені тексеруге,
Келмекші, – деді достар дөкей өзі.
Палуба жалтырайды бейне айна,
Жатқандай әзірленіп үлкен тойға.
Капитан әмір берді қатал үнмен:
«Команда, қатар түзе жаға жайға!»
Келеді кілең маңғаз жарып топты,
Жарқылдап алтын зерен погон шоқты.
Оқ бойы алға түсті көркем қазақ,
Еңселі сұлу мүсін, жанары отты.
Жаныма келіп таяу қарап маған,
Қайдансың деп сұрады мекен, қалаң?
Көрмеген үлкен ұлық бұрын алдын,
Деуге әрең, «Қазалыдан» келді шамам.
Толықсып ақшыл бетке ойнап қаны,
«Жерлеспіз» деді күліп бірге жаны.
Аялдап бізге қарап сәл кішкене,
Жағалап тұрған сапты кетті әрі…
Аяқтап досым сөзін қалды үнсіз,
Сұрауға бата алмаған «Аға, кімсіз?»
Арада тарих болып өтті жылдар,
Жарқ етіп туды ерлік кетпес ізсіз.
Өлмейді дара туған алып шынар,
Сындарда иілмейді бірақ сынар.
Тараған Қазалыдан сұңқар қазақ,
Мәңгілік шырақ сынды тұрған шығар.
Жұмабек ТАБЫНБАЕВ
Талант үшін домбыра алдыртып едім…
Бұл сонау алыста қалған 1988 жыл болатын
Әскерге жаңа алынған біз оқу отрядынан Заполярьдегі флотқа келдік
Біз осы жерде алты ай бойы әскери-теңіз бенен су астындағы «өмірдің» қыр-сырын үйрендік
Ол кезде кеңестік Әскери-теңіз флоты мен су астындағы күші керемет жетілген еді
Дүниежүзінде сапасы мен саны жағынан оған тең келетін флот жоқ болатын. 
Мен әскерде дайындалған фото-альбомның беттерін парақтап отырып, бір ғажап азаматты еске алдым
Ол ұлты қазақ, бірінші рангілі капитан Талант Әмитжанұлы Бөрқұлақов болатын
Ол 1989 жылы 7 сәуірде Медвежий аралына жақын Норвегия теңізінде апатқа ұшыраған «Комсомолец» атом сүңгуір қайығында оқыстан опат болды
Талант Әмитжанұлы шындығына келгенде өз заманының ерен тұлғалы азаматы еді
Жас, сымбатты, күш-жігері бойында тасыған, сырт көз сүйсінерлік жігіт болатын
Үстіндегі әскери киімі де өзіне құйып қойғандай еді.
Менің онымен алғаш кездесуім экипажда өтті
Лениндік бөлме деген болды
Ол бізбен, яғни жас жауынгерлермен саяси сабақ өткізді
Сабақ деген аты болмаса, мұны әскерге жаңа келіп жатқан жастармен өткізілер тәрбиелік әңгімеге теңестіруге болар еді
Оны қызықтырғаны – біздің матростық тұрмыс-тіршілігіміз
Жиналғандардың әрқай­сысымен жекелей танысқан ол араларымызда ән айтатындар немесе музыкалық аспаптарды меңгергендеріміздің бар-жоқтығын сұрады
Өйткені жақында матрос әндерінің округтік слеті өтеді екен
Менің домбырада, гитарада, балалайка мен мандолинада ойнайтын өнерім бар еді
Бір қызығы оны мен атаған аспаптар ішінде домбыра қызықтырды
Оның өтініші бойынша қазақтың халық әндерінің бірінен үзінді орындадым
Ол әнді дереу тыңдағаннан кейін маған тездетіп үйге хат жазуымды, ата-анамнан домбыра салып жіберуімді сұрауды өтінді
Сабақ аяқталғаннан кейін екеуміз оңаша қалып сөйлестік
Ол құлаққа жағымды қазақ әуендерін бүкіл флот есту керектігін айтты
Бұдан кейін де бірнеше рет кездестік
Сол кездері «Үйіңнен домбыра келді ме?» деп сұрайтын
Себебі мені домбырада ән салады деп концерттік бағдарламаға енгізіп қойған екен.
Күн суық
Оның үстіне матростық қыз­метім жаңа ғана басталып жатыр
Әскери өмірдің алғашқы айлары ғой
Сол себепті де мен ән айтатындай, концертке дайындыққа баратындай жағдайда емес едім
Бірақ соған қарамастан өзімнен шені жоғары жерлесімді сыйлағандықтан және домбыраға деген өзімнің құмарлығым болғандықтан бар жайды айтып үйге хат жаздым
Ақырында домбыраға қол жетті.
Пошта арқылы домбыраның жеткені үлкен қуаныш болды
Барлық флотилиядағы жерлестер домбыраның үнін тыңдау үшін менің жаныма жиналды
Олардың әрқайсысы өз үйлерін, туған-туыстарын, сонымен бірге елде қалған ғашықтарын еске алды
Алайда матрос әндерінің округтік концерті бір себептермен кейінге қалдырылды
Талант Әмитжанұлы осы кезде дивизия штабынан теңіздегі әскери қызметке ауыстырылды
Яғни «Комсомелец» атом сүңгуір қайығында қызмет ететін болды.
Оқиға былай болған екен
Өрттің салдарынан қайық жоғары көтеріледі
Экипаж лаулаған жалынмен арпалысады
Сол кезде талант өрт шалған матростарды палубаға шығарады
Алайда теңіз қайықты тереңге тарта береді
Соған қарамастан Талант жа­нын­дағы жолдастарына рух беріп, көмек бола­тынын, аман қалатындықтарына сендір­ген­дей болады
Матростар екі сағаттан астам суық судың ішінде жанталасады
Дегенмен, матрос­тардың бірқатары әл-дәрмендері біт­кен­діктен теңіз тұңғиығына батып бара жатты.
«SOS» дыбысын әрең дегенде жақын маңда жүзіп бара жатқан бес корабль естіген еді
Солардың ішінен «Алексей Хлобыстов» бірінші жетті
Алайда өте кеш еді
Мұздай су сорған Талант Әмитжанұлының денесін палубаға көтерген кезде демі үзіліп кеткен болатын.
Ерлік ұмытылмауы тиіс
Қаһармандығы әрі әскери борышын орындау кезіндегі ерлігі үшін КСРО Жоғарғы Кеңесі Президиумының Жарлығымен бірінші рангілі капитан ­Талант Әмитжанұлы Бөрқұлақов қаза болғаннан кейін «Қызыл Жұлдыз» орденімен марапатталды.
Матрос әндерінің округтік концерті кейін өтті
Ол Норвегия теңізінде қаза болған моряктарды еске алуға арналды
Басқа да өнерпаздармен қатар мен де сахнаға шығып домбырамен ән салдым
Осылай шыққанымды Талант Әмитжанұлы қалап еді
Амал нешік, оған тағдыр менің домбырамның үнін тыңдауды жазбапты.
Қайрат ШАБАНОВ
Павлодар
Осы топтама газет бетінде  дайын­далып жатқанда Талант Әмитжанұлының  Қазалы ауданында тұратын  інісі,  аудандық жұмыспен қамту, әлеуметтік бағдарламалар және  азаматтық хал актілерін тіркеу бөлімінің басшысы  Талайлы Әмитжанұлымен хабарласқанымызда Клавдия  Николаевнаның Әмитжан  ағамыз  дүние салған 1986 жылы  қайтыс  болғанын   білдік
 Таланттың келіншегі  Татьяна Ивановна  көп жыл  мұғалім болып қызмет істеген
Қазір  қызы Наташамен бірге Ресейдің  Нижний Новгород қаласында  тұрады
 Ал Таланттың ұлы Артур  болса отбасын құрған
Перзентті  болған
Өкініштісі,  осыдан  үш жыл бұрын көлік апатынан  қайтыс болыпты
 Ерлік іс ұмытылмауы  тиіс
Бүгінгі таңда  Қызылорда, Арал қалаларында, Қазалы ауданының  орталығы Әйтеке би  кентінде Талант Бөрқұлақов есімімен  аталатын көшелер бар.
