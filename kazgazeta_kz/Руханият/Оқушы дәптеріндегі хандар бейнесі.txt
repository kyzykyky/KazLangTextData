Жақында Орал қаласындағы «Жайық Пресс» ЖШС-ның Мәжіліс залында Қазақ хандығының 550 жылдығына  орай хандардың суреті бейнеленіп, арнайы шығарылған жаңа дәптерлердің таныстырылымы өтті. 
«Дәптер – тек оқу құралы емес, сонымен қатар тәрбие құралы да болу» қажет
Осы ұстаныммен бұдан бұрын да Сырым, Райымбек, Исатай, Махамбет, Абай, Ғұмар, Жаһанша, Құрманғазы, Дина, Мұхит секілді танымал тұлғаларымыз бейнеленген дәптерлер шығарып едік
Міне, осы бастамамызды жалғастырып, биылғы оқу жылына арнап мұқабасына Керей мен Жәнібек, Әбілқайыр, Абылай хандарымыздың суреті салынып, соңғы бетіне қысқаша өмірбаяны жазылған дәптерлер шығаруды қолға алдық
Әзірге әрқайсысы 36 бетпен, 500 данадан жарық көрді
Жасыратыны жоқ, бүгінде сыртқы мұқабасы баланың психологиясына кері әсер ететін дәптерлер көптеп сатылуда
Сондықтан қоғамдағы орын алып жатқан өзекті мәселені көзбен көріп жүргеннен кейін осы жобаны қолға алдық
Біздің мақсатымыз – кәсіпкерлерге бағыт беру, жол көрсету
Отандық тауарды жарнамалаумен қатар қазақ хандарын насихаттау, ұрпағымыздың санасына ұлттық рухты сіңіру» деп атап өтті «Жайық Пресс» ЖШС-ның бас директоры Жантас Сафуллин өз сөзінде.
Жас ұрпақтың санасына ұлттық құндылықтарымызды насихаттауды мақсат еткен жаңа дәптерлер алғашқы күннен-ақ әлеуметтік желідегі жұртшылықтың қызығушылығын тудыруда
Жаңа дәптерлердің суретін графикаға келтіріп, өңдеген белгілі суретші Бекжан Жұмабаев, дизайнері – Арман Дауылбаев
Өмірбаян деректерін танымал ақын Ғайсағали Сейтақ тарих ғылымының докторы, профессор Мұхтар Әбілсейітпен ақылдасып, қайта жазып шыққан
Жантас Нәбиоллаұлының айтуы бойынша, мектеп оқушысының тек кітап-дәптерлері ғана емес, қалам, сызғыш, сөмкелерінен де қазақы болмыс сезіліп тұруы тиіс
Алдағы уақытта бұл игілікті іс жалғасын таба бермек.
Гүлжамал ЖОЛДЫҒАЛИ
Орал
