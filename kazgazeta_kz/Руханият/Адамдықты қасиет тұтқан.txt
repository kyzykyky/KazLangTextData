Белгілі мемлекет және қоғам қайраткері Оразай Батырбековтің есімі көзі қарақты жандарға жақсы белгілі болуы тиіс
Басқа қызметтеріне тоқталмай-ақ қояйық
Кешегі уақыттары Қазақстан Компартиясы Орталық Комитеті ұйымдастыру – партиялық жұмыс бөлімінің меңгерушісі, Алматы Жоғарғы партия мектебінің ректоры болды.
Орекеңді жете білмейтін, кездесіп, сыр бөліспеген адам әлгінде тізіп өткен қызмет аттарына көзі түсіп, «партиялық аппараттың нағыз сом, сірескен шенеунігі болды ғой» деп ой түйері кәміл
Жоқ, олай емес
Бұлай тон пішетіндер қателеседі
Партия қызметкері болғаны рас
Алайда ол адамдықтан, қарапайымдылықтан безініп кетпеген жан еді
«Досыңды айтшы, сенің кім екеніңді айтайық» деген ел ішіндегі сөз бар емес пе? Орекеңнің жиі араласатын, отбасылық достары кім еді? Зиялы қауым өкілдері болатын
Тауман ­Амандосов, Манаш Қозыбаев, Жұмағали Ысмағұлов, Шерияздан Елеукенов… Оның үстіне Құдай қосқан қосағы қазақтың ­дарын­ды ғалым қызы Шәмшиябану Қанышқызы Сәтбаева еді ғой
Осыдан кейін Батырбековті «Партиядан басқа,қызметтен басқа не ойлайды дейсің?» деп жөн-жосықсыз кінәлай алмаспыз.
Біздіңше, ол кісі кейбіреулер сияқты жанын салып қызметтің соңына түспеген, қайта қызмет Батырбековті іздеген
Анығын айтқанда, сол заманда Орекең атқарған, атынан ат үркетін қызметтер екінің біріне бұйыра бермеген
Ол уақыттың кадр таңдаудағы талабы бөлек-тін.
Манаш Қозыбаев айтқанындай, Оразай аға «Қаныштың күйеу­ба­ла­сы­мын, Димекеңнің көлеңкесіндегі да­насымын деп кердең қаққан емес»
Сол баяғы бойға сіңген жусаннан аласа, бетегеден биік мінезінен, кішілігінен бір танбады.
Тағдыр да кейде қатал-ау
Қатал болғанда да шектен шығып кететіні бар
Орекең үлкейіп, «Шәмшиябану екеуіміз енді балалардың, немерелердің қызық-қуанышына кенелеміз» деп жүргенде кенеттен соққан қара дауылдай отбасын мейірімсіз ажал әбден шыр айналдырды
Бар-жоғы жеті жылдың ішінде төрт бірдей ең жақын адамдарынан мәңгілікке айырылып қалды
Олар асыл жары Шәмшиябану, балалары Райхан, Ғазиз, Ержан
Қандай қасіретті жылдар еді бұл! «Әуел баста Шәмшияның қазасын қалай көтерер екенбіз деп жүргенде, шаңырағымыздың күлдіреуіштері бірінен кейін бірі сынды
Солармен бірге менің де жүрегімнің талай талшықтары үзіліп кетті…» деп жазды «Жаралы жанымның жан сыры» атты толғанысында.
Өмірге тік келген Орекең жарық дүниеден тік қалпында кететіндей еді
Бұлай дейтініміз, азаматтың бойындағы сергектік, жадыраңқы көңіл-күй
Бұл кісі сірә, өмірінде қабағын түйіп, ашуланып та көрмеген болар
Өйткені сөзінде ылғи да әзіл-қалжың араласып жүретін
Алайда орны толмас қайғы-қасіреттер ақырында көңілін бордай үкті, еңселі бойын бүктірді.
Қайғы бөліссе кемиді
Ел-жұртына, дос-жарандарына риза
Солардың жандары елжірей айтқан сөздері едәуір жұбаныш болды
Сәл-пәл серпілгендей еді
Енді зайыбы Шәмшиябанудың, ғалым балаларының жарық көрмеген мұраларын жинақтаумен, оларды баспадан кітап етіп шығарумен айналысты
Мұрағаттарға, Ұлттық кітапханаға олардың құжаттарын, еңбектерін тапсырды
«Алла Тағала осы үшін мені тірі қалдырған сияқты» дейтін осы қолға алған шаруалары жөнінде.
Ағаның тағы бір тындырған еңбегі жастайынан ана орнына ана, әке орнына әке болған Қатира апасы туралы және өмірлік қосағы, балалары жайлы кім-кімді болса да тебірентіп, толғандырмай қоймайтын әрі тағылымдық-тәлімдік мәні зор туындыларды өмірге әкелгендігі
Бұл еңбектер сүйген жардың, ардақты әкенің жан сыры, жүрек тебіренісі.
Асыл азаматқа Алматының Кең­сайынан да орын табылатын
Алматы он жасынан мекен еткен сүйікті қаласы ғой
Дегенмен, ол мәңгілік мекені етіп кіндік қаны тамған Ұлытау баурайын қалады
Қажыған, шаршаған жүрек ақырында туған жерге жетіп тыныш тапты.
…Көңілі кіршіксіз, жүрегі таза жанның өмірден өткеніне де бір жыл толып қалыпты.
Нұрперзент Домбай
