Алтай мен Атырау арасын жалғаған киіз туырлықты, ағаш уықты Алаш жұртының ұлан-ғайыр мекеніндегі «Жер жаннаты – Жетісудың» кіндігі саналған Қаратал өңірінде қара қылды қақ жарған Ескелді, Айту, Жәлменде, Балпық билер, Қарынбай әулие, «егеулі найза қолға алған, еңку-еңку жер шалған» Мықтыбек, Тілеуғұл, Кәшке мен Бақайдай батырлар мен Пышандай әнші туған
Және бабаларының ізін жалғаған таутұлға, сол құнарлы топырақтың бар қасиетін бойына сіңірген ардақты азаматтың бірі, есімі исі қазаққа мәшһүр жазушы, драматург, Ұлы Отан соғысының ардагері, екі дүркін «Ерлігі үшін» медалінің,  Қазақ КСР Жоғарғы Кеңесі Құрмет Грамоталарының иегері, қазақ әдебиетіндегі детектив жанрының негізін қалаған көрнекті қаламгер – Кемел Тоқаев 1923 жылдың 2 қазанында Алматы облысы Қаратал ауданына қарасты Кәлпе ауылында дүниеге келген
Ол жиырмаға толар-толмас­тан соғысқа аттанып, 26-шы Атқыштар дивизиясында, сосын 7-ші Гвардиялық танк полкінің құрамында Украина мен Белорусияны азат етуге қатысқан.
Қабырғалы қаламгер 40-жылдары С.Киров атындағы Қазақ мемлекеттік университетін тамамдаған соң «Лениншіл жас», «Қазақстан пионері», «Социалистік Қазақстан» басылымдарында белді қызметтер атқарды
1960-1977 жылдар аралығында Қазақ КСР Жоғарғы Кеңесінің «Жаршысында» Бас редактор, ал 1980-1984 жылдары Қазақстан Жазушылар одағында Әдеби кеңесші болып жұмыс істеді
Сұрапыл соғыс уақытында екі жылға жуық мұз жастанып, қар жамылып, оқ пен оттың ортасында жүріп, аяғынан жараланып елге оралады.
Көнекөздердің айтуынша, Жолбарыс әулие жатқан жердің батысындағы Сарғабанда Кемелдің аталары тұрған екен
Оның әкесі жұмысшы болса, анасы үй шаруасымен айналысыпты
Отбасындағы екінші перзент бала Кемел жастайынан оқуға деген ынта-ықыласымен, алғырлығымен, әдебиетке деген қызығушылығымен ерекшеленіп, сыныптастарынан оқ бойы озық тұрыпты
Білімге құштар, еңбекқор әрі төзімді боп өскен Кемел Тоқаев мектепте оқып жүргенде-ақ хакім Абай шығармаларымен сусындап, кейін мамандық таңдауына үлкен септігін тигізеді
Ақын, драматург Нұрлан Оразалин жазушы туралы былайша толғанады: «Қаламының желі бар қарапайым қара бала қараша қазағына тосын детектив жанрын әкеліп, осынау тың бағытты жоғары деңгейге шығарды
Және сол биіктен ешбір аласармай, жазушылық ісіне көлеңке түсірмей, жауапкершілік жүгін абыроймен көтеріп, өскелең ұрпаққа шынайы шеберлік үлгісін көрсетті»
Расында да, қаламгер туындыларында алмағайып кезең кейіпкерлері уақыт ағымына сәйкес терең психологиялық мәнде мәністеледі
Әсіресе ол әңгіме жанрында ұлттық әдебиетімізге соны кейіпкерлер, тосын типтер мен қайталанбас характерлер алып келді
63 жылдық ғұмырында өзінен соң «Қызыл комиссар», «Қылмыскер кім?», «Сиқырлы сырлар» атты пьесалар, «Қыс қарлығашы», «Болашақ туралы ойлар», «Түнде атылған оқ», «Қастандық», «Арнаулы тапсырма», «Сарғабанда болған оқиға», «Таңбалы алтын» сияқты әңгіме-повестер, «Солдат алысқа кетті», «Ұясынан безген құс» секілді романдар қалдырған қаламгер «Жұлдызды жорық» атты тұңғыш кітабымен сөз өнерінің қаймағын қалқып, майын тамызатын таза табиғатымен келіп, жалпақ жұртқа кеңінен танылса, кейін «Соңғы соққы» романы арқылы қазақ әдебиетіне жаңа жанр әкелді
Ол – детектив жанры еді
Сөйтіп, ол детективтің көшін бастап, жұлдызы жарқырай жанып, әдеби ортада серпіліс тудырды
Кезінде бір кітабының өзі 400 мыңнан аса данамен тарап, қатарластарынан қара үзген ділі таза, өсекке өш, досқа адал, қайратты, ұстамды да елжанды қаламгер Кемел Тоқаевтың Кеңес чекистерінің тыныс-тіршілігі, қам-қарекеті жайындағы туындылары көзіқарақты оқырман арасында қызу талқыға түскен-ді
Жазушының жаңашыл сипаттағы қаһармандары мен шытырман уақиғалар негізіндегі шығармалары тартымдылығымен ерекшеленіп, өзінен кейінгі жас толқынға тың сүрлеу, жаңа жол салып берді
«Атадан пұл қалғанша ұл қалсын» деген
Асылдың сынығы, тұлпардың тұяғы, мемлекет және қоғам қайраткері Қасым-Жомарт Кемелұлы «Әке туралы толғаныс» атты ғұмырнамалық кітабында өзінің бар болмыс-бітіміне әкесінің зор ықпал еткенін жаза келе: «Ол кісі әдебиетке көзсіз берілген жан еді, сондықтан күн демей, түн демей еңбек етті
Әкем үшін Отан деген ұғым бәрінен де жоғары тұратын!..» деп түйіндейді.
1986 жылы дүние салған қаламгер әдебие­тімізге өлшеусіз үлес қосып, оның өте-мөте сезімтал, астар-тұспалдары өзгеше өрнекті, психологиялық-пәлсапалық иірімдері терең әңгіме-повестері – өзекті де мәнді мәселелерді көркем тілмен жүрекке жеткізе білгендігімен, өтпелі кезеңдегі қазақтың басынан қинала кешкен аласапыран ахуалдың жай-жапсарын суреттегенімен, әлеуметтік мінез-құлықтардың өзгерісін әр қырынан, әр тараптан, әралуан әдіс-тәсілдермен тамылжыта жеткізгенімен құнды
Кемел Тоқаев – ел тағдыры таразыға түскен тұста қолына қару алып, қан майданға аттанған азамат, қолы қалт еткенде қаламымен халқын қызғыштай қорғап, өзі өмір сүрген қоғамының өзгелер сабақ алар шыңғырған шындығын шығармаларына өзек еткен жазушы
Өткен ғасырдың 60-70-жылдарындағы қазақ әдебиетінің Бек Тоғысбаев, Сапар Байжанов, Мүсілім Базарбаев, Баймырза Дәуренбеков, Әбдісаттар Бөлдекбаев, ­Шерхан Мұртаза, Сейдахмет Бердіқұлов, Тельман Жанұзақов, Әбіш Кекілбаев, Әбілфайыз Ыдырысов, Қалихан Ысқақ, Рымғали Нұрғали, ­Рамазан Тоқтаров, Күланда Ұзақбаева, Тұтқабай Иманбеков, Амантай Байтанаев, Қасым Қайсенов, Әзілхан Нұршайықов, Серік Қирабаев, Қоғабай Сәрсекеев, Сейфолла Оспан, Фариза Оңғарсынова секілді біртуар қаламгерлердің бел ортасында бір жанрдың басында тұрып өнімді еңбек еткен Кемел Тоқаевты да айрықша айтуға болады
Жазушы, аудармашы, публицист Мәткерім Әкімжанов «Кемел Тоқаев» атты естелігінде: «Кемекеңмен дидарласа қалғанда оқиғалы жанрдың өте ауыр екендігін, шығарма негізінен болған оқиғаларға, бұлтартпас деректерге сүйеніп жазылатындығын, түптің түбінде оқушы қауым осы тарихи немесе деректі кітаптарды көбірек оқуға қарай ауатындығын жиі еске салатын» депті
«Алыптар тобының» заңды жалғасы саналған К.Тоқаев уақыт өте келе расында да детектив жанрының хас шеберіне айналды
Ол оңайшылықпен жалынан сипата қоймайтын жанр болғандығына қарамастан, қабырғалы қаламгердің бұған жүрексінбей баруының өзі – ерлікпен пара-пар
Әдебиеттанушы, профессор Шерияздан ­Елеукенов: «…Кәмекеңнен өз басым Баспа комитеті жүйесінде қызмет етіп жүргенде таныстым
Оған дейін сырттай есімінен қанық болатынмын
Қазақстан Жазушылар одағы мен Қазақ КСР Ішкі істер министрлігі кеңес милициясы мен чекистерге арналған шы-ғармаларға бәйге жариялағанында бірінші бәйгені қатарынан төрт рет алып, қайран қалдырған лауреатты ол кезде білмейтін адам кемде кем еді» десе, Қалмұқан Исабай: «Кемелдің кітаптары түгелге дерлік дерекке құрылған
«Арнаулы тапсырма» бүгінде ортамызда жүрген, халқымыздың маңдайына жазған қаһарманы, айбынды партизан Қасым Қайсеновтің ерлігі жөнінде
Халқымыздың осы батыр перзенті жөнінде тұңғыш шығарма жазған осы – Кемел
Қайсыбіріміз қолымызға түскен «Солдат күнделігін» сол қалпында жариялауға асығамыз
Ал Кемел «Солдат соғысқа кетті» повесінде «Солдат күнделігінің» әр күнін даралап, талдап, соғыстың мән-жайын өзінің көруі, сезінуі бойынша жаза білген
Кемел Тоқаевтың басты кейіпкерінің бірі – Қасым Қайсенов
Партизан жазушының жанында жүріп, әңгімесін естіп, көңіл күнделігіне түртіп жүріп, жаңа бір шығарманың тууына себеп болды» деп жазған
Қазақта «Асылды асыл тартады» деген сөз бар
Жоғарыдағы жазбадан тірісінде партизан-жазушы Қасым Қайсенов пен Кемел Тоқаев бір-бірін ерекше құрметтегенін байқаймыз
Әрі, қаламгер өз туындыларына кейіпкерлерді алыстан іздемейді
Бәрі көзімен көрген, көңіліне түйген, аралас-құралас кісілер
Оның шоқтығы биік шығармасының бірі – «Ұясынан безген құс» романы
Сонда мынадай бір деталь бар: «…сол Шегебай тағы да бір жақын туысының тойын тоз-тозын шығармақ боп байбалам салады
Анасы Ләтифаға, әйелі Жаңылға тойға қатыспайсыңдар деп үзілді-кесілді тыйым салмақшы болады
Ләтифа тоқтау айтады: – Балам, мынауың білгеннің ісі емес, пейілі шикі, ақылы күйкі пенденің бишаралығы дер ем
Бауырыңды, жақын жұрағатыңды жат көріп, ортаңнан, жұртыңнан алыстап, қайда барасың? Кімнен тірек таппақсың? Ұясынан безген оңбайды»
Туынды түйіні – осы
Мұнда автор тек жалаң сюжетті ғана баяндамай, адамгершілік, ар-ождан мәселесін де көтереді
Детектив жанры жазушыдан асқан байқампаздықпен қатар, қисын мен математикалық дәлдікті талап етеді
Ол – бір-біріне шырмауышқа шырмалған қылмысты істерді әшкере етуге, әрі оны логикалық пайымдаулар арқылы ашуға негізделген, басты көркем бейнелері із кесушілер, тыңшылар, барлаушылар, қылмыскерлер ретінде алынатын алабөтен жанр
Ол әлеуметтік мақсат-мұратымен қоса, оқырманға эстетикалық тұрғыдан да әсер етіп, мазмұндылығымен, көркемдігімен, қуаттылығымен де ерекшеленеді
Сондай шым-шытырыққа толы хикаяттың бірі – «Көшкен үйдің қонысы қайда?»
Көсемәлі Сәттібайұлы: «Болашақ шығармасына жағрапиялық тұрғыдан алтын арқау болған хикаятының өмірге келуіне жазушының Жамбыл қаласында басталған ең алғашқы еңбек жолының да әсер етуі мүмкін» деген болжам айтады
Бұл сөздің жаны бар
Себебі туындыны оқу барысында негізгі уақиғалар Жамбылда өрбитінін байқау аса қиын емес
Ең ұнамдысы – автор жер жағдайын, елдің тыныс-тіршілігін, көрген-түйгенін орны-орнымен қолданатындығында
Айталық оған: «…Жамбыл қаласына келгелі бері айдан асса да, Евдокия Кириловна осындай жабырқау мінезінен таңбады» немесе «…көз талдыра отырып, оқығандағы ұққаны – бір полковник Әулиеатаға қоныс аударған семьясының тағдырын біліп беруді сұрайды екен» деген сөйлемдер дәлел
Сәкен Сейфуллиннің «Бандыны қуған Хамит» повестінде детективтің элементтері бар десек, Кемел Тоқаев сол жанрдың қазақ топырағына тамырын терең жаюына зор ықпал етті
Әлемдік детектив Э.По, У.Коллинз, А.Дойл, А.Кристи, Ж.Сименон секілді классиктердің есімімен тығыз байланысты
Мәселен, Эдгар Аллан По «Қарғасын» (орысшадан К.Бальмонт пен В.Брюсов аударған
– Ә.Б.) жазу кезінде «шалықтаулардан аулақ болғанын» айтса, Кемел Тоқаев: «Оқиғалы жанр оңай емес
Шығарма негізінен болған оқиғаларға, бұлтартпас деректерге сүйеніп жазылатындықтан, түптің түбінде оқушы қауым осы тарихи немесе деректі кітаптарды көбірек оқуға қарай ауатын болады» деген
1978 жылы ағайынды Вайнерлердың (Аркадий және Георгий
– Ә.Б.) «Эра милосердия» романының негізінде кинорежиссер, артист, сценарист Станислав Говорухин «Кездесу орнын өзгертуге болмайды» атты бес бөлімнен тұратын сериял түсірген еді
Соны бала кезден көріп өсіп, капитан Жегловқа еліктегіміз келді
Қарасақ, К.Тоқаевтың басқа-басқа, бірақ «Соңғы соққы» романы мен «Сарғабанда болған оқиға» повесі тұп-тура киноға сұранып тұр
Себебі эстетикалық ләззатқа бөлеп қана қоймай, көптеген тың мағлұматпен байыта түсер мұндай кітаптардың қай-қайсысы болсын ойлы оқырманның олжасы
Туындыда қылмысты істерді ашып жүрген басты кейіпкер – Майлыбаев – Шерлок Холмсты, Вотренды, ал кей кезде Эркюль Пуароны еске салады
Артур Конан Дойл детализацияға мән берсе, Кемел Тоқаев адамдардың аты мен жердің атауына ерекше зер салады екен
Жазушы Шәкен Күмісбайұлының «Түңгі текетірес», Болат Бодаубайдың «Прокурордың ажалы», Темірболат Ахметовтың «Новогодняя Вендетта», Казбек Исмагиловтың «Гримасы Фемиды» (псевдонимы «Казби АСС» – Ә.Б.), Дархан Бейсенбекұлының «Қылтұсау» секілді туындылардың тууына жол ашып бергенін айтуға тиіспіз
Ол ел есінде қарымды қаламгер ғана емес, көзі ашық, көкірегі ояу, жаны жомарт, пейілі кең азамат ретінде де қалды…
Кемел Тоқаевтың өмірдің өзінен ойып алынған дап-дайын сюжеттері, көркемдікпен астасқан пьеса, әңгіме, повесть, романдары оқырманды еріксіз баурап алады
Оның жазу мәнерінде айқұлақтана көрініп тұрған бір ерекшілік, ешкімге ұқсамайтын, өзі тапқан, өзі қолданып жүрген тәсіл бар
Автор өз қаһармандарын жанымызда жүргендей етіп, бітімін, ішкі дүниесін диалог, монолог, психоанализ, эпитет негізінде береді
Әсіресе оның туындыларында заң қызметкерлері мен із кесушілердің көркем бейнесі жан-жақты көрініс тапқан
Оларда сюжеттік-композициялық тұрғыдан алғанда жинақылық, ширақтық бар
Мысалы, автордың «Соңғы соққы» романы Кеңес чекистері жайында жазылса, «Солдат соғысқа кеттісінде» сұм соғыс кезеңі суреттелген
Жазушы романында қырқыншы жылдардағы жағдайды былайша сипаттайды: «Біздің гвардия танк полкі Оңтүстік майданнан оралды
Көп жолдастар оралмады
Ұрыс алаңында қаза тапты
Сондағы күндерді ойлап отырып, өзіңнің тозақ отынан қалай шыққаныңа, аман қалғаныңа таңғаласың
Төңірегіңдегілер жапырылып қырылып жатты, ал сен тірі қалдың»
«Соңғы соққы» көркем туынды болғандықтан да, қаламгердің хронологиядан саналы түрде қашқаны байқалады
Романда сол замандағы ел тағдыры, халық өмірі мен оның әлеуметтік хал-ахуалы туралы баяндалған
Социалистік реализмның айдарынан жел есіп тұрған тұста Кемел Тоқаев чекистердің ауыр қызметі туралы әңгімелей отыра, олардың елге өз еркімен еңбек еткендігі турасында толғана жазады
Сөйтіп, жазушы Кузьменко, Майлыбаев, Дайыров, Бөгенбаев секілді образдар галереясын түзді
Ол қаһарман табиғатын, мінез-құлқын қиын, шешімтал сәттерде ашуды қол көреді екен
К.Тоқаев «Сарғабандағы оқиға» повесіндегі Быстров пен Цой арқылы сол кездегі үлкен мәселенің ұшығын шығарады
Ондағы Быстровтың жан дүниесі ерекше ашыла түскен тұсы – Глуховадан жауап алған тұс
Былайғы күнде сары алтындай салмақты боп көрінген ол жаратылысынан әлсіз әйелге күш көрсетіп, жала жаппақ болады
Медбикенің бар кінәсі – Рахымның қаза тапқан сәтін көруінде
Қанға малынған Рахым: «Цойға сенбеңіздер!» дегенді ғана айтуға әл-дәрмені жетеді
Аты жалпақ жұртқа жайылған қандықол қарақшы, Федор Достоевскийдің «Қылмыс пен жазасындағы» Раскольников типтес Цой қанша қашқанымен де, ақыр аяғында ұсталып тынады
Уақиғасы өмірден алынған повестегі мына монолог оқырманға қатты әсер етуге тиіс: «Е, Жаратқан жалғызымның жанын сақтай гөр! Дүние қызығын көрмей өткен сорлы пендеңді аясаңшы
Жиырма жыл бойы мәпелеп өсірген бақытым, үмітім емес пе еді?! Менің көрген азабым аз ба? Жақсылығынды менен аясаң, бар жамандығыңды мен бейбақтың басына үйе бер
Тек жалғызымның жанын қалдыр»
Тегінде, тегеуріні мықты жазушы көбіне-көп ойлы, ақылды, жомарт, адал, кеңқолтық адамдар туралы жазғанды құп көретіні аңғарылады
Әсіресе дәл осы повесте автордың өз кейіпкерлерінің адами қырларын, жан дүниесін, парасат-пайымын байқататын көркем көріністер аз емес
Айталық, қаламгер «Көшкен үйдің қонысы қайда?» повесіндегі орталық ­образ – Бочкинның түр-тұлғасын ­сипаттау ­барысында оның ой-толғам философиясын, дүниеге көзқарасын, ұстанымын, сезімін, парасат-пайы­мын түгелдей қазақы ұғым, ұлттық түйсік аясында шебер шендестіреді
«Тұла бойы тоңазып қалтыраған Агафоновна екі көзі шарасынан шығып бажырайып қалған
Тілі күрмелгендей
Басы қалтылдай береді
Жұмырықтай ешкі басы құныстай кеудесіне қадалған зор иықты, жуан қолды бұл адамды бұрын-соңды көрмеген тәрізді
Еңгезердей денесі бұтақсыз келте жуан томардай үйге симай тұр»
Ал оның «Замандас сыры» атты деректі повесіндегі Қасым Қайсеновтің бейнесі өте сәтті шыққан
К.Тоқаев Ирина мен ­Ленадай қыздардың еркекпен бірдей көрген қиындықтарға мойымаған сәттерін реалистік тұрғыдан суреттесе, Д.Яковец, Қ.Қайсенов, Н.Попов, А.Крячек сияқты әр ұлт өкілінің ­жауды жеңуге деген талпынысын романтикалық өрнектермен өрген
Авторлық баяндау барысында К.Тоқаев соғыс – талайды таптайтын күш екенін меңзесе де, повесте оқырманды өзіне баурай түсер бір қуат бар
Сыншы, ақын Әмірхан Балқыбек «Қасқыр құдай болған кез» атты кітабындағы «Детектив жанры неге кенже қалып отыр?» атты мақаласында оған көңіл бөлінбеуінің себеп-салдарын «әдебиетшiлер тарапынан детективтi жанр ретiнде менсiнбеушiлiгінен» деп түйіндейді
Дәйексіз сөз емес және бұл жанрдың ғұмыры ұзақ деп білеміз.
P.S.
Біз көрнекті қаламгерді шығармалары арқылы білдік
Сосын суретіне үңілдік
Суреттегі аққұба өңді, келісті де көрген кісінің көзі тояр келбетті, жылы жүзді, сұңғақ бойлы, кең кеуделі, тік иықты, сырлы да жігері жасымаған жанарынан өзгеше бір жылылық лебі ескен еңселі де кең маңдайлы тұлғаны көрдік
Ол 1975 жылы Мәскеу Мемлекеттік халықаралық қатынастар университетіне ұлын – Қасым-Жомарт Тоқаевты шығарып салып тұрып, қолына Мұхтар Әуезовтің «Абай жолы» роман-эпопеясын ұстатады
Осыдан-ақ оның тек жазушы ғана емес, қамқор әке, адал жар, ізгі жан екенін байқау қиын емес
Биыл сол Алаш жұртының арда перзентінің 95 жылдығы!..
Әлібек БАЙБОЛ, 
М.О.Әуезов атындағы Әдебиет 
және өнер институтының 
ғылыми қызметкері
