Желтоқсан көтерілісінің туындау себебі біле-білсек әріде жатыр
Сонау  ХVI- XVII ға­сырларда Патшалы Ресей тарапынан қазақ жерін  отарлау саясаты басталғаны белгілі
Бір кезде Кама мен Ока өзендеріне тірелетін Ресей шекарасын Иван Грозный ұлғайтып, Еділ бойына ауыз салды
Одан кейін І Петр орыс жерін барынша  кеңейтті
Патшалы Ресейдің отарлау саясатын жүргізген казак атамандары Платов, Ермак (Жармак) және қандықол Черняевтар болды
Желтоқсан көтерілісі сайып келгенде, ұзақ жылдар бойы жүргізілген озбырлыққа қарсы шыққан жалпыхалықтық жауап болатын
Бір мезет халқымыздың өткен ғасырлардағы қиын-қыстау кезеңіне ой жүгіртіп көрелік.
ХІХ ғасырдың орта тұсында казак-орыстардың генералы Черняев бастаған ауыр қолы Батыс Сібірден шығып, Алтайды баса-көктеп бүгінгі Шығыс Қазақстанның Күршім ауданындағы беріле қоймаған Күркебай батырдың Сарыжомарт елін қынадай қырып, оның батыр ұлы Базардың қол-аяғын шынжырмен матап-байлап, итжеккенге айдатқан
Осы аймақты бұдан былайғы кезде казак-орыс атаманы Платов есімімен атауға бұйрық беріп, әскер тобындағы қарашекпенділердің бір тобын осы жерді иеленуге қалдырған
Бұл күнде де осы есіммен айтылып жүр бұл өңір.
Осы казак-орыстардың қандықол генералы Черняев бұл жорығында Алтай, Тарбағатай, Жоңғар Алатауды көктей өтіп, Тараз қаласында да мыңдаған қазақтарды қырып салғаны тарихтан белгілі
Жан төзбейтін бұл қырғынды көзімен көріп, төзімі таусылған Шоқан Шыңғысұлы Уәлихановтың Черняевпен ат құйрығын кесісіп, ажырасқан жері, міне, осы шақ
Бұл генералдың Шымкентте ойран салғаны да рас
Бұл аймақта да Черняев селосы тағы да шаңырақ көтеріп шыға келді
Қазақ жерін, елін орыстандыруға патшалық империя неше айла мен тәсілдерді қолданды.
Ал ауыл шаруашылығы министрі Столыпиннің жарлығымен қарашек­пенділер лек-легімен ағылды
Жер мемлекет меншігіне зорлықпен алынды
Құнарлы жер келімсектерге берілді
Қазақтар таулы-тасты, шөлейтті аймақтарға шеттетілді
Талдықорған аймағында Антоновка, Абакумов, Черкасский, Покатиловка, Саратов, Гавриловка және тағы басқалар сол кезден-ақ пайда болды
Жергілікті тұрғындардың мал бағуына, шөп шабуына жер қалмады
Бұл үрдіс ақ патша II Николай тақтан тайып, билік Кеңес өкіметіне бұйырған соң да жалғасын тапты
Осы қыспаққа қарсылық білдіріп, бас көтерген Алаш азаматтары қуғын-сүргінге ұшырады.
Алаш қозғалысы 1917 жылдың 12 желтоқсанында екінші жалпықазақ съезінің шешімімен Алаш автономиясын жариялады
Алаш көсемдерінің бірі Ахмет Байтұрсынов 1926 жылы Кавказ мұсылмандарының жиналысында: «Кұдайға шүкір, бұл күнде қазақ халқының саны 6 миллионнан асып түсті
Енді бір 10-15 жылда онға жетіп қалармыз», – деп айтып еді.
Колхоздастыру, одан туындаған аштық халықтың жан сауғалап босуы сияқты Кеңес өкіметінін қолдан жасаған саясатының салдарынан бұл көрсеткіш екі еседен кеміді емес пе?! Ұлт тепе-теңдігін тездетіп жою шаралары кеңінен өрістетілді
Отызыншы жылдары Қиыр Шығыстан – кәрістер, соғыс жылдарында Кавказдан шешендер, балкарлар, месхед түріктері жер аударылып ағылды.
Өткен ғасырдың 50-жылдары да тың және тыңайған жерлерді игерудегі түйткіл саясат салдарынан жүздеген мың орыс, украин, беларустар эшелонымен ағылды
Сөйтіп, қазақ өз жерінде аз халықка айналды
Ұлт басымдылығына қарай жер-жердегі қазақ мектептері жабылды
Ол кездегі республика астанасы Алматыдағы жалғыз №12 қазақ мектебі жабылу алдында тұрды.
Бұдан бөлек, 1945-1950 жылдары Алматыдағы қазақ ұлтының саны 5-8 пайызға жетпейтін
Мұның өзі де – келіп-кетіп жүретін студенттерді қосып есептегендегі көрсеткіш
1955-1958 жылдары қазақша газет-журнал шығаруға, радио-телевидение хабарларын қазақша таратуға шек қойыла бастады
Алматы қаласындағы орыс интеллигенттері мен азаматтары, оның ішінде шала-шарпы қазақсымақтар «қазақша сөйлеудің қажеті жоқ» деген пікірді ашықтан-ашық айтып та жүрді.
Міне, жоғарыда айтылған себептер мен салдардың ұшқыны 1986 жылы жастардың Желтоқсан көтерілісімен жалғасты
Жас­тар бірінші күннен-ақ «Қазақты қазақ басқарсын!» – деген ұранмен орталық алаңға шықты
Шынтуайтында, бұл елдік толқу еді
Ресми мәліметтер бойынша – 2401 адам, ал расында 8500 адам қамалғаны белгілі.
Колбиннің келуімен ұлт зобалаңы бас­талды
Партия, совет саласында қызмет істеп жүрген елін, жерін сүйген азаматтар М.Меңдібаев сияқты қолшоқпарлардың қолымен қудаланды
Нағыз азаматтар да осы тұста танылды
Жазушылар ішінен Сейдахмет Бердіқұлов марқұм Колбинге қарсы сөйлеп әділін айтса, партия қызметкерлері арасынан Марат Инашұлы Шормановтың әрекеттері ерлікке пара-пар болды
Ащы болса да ашып айту жөн шығар, ішінара болса да, «қазақтың жауы – қазақтың» жандайшаптары болғаны да байқалды мұнда
Колбинге жарамсақтанып: «Сізді 25 жыл күттік қой», – деп сақалынан жасы тамшылап жылаған әдебиет ақсақалы да болды
Не десек те, азаматтың азаматтығының қиыншылықта сыналатынының куәсі болдық.
Желтоқсан көтерілісінің салқыны журналистерге де тиді
Басты кінәлілер болып танылған – Е.Көпесбаев, Т.Тәшенов, Ж.Тайжұманов, Қ.Рысқұлбеков, Қ.Күзембаевтардың суреттері газетке шықты
Оқиғаны түсіру, газетке басу да жоғары орындардың нұсқауымен болғаны хақ
Өйткені «ҚазТАГ» арқылы басылып, газет беттеріне шыққанша дамылсыз телефон соғып отырған
Суреттердің міндетті түрде газет бетіне шығуын талап еткен
Ал суреттердің басылуы халықаралық саяси жаңғырық туғызғаны белгілі
Жоғарыда отырғандар пәле-жаладан кұтылу үшін журналистерге шүйлікті
Осының салдарынан кінәсізден кінәлі болып табылып «ҚазТАГ» директоры Жұмағали Исмағұлов, «Жетісу» газетінің редакторы Мамадияр Жақыпов, «Огни Алатау» газетінің редакторы Сергей Скороходов, ұйғыр («Ұйғыр Авази») газетінің редакторы Тұрсын Назаровтар орындарынан алынды
Колбин мен Меңдібаевтың нұсқауы солай болды
Оны жандарын сала орындағандардың куәсі болдық
Жас­тар көтерілісінің Желтоқсан оқиғасына орай, ашынып айтылған ақиқаттан әлі де болса, көз жетпей көмескіленіп жатқан сәттері көп
Бұл қозғалыс еліміздің жер-жерлерінде орын алды
Осылай болғанын ешкім де жоққа шығара алмас
Бүгін де алда тұрған, көңіл бөлетін күрделі мәселелердің бірі – Желтоқсан көтерілісіне қатысушыларға моральдық, тұрмыстық жағдайына нақтылы көмек көрсету ісі
Бұған «Hұp Отан» халықтық-демократиялық партиясы мен Үкімет нақтылы шешім қабылдаса дұрыс болар еді.
Қорыта айтқанда, бүгінде әлемге «Желтоқсан көтерілісі» ретінде танылған, Желтоқсан көтерілісіне қатысушылардың ескерткішін Пре­зидентіміз 2006 жылы 16 қыркүйекте өзі келіп ашты
Елбасымыз Нұрсұлтан Назарбаев 2007 жылы өзінің Жарлығымен 17 желтоқсанды «Демократиялық жаңару күні» деп жариялады
Егемендіктің бұл күні тайталас күреспен келгендігі баршамызға аян
Сол себепті демократиямыз нығайып, жаңарып, жасай бергей, әманда!
Хабдышар Әміренов,
Қазақстанның құрметті журналисі,
Ұлы Отан соғысының ардагері,
Мәскеу үшін шайқасқа қатысушы, отставкадағы гвардия полковнигі
