«Кәкімбек Салықов ағамыз арамызда жүргенде сексен екі жасын тойлауға қамданар едік-ау» дегенімше, ойымды телефон шылдыры бұзып жібергені
«Мен Мария апаң ғой
Қарашаның бірінде ағаңның жылын атап өтеміз» дегенде, уақыттың желдей есетініне таңғалдым
Бір сәт өткен күндерді еске түсірдім.
Бұдан бір жыл бұрын Кәкең екеуміз екі күннің бірінде хабарласып, кейбір мәселелерді бірге отырып шешіп жүргеніміз еске оралды
Ол мемлекеттік қызметтермен бірге шығармашылықпен белсене араласты
1970 жылы  «Сыр» атты алғашқы өлеңдер жинағы жарық көрді
Табиғат пен адам үйлесімін, замандастар өмірін, туған ел мен туған жерге деген сүйіспеншілікті арқау еткен көптеген өлеңдер мен поэмалар жазды
Асыл ағамыз жанымызда жүргенде әлі де талай шығармаларды дүниеге әкелетін еді.
Басқасын қойғанда ұзын саны елуге жуық кітаптың авторы атанып, 500-дің үстіндегі өлеңіне алпыстан астам композитор ән шығарғанын еске алсақ ағамыздың шығармашылық жолына еріксіз тәнті боласың
Әсіресе, «Әлемнің сегізінші ғаламаты» кітабын Астананың он жылдығына  шығарғаны бүгінгі көзбен қарасаңыз көрегендік деп білесіз.
Кәкең табиғатынан туа бітті зерек, ақынжанды адам болды.
«Анам берген домбыра» деген жырында:
Жыр-серік, қам көңілдің бар қазына,
Құмарттым Ақан сері ән сазына.
Мектепті мен медальмен бітіргенде,
Домбыра әперді анам байғазыға, – деп ақындық өнердің өмірімен бірге өріліп келе жатқанын ортаға жайып салады.
Кәкеңнің қырларынын бірі – шахтёр – өн­діріс инженері – ақын.
Екіншісі, Абай, Тәттімбет сияқты әкім­-ақын.
Үшіншісі, мемлекет қайраткері – ақын
КОКП ОК аппаратында инспектор, Қарақалпақ обкомының бірінші хатшысы, КСРО Жоғарғы Кеңесінің Экология жөніндегі комитетінің төрағасы
Жезқазған қалалық партия комитетінің бірінші хатшысы, Жезқазған обкомының екінші хатшысы болды.
Былайша қарағанда адам жанының түйсігінің инженері – ақын.
Әрі қарай санай беруге болар еді, бірақ ең кереметі адамға қатынасында өте кішіпейіл, ақ көңіл, елгезек, кез келген адаммен ортақ тіл табыса алатын, баламен баладай, үлкенмен үлкендей, ғалыммен ғалымдай, данамен данадай, жұмыскермен жұмыскердей сөйлесіп жүре беретін жан еді
Тарихты, тілді өте жетік білетін
Гомердің, Пушкиннің, т.б
шығармаларын қазақ тіліне аударғанын оқығаныңызда сүйсінесіз.
Тоқсаныншы жылдары шалғайдағы аудандар жабылады деген қәуесет шыққанда мені шақырып алып: «Серік, Ұлытау ауданы жабылады дегені рас па?» деп көзі жасаурап тұрғанын көргенде:  «Ойпырмай, бұл кісі қандай кемеңгер
Елін, ұлтын, тарихын шексіз сүйеді екен ғой» деп қайран қалдым
Сол жылдардан бастап ағалы-інілі адамдардай болып, сыйласып кеттік.
Ағамыздың «Ақыны жоқ ауылдың …» деген жырында:
Сыйла қазақ, ардақта ақыныңды,
Одан артық таппайсың жақыныңды.
Ақынды сүй, сүйгендей кең даланы,
Ойла ағайын, аңғал жан неңді алады?
Ақыны жоқ ауылдың қызығы да аз,
Бір тірлігі өмірде кем қалады, – деген ақын ағаның өзі айтқандай, ақынды сыйласаң адаспайтының хақ
Кемеңгер ақыны бар елдің абыройы асқақ, мәртебесі биік
Аяулы ағамыз қазақты дүниеге танытқандардың бірегейі еді
Өмірден өткеніне де бір жыл болып қалыпты, амал жоқ мойындаймыз
Енді мемлекетіміз ол кісінің атын мәңгілікке қалдыруды ойласа екен
Үйін мұражай жасауға бола ма әлде өз алдына мұражай ашуға бола ма? Мәдени орындардың біріне ақын әрі қайраткер Кәкімбек Салықов аты берілсе де бір парыздың орындалғаны болар еді.
 
Серік Тілеубаев,              
ҚР Мәдениет қайраткері,
Ұлытау ауданының Құрметті азаматы,    
«Құрмет» орденінің иегері
