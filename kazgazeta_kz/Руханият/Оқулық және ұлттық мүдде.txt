Қожа Ахмет Ясауи атындағы Халықаралық қазақ-түрік университеті Археология институтының директоры, тарих ғылымдарының докторы, профессор Сәйден Жолдасбаевтың есімі ортағасырлар тарихы мен археологиясының білікті маманы ғана емес, сонымен бірге орта мектеп пен жоғары оқу орындарына арналған Қазақстан тарихы оқулықтарының авторы ретінде де кеңінен танымал.
Бүгінгі сұхбатымыз оқулықтың жазылуы мен сапасы жөнінде өрбиді.
– Оқулық жазу және оның сапасына қатысты мәселелер баспасөз беттерінде жиі көтеріледі
Жалпы, оқулық жазуды қалай қолға алдыңыз?
– Мен қазіргі әл-Фараби атындағы Қазақ ұлттық университетін 1963 жылы біті­ріп, туған ауылым Үлкен-Дихан­дағы орта мектепте тарих пәнінен сабақ бердім
Ол кезде қазақ тарихына бары-жоғы аптасына бір ғана сағат бөлінетін
КСРО тарихы, дүниежүзі тарихы пәндерінің мазмұнынан ел тарихына қатысты мәліметтерді табу қиын болатын
Міне, осы кезден бастап маған мектептерде еліміз тарихын оқытуды жолға қою қажет деген ой келді
Бұл ойды ұстазым археолог М.Оразбаевтың жетекшілігімен қазақ жеріндегі Андрон тайпаларының мәдениеті тақырыбында зерттеу жүргізуім одан әрі бекіте түсті
Анд­рон тұрғындарының өлген адамдар­ды жерлеудегі әдет-ғұрыптары халқымызда осы күнге дейін сақта­лып келгендігі арада бір тығыз этни­калық байланыстың бар екендігін бай­қататын
Осыдан кейін еліміздің тарихын неге көне дәуірден бастап оқытпаймыз деген байламға келдім.
Демек, кеңестік тарихнамада орныққан тұжырымдарды теріске шы­ғара отырып, Отан тарихының мазмұнын жаңалайтын оқулықтар жазуды мектепте мұғалім бола жүріп ойластырған екенмін.
– Оқулықтардың сапасы туралы сын көп айтылады, бұған не дейсіз?
– «Сын түзелмей, мін түзелмейді» деген бар
Әрине, сынның болғаны жақсы
Сын көп болған сайын оқулықтың сапасы арта түседі
Алайда «тырнақ астынан кір іздейтін» негізсіз сындар да кездеседі
Сын орынды болса, оқулықтың мазмұнына түзету енгізуге себі тиеді
Жалпы, мектептердегі Қазақстан тарихы пәнінің оқулықтарына көңілім толады
Егерде оқулықтар мемлекеттік білім стандарттарына сай келмесе олар баспадан шығарылмай мектеп бағдарламасынан алынып тасталар еді
Ал сапа мәселесі біртіндеп жақсарады, бірден жоғары сапалы оқулық шығуы мүмкін емес.
– Электронды оқулықтарға қатысты көзқарасыңызды білсек…
– Әрине, электронды оқулықтарды оқу үдерісіне енгізу уақыттың талабы ­ғой
Ақпараттық технология заман­ын­­­­да бұндай инновациядан қалыс қалуға болмайды
Қазақстан тарихы пәні бойынша да барлық сыныптарға электронды оқулықтар дайындалып, айналымға ұсынылды
Әйтсе де, тәжірибе көрсетіп отырғандай бұл оқулықтар әзірге мектептердегі оқулық кітаптарды алмастыра алмай отыр
Алдағы уақытта кең қолданыс табады деп ойлаймын.
– Қазақстан тарихы оқулығын жазуға еліміз егемендік алғаннан кейін ғалымдарымыз батыл кірісті
Ғылыми іздену нәтижесінде өзіңіз де оқулық пен оқу құралдарын жүйелі жазуда зор үлес қосып келесіз.
– Мен әл-Фараби атындағы Қазақ ұлттық университетіне ұстаз болып келгенде, студенттерге Отан тарихы бойынша дәріс беру жаңа сапаға көшіп жатқан еді
ЖОО оқу жоспарлары жаңадан жасалынып жатты
Қазақстан тарихы пәнінен оқулық, оқу құралдары мүлдем жоқ болатын
Ғылыми ізденістер жүргізе отырып, күнделікті оқитын дәрістердің мәтінін дайындауға көптеген деректер жинадым
Археологиялық қазба жұмыстарының материалдары, араб, парсы, түрік тілдеріндегі жазба деректерді халқымыздың ауыз әдебиетінің үлгілерімен салыстыра пайдаландым
Осындай ізденістердің нәтижесінде 1995 жылы жоғары оқу орындарының студенттеріне арналған «Ежелгі және ортағасырдағы Қазақстан» деген алғашқы оқу құралы өмірге келді
Ол кезде жоғары оқу орындарының студенттері үшін ака­демиялық басылым «Қазақстан тарихының очерктерінен» өзге оқулық та, оқу құралы да жоқ болатын
Кейін тарих мамандығының 4-5 курстарына арнап екі оқу құралын, хрестоматиясын жаздым.
Оқулықтан бұрын типтік бағдарлама дайындалуы керек
2004 жылы «Ежелгі және ортағасырдағы қазақ халқының тарихы» бойынша типтік бағдарлама дайындадым, 2010 жылы осы бағдарлама ­бойын­ша жоғары оқу орындарының студенттеріне арналған оқулық шығарылды
Жоғары оқу орындарына арналған Қазақстан тарихы бойынша оқулық туралы айтқанда, мынаны ескере кетейік
«Ана тілі» газетіне филология ғылымдарының докторы Жанғара Дәдебайұлы мен тарих ғылымдарының докторы Амангелді Құсайынұлының «Пайда ойлама, ар ойла» (№50-51 (1151-1152) 14-20 желтоқсан, 2012 жыл) деген тақырыпта сұхбаты жария­ланды
Ғалымдардың Қазақстан тарихынан жөні түзу оқулықтар жазылмай жатыр дегендеріне келіспеймін, өйткені академиктеріміз М.Қозыбаев, К.Нұрпейістің жазған оқулықтарын жоққа шығара алмаймыз
Қазақстан тарихы пәнінің оқулықтары қандай ­бо­­­лу керек дегенге Амангелді Құсайын­ұлы­­­­­ның «әркім өзінше талап қойып, әркім өз оқулығын өз дегеніне сай жазуда» дегені ұшқары пікір
Еге­мендік жылдары Ы.Алтынсарин атындағы педагогикалық ғылымдар академиясының Қазақстан тарихын зерттеу зертханасында педаго­ги­ка ғылымдарының докторы ­Т.Тұрлы­ғұл­овтың басқаруымен мектеп оқу­лықтарының типтік бағдарламалары жасалған
Соның негізінде 1996 жылдан жаңа буын оқулықтарын жазуға арнайы қаулы шығып, оқулық жазуға байқау жарияланған
Байқауға қатысушы авторлар оқулықты дайындауда мемлекеттік білім стандартын қатаң сақтауы тиіс
Ол жерде өз бетінше жазуға жол жоқ
Міне, сол байқауға қатысқан ғалымдар мен әдіскерлер 2000 жылдан бастап оқулық жазудың отандық тәжірибесін қалыптастырды.
Ендігі мәселе ұлт тарихының оқулығын сол ұлттың өкілі жазу керек дегенге қатысты
Жазу-сызуы болмаған ұлттарға өзге ұлттың өкілдері оқулық жазып беруі қалыпты жағдай ғой
Ал ғылымы мен білімі дамыған өркениетті ұлттарда бұл кемістік болып саналады
Тоталитарлық қоғамда орын алған бұл келеңсіз жағдай қазір­гі тәуелсіз қоғамда өзінен-өзі күн тәртібінен түсіп қалды
Дегенмен, оқулықты қай ұлттың өкілі жазғаны маңызды емес, маңыздысы сол оқулықтағы «Мәңгілік Ел» идеясын жас ұрпақтың санасына сіңіретін ұлттық мүдденің ескерілуі болса керек.
– Мектеп оқулықтарының маз­мұнында айтулы оқиғаларды ғана емес, мемлекетшілдікті ұлықтайтын ұлттық мақтанышқа лайық тарихи дәйектерге баса мән берілуі керек сияқты…
– Оқулық жазудағы басты қағи­далардың бірі – ондағы ұсыны­латын ақпараттардың барынша қысқа әрі оқушылардың қабылдауына сай анық болуы
Осыны басшылыққа ал­ғаннан соң көп мәліметтер оқулық мазмұнына ілінбей қалады
Баспасөзде оқулықтарға қатысты ұшқары пікірлер көп айтылады
Ондай пікірді мамандар айтса жарасады
Әйтсе де, оқулықтар нашар деп үнемі ауызды қу шөппен сүртуге болмайды ғой
Мен өзім 2000 жылдан бері мектептерге арналған тарих оқулықтарын жазумен айналысып келемін
Алғашқы 7-сыныпқа арналған «Орта ғасырлардағы Қазақстан тарихы» оқулығы «Атамұра» баспасынан 2000 жылы, одан кейін 2003 жылы сол баспадан 150000 данамен жарық көрді
«Орта ғасырлардағы Қазақстан тарихы» атты хрестоматия 65000 данамен тарады
Жаратылыстану-математикалық бағытындағы 10-сыныпқа арналған Қазақстан тарихы оқулығы мен хрестоматиясы «Мектеп» баспасынан 2006 жылы 100 мыңнан аса данамен орыс, ұйғыр, өзбек тілдеріне аударылып жарық көрді
Ал 11-сыныпқа арналған жаратылыстану-математикалық бағыт­тағы мектепке Қазақстан тарихы оқу­лығының бірнеше тарауын жаздым.
Жалпы, елімізде орта мектептерге арналған оқулық дайындау жұмыс­тары бірнеше кезеңдерден өтті
Әр кезеңнің өз жетістігі бар
Ең бастысы, оқулық дайындаудың теориясы мен әдістемесі жүйеленді, мемлекеттік білім стандарттары жасалды, авторлармен жұмыс жасаудың тәжірибесі қалыптасты деп айта аламын
Ендігі кезектегі атқарылар жұмыс бағыты осы оқулықтардың әдістемелік және мазмұндық жағынан жетілдіру болмақ
Тарих пәні оқулықтарына қатысты айтар болсам, жаңағы айтылған ұлттық мүдде мәселесі оқулықтың мазмұнынан орын алуы керек
Елбасымыз биылғы Жолдауында: «Жаңа қазақстандық патриотизмнің идеялық негізі мемлекет құраушы жалпыұлттық құндылықтарда жатыр» деп атап көрсеткеніндей, мемлекет құраушы ұлттың мәдени-рухани құндылықтары тарихи ойдың өзегіне айналуы тиіс
Бұл алдағы уақыттың еншісі.
– Әңгімеңізге рахмет!
Сұхбаттасқан 
Хазретәлі Тұрсұн
Оңтүстік Қазақстан облысы
