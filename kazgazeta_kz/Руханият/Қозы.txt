Қой түлігіне байланысты атаулардың ішіндегі көп кездесетін сөздер мен сөз тіркестерінің қатарына «қозы» сөзімен байланысты атауларды жатқызуға болады
Қозының бағлан қозы, бұйра жүнді қозы, кепе қозы, көк қозы, көпей қозы, қоңыр қозы, қызыл қозы, марқа қозы сияқты түрлерінен бөлек, жамыраған қозыдай, жетім қозыдай, көгенделген қозыдай, қозыдай жамырасты, қозыдай көгендеді, қозыдай шулады, қозы көгеніндей жер, тойған қозыдай, уызға тоймаған жетім қозыдай, қозыдай маңырап табысты, егіз қозыдай, ала қозыдай құлпырды, қозы-лақтай ойнақтады және т.б
теңеу сөздер, сондай-ақ қозыға байланысты қозы қайырым, қозы көш жер, қозы таң, қозы түс тәрізді дәстүрлі қазақы өлшемдік атаулар, салыстырмалы-бейнелік мәндегі сөздер молынан ұшырасады
Енді осы аталған сөздердің мәнісін тарқатып көрсек.
Қозы
Қазақтар қозы деп жасы 6 айға толмаған қойдың төлін айтады
Сонымен қатар халықтың тұрмыс-тіршілігінде қозы сөзі жас баланы еркелету мағынасында қолданыла береді
Мәселен, қозым, қоңыр қозым, т.б
Біз мұндай мысалдарды ауыз әдебиетінен, ақын-жазушылардың еңбектерінен де байқауымызға болады
Атап айтқанда, ұлт ақыны Мағжан Жұмабаевтың «Педагогика» деген кітабында «Ұйқың келді, Жұмсақ бесік
Жылы төсек
Жата ғой, қозым, Әлди, бөпек, Ұйықта, жұм көзің» деген өлең жолдары келтірілген
Жаңа туған қозының түрі қашанда сүйкімді болатыны сөзсіз
Демек, жас баланы қозым деп еркелетудің астарында қазақ халқының жан-жануарға деген ерекше құрметі байқалады
Тек жалғыз қозымен емес, құлынмен, бұзаумен, ботамен, лақпен байланысты сөздердің көптігі, ең алдымен аталған төлдердің алабөтен сүйкімділігінде, тартымдылығында, көркем жаратылысында жатса керек
Әрбір малдың төліне байланысты атауларды сөз мәдениетінде пайдалана білуі қазақ халқының тілге шеберлігін, ойға жүйріктігін аңғартады.
Бағлан қозы
Бағлан қозы деп халқымыз ерте туған семіз қозыны айтады
Жалпы, әдебиетте болсын, қазақтың ежелгі қоғамдық-саяси өмірінде болсын «бағлан» сөзі белгілі бір дәрежеде салмақты ұғымды білдіргені аян
Осы орайда «бағлан» сөзіне біршама тоқтала кеткенді жөн санап отырмыз
«Бағлан» сөзінің негізгі бастауына қарайтын болсақ, әрине, ол ең алдымен қойдың марқадан жетілген, кепеге жетпеген төлін білдіретін сөз
Ал екінші мағынадағы сөзі бұл қоғамның қандай да бір бөлігінің немесе тобының іріктелуі, жоғары санаттағы өкілдерін «бағлан» деп атау дәстүрі болған
Жыр алыбы Жамбылдың «Бас қосып бағландармен қалмақ үшін, Ізденіп келіп тұрмын Қарқарадан» дегенін айтсақ немесе Шәкәрім Құдайбердиевтің: «Патса, батыр, бай, бағлан, ел ағасы
Өнерпаз, ойшыл, білгіш, ғұламасы
Мақтанып жердің жүзін жалмаса да, Кәрілік пен өлімге жоқ дауасы» деген өлең жолдарынан осыны байқауымызға болады
Сонымен қатар бағлан деп қазақ қоғамында ертеден қалыптасқан ауқатты әлеуметтік топ өкілінің баласы аталған
Мұнымен бірге елдің игі жақсы адамын да бағлан деп атау дәстүрі болған
Ал енді қой түлігіне келер болсақ, бағлан етінің дәмі тіл үйірерліктей екені рас
Сондықтан бағлан етін қазақ отбасы өзінің ең сыйлы да қадірлі қонағына асып беретін болған
«Бағлан етін балқытып, Біріне-бірі же-жесіп, Шаттанысып, шалқысып, Кем-кетігін теңесіп» (Ш.Құдайбердиев)
«Ишан сөзі біте-біте, үйге екі жігіт сырлы астауға салған жаңа сойған семіз бағланның етін алып кірді» (І.Есенберлин) деген сөздерден мысал келтіруіміздің себебі бағлан етінің қонақжай қазақтың өміріндегі алатын орнын байқату.
Бағландай
Бұл теңеу-сөз бағлан тәрізді, бағлан сияқты деген мәнде қолданылады
Бағландай болды дегенге келетін болсақ, толықсыды, жетілді деген мағынаны білдіреді.
Қозы бағу
Бұл сөздің мәнісін тарқатар болсақ, қозы бағу деп қойдың жайылымға жарап қалған төлін ересек малдан бөлек жаю, күтуді айтады
Қозыларды бөлек бағудағы мақсат олар жайылымға бірте-бірте бой үйретсін, ересек малдың қақ-соғынан аман болып, емін-еркін жайылып, қоңданып алсын, ет жинасын, марқайсын дегеннен шыққаны сөзсіз
Әдетте, үлкендер қозыларды жас балаларға баққызады
Бұл да қазақы тәрбиенің бір үлгі-өнегесі деп айтуымызға болады
Балаға қозы баққызу арқылы оның бойына еңбекқорлық, шыдамдылық, жауапкершілік сынды қасиеттерді дарыту
Қозы бағып өскен бала мал шаруашылығының әліппесін жастайы­нан тани бастайды
Кейін өсе келе қойдың, өзге де түліктердің жайынан хабардар болып, шаруаға икемділік танытып, еңбекке араласып, жақсы азамат болып қалыптасады.
Қозылардың түрлерін қарастыруды жалғастырар болсақ, ендігі тоқта­латынымыз ол бұйра жүнді қозы, кепе қозы, көк қозы, көпей қозы.
Бұйра жүнді қозы
Қаракөл қойы­ның төлі
Бұйра жүнді қозының аты айтып тұрғандай үстіндегі жүні бағалы болады
Сондықтан олардың жүні тонның түрлерін тігу кәсібінде кеңінен қолданылады
Мұндай қозылардың жүні сапалы, жылтыр, қара мақпал түстес болып келеді
Одан тігілген тон, бас киім, жаға, т.б
киім бөлшектері жарқырай көрініп, алыстан көз тартып тұрады.
Кепе қозы
Ерте туған марқа қозы
Кепе қозыны кейде кебе қозы деп те атайды
Бұл енді жергілікті сөздердің қолданысына байланысты кездесетін ерекшелік
Әдетте, кепе қозыларды бірінен-бірін айыру да қиын
Олардың түр-сипаты ұқсас болып келеді.
Көк қозы
Жүні боз, сұр түсті қозы
Қозының өзіне тән түсі, түрі қай кезде болмасын сырт көзге сүйкімді болып көрінетінін жоғарыда жаздық
Бұл қатарға көк қозыны да жатқызуымызға болады
Әр қозы өзінің енесіне тартып туатыны белгілі
Әдеби шығармалардағы мысалдарға кезек беретін болсақ, көк қозыға байланыс­ты сөйлемдерді біз М.Дулатовтың, Ғ.Слановтың, С.Алдабергенов және т.б
ақын-жазушылардың шығармаларынан кездестіреміз
Мәселен, Міржақып Дулатовтың «Бақытсыз Жамал» шығармасында: «Жамал атасына бір қарап, тысқа шығып еді, соңынан кешікпей Сәрсенбай да шығып, Жамалға ақырын сыбырлап айтты: «Анау күнігі жанбасы құрттап жүрген көк қозыны әкел, үйге кіргізерде кескегін алып таста
Ұқтың ба?» деді» деген сөйлемдер бар болса, Ғ.Слановтың «Замана» деп аталатын туын­дысында: «Отыз шамалы арық тоқ­ты тұр екен
Әсіресе, кішкентай екі көк қо­зы көзге ерекше шалынады» делінсе, С.Алдабергеновтың бір әңгімесінде: «Бір күні кешқұрым Жұмақұл қарт қойдан келгенде, көк қозының түрегеп тұрғанын көрді» деп жазады
Бұл мысалдарды келтіруіміздің мәнісі көк қозының өзіне тән көркемділігін көрсету болатын
Өйткені қозының көк түсті болуы шын мәнінде оның тартымдылығын, сүйкімділігін арттырып тұратын ерекшелік
Сол себепті де ол қазақтың көркем әдебиет туындыларында ауыл көрінісін, ондағы кейіпкерлерді суреттеу барысында кеңінен қолданылғанын байқауымызға болады.
Көпей қозы
Қазақ халқы кеш туған, кенжелеп туған қозыны «көпей қозы» деп айтатын болған
«Көпей» сөзінің мәнісіне келетін болсақ, бұл кенже, ең соңғы ұрпақ дегенді білдіреді.
Қозы атауымен байланысты тұрақты сөз тіркестері мен өзге де теңеулерге, шаруашылық барысында қолданылатын сөздерге тоқталатын болсақ, қозы айырды деген сөздің мәнісі күзде қозыны енесінен ажыратуды айтады
Осы сөзге мәндес болып келетін қозы бөлу деген бар
Бұл да төлді енесінен айыруды сипаттайтын сөз
Ал қозы алды деген сөз төл алды, төлдетті дегенді білдіреді
Қозы ауыл, қой ауыл болып отыру деп ауылдас ағайын-жегжаттар бір-бірінен сәл алшақтау қоныстанып, сауым маусымында қозы мен саулық қойды жеке-жеке қоралап түнетіп, күндіз жеке жайылтуды айтады
Екі-үш айлық қозы терісін қозы елтірісі деп атайды
Ал қозы еті деп жасы 6 айға толмаған қой төлінің етін айтады.
Қозы жүнді киіз
Қозының күзем жүнінен басылған киіз.
Қозы көген жер
Азғана қашықтық; жақын ара.
Қозы көрпе
Жас, жұмсақ көк шөп.
Қозы қайырым
Өте жақын жер.
Қозыны аяқтандыру
Қозыны жетілдіру, өсіру.
Қозыны жағызу
Жетім төлдерді сүтті жануарларға егізден емізу немесе төлі жоқ жануарларға жанастырып алу.
Дәуіржан Төлебаев 
(материалды дайындау барысында 
«Қазақ әдеби тілінің сөздігі» пайдаланылды)
