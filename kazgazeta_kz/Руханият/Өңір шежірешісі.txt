«Асылы, адам – өз өмірінің суретшісі
Ол өмірді сырлап бояуға, оған ажар түр беруге, оны әшекейлеп, өрнектеуге еңбек етеді»

Ғабит Мүсіреповтің осы бір аталы сөзі үнемі жадымда тұрады
Шындығында солай ғой
Тіршілікте мейлі үлкен іс тындыр, мейлі өз қарымыңа сай келетін шаруа жаса, игілікке арналса, халыққа пайдасы тисе, дүниенің базарын да, ажарын да танисың, түйсінесің, содан ләззат аласың.
Аягөзде тұратын сексен жастағы Ғабит Зұлхаров ағамыз тура сол ұлы Ғабең айтқандай, өз өмірінің суретшісі болар, сірә.Сонау шығыстағы, провинциялық қалада жатып-ақ қоғамның тыныс-тіршілігіне араласып, шаң басқан архивтерді ақтарып, талай құнды дүниелерді жарыққа шығарып жүретін ақсақалдың, қаламының желі бар, кәнігі журналистің тарих, тіл мен жер тақырыбын қаузап тыным таппайтыны, «Егемен Қазақстан», «Ана тілі» сияқты елдік басылымдарға тұшымды соқталы дүниелер ұсынып отыратыны тәнті етеді.
Кейде Ғабит ақсақал осы Аягөзде отырып ХVIII ғасырда қазақтың тарихы мен этнографиясына қатысты «Тауарих хамса» кітабын жазған этнограф Құрбанғали Халидке ұқсап кетеді
Асыра айтқандық емес, қалай десек те, құпиясы мол кәрі тарихтың ел ішіндегі бүгінгі құлағы мен көзіндей көрінеді.
Негізі архив ақтару – инемен құдық қазғанмен бірдей
Оған қаншама төзімділік керек, індете іздестіре білетін біліктілік пен білім керек
Қазір белгілі жазушы Тұрсын Жұртбай архивтегі тарихи құжаттарды арқау етіп, «жабулы қазан жабулы күйінде қалған» талай дүниелерді жарқырата көрсетіп, ақиқаттың ауылына ат шалдырып жүр ғой
Көздің майын тамызып, қара теріңді ағызып еңбектенудің көрінісі осындай болса керек
Біздің Ғабит Зұлхаров ақсақал да архив ісіне баяғыдан әбден машықтанған, білгір қаламгер
Содан да болар білетіні мол, қағазға түсірген дүниелері көп, көңілінде сақтап, тірнектеп жинағандарын жан-жақты толықтырып жүрген жайы бар.
Бірде ақсақал Аягөзден телефон соқты:
– Сен білесің бе, Ақмоланың қазақ­тың астанасы болатынын ең алғаш кім болжап айтқанын?
– Білмедім…
– Ол қазақ даласына жер аударылып келген поляк революционері Адольф Янушкевич!
– Қалай, ХVIII ғасырда ма?
– Иә, Ақмолаға келгенде «түбінде бұл қазақтарға орталық болатын жер» деген
Не деген көрегендік десеңші?
Үндемедім
Ғабекеңнің кезінде Янушкевичтің кітабын «Қазақ даласына сапар туралы жазбалар» деген атпен аударып, «Аударма» баспасынан шығарғанын, аударманың сапалық деңгейі білікті тіл мамандары тарапынан жоғары баға алып, Әділет министрлігіне қарасты санаткерлік меншік құқығы жөніндегі комитеттің ұйғарымымен авторлық құқық берілгенін білетінмін
Кітаптан Ақмола туралы Янушкевичтің айтқан пікірін аңдамай қалдым ба екен, есіме түсіре алмадым.
Ақсақал сөзін ары қарай жал­ғастырды:
– Айналайын, бауырым, поляк революционерінің қазақ даласында қағазға түсіргендері, біздің халықтың тұрмыс-салты, өмір сүру дәстүрі, адамдары туралы көзбен көріп, қапысыз жазып кеткендері үлкен байлық қой
Біз оған рақмет айтуымыз керек
Анау Барақ сұлтанды, ана Құнанбайды қалай-қалай дәл суреттейді
Барақты дала Геркулесіне теңейтін жері бар ғой…
Кеудесі күмбірлеген күмбездей болып, білгенін ағыл-тегіл ақтарып жатқан Ғабекеңнің бұйымтайы бар екен.
«Кезінде Адольф Янушкевичке елордада көше атын беру туралы ұсыныс айтып, жоғарыға жазып жібергенмін
Көше берілді
Енді мына Астананың 15 жылдығына оның ескерткішін, бюст бола ма, орнатып, «Ақмола түбінде қазақтардың орталығы болатын жер» деген сөзін жазып қойса, тарих қой
Маған Астанадан хат келген, бәрі сәтімен жүріп жатыр екен, бюст орнатуға болады деп үш жердің сызбасын жіберіпті
Қайсысы ыңғайлы, таңдаңыз депті
Сен соны барып көріп бер
Қайсысы қолайлы, жұртқа ыңғайлы екен
Осы хатты сызбамен бірге жіберемін.
«Ойпыр-май, Аягөзде жатып, Аста­надағы бюст ашатын жер туралы мәселе көтеріп жатқан неткен жанкешті мына кісі» деп ойладым
Біраз күннен кейін хат қолыма тиді
Сызба бойынша айтқан жерлерді қарадым
Тәшенов көшесі мен Янушкевич көшесі қиылысатын тұста үшбұрышты алаңқай бар еді, көңіліме сол ұнады
Сосын Ғабекеңе хабарын бердім.
– Әп-бәрекелді, жақсы жер ғой, ә? Рақмет, айналайын, – деп риза болып жатыр
Содан бері бес-алты жылдың жүзі болды
Әлгі жерден өткен сайын Ғабит Зұлхаровтың көтерген мәселесі қағаз жүзінде қалып қойғанын байқаймын
Ел тарихына соншалықты жан-жүрегі ауы­рып, мазасызданып, тырнақтай болса да үлес қосқысы келген, кейінгі ұрпаққа үлгі болатын дүниені жарыққа шы­ғарғысы келген ақсақалдың ақ пейілі, амал нешік, елорда шенеуніктерінің қағазбасты тірлігінің тасасында қалып қойған сияқты.
Өзінің айтуынша, Астана қаласы әкімінің орынбасары С.Хорошун мырза қаржы мәселесінің қиындығына байланысты бұл шаруаның қазірше шешімі табылмай тұр деген ыңғайда жауап хат жазған екен
Сонымен тынған
Енді міне, бұйырса, Астананың 20 жылдығын тойлағалы жатырмыз
Елде жатқан ақсақалдың аманаты тағы да ескерусіз қалатын сияқты.
«Қай істің болса да өнуіне үш шарт бар: ең әуелі – ниет керек, одан соң – күш керек, одан соң – тәртіп керек» дейді Мұхтар Әуезов
Осы үш қасиет қандай да бір мекеме немесе ұжым, әкімдік пен министрлік басшыларының бойында кемшін түсіп жататыны дәлелдеуді көп қажет ете қоймайды
Ал енді бұл жағынан Ғабит Зұлхаров ақсақалды үлгі етуге болады
Не істесе де тиянақтап, әр нәрсені түбегейлі зерттеп, байыппен саралайтын Ғабит ақсақалдың шаршап-шалдықпай, ой теңізіне шомып, ашылмай жатқан аралдардай жұмбақ дүниелерді іздестіріп жарқ еткізетін қабілеті кейінгі жастар үшін таптырмайтын өнеге
Міне, менің алдымда бірнеше сарғайған сурет жатыр
Жай сурет емес, тұнып тұрған тарих, кешегі күннің белгісіндей дүниелер.
Мұхтар Әуезовтің «Түркістан қалай туған?» очеркінің бас кейіпкері Г.Строгов пен Ғ.Зұлхаров
Іздеп жүріп тауып, бұдан 33 жыл бұрын естелік үшін қатар отырып суретке түсіпті
1933 жылы Мұхаң «Көктемнен бері» атты очерк жазды
Очеркке арқау болған ауыл мұғалімі Өмірәлі Қылаңкөзов деген жамбылдық азамат
Ғабит осы кісіні 1984 жылы Сарысу ауданының Ленин атындағы колхозынан тауыпты
Аппақ сақалы белуарына түскен қарт Ғабит Зұлхаровпен иықтасып отыр
Енді бір суретте М.Әуезовтың 1940 жылы жазған «Оның аты екінші» очеркінің кейіпкері Ф.Омаровты Ғабит 1979 жылы кездестірген екен.
Осылай кете береді
Ұлы жазушы кейіпкерлері өз өмірлеріндегі айтулы бір кезеңдерді суыртпақтап алға тартып, Мұхаңмен бірге болған сәттерін журналиске қапысыз баяндайды
Сабақтастық дәстүрі деген осы болар.
Негізі Ғабит Зұлхаров өмірдің күнгейі мен көлеңкелі тұстарын, жақсы мен жаманды таразылап, жүрек сүзгісінен өткізе білетін парасаттылық биігіне жас кезінен ұмтылған сияқты
Өйткені оның бозбала, жігіт кезіндегі кейбір дүниелеріне назар салсаңыз, алғыр ой, ақжарма ақиқаттан ажырамаған танымын байқайсыз
Міне, қараңыз, «Лениншіл жас» газетінің 1961 жылғы 19-шілде күнгі санында «Балау­са жырлар» деген атпен Ғабекеңнің жас ақын Жұмекен Нәжімеденовтың «Балауса» жыр жинағы туралы жазған мақаласы шығыпты
Жас ақынның тұңғыш жинағы, оған пікір білдіруші жас журналист.
«Қазіргі аға ақындарымыз: Тайыр, Хамит, Ғали, Дихан, Қалижан да бір кездері жан күйлері мен ой сырларын тербейтін лирикаларымен келгенін ескерсек, Жұмекеннің де ыстық сезімге толы өлеңдерімен майданға шығуы қуанаралық жай
Жұмекен өлеңдерінен идеялық пен айқындық, гуманизм мен патриоттық лебі еседі… Жұмекен өз өлеңдерінде аз сөзбен көп ой беруге, үлкен мән шығаруға бейім» дей келіп, ол ақынның біраз өлеңдерін талдайды.
Қазақ «жорға шығар құлын жүрісінен танылар» дейді ғой
Бұдан 57 жыл бұрын жас журналист Ғабит Зұлхаров болашақ үлкен ақын Жұмекен Нәжімеденовтың қалам-қарымын тап басып таныған екен.
Сөздің мәнін зерделеп, ойдың тереңін шола білетін Ғабит ақсақалдың «Интернационал» гимнінің әлемнің 240 тіліне аударылуының себебін, қыр-сырын зерттеп, мұрағаттық деректерді пайдаланып 210 мақала жазғанын былайғы жұрт біле бермейді
Олары республикалық түрлі деңгейдегі басылымдарда жарияланып, 1984 жылы «Өнер» баспасынан 10 мың таралыммен «Әлем әні» атты кітабын шығаруға негіз болды
Шығармашылықпен айналысатын адам үшін бұл, әрине, аз жұмыс емес
Мәселе, оның санында тұрған жоқ, сапалық, танымдық сипатында.
2006 жылы Шығыс Қазақстан облыстық мәдениет басқармасы мен облыстық «Дидар» газетінің бас­шы­лығы «Мәдениет пен өнерді қолдаудың мемлекеттік қоры» арқылы оның тарихи-танымдық мақалаларын жи­нақтап, «Аңыздар, асулар, адамдар» деген атпен кітап етіп бастыруға өздері мұрындық болды
2017 жылы Алматыдағы М.Әуезов атындағы әдебиет пен өнер институтының ғалымдары ұлы жазушының 120 жылдығына орай «Әуезов және Аягөз» атты кітабын шығарды.
Осының өзінен-ақ Ғабит ақсақалдың қолынан шыққан дүниелердің құнды­лығын, өзіндік бағасы барын, тарих үшін керек екенін жазбай тануға болады.
Ғабдул Ғазиз Есембаев
