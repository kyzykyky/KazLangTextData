Қасиет қонған қазақ даласы ертеден-ақ қаһармандарға кенде емес
Олардың ерлік жолы әрдайым жас ұрпақтың бойына отансүйгіштік пен ұлттық рухты сіңіріп келеді
Сондықтан халқымыздың әр данышпаны мен баһадүрінің, биі мен шешенінің тарихымыздан алар орны ерекше
Осыған орай өткен аптада №266 мектеп-лицейде әскери теңізші, бірінші рангалы капитан, «Қызыл Жұлдыз» орденінің иегері Талант Әмитжанұлы Бөріқұлақовтың 70 жылдық мерейтойына арналған салтанатты жиын өтті
Басқосуда ең әуелі жиналғандар ержүрек ерімізді бір минут үнсіздікпен еске алды. 
Аудан әкімі Н.Шамұратов: «Ерлік істері өнегеге толы, өр мінезді бабаларымызды ардақтап, есімдерін барша жұрттың жадына сіңіре түсу – перзенттік парызымыз» дей келе, теңіз тарланының тектілігіне тоқталды.
– Тумысынан болмысы бөлек Талант Бөріқұлақовтың есімі Қазалы жұртшылығына кеңінен мәлім
Қоғам өмірінде ғасырлар құпиясы болып шегенделіп қалған оқиғалар аз болған жоқ
Мұндай оқиғалардың бірі 28 жыл бұрын Солтүстік теңізде орын алды
Әскери-теңіз оқу-жаттығу жиынында Отан алдындағы міндетін атқарып жүрген 69 жауынгері бар №1 атом сүңгуір кемесі Норвегияның Медвежий аралының маңында 105 метр тереңдікте теңіз шыңырауына батып кеткен болатын
Елбасы Нұрсұлтан Назарбаев «Болашаққа бағдар: рухани жаңғыру» атты мақаласында: «Туған жердің әрбір сайы мен қырқасы, тауы мен өзені тарихтан сыр шертеді
Әрбір жер атауының төркіні туралы талай-талай аңыздар мен әңгімелер бар
Әрбір өлкенің халқына суықта пана, ыстықта сая болған, есімдері ел есінде сақталған біртуар перзенттері бар
Осының бәрін жас ұрпақ біліп өсуге тиіс» деген еді
Мемлекет басшысы айтқандай, Талант Бөріқұлақов секілді ерен жүректі өр батырларымыз жаһандану заманындағы Алаш баласы үшін үлгі қылуға бірден-бір лайықты тұлға, – деді аудан басшысы.
Профессор, философия ғылымының докторы Б.Қожамберлиев Талант Бөріқұлақовтың өмірі мен ерлігі жайлы құнды деректер келтірді
Өз мәлім­демесінде, қазақтың қайсар ұланы Талант Әмитжанұлы және оның қарулас­тарының ерлігі туралы сол кездегі одақ­тық және республикалық баспасөз құрал­дарында кеңінен жазылғандығын және Отан үшін жасалған ерлік ешқашан ұмытылмайтындығын жеткізді.
Еңбек ардагері Ш.Алтын­баев, Қазалы ауданы жастары­ның өкілі Ж.Жұбанғанов естеліктер айтып, ұсыныстарымен бөлісті

Бұдан соң мінберге шыққан ­Талант Бөріқұлақовтың бауыры ­Талайлы Бөріқұлақов уақыт бөліп келген тыңдаушыларға алғысын білдіріп, батыр ағасының ерлігі мен өрлігі көрініс тапқан «Қайсар ұлы қазақтың» атты кітаптың мазмұнымен таныстырып өтті
Құнды туындының тұсаукесер рәсімін аудан әкімі Н.Шамұратов жүргізді
Кітап кешке жиналғандарға таратылды.
Айта кетейік, бұл күні Қазалы ­ау­дандық тарихи-өлкетану музейінде Талант Әмитжанұлының өмір-дерегіне арналған жәдігерлік бұрыш ашылды
Онда жерлесіміздің әскери және жұмыс киімдері, кітаптары мен суреттері, өзі ойнаған шахматы қойылды
Тарихи сәтті аудан әкімінің аппарат басшысы А.Ешниязов құттықтау сөзбен ашты
Естелік жәдігерлерді музейдің ғылыми қызметкері Қ.Ерболатов таныстырды.
Шамша АЙТУҒАНОВ, 
журналист:
– Талант Әмитжанұлы Бөріқұлақовтың 70 жылдығына арналған шара жақсы ұйымдастырылған
Себебі ол елге, халыққа, жас ұрпаққа өнегелі із қалдыратындай үлкен ерлік жасаған адам
Қаһарман еріміз Ресейде жүріп, атом сүңгуір кемесінде өзінің ақырғы деміне дейін міндетін адал атқарып, жолдастарын құтқаруда өз өмірін құрбан еткен жан

Сондықтан да қазақстандықтар, қазалылықтар осындай батырымызды құрметтеуіміз керек
Уақытында оның ерлігі жөнінде аудандық «Қазалы» газетінде көлемді мақала да жарияланды
Міне, соның жалғасы іспеттес 70 жылдығы аталып, халыққа тәрбиелік мәні бар құнды дүниелер енгізілген кітабы шығарылды.
Шаттық БӨРІҚҰЛАҚОВ, 
Оңтүстік Қазақстан облысы қорғаныс істері жөніндегі 
департаментінің қызмет бастығы, заңгер-кеңесші:
– Талант Бөріқұлақов 1989 жылы атом кемесінде қаза тапқан
Ол өзінің жанын пида етіп, өрт шыққанда қарамағындағы жауынгерлерді құтқарып, қолынан келгенше олардың тірі қалуына септігін тигізді
Алдағы уақытта да өскелең ұрпаққа оның есімін дәріптеп, ерлігін паш етуге дайынбыз
Асқаралы ағамызды тұлға тұтып, бүгінде бауырым Жасұлан Талайлыұлы екеуміз Қазақстан Республикасы қарулы күштері қатарында қызмет атқарудамыз.
«Шын батыр сын үстінде танылады» деген бар
Сол сындарлы сағатта сынбаған батыр ағамды мақтан етемін
Өткізілген шара аясында Т.Бөріқұлақовтың өмірі, өшпес қайсарлығы жан-жақты насихатталды
Халқымыздың бүгінгі ұрпағы батырларымыздың жанқиярлық ерлік істерімен бой түзеп, ұлттық рухты оятса, келешегіміздің кемел болатыны сөзсіз
Осындай ер есімі – ел есінде қалады деген сенімдемін.
Айнұр ҚАЗМАҒАМБЕТОВА
Қызылорда облысы
