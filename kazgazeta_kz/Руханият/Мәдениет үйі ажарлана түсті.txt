Алматы облысында экономикамен қатар рухани-мәдени салаға да ерекше көңіл бөлініп келеді
Солардың қатарында мәдени ошақтарды заман талабына сай ету жұмыстары да бар
Мәселен, биылғы жазда Алматы облысы Райымбек аудан орталығындағы Мәдениет үйі күрделі жөндеуден өткен болатын
Маусымда басталған жұмыс шілде айының аяғында сәтімен аяқталды.
Мәдениет үйі ғимаратының құрылымы өзгеріп, от жағар ғимараты бөлек жасалды
Үш жүзге тарта жаңа орындық қойылды
Киім қоятын арнайы бөлме мен шеберхана ашылды
Аспаптар қоятын бөлек бөлмесі тағы бар
Кеген халық театры мен «Ереуіл» фольклорлық-этнографиялық ансамбльдерінің дайындық жасайтын арнайы бөлмелері салынып, кең залдың сахна төрі жарықтандырылды
Айта берсек, күрделі жөндеудің тигізген шарапаты көп.
– Шын мәнінде, халықтық атағы бар екі өнер ұжымы үлкен қуанышқа кенелді
Биылғы жаңа маусымға шығармашылық жаңа табыстармен, ізденістермен дайындық жасап жатқан жайымыз бар
Кеген халық театры Тынымбай Нұрмағанбетовтің «Табалдырығыңа табын» атты қойылымын сахнаға әзірлеу үстінде
Оның сыртында облыста өтетін фольклорлық ансамбльдердің байқауына да дайындық жасаудамыз
Ең қуаныштысы, күрделі жөндеуден өткен Мәдениет үйі жаңа аспаптар мен артистердің сахна киімдерімен толыға түспек, – деді аудандық Мәдениет үйінің жанындағы «Ереуіл» фольклорлық-этнографиялық ансамблінің көркемдік жетекшісі Кәдірбек Сүлеймен.
– Аудандағы қара шаңырағымыз күрделі жөндеуден өтті
Ел басқарған азаматтарға айтар алғысымыз мол, – дейді Кеген халық театрының режиссері, Қазақстанның еңбегі сіңген мәдениет қызметкері, Райымбек ауданының Құрметті азаматы Нағима Таласбаева
Кеген халық театрының белді мүшесі, «Ереуіл» фольклорлық-этнографиялық ансамблінің күміскөмей әншісі Самиға Әлдекенова мақтаулы өнер иесі
Алматы қаласындағы эстрада студиясын 1985 жылы бітірген Самиғаның аудандық Мәдениет үйінде еңбек етіп келе жатқанына отыз жылдан асты.
– Менің бар ғұмырым, бар өмірім осында өтуде
Шығармашылық жолдарым осында өрнектелді
Бақытым да, бар қуанышым да осы бір ортада өтуде десем артық айтпаймын, – дейді күміскөмей әнші С.Әлдекенова.
Қанат Біржансал
Алматы облысы
Райымбек ауданы
