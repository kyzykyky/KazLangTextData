Алматыда Шығыс Қазақстан облысының күндері өтті
Жуырда Алматы қаласында Шығыс Қазақстан облысының күндері өтті
Ең әуелі Достық үйінде қос өңір кәсіпкерлерінің қатысуымен бизнес-форум болды
Аталмыш бизнес-форумда экономикалық ынтымақтастықты арттыру мәселелері қарастырылды
Кәсіпкерлер әсіресе, өнеркәсіп, құрылыс, ауыл шаруашылығы сияқты салалар бойынша байланысты нығайтуға мүдделі екендіктерін білдірді
Алматы қаласының әкімі Ахметжан Есімов Шығыс Қазақстан облысында соңғы жылдары өнеркәсіптің жақсы дамып келе жатқанын тілге тиек етіп, бұл өңірмен әріптестік орнатуға әрқашан дайын екенін айтты
Ал Шығыс Қазақстан облысының әкімі Бердібек Сапарбаев өңірлік әріптестікті дамы­ту­дағы мақсат облыс мүмкіндігін көр­сетіп, жаңа тың бастауларды жария етті.
Шығыс Қазақстан облысының ЖІӨ соңғы үш жылда 1,4 есеге өсіп, 1761,1 млрд теңгеге жеткенін айта кету керек
ШҚО-ның әр тұрғынына өңірдің ЖІӨ-нен 8,4 мың доллардан келеді
Сонымен қатар бұл өңірде жұмысқа қабілетті әр үшінші тұрғын шағын және орта кәсіппен шұғылданады
Облыс еліміздің инвестиция тартуға қызығушылық тудыратын өңірлердің бірі екені сөзсіз
Соңғы 3 жылда облыс экономикасына тартылған  инвестиция көлемі 1,8 есеге өскен
Облыста индустрияландыру картасы аясында 25 мыңнан астам жұмыс орны ашылып, 651,8 млрд
теңге көлеміндегі жобалар жүзеге асуда
Осыдан-ақ екі өңірдің кәсіпкерлік әріптестігінің ел экономикасына өркенді өзгерістер әкелетінін ұғынуға болады.
Бизнес-форум аясында ШҚО-дан келген кәсіпкерлер өнімдерінің көрмесі өтті
Жиын соңында екі облыс кәсіпкерлері жалпы құны 15 млрд
теңге болатын 10 меморандумға қол қойды
Сонымен қатар Астана алаңында ауыл шаруашылық өнімдерінің жәрмеңкесі өтіп, оған Өскемен, Зыряновск, Қатонқарағай, Ұлан сияқты бірқатар аудандардың кәсіпкерлері қатысты
Оңтүстік шаһар тұрғындарына жалпы көлемі 70 тоннадай ауыл шарушылық өнімдері, 38 тоннадан артық бал   15-20 пайызға төмен бағамен ұсынылды
Сондай-ақ Абай атындағы ҚазҰПУ-да студенттердің спортшылармен кездесуі болды
Студенттер бұл жиында белгілі спорт­шылар О.Рыпакова мен А.Нұғы­мановпен тілдесіп, пікір алмасты
Алматы қаласының жоғары оқу орындарында оқитын шығысқазақстандық 10 студентке облыс әкімі атындағы шәкіртақы тағайындалды
Бұл кездесудің мақсаты Алматыдағы шығысқазақстандық студенттерді елге шақырып, шығыс өңірінің шырайын кіргізуге өз үлесін қосуға үгіттеу еді
Бұл орайда 50 студент елге оралып, өз еңбегін сіңіретіні жайлы меморандумға қол қойды.
Шығыс Қазақстан облысының Алматыдағы күндері аясында Ұлттық кі­тапханада Шығыс Қазақстан облы­сы­ның  әкімі Б.Сапарбаевтың  зиялы қауым өкілдерімен кездесуі өтті
Кездесуді белгілі журналист, республикалық «Алаш айнасы» газетінің бас редакторы Серік Жанболат жүргізді
Шығыс өлкесі – тұтас ел-жұртының мерей мәртебесіне айналған тұғырлы тұлғалардың құтты ордасы
Бұл өлке талайды тамсандырған ғажайып табиғатымен ғана емес, талантты ұл-қыздарымен де мақтана алады
Шығыстың шыңын асқақтатқан Халық артисі Бибігүл Төлегенова, ақын-жазушылар Қабдеш Жұмаділов, Марфуға Айтхожина, Шәрбану Бейсенова, Ұлықбек Есдәулет, Дидахмет Әшімхан, Бауыржан Жақып және тағы да басқалар кездесудің қонақтары болды
Облыс әкімі бұл жиында «Алтай-Ертіс кітапханасы» атты әдеби жоба аясында атқарылып жатқан істермен көпшілікті таныстырды
Бұл жоба шығыс өңірінен түлеп ұшып, қазақ әдебиеті атты ұлы дарияға бір-бір арна болып қосылған қаламгерлердің таңдаулы шығармаларын жарыққа шығаруды мақсат етеді.
Жо­баның алғашқы 20 томы ел тәуелсіз­дігінің 20 жылдығы қарсаңында оқырман қолына тисе, бұл жолғы топтамада қазақтың көне жыраулық мектебінің белді өкілі Ақтамберді жырау мен Дулат Бабатайұлы шығармаларынан бастау алып, Шәкәрім Құдайбердіұлы, Мұхтар Әуезов, Қасым Қайсенов, Оралхан Бөкей, Төлеужан Ысмайылов, Медеу Сәрсеке, Серік Ғабдуллаұлы, Мерғали Ибраев, Марат Қабанбай, Бауыржан Жақып, Тыныштықбек Әбдікәкімов, Анатолий Иванов, Георгий Гребенщиков, Павел Васильев, Александр Волков сияқты шығыс өлкесінен шыққан белгілі авторлар шығармалары қамтылмақ.
Аталмыш шараға келген зиялы қауым өкілдері Шығыс Қазақстан облысы әкіміне көкейлеріндегі сауалдарын қойып, ұсыныстарын айтты
Белгілі ақын Ұлықбек Есдәулет өз сөзінде Тоныкөк, Күлтегін, Білге қағанға ескерткіш орнату қажеттігін алға тартты
Ал ақын Марфуға Айтхожина өзінің 70 жылдық мерейтойын ұлы Абайдың туған жерінен бастағанын тілге тиек етіп, облыс әкіміне өз ризашылығын білдірді
«Қазақ энцик­лопедиясы» баспасының басшысы ­Бауыржан Жақып Шыңғыстау өңірінде «Абай жолы» экспедициясының ашылып, белгілі тұлғаларға ескерткіштердің салынуы туризмді дамытуға өз септігін тигізетінін алға тартып, өңірдегі мәдени бастамаларды қолдап отырған облыс басшысына алғысын айтты
Жазушы Нұрдәулет Ақыш шекаралық аудандардың ел қауіпсіздігі үшін маңыздылығын, оларды сақтап қалу керектігін тілге тиек етті
Белгілі журналист Ораз Қауғабай Семей қаласының гүлденіп келе жатқанына тоқталып, облыс басшылығына ризашылығын білдірді
Жазушы Қабдеш Жұмаділов шекаралық аудандарды дамытып, ондағы тұрғындар тұрмысын жақсарту мәселелерін қолға алу керек екенін жеткізді
Бұған қоса шығыс өңіріндегі елді мекендер атауларын қазақыландыру жалғасын табатынына сенім білдірді
Облыс әкімі Б.Сапарбаев өз кезегінде ішкі миграцияның күшейетінін, шекаралық аудандарда 50 тірек елді мекен салынатынын, болашақта Риддер қаласында Д.Қонаев атындағы мұражай ашылатынын атап өтті
Зиялы қауым өкілдерімен болған бұл кездесудің маңызы зор екенін айтпасақ та түсінікті болар
Облыс басшысы айтылған әр ұсыныстарға мән беріп, көтерілген мәселелердің болашақта ескерілетінін айтты
Аталмыш шара Абай атындағы Қазақ мемлекеттік академиялық опера және балет театрында шығыс өңірінің өнер жұлдыздарының мерекелік концертінде жалғасын тапты
Бұл концерттің бір ерекшелігі өзге ұлт өкілдері еліміздегі ырыс пен ынтымақты дәріптегендей, өз өнерлерін ортаға салды
Элизавета Минулина «Сарыжайлау» әнін шырқаса, Вячеслав Ткач Абайдың әнін орындап, Ольга Сағындықова «Сарыарқа» күйін тартты
Мерекелік концертте Бибігүл Төлегенова, Ғибрат Азубаев, Майра­ Ілиясова, Толқын Забирова, Мапруза Өтеулинова, Нұрлан Тутунов, Гүлдана Ноғайбаева, Әсел Нұрланова, Қуат Ахметжанов, Нұргүл Қабдоллаева сынды өнер майталмандары және «Гауһартас», «Ладушки», «Еураз шоу», «Зыряночка» және тағы да басқа шығармашылық топтар өнер көрсетті.
Ақбота ИСЛӘМБЕК
