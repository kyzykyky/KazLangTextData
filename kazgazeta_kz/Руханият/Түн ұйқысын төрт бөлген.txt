Баланың алғашқы қадамына, атқа отыруына, жолға шығуына арналған жеке-жеке әдет-ғұр­пымыз, жөн-жоралғымыз бар
Осы­лардың бәрінің басы-қасында жүретін ана, әжелердің отбасындағы орны айрықша
Перзентін көзінің қарашығындай қорғап, аялап өсіріп, аяғынан тік тұрғызу үшін әрбір ана барлық қажыр-қайратын жұмсайды

Баланы ана құрсағынан бастап тәрбиелеуді атам қазақ ерте ескерген
Ана құрсағындағы бала төрт айында тәрбие күте бастайды
Бала бойына біткеннен бастап ана бойын, жүріс-тұрысын түзеп, мінезін қалыптастырып, жаман қылықтардан арылып, денсаулығын қадағалауы, сұлу табиғат көріністерін тамашалап, әсем ән-күй тыңдап, алған әсерін жан-күй тебіренісі арқылы іштегі нәрестеге жеткізе білуі  тиіс
Өйткені  ана қуанса іштегі бала  да қуанады, қайғырса қайғырады
Ананың бойындағы мінез-құлқы, денсаулығындағы ақаулар құрсақтағы балаға беріледі
Әдетте,  адам барлық нәрсені өмірге келген  соң үйренетін, барлығын қоғамдық өмірден жинақтайтын тәрізді сезіледі
Ал адамның бес жасқа дейінгі алған тәрбиесі бүкіл өмірден алған тәрбиесінің 90 пайызын құрайды екен.
Ұлттың рухани өзегі, қан тамыры болып табылатын тіл – Ана тілі деп аталады
Туған елінің тілін үйретіп, сазына қандыратын аналарға артылатын жүк жетерлік
Бір қызығы, бала ана құрсағында жүргенде, анасы нені көп үйренсе, нені білетін болса, кейін бала сол нәрсені тез игеріп алады екен
Америкада мынадай бір тәжірибе өткізіпті
Бір күнде, бір уақытта туған үш немістің, үш ағылшынның, үш орыстың баласын  кіндігі  кесіле   салысымен барлығын бір үйге апарып, оңаша жатқызып қойып, алдымен неміс тілінде «өмірге қош келдіңдер, жолдарың сәтті болсын» деп жақсы-жақсы сөздер айтқан екен
Ағылшын  мен орыс  балалар қыбырсыз жатыпты да, неміс  сәбилер  қозғалып, үн шығарыпты
Ал осы сөздерді ағылшын тілінде айтқанда, неміс пен орыс  нәрестелер   қозғалмай, ағылшын  шараналар  қимылдап, көңіл  аударыпты
Орысша айтқанда да тура солай болған
Мұндағы себеп неде? Өмір есігін жаңа ашып, жарық дүниені жаңа көріп отырған сәбидің өз тілін білгені қалай? Әрине, мұның барлығы оның қанынан, яғни ана құрсағында жүргенде күнделікті алған тәрбиесінен екеніне дау жоқ
Өйткені оның әке-шешесі өз тілінде сөйлейді ғой.
Қазіргі медицина құрсақтағы балаға сыртқы дыбыстың әр алуан әсері барын әлдеқашан дәлелдеп қойған
Құрсақта жаңа қалыптасып келе жатқан шарананың қандай мінезді пенде болып туарына сырттағы әуез айтарлықтай ықпал етеді екен
Атам қазақ аттың жалында, түйенің қомында көшіп жүріп ән айтқан, күмбірлете күй тартқан
Адуын мінез бәйбішелердің өздері келін-кепшікті алқақотан жинап ән салдырған, бой жаздырған
Дана қазақ тоғыз ай құрсақта жатып, ырғалған түйенің үстінде ырғақты ән салған анадан туған баланы сол ырғағынан бірден жаңылдырмай, шілдеханамен қарсы алып, тербелген тал бесікке салған
Сөйтіп, ырғақты тербелісті бұзбай, құрсақтағы көмескі үнді ананың бесік жырына ұластырған
Қос дүниені үндестіру, үйлестіру нет­кен  зеректік  десеңізші?! Мұның ар жағында ұрпақ қамы, дәстүрлі  тәрбие мәйегі жатқан жоқ па?! Мәселен, жапон халқында мынадай жақсы дәстүр бар екен
Ауа райы түнеріп, аспанды бұлт басса да, жаңбыр, қар жауса да, көшеде баласымен келе жатқан ата-ана ән айтады
Әйелдері құрсақтағы нәрестелеріне ел тарихы, ұлағатты адамдар жайлы жақсы әңгімелер айтатын көрінеді
Ал біздің көптеген жас аналар «Апырмай, қалай босанам, жағдай қалай болады?» деп сары уайымға салынып, болмашы нәрсеге күйіп-пісіп, күйеулерімен ренжісіп жатады.
Ән шырқаған көңілден ауру қаша­рын атам қазақ ежелгі заманда-ақ білген, шадыман көңіл жас анадан шат­тық кернеген, мінезді ұрпақ туады деп сенген
Ән-әуенді айту бар да, оны тыңдау бар
Қазақ айта да білген, тыңдай да білген
Таңды-таңға ұрып шырқаған сал-серілер мен ақ тер, көк тер боп арығанша жырлаған жырауларды ұйып тыңдаған  ел  едік
Сонан да болар негізіміз әнші, күйші халықпыз
Қазіргі күні жас аналардың көбісінің тыңдайтыны жарықшақ қатқыл музыка, жұлқынған ырғақ, тұрмыстағы ұрыс-керіс пен тыстағы тарсыл, осының бәрі құрсақтағы нәрестеге жағымсыз әсер беретіні сөзсіз
Содан да болар бүгінгі таңда көптеген нәрестелер психикалық дағдарыспен дүниеге келеді.
Ана – отбасының бастапқы дәне­кері, берік діңгегі
Дәстүрлі қа­зақ отба­сында ананың қадірі жайлы ерекше айтылған
Әсіресе, тіршіліктің қайнар көзі, махаб­баттың шуақ күні, мейірімнің кәусар бұлағы – Ана есіміне қатыссыз дүниеде қасиетті ештеңе жоқ
Дәл қазіргі уақытта сәбиді бесікке бөлеу, құндақтау немесе құлақ ашып, азан шақырып ат қою мәселелерінде аналардың белсенділігі айтарлықтай болып қайта жандануда
Бұл – қуанарлық жайт.
Нәресте өмірінің нәрі – Ана сүті
Халқымыздың байырғы ұғымында баланың Анасы алдындағы парызын өтеуі «Ана сүтін ақтау» деп аталады
Оның жөнін халық: «Ана сүтін Анаңды Меккеге үш рет арқалап апарып келсең де, өтей алмайсың» деп түсіндіреді.Алайда өзінің перзенттік борышын түсінбеген, сөйтіп, анасын жерге қаратып, көкірек­терін қарс айырғандар бұрын да болған, қазір де жоқ емес.
Баласы үшін анасы бармайтын құрбандық бар ма? Ана болу – бүкіл өміріне кететін ұлы рухани күш пен ерен еңбек
Өз баласын бағып-қағуда, ол ана өзін-өзі ұмытып барлық күш-жігерін сарқа жұмсайды, бұдан оның жаны байи, нәрлене түседі
Өмірде ана алақанының қызуы мен әке-шеше мейірімін тоя жеген тамақ та, шипасы күшті дәрі де алмастыра алмайды.
Көзінен нұр төгіліп, жан-жа­ғына шуағын төгетін Ана – үйдің берекесі, шаруаның несібесі
Ананы аспандағы ай мен күнге, жарық жұлдызға, баға жетпес асыл заттарға теңеу дәстүрі де өз тілімізде берік қалыптасқан.
Ана – өмірге ұрпақ әкелуші, отба­сының маздаған оты, баланың тәрбиешісі, ақылшысы, қамқоршысы
Сондықтан да мақал-мәтелдерде «әкесіз жетім жарым жетім, анасыз жетім нағыз жетім», «анасыз  өмір – сөнген көмір», «сақаудың тілін анасы түсінеді»
Ұл-қызы: анам – ардағым, анам – аяулым деп мадақтап, сый-құрмет көрсетсе, ерлері: әйелім – жаным, сүйіктім, асыл аруым, жан серігім деп аялаған
Өз отбасында сыйласа білген адамдар өзге адамды сыйлай алады, өзгелермен де сыйласа алады
Сонда ғана ененің ана екенін, ананың да ене екенін қатты ұғынасың
Ердің жақсысын асырып, жаманын жасыратын, жыртығын жамайтын тек  әйел ғана
Ер-азаматтар «Артымда тұяқ қалды» деп жатады
Себебі олар алдымен өзін дүниеге әкелгені үшін анасына борышты болса, екінші ретте өзіне бала сыйлағаны үшін қосағына қарыздар
«Әйелдің жақсысы – ақылшың» деп әйелдің абзал қасиеттері еріне кеңес беріп, ақыл айтып отыруын айтқан
Әйел затының тағы бір ерекшелігі – немереге, жиендерге әже болу бақыты
Әже ақылдың кені, өткеннің шежіресі
«Немере етін жеп, сүйегін берер», «Бала – балым,  баланың баласы жаным» деп немересін баласынан да жақсы көріп, жанына жақын тұтқан.
Ұл тәрбиелей отырып, жер иесін, қыз тәрбиелей отырып тұтас ұлтты тәрбиелеуге мүмкіндік мол
Отбасының әрбір мүшесінің өзін-өзі сақтауы ұрпақты жалғастыру, өзін-өзі сыйлау қа­жет­тігінен туындайды
Адамның жеке басының қасиетін қалыптастыруда та­тулық пен өзара түсіністіктің, сүйіс­пен­шілік пен сыйластықтың маңызы зор.
Ата-аналардың балаларына деген мейірімі мен қамқорлығы, отқа да, суға да түсуге әзірлігі, өмірлік ауыртпалықтар мен қиын­дықтардан қорғап, сақтап отыруға тырысушылықтары, бала жасынан еңбекке баулулары, жан тазалығына, биік адамгершілік қадір-қасиеттерге талаптандырулары, баланың еркін, саналы, жігерлі, мығым, намысшыл, басқаларға мейірімді, адал да таза тұлға ретінде қалыптасуларына ықпал етеді
Әке-шешенің үлгі-өнегелеріне, олар тарапынан жасалатын жақсы игілікті іс-әрекеттерге перзенттері қызығып өседі
Өйткені бала үлкендердің мінез-құлқына, жүріс-тұрысына, сұхбаттасу мәнеріне, іс-әрекетіне, басқалармен арақатынасына еліктейді
Олай болса, әке-шешенің қарым-қатынасы, өзара сыйластығы, бір-бірін қадірлей, мақтан тұта білулері, үй шаруашылығын келісе отырып шешулері, бір-біріне көмектесіп отырулары мен өзара сұхбаттасу қалыптарын бала өнегелік бағдаршам ретінде қабылдап алады
Отбасылық тәрбие-тәлімінің мәні сәбидің нәрестелік шағынан ержетіп, оң-солын тани бастаған шақ аралығындағы тұрмыстық үрдісінің мазмұнын құрайды
Осыдан кейін ата-ана тәрбиесі қоғамдық тәрбиемен ұштасады, бірін-бірі толықтырады
Сүйіспеншілік пен қамқорлыққа толы болғанда ғана қоғамдық тәрбие балалардың өзін көпшілік ортада ұстай білу дағдыларына бағыт береді.
Елбасымыз Н.Ә.Назарбаевтың «Болашақ ұрпағымызды тәрбие­легенде оларға имандылық пен сауаттылық қасиеттерді сіңірсек, тәлім-тәрбие берсек, сонда ғана рухы дамыған, Отанның гүлденуіне өз үлесін қоса алатын азамат өсіре аламыз» деген сөзін басшылыққа алудың маңызы зор.
Баланы тәрбиелеу, дамыту ісін тек білім беру мекемелеріне жүктеп қоюға болмайды
Белгілі бір отбасының баланың жеке бас ерекшелігін ескере отырып тәрбиелеудегі тәжірибесін пайдалануға болады.
Ұлттық тәрбиеге арналған шаралар баланың бойына жақсы қасиеттерді қалып­тастырады
Балалардың шығарма­шылығын шындай түсу мақсатында «Біз бақытты отбасы» атты сайысты ұйымдастыру, қолөнер шеберліктерін, сауалнамалар, тестілеу тапсырмаларын орындау сияқты сайыс кезеңдерінде аналардың атқаратын қызметі ұшан-теңіз
Қоршаған ортаға, табиғатты сүюге, еңбекке деген қызығушылықты арттыру болашақ ұрпақты жан-жақты дамытып қана қоймай, ой-өрісін де өрбітеді
«Әкем, анам және мен» атты спорттық жарыс өткізудің де мәні зор
Бұл жағдай отбасының мүшелерін бір-біріне жақындастырып, қиыншылықты бірге жеңіп, табысқа бірге жетуге баулиды
Ата-аналардың нені кадірлейтінін, өмір жағдайы, психологиялық ахуалы сөзсіз балаға әсер етеді.
Демек, «Әйел тәрбиелі болмай, ұлт тәрбиелі болмайды»
Үйде көбіне ұл мен қыздың тәрбиесімен айналыса­тын­дықтан әйелдерге жүктелер міндет те, одан күтер жауапкершілік те мол
Балаларының парасатты, білімді, тәрбиелі болып қалыптасуы анасының ішкі дүниесінің байлығына, ақылына, жас­тайынан алған тәлім-тәрбиесіне де бай­ланысты
Ана – ақылшы, тәрбиеші, үйдің береке-ырысы ғана емес, ол ел мен елді елдестіруші, араздықты бітіс­тіруші, дәнекерлеуші, ол іскер, қаһар­ман
Қазақ қоғамында аналардың алар орны қай заманда да ерекше болған ғой.
Салтанат ҚАЖЫКЕН
