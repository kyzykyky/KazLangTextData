
Бүгін – Жеңіс күні.
Неміс-фашист басқыншылары сол уақыттары кеңес халқы деп аталған, бірнеше ұлтты біріктірген халықтың Отанына айналған Кеңес Одағының шекарасына енген кезде басқалармен бірге Қазақстан жұртшылығы да жауға қарсы дүркірей көтерілді
Әділдіктің аты – әділдік
Ақырында бейбіт жатқан халыққа қастандық ойлаған басқыншы жау өз топырағында жер құшты
Ұлы Жеңіс оңайлықпен келмеді
Талай боздақтар Отан қорғау жолында қыршын кетті
Ана баласынан, жар сүйгенінен, бала әкесінен айрылды
Соғыстың аты – соғыс
Ол – қатал
Онда мейірім, ізгілік деген болмайды
Соғыстың шығынсыз болмайтыны да сондықтан.
Қазақ елінің бұл Жеңіске қос­қан үлесі ересен
Майданға аттанған қа­­зақ жігіттері нағыз ерлерше, батырлар­ша шайқасты
Бауыржан  Момыш­ұлы, Рақымжан Қошқарбаев, Төлеген Тоқтаров, Нүркен Әбдіров, Сұл­тан Баймағамбетов, Қасым Қайсенов… айрықша қаһармандықтың үлгісін көрсетті
Ел үшін туған ерлерден қазақ қыздары да қалыспады
Пулеметші Мәншүк Мәметова, мерген Әлия Молдағұлова, ұшқыш Хиуаз Доспанова… жауға аямай соққы берді.
Соғыс жылдарында тылдағы еңбек те майдандағыша ерекше қызды
Елдегілер күн-түн демей еңбек етіп, жауынгерлерді қару-жарақпен, оқ-дәрімен, азық-түлікпен, киім-кешекпен қажетінше қамтамасыз етті
Сөйтіп, майдан мен тылдағы жанталас қимыл-әрекеттің арқасында төрт жылдан астам тағатсыздана күткен Ұлы Жеңіске де қол жетті.
Ерлік – елге мұра, ұрпаққа – ұран
Ол күндердің даңқы ешқашан  да өшпейді
Қазір от-жалын кешіп, Отанды қорғаған майдангерлер қатары сиреп келеді
Осыны сезініп, арамыз­да жүрген соғыс және тыл ардагерлеріне құрмет көрсетіп, олардың қарттық кезеңді сергек өткізулеріне көңіл бөлу – баршамыздың борышымыз
Майдангерлер ерлігі – қандай сый-құрметке де лайық.– Сол сұрапыл жылдары асқан ерлігімен көзге түскен қазақтың қаһарман ұлдарының бірі – Талғат Бигелдинов
Атақты ұшқыш көк жүзінен төмендегі жауға қыранша шүйлігіп, тас-талқан етті
Ол соғыстағы ерен ерлігі үшін екі мәрте Кеңес Одағының Батыры атағына ие болды.
Даңқты ұшқыш бүгінде аман-есен арамызда жүр
Ол 67-ші Жеңіс күнін зор қуанышпен қарсы алып отыр
Бүгінгі әңгімеміз де – ержүрек ұшқыш Талғат Бигелдинов туралы.
1967 жылдың жаз айы болатын
Мен онда Алматы Жоғары партия мектебiн бiтiрiп келгеннен кейiн бұрынғы Көкшетау облысының Қызыл ту (қазiргi  Уәлиханов) ауданында газет редакторы болып қызмет iстейтiнмiн
Редакцияның «ГАЗ-69» маркалы ескiлеу жеңiл автокөлiгi бар едi
Соны жүргiзетiн Сабыржан Алпысбаев деген жiгiт алдыма келiп: «Әуежайға осы әлгiнде ғана атақты ұшқыш Талғат Бигелдинов ағай келiптi», – деп күтпеген жаңалық айтты.
Бұл жаңалықты Сабыржан өзiнiң ең жақын адамы келiп қалғандай өте көтерiңкi көңiлмен қуана хабарлады
Өйткенi, оның өзi де мамандығы жағынан ұшқыш болатын
Саратов облысының Красный Кут қаласындағы ұшқыштар мектебiн бiтiрiп, бiрнеше жыл Көкшетау авиаэкскадрильясында жұмыс iстеген едi
Бастапқы кезде «ПО-2» немесе «кукуруз­ник» деп аталатын, кабинасы жартылай ашық болғандықтан, өте қолайсыз жеңiл ұшақпен ұшуына тура келiп, денсаулығын нашарлатқан екен
Соған байланысты ұшудан қалып, жердегі  жұмысқа  көшкен
Аудан орталығы Қызыл ту селосының бiр шетiнде Көкшетау – Қызыл ту – Көкшетау, Көкшетау – Омбы – Көкшетау  бағытымен ұшатын ұшақтар қонып өтетiн шағын әуежай бар едi
Сабыржан  бiрер жыл соның бастығы болып iстеп, кейiн бiздiң редак­цияға жүргiзушiлiкке ауысқан
Дегенмен, сол  кiшкентай әуежайға күнiне бiр соғып, қонып өтетiн ескi таныс ұшқыштарымен кездесiп қалмаса, елегiзiп тұра алмайды
Талғат Бигелдиновтың келгенiн де сонда барғанда бiлсе керек
Талғат ағасымен, тiптi, кездесiп сәлемдескен де түрi бар.
– Тап қазiр қонақүйдегi нөмiрiнде отырған болар, барып «жолығамын» десең, жүр, апарып келейiн, – деп, алып-ұшып әкетiп барады.
Мен, бiрақ, «Талғат ағамыз үн-түнсiз келiп, қонақүйде жайбарақат отыр» дегенге сене алмадым
Өйткенi, бүкiл Кеңес Одағы демегеннiң өзiнде, Қазақ елiнде Талғат Жақып­бекұлы Бигелдиновты бiлмейтiн адам жоқ шығар?! Немiс әскерiнiң әуе күш­терi­не қырғидай тиiп, жаудың жердегi мұз­дай темiр құрсанған қарулы қолын, танк, зең­бiрек, зенит қондырғылары сияқты ажал жаудыратын құралдарын, жанар-жағар май, оқ-дәрi қоймаларын аспаннан бомбалап, талқандай бiлген Кеңес Одағының екi мәр­те Батыры, бейбiт күндерде халық қалаулысы атанып, 1946-1954 жылдары екiншi, үшiншi шақырылған КСРО Жоғарғы Кеңесiнiң депутаты болған Талғат Бигелдинов сынды тұлға келе қалса, оны аудан басшылары бiлiп, абыр-сабыр болып жатпас па едi?! Машинаға отырып селоның әуежайға қарайтын шет жағындағы қонақүйге бардық
Қарсы жолыққан мейманхана меңгерушiсi әйелден сұрап едiк:
– Келдi, келдi, әне, анау шеткi нөмiрге түстi
Не деген қарапайым, кiшiпейiл кiсi! – дедi таңдана, сүйсiнгенiн жасыра алмай
– Мәртебелi қонақтарға арналған люкс нөмiрге орналастырмақ болып едiк, «керегi жоқ» дедi.
Меңгерушi әйел нұсқаған нөмiрге барсақ, үш адам үстелге аудан картасын жайып тастап, әлдене жөнiнде әңгiмелесiп отыр екен
Кеудесiнде қос Алтын Жұлдызы жар­қыраған Талғат ағамызды тани кет­тiм
Қасында ұшқыш киiмiн киген бiр орыс жi­гi­тi мен өзiмiздiң әуежайдың бастығы Аманға­ли есiмдi кiсi бар
Сыпайы сәлем берiп, өзiм­нiң кiм екенiмдi айттым
«Редактор болса­ңыз, алдын ала ескертiп қояйын: «Мен тура­лы газетке жазып, дабыралаудың қажетi жоқ», – дедi.
– Дегенмен, өзiңiз сияқты белгiлi адамдар келгенде оны аудан басшылары күнi бұрын бiлiп, хабарланып отыруға тиiс едi, бұл қалай болды екен? – деп, алыстан орағыта сыр тартпақ болдым
– Мүмкiн, аудандық партия немесе аудандық атқару комитетiне кiрiп шығарсыз?
– Жоқ, жоқ, ондайдың керегi жоқ, – деп Батыр ағамыз келте қайырып, кесiп тастады
– Мен қызметiме байланысты жұмыс бабымен жүрген адаммын
Осында егiстi химиялық жолмен аспаннан дәрiлейтiн он шақты ұшағымыз жұмыс iстейдi
Солардың жұмысын көруге келдiм
Совхоздардағы авиаотрядтарды аралап, ертең Көкшетауға ұшамын.
Талғат Жақыпбекұлының соғыстан кей­iн Әскери-Әуе Күштерiнiң академиясына түсiп, оны 1950 жылы бiтiрiп шыққанын, авиация полкi командирiнiң орынбасары және штаб бастығы болып iстегенiн сырт­тай бiлетiнбiз
1956 жылы денсаулығына байланысты отставкаға шығыпты
Қазiр республиканың Азаматтық әуе флоты бас­қармасы бастығының орынбасары екен.
Ауданымызға осындай атақты адамның келуi – көктен тiлегенiмiз жерден табылғандай, өте қуанышты әрi айта жүрерлiктей маңызды оқиға емес пе?! Бiрақ, Талғат ағамыздың елеусiз келiп, елеусiз кететiнiн бiлгенде көңiл құлазып, әлдененiң орны толмай тұрғандай сезiм биледi
Тездетiп аудандық партия комитетiне барып едiм, осындайда жедел шешiмге келiп, нақтылы нұсқау беруге құдіретi жететiн бiрiншi хатшы да, идеология мәселесiн басқаратын екiншi хатшы да совхоздарға кеткен болып шықты
Аудандық комсомол комитетiнiң бiрiншi хатшысы Серiк Алдабергенов қана орнында екен
Сол жiгiт екеумiз аудандық ат­­қа­ру комитетiне барсақ, төраға­ның орын­­басарлары Б.Радзилевич пен В.Па­лий де­ген жiгiттер бiрiншi қабаттың кiребе­рiс тұсын­да жайбарақат әңгiмелесiп тұр
Ке­ңес Одағының екi мәрте Батыры Талғат Бигелдинов деген кiсiнiң жұмыс сапарымен келгенiн жергілiктi әуежай бастығынан олар да естiптi.
– Мұндай атақты адам Қызыл туға күнде келе бермейдi ғой, өзiмен  келiсiп, клубта жастардың ол кiсiмен кездесуiн ұйымдастырып жiберсек дұрыс болар едi, – деп, комсомол жетекшiсi Серiк пiкiр бiлдiрдi.
–   Бiзге  облыстан  ондай  нұсқау  берiлген  жоқ,  – деп, Б.Радзилевич шынын айтқан болды
– Мұндай мәселенi тек бiрiншi хатшы Василий Андреевич Окуньев қана шешедi
Ол кiсi қазiр ауданды  аралап жүр.
Амалымыз құрып, әркiм өз жұмыс ор­нымызды таптық
Әлгiндей болмай Серiк Алдабергенов телефон соқты
Сүйiншi сұрағандай лепiре сөйлейдi:
– Райкомға келсем, – дейдi, – Василий Андреевич совхоздан оралып, кабинетiне ендi ғана кiрiп бара жатыр екен
Әлгi әңгi­ме­нi айтып үлгердiм, әйтеуiр
Маған: «Есiк алдында тоса тұр, қазiр қонақүйге барып, Тал­ғат Якупбековичпен сәлемдесе­мiз» дедi.
Көкшетау облысының тың игерген аса iрi Қызыл ту ауданын он жылдан астам басқарып, кейiн 1968 жылы Социалистiк Еңбек Ерi атағын алған В.А.Окуньев өзiнiң iскерлiгiмен, ұйымдастырушылық қабiлетiмен, бекзат кiсiлiгiмен бұл өңiрде зор құрметке бөленген ерекше тұлға едi
Әсiресе, жергiлiктi ұлт өкiлдерiне, қазақ кадрларына деген iлтипаты ерекше бола­тын
Өзi басқарған ауданның жақсы атын шығарып, атағын  аспандатуға септiгi тиетiн кез келген мүмкiндiктi қапы жiбермейтiн
Бұ­дан сәл бұрын қасына атақты домбы­ра­шы Мағауия Хамзин мен бiр концерт­мейстерiн ертiп, гастрольдiк сапармен облысқа келген КСРО Халық артисi, КСРО Жоғарғы Кеңесiнiң депутаты Ермек Серкебаев ағамызды ол кiсiге Көкшетауға әдейiлеп барып жолығып, ауданға ресми түрде шақырып әкелгенiн жақсы бiлемiз
Өзiнiң туған жерiнде бiр аптадай болып, шаруашылық орталықтарында бiрнеше концерт берген ағамыз аудан халқының көрсеткен сый-құрметiне шын көңiлден риза болып қайтқан едi
Соның бәрi – ер тұлғасын бесенеден танып үйренген, кiмнiң кiм екенiн айнытпай аңғаратын сара көңiл В.А.Окуньевтiң Ермек ағамызға деген шын ықыласының белгiсi ғой
Аудандық партия комитетiнiң екiншi хатшысы Айдархан Әбдiрахманұлы Темiрбаев атақты әншiнi әр сапарға өзi бастап апарып, концерттерiне бастан-аяқ қатысып отырды
Өзi сол тұста ауырып жүргенiне қарамастан, В.А.Окуньев осы Қызыл ту ауданының перзентi болып табылатын Ермек Серкебаевтың құрметiне қонақасы ұйымдастырып, қолына Омбыдан әдейi алдырып, аты-жөнi оюлап жазылған ескерткiш папка ұстатқанын бiлемiн
Ол кездiң қасаң тәртiбi атақты адамдарға бұдан артық тарту-таралғы ұсынуға мұрсат бермейтiн
Көкшетауға түнгi сағат екiде жүретiн пойызға Ермек пен оның қасына ерген адамдарды екiншi хатшы А.Темiрбаевпен және бiр топ шаруашылық басшылары, партком хатшыларымен бiрге В.А.Окуньевтiң өзi құрметтеп шығарып салды.
Атағы асқан Талғат Бигелдиновтың Қызыл­ туға келуi осы В.А.Окуньевтiң ар­қа­сын­да ұлан-асыр ұлық оқиғаға ұласып кет­тi
Бiрiншi хатшымыз бойы ұзын, ады­мы алшаң, тау тұлғалы кiсi едi
Өн бойы тұ­нып тұрған күш пен қайрат болғандықтан, асы­ғып қатты жүргенде екпiнiнен жел тұрған­дай сезiлетiн
Әлгiндей болмай, қай­тып келген ол, аупартком үйiне екпiн­дей кiрiп, қарсы кездескендердiң бәрiне:
– Кое-как уговорил Талгата Якупбек­овича, сегодня никуда не поедет, дал согла­сие встретиться в клубе с народом, – деп жар салды
Жергiлiктi радиоторабынан хабар­лауды, селоның әр тұсына оқушы балалар­ды жүгiр­тiп, халыққа бұл хабарды шұғыл түрде жеткiзудi, клуб үйiн дайындауды тапсырды
Бәрiнен де қызығы: манағы бiр әзiрде «Т.Бигелдинов келдi» деп естiгенде оған қасақана мән бермей жайбарақат қалған Б.Радзилевич, В.Палий сияқты басшысымақ шенеунiктер, ендi қарасам, естерi шығып, екi өкпелерiн  қолдарына  ұс­тап, шапқылап  жүр
Көп  кешiкпей сов­хоздан екiншi хатшы А.Темiрбаев та келiп үлгерiп, кездесу өткiзудiң бас тiзгiнiн өз қолына алды
Сөйтiп, кешкi сағат жетiде клуб үйi лық толды
Бұл үй шындығында клуб емес, кинотеатр ретiнде жаңа салынған еңселi үлкен ғимарат болатын
Бiрақ, төрiне үлкен сахна жасалған, жергiлiктi көркемөнерпаздар спектакль қоюға, не концерт беруге әзiрлiк кезiнде пайдалана­тын қосалқы бөлмелер мен арнаулы орын­дар ойластырылып, Мәдениет үйiне ұқсата салынған, өте әмбебап үй едi
«Жуыр маңда Мәдениет сарайы салынбайтындықтан, оны осындай ерекше жобамен жасатқан В.А.Окуньевтiң өзi» десетiн бiлетiндер
Халық көп жиналып, кiсi сыймай бара жатса, көрермен залында қаз-қатар орналасқан креслолардың алдындағы бос алаңқайға қосымша орындықтар қойылып, бұл кинотеатрға 300 адам да еркiн жайғаса алатын
Бiрақ, «Талғат ағамызбен кездесуге халық бұдан да көп жиналды ма» деп ойлаймын
Бiрiне-бiрi сүйенiп, қабырғаға жабысып тұрғандар қаншама?! Iшке кiре алмаған соң Батырдың лебiзiн ашық есiктен фойеде жүрiп тыңдамақ болғандар да аз емес
Осыған байланысты бұдан көп бұрын Қызыл туға атақты жазушы Сәбит Мұқановтың келуi еске түседi
Сәбең тың игерген бұл ауданға ресми сапармен 1958 жылғы 7-наурыз күнi Көкшетаудан ұшақпен ұшып келдi
Қасында белгiлi ақын, «Социалистiк Қазақстан» газетiнiң Көкшетау облысындағы мен­шiк­тi тiл­шi­сi Еркеш Ебiкенов бар
Бiрiншi хат­шы, Социалистiк Еңбек Ерi Антон Михайлович Иванов пен ауатком төраға­сы Кәмали Мырзахметов әуежай басында қарсы алып, Сәбеңнiң ауылдас iнiсi, облыстық «Көкшетау правдасы» газетiнiң осы аудандағы тiлшiсi Имақ Тоқпановтың үйiне апарып қонақасы бергенi әлi есiмде
Мен ол кезде аудандық «Қызыл ту» газетiнде қызмет iстеушi едiм
Ертеңiне, яғни 8-наурыз күнi Қызыл ту халқының Сәбеңмен кездесуi өттi
Кездесу саман­нан салынған ескi клуб үйiнде болды
Ине шаншар бос орын болмады
Жай­шылықта зорлап әкеле алмайтын қызыл­тулықтардың клубқа соншама көп жи­нал­ғанын сол жолы бiрiншi рет көрiп едiм
Сондай жағдайды ендi, мiне, Талғат ағамыз келгенде тағы көрiп отырмын
Талғат Бигелдиновты В.А.Окуньевтiң өзi бастап әкелiп, сахна төрiне арнайы қойылған үстел басына жайғастырды
Сонан соң таныстыру рәсiмiмен қысқаша сөз сөйлеп, кезектi Батыр ағамыздың өзiне бердi.
Жайшылықта бойы шарғы, денесi ық­шам көрiнетiн Талғат ағамыз көп алдына шығып, сөз сөйлер кезде ересен өзгерiп, ерекше тұлғаланып кетедi екен
Кәдiмгi тұғырдан көтерiлiп, биiкке самғағалы тұрған қыран құсқа ұқсайды
Кең маңдайы одан әрi жазылып, сәл қысыңқылау көрi­нетiн қыран көздерi тостағандай болып кет­кен деуге сиярлық
Қыран құстың қыран қасиетi көк аспанға көтерiлiп, сонау биiк­ке қарай самғай ұшуынан, шырқау биiк­тен шүйлiге құлдилауынан көрiнедi ғой
Талғат Жақыпбекұлы Бигелдиновтың со­ғыс кезiндегi нар тәуекел әр iсi нағыз қы­ран құстың самғауын да, көк аспанда най­зағадай жарқ етiп, от ойнатқан дүлдүл қи­­­мыл-қозғалысын да көзге елестетiп, ұмы­­­­тылмас әсер қалдыратын бiтпес хикаят, тау­­сылмас өнеге екен
Кинотеатрдың кең залына жиналған қалың көптiң алдында екi сағатқа жуық сөз сөйлеп, өзiнiң сол бiр қиямет-қайым жылдардағы өмiрiнен, көрген-бiлген, көңiлге түйгендерiнен сыр шерткен Талғат ағамыздың сол әңгiмесiн тыңдағандар, мiне, осындай ой түйген едi.
Ол өз әңгiмесiн сонау балалық шақтан бастады
Ақмола облысының Майбалық ауылында кедей шаруаның отбасында дүниеге келген Талғаттың әкесi Жақыпбек пен оның туысы Жүсiпбек Кеңес өкiметiнiң қаскөй саясатынан қорыққан бiр байдың көп малын айдап Қырғыз елiне келедi
Келсе, тосып алуға тиiс әлгi байдың өзi жоқ болып шығады
Ағалы-iнiлi екеуi иесiз қалған көп малды сол өңiрдегi әскери округтың бас қолбасшысы Михаил Васильевич Фрунзеге хаттап-шоттап тапсырып, өздерi Бiшкек қаласын мекендеп қалады
Мал терiсiн илеп-өңдеудi кәсiп қылып, күн көредi
Арада жылдар өтiп, сәби Талғат ендi бала Талғат атанады
Әкесi оны қазақшасы болмағандықтан, татар мектебiне оқуға бередi
Орысша бiлмесең, күн көру қиын екенiн аңғарған ақылды бала бесiншi сыныптан бастап орыс мектебiне ауысады
Фанерден сол кездiң оқушы балалары тұмсығына зырылдауық орнатса, аспанға көтерiлiп қалықтай алатын ұшақтын үлгiсiн жасауға әуес болған ғой
Осындай iске құмарта қызығушылардың iшiнде бала Талғат та болып, оның қолынан шыққан ойыншық ұшақ моделшiлердiң қалалық жарысында бәйге алады
Мiне, содан бастап Талғат аспанға көтерiлудi, биiкке самғайтын ұшқыш болуды аңсайды
Сол тiлек, сол арман 16 жасар Талғатты Фрунзе аэроклубына алып келедi
Алғашқы ұстаздары бастық Цуранов пен ұшуды   үйрету жөнiндегi нұсқаушы Бұхарбаев бозбала жiгiтке өз бiлгендерiн жалықпай үйретiп, оны қыранның балапанындай бап­тап, қанаттандыра бiлдi
Көп жаттығып, көп машақаттанған соң ұшақты өзi бас­қарып ұшқаны, қасындағы екiншi ұш­қыш­тың орнына жайғасып мұның әр қимылын бақылап отырған үлкен бастық Цурановтың өзi риза болып, жақсы баға бергенi әлi есiнде
Ол жолы да Талғат ұшақты жерде тиiсiнше бiраз жүгiрткеннен кейiн үлкен сенiммен жоғары көтерiп, аэродром үстiмен бiр айналып ұшқаннан кейiн еш қиналыссыз, асып-саспай тура үш  нүктеге дәлдеп қондырған болатын
Көп ұзамай Талғат аспанға ұшақты өзi жеке басқарып көтерiлдi
Оның қалай ұшқанын Цурановтың өзi бақылап тұрды
Талғат ұшақты берiлген нұсқауға сай жерден көтерiп, аэродром   үстiмен тиiсiнше айналып ұшқаннан кейiн тағы да үш нүктеге тұп-тура әкелiп түсiрдi
Цурановтың бұйрығы бойынша Талғат аспанға осылай үш рет көтерiлiп, үш рет қондырды
Осы жөнiнде мәлiм еткен курсант Талғаттың сөзiн тыңдаған соң бастық:
– Ұшақты ұшыруың да, жерге қондыруың да өте тамаша болды, жiгiт екенсiң! – деп әдiлiн айтты.
Аспанда еркiн самғап, шеберлiк шыңына көтерiлудiң, сан ұрысқа қатысып, талай-талай қиын жеңiстерге жетудiң, сан рет ажалмен бетпе-бет келiп, өлмей тiрi қалудың қалтарысы мен қапысы көп шырғалаң жолы осылай басталған екен
Бұдан кейiн ол Чкалов әскери авиация училищесiн бiтiрiп, бiлiмi мен бiлiктiлiгiн одан әрi ұштайды.
Талғат ағамыз ештеңенi асырып айтқан жоқ
Бәрi – өз көзiмен көрген, өз басынан өткерген оқиғалар
Солар туралы айтқанда екi көзi жайнап кетедi екен
Жалпы ұшқыштардың аспандағы iс-қимылды қолымен ымдап, суретiн нобайлағандай қылып көрсететiн, әңгiме айтқан кезде бүкiл денесiн ойната сөйлейтiн бiр ерекше әдетi бар
Сол арқылы жанды сурет салады, ұшақтың аспанда ерсiлi-қарсылы ойнақтап жүйткiгенi, аударыла-төңкерiле зымырағаны, бiресе төмен құлдырап, ендi бiрде аспанға шаншыла зулап тiк көтерiлгенi, оң мен солға оқыс бұрылғаны көз алдыңа келедi.
Талғат Бигелдиновтың соғысқа 1943 жылы 144-шi гвардиялық шабуылшы авиа­ция полкiнiң құрамында кiрiп, Калинин, Воронеж, Далалық, бiрiншi және екiншi Украин майдандарында шайқасқаны белгiлi
Қатардағы ұшқыштан авиация полкiнiң командирi дәрежесiне жетiп, қанды майдан жолынан өттi
305 рет жауға қарсы ұшып, сонша рет жеңiске жеттi.
Мұның бәрi, әрине, айта берсе – ұзақ әңгiме, таусылмас жыр
Бiрақ, Талғат ағамыз Қызыл  туда өткен кездесуiнде оның бәрiне тоқталып жатпай, кейбiреулерiн ғана қысқаша еске алып өттi.
…Майдан жолының бастапқы тұсы болатын
Бiр жолы ұшқыш жолдастарымен ұрыстан қайтып келе жатса, радиодан «ана бүкiрдi Мессерден қалқалаңдар» деп жар салған дауыс естiледi
«Бүкiр» деп, онда кәдiмгi құрыш құрсанған Ил-2-нi, «Мессер» деп, немiстiң аса шапшаң ұшатын жойғыш ұшағын айтатын
Жан-жағына қараса, шынында да бiр «Мессер» шұғыл бұрылып өзiне төнiп келедi екен
Шапшаңдығы жоғары болғандықтан iлгерi озып кетiп, қайта оралып құйрық жағынан шабуылдамақ болып жүр
Пулеметiнен зуылдата оқ төгiп, тағы да жақындады, бiрақ, тағы да өтiп кеттi
Шапшаңдығының жоғары болуы тағы да ойлаған ойын iске асыруға бөгет келтiрдi
Немiс ұшқышы ендi қулық жасап, салақтатып шассиiн жiбердi
Осындай тежегiшi бар «Мессердiң» шапшаңдығы баяулап, қарсылас «Илдiң» жылдамдығымен теңестi
Ендi ол қарсыласының мысын басып қорқытып, өз еркiне бағындырмақ
Талғаттың ұшағына барынша жақындап, қатарласа ұшып келедi
«Өлi аралық» деп аталатын мұндай жақын қашықтықтан оны ешбiр оқ ала алмайды
Фашист ұшқышы Талғатты «ендi бiттiң» дегендей өзiнше мазақтап, неше түрлi қиқар қылық жасап, ерсiлi-қарсылы зымырап жүр
Қанатын шайқап, жұдырығын көрсетедi.
Әңгiмесiнiң осы тұсын Талғат ағамыз жанықтыра қандай қызық қылып айтады десеңiзшi?!
– Он мне показывает кулак, я – ему
У него вот такие глаза, – деп екi қолының бас бармақтары мен сұқ саусақтарын үлкен шеңбер жасап дөңгелете түйiстiрiп, көзiне апарады
– У меня, наверное, еще больше
Он показывает пальцем вниз, приказывая мне садиться
Я краем глаза заметил, что мы уже за линией фронта, над территорией, занятой нашими войсками
И тут же появляются «Яки»
Это придает мне силы и уверенность…
Сөйтiп, Талғат ағамыз «осы «Мессерден» қаша бермей оның өзiне тап берсем қайтедi?» деген ойға келедi
Немiс құлдырай төмен зулаған кезде ол бiр жағына қарай жалт бередi
Немiс бұл қимылды аңғармай қалып, бiр сәт «Илдiң» алдына шығып кетiп, нысанаға iлiгер тұстан табылады
Талғатқа керегiнiң өзi сол едi
Оқты аямай төгiп-төгiп жiбередi
Реактивтi оқтұмсықтар «Мессерге» қарай от шашып, жосыла жөнеледi
Мұны алдына салып өз әскер бөлiмiне айдап бармақ болған немiс «батырының» отқа оранған ұшағы қанатынан қайырылып, жерге құлап бара жатыр едi
Талғат өз ұшағын аэродромға қарай бұрғанда барып, моторының зақымданғанын байқады
Приборлар мотордан май мен су кетiп жатқанын көрсетедi
Еркiне көнгiсi келмеген ұшақты аэродромға зорға жеткiзiп, әупiрiммен қондырғанымен кабинадан шығуға шамасы жетпей отырып қалғаны есiнде
Әрiптестерi жүгiрiп келiп көтерiп алып, таңқалып жатыр
Ертеңiне Талғатты полк командирi Митрофанов шақырып алып: «Не бүлдiрдiң кеше? – дейдi зiлденiп
– Сенi дивизия командирi, Кеңес Одағының Батыры Каманин жолдастың өзi шақырып жатыр
Дереу сонда жет».
«Апырм-ау, шынында да бiрдеңе бүлдiрiп алдым ба?» деп неше түрлi ойға кеткен Талғатты полковник Н.Каманин жарқын жүзбен қарсы алады
«Қазақстаннан шыққан әлгi бiр аға сержант Талғат Бигелдинов сенбiсiң? – деп сұрайды
– Мұнда сен туралы жазуға келген газет тiлшiлерi де отыр
Кәне, сен ол «Мессердi» қалай атып түсiрдiң, соны әңгiмелеп айт
Сенiң атып түсiргенiң анау-мынау емес, немiстiң нағыз сайыпқыран ұшқышы болып шықты»
Талғат бәрiн қаз-қалпында айтып бередi
Сол жолы атақты ұшқыш Н.Каманин өзiнiң қазақстандық жас әрiптесiн Екiншi дәрежелi «Ұлы Отан соғысы» орденiне ұсынатындығын мәлiмдейдi
Ертеңiне  майдан газеттерi, тiптi, жергiлiктi газеттiң өзi бұл теңдесi жоқ ерлiктi бүкiл дивизияға, бүкiл өңiрге жеткiзген екен
Бiрақ, Талғат ағамыз авиация тарихында немiс қырғиы «Мессердi» шабуылдаушы-бомбалаушы ИЛ-2 ұшағымен атып түсiрген тұңғыш ұшқыш болғанын онда, әрине, бiлген жоқ-ты.
Кездесуде әңгiме айтқан екi сағаттық сөзiнде Талғат ағамыз бiрде-бiр рет «мен сондай да сондай ерлiк көрсеттiм» деп айтқан жоқ
Сәттi аяқталған қай жорық, қандай қанды шайқасы туралы айтса да: «Әскери тапсырманы орындап келдiк» деп қарапайым қайырады
Икемi кемдеу, орташа ғана жылдамдықтағы ИЛ-2 ұшағын «Ұшатын танк», «Қара тажал» атандырып, немiстердiң үрейiн ұшырып, берекесiн қашыратын қаһарлы күшке айнал­дыр­ған, әрине, аспанда самғаудың ұңғыл-шұң­ғылын қапысыз меңгерген осы Талғат Бигел­динов пен оның өзi сияқты қанаттас қырандарының асқан шеберлiгi мен қисапсыз ерлiгi екендiгiнде дау жоқ.
Соғыс кезiнде Батыр атағы ешкiмге оп-оңай берiлген жоқ-ты
Бұл атақ алғаш рет оған КСРО Жоғарғы Кеңесi төралқасының Жарлығы бойынша 1944 жылғы маусымның 27-сi күнi берiлдi
Ағамыз сол кезге дейiн 155 рет жауынгерлiк ұшу жасап, жеке өзi талай таңдай қағар ерлiк жасаған едi.
Жүзден жүйрiк, мыңнан тұлпар атан­дырған бұл жоғары атақ батырдың жiгерiне жiгер қосып, ерлiк iстерi одан әрi еселендi
Арада тұп-тура бiр жыл, бiр күн еткенде, дәлiрек айтсақ, 1945 жылғы 28-маусым күнi қазақтың қыран тектес қаһарман ұлы Талғат Бигелдинов Кеңес Одағының екi мәрте Батыры атанды
Қызыл ту селосының кинотеатрында өткен сол қызықты кездесуде тыңдап отырғандардың бiреуi қойған сұраққа орай Талғат ағамыз осы деректердi елеусiз түрде айта салған едi
Үш жүзден астам адам орындарынан тұрып, «Мiне, ерлiк! Жасай бер, Талғат!» – деп дүрiлдете қол соққанда, бүкiл зал теңселiп кеткендей болды.
***
Кездесуден шыққаннан кейiн Талғат Бигелдиновтың құрметiне бас тартылып, аудан басшыларының қатысуымен үлкен қонақасы берiлдi
Қас батырдың ерлiгi туралы әңгiмелер аңызға ұласып, Қызыл тудың кең даласын шарлап кеттi.
Есмұхамбет АЙТМАҒАМБЕТОВ
