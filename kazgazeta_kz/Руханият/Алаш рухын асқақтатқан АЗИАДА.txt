
2011 жылдың 30 қаңтары еліміздің спорт тарихындағы айтулы күнге айналды
Дәл осы күні Қазақ елі тағатсыздана күткен VII Қысқы Азия ойындары елордадағы «Астана – Арена» стадионында  салтанатты түрде ашылды
Отыз мың көрермен еркін сыятын заманауи кешенге жиылған дүйім жұрт нағыз шоудың куәсі болды
Азия Олимпиадалық Кеңесінің штаб-пәтері Әл-Кувейт қаласынан бас­тау алған Азиаданың алауы еліміздің барлық аймағын аралап, алып аренада орнатылған Ойындардың бас қазандығында тұтанды.
 Бәрін басынан бастап айтсақ
«Тойдың болғанынан боладысы қызық»
«Думан» қо­нақүйіндегі баспасөз орталығында орныққан тілшілер қосынының бір тобы 30 қаңтар күні сағат тілі 15.00-ге қараған тұста арнайы автобуспен «Астана-Арена» стадионына жеткізілді
Ақ Азиаданың ашылу салтанаты басталғанға дейін мұнда техникалық дайындық жұмыстары жүргізіліп жатқан болатын
Барша жұрттың көкейінде «Қалай болар екен?!» деген сауалдың болғаны анық
Себебі біз мұндай халықаралық жарыстың ашылу салтанатын бұрын-соңды өткізіп көрген жоқпыз
Біз үшін бәрі де бірінші рет
Расын айтайық, көргеніміз күткенімізден де асып түсті
2011 жылғы Қысқы Азиаданың ашылу рәсімінің қойылымын танымал ресейлік композитор мен продюсер Игорь Крутойдың продюсерлік орталығы жасады
Тек Алаштың ғана емес, исі мұсылман елінің тұңғыш Азиадасының ашылу салтанатын өткізуге бел байлаған Ресейдің халық әртісі Игорь Крутой бар қазақтың абыройын адал ниетте көтеріп, өзіне артылған жүкті шашауын шығармай алып шықты
Бұған әлі төменде тоқталарымыз хақ.
Алдын ала айта кетейік, VII Қысқы Азия ойындарының ашылу салтанаты Олимпиа­да ойындарының ашылу салтанаттарынан кем түскен жоқ
Өзге дамыған елдердің іс-шараларымен терезесі тең деңгейде, ал ұлттық нақышты көрсету жағынан тіпті асып түсті десе де болады
Іс-шара үлкен құмсағаттың іске қосылуымен басталды
Құмсағат кері айналып іске қосылғанда, бейне бір еліміз үшін спорттағы жаңа кезең басталғанындай күй кештік
Ашылу салтанаты екі тілде Ойындарды қарсы алған елдің мемлекеттік тілі – қазақ тілінде және ағылшын тілінде жүргізілді
Осы ретте бұл салтанатты шараны тамашалап отырған құрметті қонақтар да таныстырылды
Ресми рең беріп айтар болсақ, Қазақстан Тәуелсіздігінің 20 жылдық мерейтойының беташары болған іс-шараға Елбасы Нұрсұлтан Назарбаев, салтанатты рәсімге арнайы шақыртумен келген Қырғыз Республикасының Президенті Роза Отынбаева, Әбу-Дабидың мұрагер ханзадасы Шейх Мұхаммед бен Заид әл-Нахаян, Азия Олимпиадалық кеңесінің президенті, шейх Ахмад әл-Фахад әл-Сабах, Халықаралық Олимпиада комитетінің төрағасы Жак Рогге зайыбымен және Қысқы ойындарға қатысушы елдердің ресми делегациялары мен спортшылар, еліміздің түкпір-түкпірінен осы салтанатты шараны тамашалауға келген отандастарымыз бен шетелдік туристер қатысты
Олардың барлығы ресми шараға орай ұйымдастырылған көздің жауын алатын, естен кетпес шоудың куәгері болды
Театрлық қойылымдарға кезек берсек
Ашылу рәсімі Қазақстанның қазақтың тари­хи мекені екендігін көрсетті
 Оны ежелден мекендеген тайпалардың рухани мұрагері қазақ болғандығын танытты
Ашылудың «бісмілләсі» кезінде екі ақ боз ат мінген азамат мемлекеттік туды ұстап, алаңның жиегімен жүріп өтті
Осыдан кейін Мемлекеттік Туды Қазақстанның халық әртісі Асанәлі Әшімов, әнші-композитор Ескендір Хасанғалиев, атақты спортшылар Әмин Тұяқов пен Жәнібек Сауранбаев алаңның солтүстік трибунасы жағында орнатылған сахнаға қарай алып шығып, Құрмет қарауылының капитаны Қанат Түзеұлы бастаған сарбаздарға табыс етті
Олар өз кезегінде көк туымызды мінбердің жанына тікті
Одан әрі Мемлекеттік Әнұран шырқалып, Азиадаға қатысушы елдер рет-ретімен көрермендер алдынан көрінді
Әрбір ірі спорттық жарыстардың айнымас атрибутіне арналған қатысушы ел спортшыларының шеруі ерекше ойластырылғаны көрініп тұр
Біздің ел доданы қабылдаушы ел ретінде алаңға ең соңынан шықты
Еліміздің көк туын хоккейшіміз Талғат Жайлауов желбіретіп шыққанда тебіренбеген қазақ қалмады
«Қазақстан», «Қазақстан» деген ұрандар сахна төрін басып кетті
Театрландырылған көрініс барысы қазақ халқының философиялық ойлары жүйесінде құрылыпты
Жердің киесі мен елдің иесін танытқан дәстүрлі фольклорлық қойылымдар бірінен соң бірі 30 мыңға жуық көрерменнің көзайымына айналды
Төл тарихымыз бен ұлт мәдениетінің терең тамырынан сыр шерте білген барлық әуен мен ырғақ, көрініс пен қойылым ел көкейінен шыға білді
Шоу барысында еліміздің сонау бабалар заманынан бергі негізгі оқиғалары толықтай қамтылды
Қыран құс көзімен қазақ жерін шарлап шығып, шаңырағымызды көтеріп, керегемізді мықтадық
Ою-өрнекке толы алты қанат ақорда орнына тұрған сәттің өзі ерекше толқыныста өтті
Жүрекке от берген бір көрініс, ол – сахналанған көк айдынның ортасында қазақ жерінде дүниеге келген ғұламалар мен көсемдердің есімдері, туған жерлері жазылған үлкен кітаптың  парақтала бастаған кезі болатын
Ежелгі түркі мәдениетімен бірге Ислам жауһарлары да Ақ Азиаданың ашылуында көрермен назарына ұсынылды
Мәселен, Түркістандағы Ахмет Ясауи кесенесі және Тайқазан жәдігері мен адамзатты кемесіне салып топан судан сақтап, Қазығұртта қалған Нұх пайғамбардың кемесі де сценарийден тыс қалмаған
Тайқазан маңына жиналған қазақ жерінде тұратын әр ұлттың өкілдерінің басқосуы татулығымызды білдірсе, Әбу Насыр әл-Фараби, Жүсіп Ба­ласағұн және Қожа Ахмет Ясауи көріністері даналығымызды одан ары айқындады
Жер-Ананың қадір-қасиетін бойына сіңіріп өскен ұлт перзенттерінің есімдері әлемге жар салынып жатуы халқымыздың рухын бір көтеріп тастады
Сахнаның оңтүстік бөлігінде орныққан оркестрлер қосыны назды әуендермен, күмбірлеген күй әуезімен қойылымдарға жарасымды өрмек тоқыды
Бір қызығы, отандастармен бірге шетелдік меймандардың да жарқын жүздерін көріп, көңіл күйлерінін жақсы екенін бағамдадық.
Абайдың «Желсіз түнде жарық ай» әуе­нінің сүйемелдеуімен бір мезетте айдын ор­тасына шаңырақ бейнелес көріністің шығуы кештің сән-салтанатын еселей түсті
Әлемдегі бейбітшілік пен еліміздегі ұлт бірлігінің терең мағыналық сипатын дәріптеген шаңырақ өз бейнесімен үлкен мағынаны меңзегені анық
Елді елең еткізген тағы бір қойылым туралы айтсақ
Экранда жарқ-жұрқ найзағай ойнады
Содан кейін тасқа қашалып салынған кісі бейнесі мен бұғылар көрсетілді
Сахна төрінде жауынгерлердің би композициясы жүріп жатты
Сахнаға көз тігіп жатқан жайымыз сол еді, биіктен түскен алтын адамның мүсінін көргенде барлық жиналған жұртты ұлттық рух, патриоттық сезім өрлетіп әкетті
 Бұл қойылымға қошемет көрсетпеген жан болмады.
Бүгінгі кештің шарықтау шегі осы шығар деп отырғанымызда экранда Жер-Ананы көкорай құлпыртып, ажарын ашып жаңбыр жауды
Исі мұсылман жаңбырдың әр тамшысын жерге періште түсіреді деп оны Алла Тағаланың бізге жіберген нұры деп жатады
Сөйтіп, экранда нөсерлеп жауып жатқан нөсер көріністі қарап тұрғанда көз алдымызға жаңбыр елестеп, табиғат біткеннің бәрі тазарып жатқандай әсер қалдырды
Экрандағы жаңбыр дегеніміз сол-ақ екен, стадион ішінде шын мәніндегі жаңбыр жауып кетті
Жасанды ия шын жаңбыр екені белгісіз, әйтеуір, көрген елдің бұл сәтті ыстық ықыласпен бағалағаны анық
Баз бір ертегілер әлемінде жүргендей сезіндік өзімізді.
Тарих тереңінен сыр шерткен бұл композициялар мен қысқаша эпизодтар мағынасы түркі тілдес елдерге таңсық негізде ұйымдастырылған болса, ұлттық нақышқа барынша көңіл бөлінгендігін зор мақтанышпен айта аламыз
Сан түрлі отшашулармен қатар арнайы экраннан көрсетілген бейне-көріністен жіті қараған жанға ұлттық құндылықтарымыз бен салт-дәстүрлерімізден едәуір мағлұматтар береді
Мұндағы қыран бүркіт баптаған саятшы мен күмбірлеген домбыра үні де қай қазақтың да қанын қыздырмай қоймайтыны анық
Мың бұралған арулар билері мен зергерлік әшекейлер жасап жатқан бармағынан бал тамған шеберлер әрекеті де оны қараған өзге жұрттың да таңдайын еріксіз қақтырары сөзсіз.
Міне, қазақтың өзіне тән төл мәдениеті әлем алдында осылай таныстыры­лып жатты
Әсіресе, көрермен көңілінен шық­қан нәр­се – бүгінгі палитрамен жасалған ұлт­­тық киім болса керек
Қазақтың ұлттық сана­сын ғасырлар бойғы тарихпен жаңғыр­тып, ежелгі мәдениетпен қауышып қайтуға жағдай жасаған қойылымдар өзіндік өрнегі, өзіндік формасымен тәнті етті
Қызыл алаңдағы Жеңістің 60 жылдығын тойлау, Юрмалада­ғы музыкалық фестивальдің, «Золотой грам­мофон» сыйлығының қойылымы арқылы танымал ашылу рәсімінің режиссері Алексей Сеченовтың (Ресей) айтуынша, әлемде бұған ұқсас оқиғалар өте сирек кездеседі
Сондықтан осы салтанатқа қатысып, шоуды өз көзімен көрген адамдардың арманы жоқ
Оған қоса режиссер: «2011 жылғы Азиаданың ашылу рәсімінде пайдаланылған технологиялар әлемде кемде-кем және қолданған кейбір трюктер, әдіс-тәсілдер мен арнайы эффектілерді бұған дейін ешкім пайдаланған жоқ
Олар арнайы осы оқиға үшін әзірленді», – деп пікір бөлісті.
Қазақ эстрадасының жұлдыздары да бұл жерде шет қалған жоқ
Бақытты балалар әнінен кейін Игорь Крутойдың  «Ақ бесік» әнін (сөзін жазған Ұлықбек Есдәулет) Қазақстанның еңбек сіңірген әртісі, опера әншісі Нұржамал Үсенбаева сыңғырлаған әсем даусымен орындаса, Роза Рымбаева мен Батырхан Шүкенов шырқаған «Жас шаңырақ» әні де әсерлі шықты
Ән шырқалып жатқанда ұлттық нақышта, ою-өрнектермен көмкерілген, шаңырағы барынша кең, босағасы берік киіз үй стадион алаңының қақ ортасынан жарқырай түсті
Ал «Ынтымақ» жырын паш еткен баритон Талғат Мұсабаевтың зор дауысы қонақтарды одан ары жігерлендіргені сөзсіз
Ал концерттік бағдарламаны бельгиялық алтын дауысты әнші Лара Фабиан түйіндеді
Ұлттық саз-әуеніміз жайлы    композитор Ринат Гайсин: «Біздің ұлттық әуендеріміз ешқандай мемлекетке, ешбір ұлтқа ұқсамайды
Әр мемлекеттің дәстүрі бар
Әр мемлекеттің әуендері бар
Мен ойлаймын, жалпы қазақтың музыкасы, мәдениеті ерекше
Осының бәрі ашылу салтанатында көрініс тапқанына қатты қуаныштымын», – деп ағынан жарылды.
Қорытынды сәт кезі
Сахна төріне Азия Олимпиадалық кеңесінің туын Серік Қонақбаев, Владимир Смирнов, Людмила Прокашева, Әлия Жүсіпова, Кенже Сәрсекенова, Май Хван  сынды елімізге белгілі спорт қайраткерлері көтеріп шықты
Осыдан кейін АОК-тің ресми әнұраны орындалып, оның жалауы биікте желбіреген Қазақстан туының жанынан бой түзеді
Осыдан кейін Астана қаласының әкімі Иманғали Тасмағамбетов сөз алып, бүгінгі күннің ел шежіресіне алтын әріппен жазылатын ерекше күн екенін айтты
Мемлекетіміздің мәртебе­сін көтеріп, мерейін өсіретін халықаралық ірі дода – Азиаданың қонақжай елімізге табан тірегенімен және оны елордадан бастау алғанымен барша жұртты құттықтап, жүрек­жарды тілегін білдірді
Жарысқа қатысушылар мен қонақтар алдында сөз сөйлеген Азия Олимпиадалық кеңесінің президенті Ахмад әл-Фахад әл-Сабах Қысқы Азия ойындарын жоғары деңгейде ұйымдастырған Қазақстан Президенті мен Үкіметіне, ұйымдастыру комитетіне, сонымен қатар Астана мен Алматы қалаларының тұрғындарына алғыс сезімін білдірді
Сондай-ақ ол Азиада өтіп жатқан қос қаладағы еріктілерге, баспасөз өкілдері мен демеушілерге де өз ризашылығын жеткізе келе, қысқы спорт қуанышын бөлісуге шақыратынын да айтып өтті
Ресми құттықтаулардан кейін құрметті мейман қазақ тілінде елімізді 20 жылдық тәуелсіздігімен құттықтады
Осыдан кейін мінбеге Қазақстан Республикасының Президенті Нұрсұлтан Назарбаев көтеріліп, сөз сөйледі де, Қысқы Азия ойындарын салтанатты түрде ашық деп жариялады
Жеті Ата дәстүрін негізге ала отырып, Азиада алауын 7 адамның алып өткенінің куәсі болдық
Әбілсейіт Айханов, Жақсылық Үшкемпіров, Дәулет Тұрлыханов, Ермахан Ыбырайымов, Бақтияр Артаев, Жәнібек Қандыбаев, Тимур Тұрсынбаев сынды саңлақтар күмбірлеген төкпе күй сүйемелдеуімен бас қазандықта Алауды салтанатты түрде жақты
Осы мезетте «Қазақстан! Қазақстан!» деп ұрандамаған ел қалмады
Отандастарымыз додаға қа­тысатын сайдың тасындай іріктеп алынған жерлестеріне тек жеңіс биігінен көрінулеріне деген тілектерін осылай жеткізіп жатты
Осымен Азия ойындары басталды
Кеш соңы отшашу мен жұлдыздар концертіне ұласты.
Қазақ елі – әлем алдында өзіндік болмысы, ұлттық рухы, ғажайып тарихы, қазынасы мол рухани құндылығы бар екенін осы кеште барынша көрсете білді
VII Қысқы Азия ойындары қазақ халқын тағы бір мәрте танытумен тарихта қалатын болады
Ал спортшыларымыз болса мұндай айбарлы кештен соң алтыннан алқа тағуды басты мақсатқа қояры сөзсіз
Еліміздің рухы асқақ, тұғыры биік болғай!
Сұлтан Тайғарин,
Бейбітгүл Исаева,
«Ана тілінің» арнаулы тілшілері
Алматы–Астана–Алматы
