Әдетте, адам сұрақ қойса белгілі бір нәрсенің шындығы шамасына көзін жеткізгісі келетіндіктен немесе шүбәлі екендігін сезгендіктен сұраса керек
Менің сұрағым жұртымыздың төрт түлігі атауларына қатысты халықтың материалдық, рухани мәдениетін, тұрмыстық ерекшеліктерін зерттейтін, зерделейтін этнография саласының мамандарына қойылатын сауал болып тұр. 
Жақында «Ана тілі» газетінің 6-12 ақ­пан (№5 (1211)) күнгі шығары­лымында «Төрт тү­ліктің төл атаулары» деген айдармен «Ой­сылқара» мате­риалы жарияланды
Материал маз­мұны бұрыннан мәлім әңгіме екен­діктен оған енді, әрине, алып-қосары жоқ, белгілі жайттарды қай­талау ғана
Яғни мәселе газеттегі ма­териалдың құндылығы немесе құнсыздығында емес, мәселе – сол атаулардың материалда айтылғандай «діни-философиялық астары да жоқ емес» екендігінің шындығы қан­дайлығында
Қой түлігінің атасы, пірі «Шопан ата» де­лі­ніп жүр
Осындағы «шопанның» пір бо­лар­лықтай не ерекшелігі бар екен дегің келеді; біздің тілімізде парсы тілінен енген сөздердің тіптен көп екендігін лингвистер жақсы біледі
Мысалы, «азық», «арпа», «бақ» сөздерін парсыдан енген екен деп жатырқау жоқ секілді, «шопан» – парсы тілінде бар болғаны «шәбән» – «қой ба­ғу­­шы», ал бізше «қойшының» баламасы ғана
Ақтөбе облысы жағында қойшыны әлі күнге дейін «қойшопан» деу бар, яғни тек аударма сөз
Жылқының пірі «Қамбар ата» делінеді, оның да әулиенің баламасы пір екені шүбә келтіреді
Себебі «қамбар» сөзі де түптеп келгенде, иран жаққа тартып «жолдас», «серік» ұғымдарын береді
«Зеңгі баба» – иран тілдес жетпістен астам ұлттар мен ұлыстар бар, егер жаңылмасам, осы текке жататын дравид тілінде «зеңгі» – кіші қызметкер ұғымын беретіндігі сиыр малының да бабасын пір ұғымынан қа­шықтата түсетін сияқты, мұнан да дін мен философияның іздері байқалмайды.
Енді «ойсылқараға» келсек, газет­тегі аталған материалда: «Ой­сылқара – Ис­лам тарихында пай­ғамбарға деген сүйіс­пеншілігімен белгілі болып, әулие ретінде құрметтелген Уәйіс әл-Қаранидың атымен байланысты ұғым» делінген
Бірақ он­­дай әулие туралы аңыздан өзге деректер кездеспейтін секілді, оның есесіне сенуге қиын әңгімелер бар
Мысалы, Ақтөбе облысында «Ойсылқара» атаулы өзен бар
Оның неге былай аталуын ел арасындағы аңыз әулие өмірінің соңын осы жақта өткіз­генге саяды
Сендіре ме? Әулие Пай­ғам­бармен тұстас өмір сүрсе, ол шамамен, жетінші ғасырдың адамы
Енді­гісін тарихшылар айтып қарасын дер едік; бұған ономастиканың мифоним са­ласын зерттейтін теонимика не дейді?
Оңтүстік Қазақстан облысының Бөген ауданында «Ойсыл қарасай» өзені бар
Мұның Ақтөбедегі өзен­нен өзгешелігі атау­дың екі сөз болып бөлек жазылуында және «сайдың» қосылуы
Бұл енді қалайда топономастиканың назар аударатын тұсы; бөгендіктердің атауды қалай түсінетіндерін, түсіндіретіндерін біл­меймін, бір-бірінен мың шақы­рым­­дық қашықтықта жатса да, сірә, туыстығы бір атау: дөңесті, ой­лы-қырлы атырапты ағып жатқан өзен­дер секілді.
Осы жерде бір ой келеді – лек­си­­камыз­да малдың жасы, түр-түсі жөніндегі сөз­­дер өте көп екені белгілі, көп ұғымды жи­­нақтап айтуда формалды логиканың заң­дары қатаң ескерілген сияқты
Төрт тү­­лікті әдетте, қой-ешкісін ұсақ жан­дық, жылқыны, түйені, сиырды қара мал деп те, ірі қара деп те атайды
Ұсақ жан­дығы түсінікті, түрі көп емес, бірақ ірі қараға жататын үшеудің әрқайсысын аны­қтап айтудың қажеттілігінен сиырды ата­лы­ғы­мен бірге мүйізі ерекшелігіне байла­ныс­ты «мүйізді ірі қара», түйені ойлы, дөңесті тұрпатына сәйкес «ойсыл қара» деп атағанға ұқсайды
Мұндағы «ой» – ой жер, ойпаң, ойыс, ойық… сөздерінің түбірі, мына ретте оған көбейткіштік ма­­­ғы­на беріп, сын есім жасайтын «сыл» жұр­­нағы қосылған
«Шіл, шыл, сыл, сіл» жұр­нақтары тілімізде көптік, молдық, ба­­сымдық ұғым береді, мысалы, көп­шіл, көкшіл, ақшыл… Халық, сірә, қолдағы үш ірі малдарын – ірі қараларын ажыратып айту үшін бірін табиғи бітіміне сәйкесті мүйізді қара, екіншісін – ойсыл қара деп таңбалаған ба деген ой келеді
Олай болса, ұғымына, танымына демесек, атау­­лар­дың философияға да, дінге де қа­ты­сы болмауы тиіс
Қазақ сөз өнерінің ше­берлері: ақын ­Сырбай Мәуленов, аталған материалда келтіргендей, «Шыңда» деген шығармасында: «Сенің әкең шөгіп жатқан ойсылқараға міне алмай­ды екен ғой», ал Тәкен Әлімқұлов «Кер­тол­ғау­ын­­­да»: «Жүрісі өнбеген жолаушы қыр­сық­ты ойсылқарадан көріп келе жатты» десе атаудың тіл тигізуге болмайтын қа­­­сиетті, киелі, әулие есіміне қатысы жоқ­­тығын біліп айтса керек
Осымен бай­ланысты егер атау мүйізді қара сияқты табиғи белгіні білдірсе, ол туыстық емес, түр-түстік ерекшелікті анықтаса, ор­фо­графиямыздың ережесіне сәй­кес Бө­гендегі өзеннің ресми жазы­луы секілді «Ойсыл қара» деп ажыратылып жазылуы керек
Мен бұл мәселеге тұжырым жасап, оның дұ­рысы нақ осы деп отырғаным жоқ
Тұ­жырым – тарихшылар мен этнографтарда
Білмегенді сұраудың айыбы жоқ деген бар, әйтпесе бізде білетіндердің «неге олай айтасың» деп жағадан ала кетуі мысалдары жиі кездеседі
Біздікі пікір ғана.
Идош АСҚАР
АҚТӨБЕ
