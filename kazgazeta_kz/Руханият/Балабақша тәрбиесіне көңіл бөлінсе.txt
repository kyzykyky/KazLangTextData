Таңнан кешке дейін, тәрбиешілердің тәлімінде болып, ата-анасын көп көре бермейтін балабақша баласын аяймын
Бұлардың қатарында мемлекеттік балабақшаға баратын балалардың көбінен «бағы» басым, әрине… Өйткені ол жерде білімі мен біліктілігіне сай мамандар жұмыс істейді
Заңдары мен талаптары да қатал
Дегенмен, жылдан-жылға қанатын жайып келе жатқан балабақша ғимараттары шаңырақтағы көптеген сәбилердің түйткілін шешеді.
Әсіресе, отбасылар балабақша кезегін күтіп, ақырында мектепке баратын жастарында ғана кезегі жетіп жатады
Қаланың таңымен оянып, сары бала, қара қазан қамы үшін, амалсыздан жекенің меншігіндегі бақшаға немесе бөбекжайға барып баласын аманаттайды
Осы ақылы балабақшадағы келеңсіз жағдайлар, санитарлық талаптың жоқтығы көк жәшіктен айтылып, көрініп жатса да қалыпты жаңалықтардың біріндей ғана қабылдаймыз
Өткен жолы жұмысымнан босап қалдым деп, қамығып отырған құрбым жекенің балабақшасында жұмыс істеп сондағы кейбір түйткілдерді тілге тиек еткенде тіксініп қалдым
«Менің қызмет еткен балабақшамның қожайыны жоғары білімді, білікті психолог
Дипломдар мен марапаттарынан көз сүрінеді
Балаларға деген ықыласын ата-анасының көзінше ғана «айналып, толғанып» байқатып, олар шығысымен мейірімі сап тиылады
Шығарып саларда да осылай
Ақшаның тапшылығы ма, әлде қожайынның сараңдығы ма асханасы асқа жарымайды
Бір тілім нанның өзін қылдай бөліп беретін олар қарны тоймай қалатын жағдай болса да, балаға қосымша тамақ бермейді
Жерге түсіп кеткен бір тілім нанды жанталасып, кішкентай алақандарымен қомағайланып жеп отырғанда жүзің шыдамайды… Ал ата-аналары болса, жұмысқа асыққан күйі балаларын бізге тапсырып жөнеледі
Олардың жайын, көңіл-күйін сұрайтын аналар да, әкелер де аз
Өйткені ақшасын төлеп отырған орыннан ондай жайттарды күтпейді…» дейді Айжан
Иә, қазіргі таңда әрбір отбасының бір мүшесі балабақшаға барады
Сонда ақылы балабақшаға үміт артып алаңсыз жұ­мысқа кірісіп жүрген кезімізде ертеңгі күні олардың жүрегін шайлықтырып, мейірімдерін өшіріп алсақ ше?
Немерелерін құшағында өсіріп, өсиеті мен ертегісіне еркелетіп, арқасына таңып, аяғын жерге тигізбейтін, бетін желге өпкізбейтін өнегелі қариялардың да азайып бара жатқаны да ойландырады.
Балабақша әже мен анадай аялай алмаса да, ең ыстық, мейірімді жердің бірі болса екен
Мейірімге бөленген бүлдіршін, мектепте де мерейлі болады
Адам болу жолында жақсы бағыттарға қарай бейімделеді
«Адамға ең бірінші білім емес, тәрбие берілуі керек, тәрбиесіз берілген білім адамзаттың қас жауы, тәрбиесіз берілген білім адамзатқа апат әкеледі» деген ғұлама ғалым Әбу Насыр әл-Фараби де тәрбие тал бесіктен басталатынын байқатқандай
Кез келген ата-ана ба­­ласының болашағы үшін алаңдайтын болса, балабақша баспалдағынан бастаса екен…
Динара МӘЛІКОВА
