Халқымызда «Бала тәрбиесi – бесiктен» деген даналық сөз бар
Ал бүгiнгiнiң «бесiгi» әр үйде ертелi-кеш сайрап тұратын теледидар екенi белгiлi
«Көк жәшiкке» телмiрген ұл-қыздарымыздың ой-санасы атыс-шабысқа толы, қатiгездiкті насихаттайтын батыстық дүниелермен улануда
Осының салдарынан балақайлардың көбi «Шрек», «Спанч Боб», «Тасбақа-Ниндзя», «Өрмекшi адам», «Трансформерлер», «Мегами», «Халк» секiлдi құбыжықтарды құрметтеп, суреттерiн бөлмесiнiң төрiне iлiп қоятын әдет пайда болды
Жасөспiрiмдер арасында қылмыстың көбеюi, мектептерде жиi болып тұратын атыс-шабыстар, өз-өзiне қол жұмсау тәрiздi келеңсiз жайттардың бәрi оны насихаттайтын терiс телеидеологияның салдары екенiнде дау жоқ.
– Оқушылар тәрбиесiнiң бұзылуына ата-аналар мектептi, мұғалiмдер ата-аналарды кiнәлап жатады
Әттеген-айы, құқық қорғау және жастар саясаты жөнiндегi құзырлы органдар қыз­мет­керлерiнiң басын қатырып отырған күрделi мәселенiң бiр тетiгi – ұлттық анимацияны тәрбие құралына айналдыруға келiп тiрелетiнiн ұғына бермеймiз, – дейдi осынау өзектi мәселенi көптен берi көтерiп жүрген «Оңтүстiкфильм» мемлекеттiк мекемесiнiң директоры, Қазақстан Аниматорлар қауымдастығының төрағасы, ҚР мәдениет қайраткерi Батырхан Дәуренбеков.
Ғажайып мультфильмдерiмен елiмiзге танымал болған шымкенттiк «Сақ» киностудиясы осы уақытқа дейiн 50-ден астам анимациялық фильм түсiрiптi
Солардың iшiнде «Қошқар мен теке», «Момын мен қарақшылар» Қазақстандағы анимация саласындағы ең үздiк телетуынды деп танылды
Бұдан бөлек, «Қазақия» мультсериалы, «Толағай», «Маймақ қаз», «Сапа олимпиадасы», «Қанатты барыс туралы аңыз», «Алып пiл», тағы басқа мультфильмдердi кiшкентай көрермендер қызыға тамашалауда.
Иә, «Сақ» киностудиясының бұл туындыларын кө­рермен қауым бағалап үлгердi
«Сақтың» шы­ға­рмашылық ұжымы алдағы уақытта бұдан да ке­­ремет туындыларды жарыққа шығаратынында сөз жоқ
Бұл дегенiңi, Шымкенттен балалар ки­но­­студиясын ашатын уақыт, сәттiң жеткенiн бiлдiредi.
– Кешегi кеңестiк дәуiрде «Одесса» балалар киностудиясы тек балаларға арналған фильмдер түсiрiп, жас ұрпақ тәрбиесiмен айналысты
Сiз бен бiз «Тимур және оның командасы», «Қажар» сияқты фильмдердi көрiп, тәрбие алдық
Балаларды отансүйгiштiкке, бауырмалдыққа, үлкендерге қамқор болуға тәрбиелейтiн фильмдердiң арқасында сол тұста әрбiр жастың бойында пат­риотизм сезiмi күштi болды
Қазiргi уақытта да балаларға дәл осындай идеологиялық тәрбие беретiн фильмдер ауадай қажет
Сонау 1934 жылдан берi халыққа қызмет етiп келе жатқан елiмiздегi жалғыз киностудия «Қазақфильм» кино­индустрия саласында монополист болып алды
Себебi оған бәсекелес болатындай елiмiзде өзге бiрде-бiр киностудия жоқ
Мемлекеттен бөлiнетiн қаржы жалғыз осы киностудияға берiледi
Елбасымыз үшiншi қала деп баға берген Шымкенттен балалар киностудиясын ашатын уақыт жеттi, – дейдi Б.Дәуренбеков.
Жақында Астана қаласында Қазақстан Респуб­ликасының Мәдениет министрлiгiнде болған кино өндiрiсi жөнiндегi көркемдiк кеңесте Батырхан Дәуренбеков осы ойын айтқанда жиналғандар ұсынысын құптап, тиісті сала басшыларына хат жолдауға кеңес берiптi
Сол жолғы басқосуда елiмiзге танымал өнер қайраткерлерi өзге облыс орталықтарынан да киностудиялар ашылып, бәсекелестiк пайда болған кезде ғана киноиндус­трия саласы дамитынын атап өткен.
Бүгінгі таңда балалар фильмiн түсiру мәселесi әлi күнге кенжелеп келе жатқаны жасырын емес
Осы орайда оңтүстiктен балалар киностудиясын ашу идеясы өз-өзiнен пайда бола салмағаны белгілі
Ол үшiн Шымкентте алғышарттар жоқ емес
Оңтүстік Қазақстан облысында елiмiзде қатарынан екi-үш рет халықаралық деңгейде анимациялық фильмдер фестивалi өтуінің өзі көп жайттан хабар берсе керек
Ендеше, Шымкенттен балалар киностудиясын неге ашпасқа?! Тырнақалды туындылары көрермен көзайымына айналып үлгерген жас режиссер Серiк Таласов жұртшылыққа «Жаңғырық», «Өтелмес борыш», «Ер есiмi – ел есiнде», «Майдангерлер» атты қысқаметражды фильмдерi арқылы танылып отыр
ТМД аумағында балаларға арналған алғашқы сериал «Томпақ» телехикаясы да Оңтүстiкте түсiрiлген
Бұл туын­ды «Қазақстан» ұлттық телеарнасының «Ең үздiк балалар фильмi» аталымын жеңiп алған
Ал «Қошқар мен теке» Қытай елiнде отансүйгiштiк сезiмдерiн балаларға жеткiзе бiлгенi үшiн арнайы жүлденi иелендi
Осындай жетiстiктері бар Оңтүстiк Қазақстан өңірінде мемлекеттiк балалар киностудиясын ашу – уақыт талабы.
Үмiтхан АЛТАЕВА
Оңтүстік Қазақстан облысы
