Александр Мололкин мен Василий Бантюков бүгінде өмірде жоқ жандар
Бірақ оларды жәнібектіктердің сан ұрпағы жақсы біледі
Біреуі – көп жыл бойы аудан орталығындағы кеңшараралық интернатты басқарса, екіншісі – №1 орта мектепте ширек ғасырдай уақыт директор болды
Екеуі де Жәнібек ауылында өсіп-өнген, сол жердің перзенттері
Рас, А.Мололкиннің жаны туған топырағында мәңгілікке тыныштық тапса, В.Бантюков көрші елдің астанасы Мәскеу маңайында жерленген
Бірақ өле-өлгенше туған елін аңсап өтсе керек.
А.Мололкиннің өткен өмір жолына қысқаша шолу
1941 жылы Жәнібекте орта мектеп бітірген ол өзі сұранып, майданға аттанды
Әсіресе, Мәскеу қаласын жаудан қорғауда үлкен ерлік танытып, ауыр жараланған
Емделіп, қайтадан түрлі майданда соғысқан жерлесіміз тағы да ауыр жараланып, елге оралды
Жәнібекте 1950 жылға дейін әскери дайындық пәнінен сабақ беріп, кейін Ташкент қаласынан пед­институтпен теңестірілген кәсіподақтар мектебін бітірді.1953-1957 жылы Орда ауылындағы балалар үйін басқарды
1958-1984 жылдары Жәнібек кеңшараралық интернатының меңгерушісі болды
Тамаша ұстаз, сезімтал тәрбиеші, есті азамат Александр Васильевич қазақтың салт-дәстүрін, әдет-ғұрпын жақсы білетін
Қазақ тілінен де қара жаяу емес-ті
Алайда оның туған тілімізде көсіліп сөйлегенін көргенім жоқ
Бірақ жақсы түсінетін
Сол жылдары интернаттың тәрбиеленушіге де, олардың ата-анасына да қатты ұнаған себебі: мұнда оқушылардың тұрмыс жағдайына ерекше көңіл бөлінген еді
Төсек-орын апта сайын ауыстырылатын
Өзінде монша істеп тұрды
Асханадағы тамақ мәзіріне келсек, ондағы тағам түрлері кез келген малшы, шопан, механизатордың (баланың басым көпшілігі ауылдағы сол мамандық иелерінің ұл-қыздары) дастарқанынан табылмайтын
Өзі орыс болғандықтан, А.Мололкин тәрбиеленушінің тамағында көкөніс пен жемістің жүйелі түрде болуына айрықша мән берген-ді
Мұны білетініміз, интернат тәрбиеленушілерінің арасында сол кезде дос-жолдасымыз көп болғандықтан, жиі баратынбыз
Интернаттың бас аспазы, бұрынғы майдангер, марқұм Қалампыр апай ізгі де жұмсақ адам еді
Қашанда тамақ ішкісі келетіннің қолын қағып көрген жоқ
Баланың аты бала емес пе?! Жәшік-жәшігімен тұрған халуа, сары май, печенье-пряниктердің несін аясын?! Бүгін таусылса, ертең қоймадан екіншісін әкеледі дегендей…
Өкініштісі сол, А.Мололкиннің өмірінің соңы қайғылы аяқталды
1984 жылы Жәнібекте қыс қатты, аязды болды
Сонда рұқсатсыз кеткен, бір тәрбиеленуші далада үсіп өліп, интернат меңгерушісіне партиялық қатаң сөгіс берілді
Өмір бойы жұмысынан сөгіс түгілі, ескерту де алып көрмеген соғыс ардагеріне бұл қатты батып кетіп, Мололкин 1985 жылдың көктемінде көз жұмды
Осы тамаша адамның жаназасында тек оны емес, біздің де балалық және бозбалалық алтын шағымызды да жерлеуге әкеткендей көрінген еді
Ақыры интернаттың өзі 80-жылдардың аяғында жабылып тынды
Сонау жылдары талай балаң сезім мен алғашқы кіршіксіз махаббаттың мекені болған жердің бүгінде тек орны жатыр…
Василий Бантюков 18 жасында, 1942 жылы әскерге шақырылып, бірақ Батыстағы соғысқа қатыспапты
Ол жекелеген әскери бөлімдерде радиотелеграф ісін оқып-үйреніп, ұзақ жаттыққанға ұқсайды
Сонан соң, оны өзгелермен бірге жапон соғысқұмарларына қарсы майданға аттандырды
1945 жылдың 8-тамызынан 3-қыркүйегіне дейін Василий Ефимович Солтүстік-Шығыс Қытай мен Кореяны азат етуге қатысты
Кейін сол жақта әскери қызметте болып, Жәнібекке 1950 жылы оралған
Алғашқыда аудан орталығындағы №1 орта мектепте математика пәнінің мұғалімі, кейін 1963-1985 жылдары мектеп директоры болып еңбек етті
Кезінде «Қазақ КСР-ы білім беру ісінің үздігі» төсбелгісінің иегері болды
Зейнетке шыққан соң, жұбайы Евгения сол жақтан болғандықтан, Мәскеу қаласының төңірегіне қоныс аударды
Алайда ұжымға жазған хатының бірінде ол: «Менің осы жаққа келуім – өмірдегі үлкен қателігім» депті.
Бұл адамдармен аудандық газетте еңбек еткен жылдары тығыз қарым-қатынас та болған едім
Жерлестерім, Ұлы Отан соғысының ардагерлері А.Мололкин мен В.Бантюковтерді осылай еске түсіріп, оқырман назарына ұсынғанды жөн көрдім
Өйткені олар да миллиондаған өзге қаруластарымен бірге ұлы Жеңіске лайықты үлестерін қосты ғой…
Серік ИХСАНҒАЛИ, Батыс Қазақстан облысы
