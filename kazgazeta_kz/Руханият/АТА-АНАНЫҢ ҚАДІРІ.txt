Кейде өзіммен-өзім оңаша отырып, өткен өмірімді еске алсам, ең алдымен есіме Анам түседі
Қара шалынан тараған сегіз баланы (екеуі беріде бақилық болған) өсіріп, тәрбиелеп, қатарынан кем қылмай, қанаттыға қақтырмай, тұмсықтыға шоқтырмай жетілдіру – соғыстан кейінгі елді қалпына келтіріп жатқан заманда оңай болды дейсің бе? Ертеден қара кешке дейін ауыр жұмыс істеп, белі қайысып, таңдайы кеберсіп, бір жағы ененің де қас-қабағына қарап, одан қалса күйеуіне жалтақтап күн кешкен уақыттары – бүгінгі тоқсанды еңсерген Анамның көз алдында ертегідей елестейтін шығар-ау.
Әсіресе, соғыстың зардабынан тұралап қалған КСРО деген алып елдің хал-жағдайы мүшкіл еді
Жоқшылық пен жетіспеушілік жайлаған заман кім-кімнің де болса көңілін пәс қылып, адымын аштырмады
Соның әсерінен біздің шағын ғана Тереңөзек қыстағын бұл қиындық айналып өтпеді
Есімде қалғаны – «күн көсем» Сталин өмірден озып, Хрущев таққа отырғаннан кейінгі жылдардың соншалықты ауыр тұрмысы
Сол шақты бастан кешкен біздің ауылдың тұрғындары қиындыққа белшесінен батса да, мойымады
Ел тұрмысы төмен, азық-түлік жетіспейді
Оның үстіне табиғаттың ауа-райы да қыста қаталдық көрсетіп, жазда аптап ыстығымен абыржытқаны талайдың есінде болар
Сондай қиын тұрмыс илеуіндегі біздің отбасындағы бүкіл ауыртпалықты әкеммен бірге Анам да көтерді
Қазақ халқы қайсар ғой!
Анам өзінің күнделікті жұмысынан бөлек – жетіп-артылып жататын үйдің тірлігін атқарумен қатар, түннің бір уағынан таңға дейін дүкенде нанның кезегінде тұрып уақытын өткізсе, сонда қай кезде дем алатынын өзіңіз бағамдай беріңіз
Онда да кезегі келіп, нан алса, ал кезегі жетпей нан ала алмаса ше? Ол күні одан өткен бақытсыздық жоқ
Мұндай жағдай сан рет қайталанды да.
Біз, өңкей мектеп жасындағы балалар, Анамызды таңертеңгі сабаққа кеткенше асыға күтуші едік
Сөмкесінен нан көрсек қуанып, бос келсе, біздің де көңіл-күйіміз түсіп, қантсыз қара шаймен мектепке қарай зорға басып кететінбіз
Ол кезде тәртіп қатал
Анам наубайханада жұмыс істесе де бір бөлке нан алуға құқы жоқ
Нан пісіретін қалыптан асып-төгілген кейбір қиқым-сиқымдарды алып келгенінің өзіне мәз болатынбыз
Оны да бізге қылдай етіп, бөліп беретін
Ал кейбір ата-аналар «балам таңертең нан жемей кетіп еді» деп үзіліске карамай сабақ үстінде бір үзім нанын баласына әкеліп беретін
Осы сәттердің әсерінен қырық жыл бұрын «Бір үзім нан» деген өлең жазыппын
Соның бір шумағын еске түсіре кетейін:
Жылдар өтті, жылжып талай арада,
Қырыққа кеп калыпты-ау сол бала да.
Қайсарлықпен қарсы тұрған тағдырға,
Мың-мың тағзым етем ұлы анама! – деппін
Бұл Анама деген сол кездегі ризашылықтың бір ғана белгісі болса керек.
Әрине, ақын да, әкім де, батыр да, дана да ата-анадан жаратылған
Бірақ сол жаратылысты сезіну, Анаға деген перзенттік махаббатың мен адамгершілік қасиетіңнің, қайталанбас асыл бейнеге шынайы сезіммен жеткізілуі әркімде әрқалай
Білмеймін, Құдайдың берген бөлекше мейірімі шығар, мен Анамды өзге балаларынан гөрі ерекше жақсы көрдім, ақ сүтімен бойыма тараған мейірім-махаббатымды аямадым.
Анамыз біз үшін не көрмеді, не істемеді? Бәлкім, ол Аналық міндеті болса да жүрегінің түкпіріндегі сәуле болып жанып тұрған бір ғана жарық үміт – ол біздің аш-жалаңаш болмауымыз еді ғой
Одан кейін түн ұйқысын төрт бөліп, емізгені мен жұбатып тербеткенінің өтеуін қайтару үшін Меккеге арқалап апарсаң да ақтай алар ма екенсің? Мекке демекші, 2005 жылғы қыркүйек айында тұңғыш Президентіміздің сайлауалды зекеті ретінде Күләш екеуміз өнер адамдарымен бірге арнайы ұшақпен Мекке, Мединаға кіші қажылыққа барып қайтқанбыз
Сонда мен өзімнің қарыз-парыздарыммен қатар алыс жолға жарамайтын Анам үшін де Алладан кешірім сұрап, барлық міндеттерін орындағанмын
Алла қабыл етсін! Мұны жасамас бұрын имамдардан сұрап, білгенмін.
Тіршілік болған соң адам өмірінде күтпеген оқиғалар болады
Мен дүниеге келерден 4-5 ай бұрын марқұм әкемді әзәзілдік билеп, өзге бір әйелмен серілік құрып, Анамды ішіндегі болашақ Қайырбегімен басқа үйге апарып тастайды ғой
Амал жоқ, Анам не істейді, көнеді
Менен бұрын үш перзенті бар Анам (екеуін қазақы дәстүрмен енесі бауырына басқан) жылап-сықтап, тағдырдың салғанына көнеді… Ел ішінде, ағайындардың арасында осы бір келеңсіз жағдайды естіп, обал-сауаптың салмағын сараптап сезінген ақсақалдардың басы қосылып, бұл маңызды мәселені май шамның түбінде отырып, талқылайды ғой
Бірауыздан Анамның өз шаңырағына қайта оралуына шешім шығады
Сөйтіп, Анам мені босанардан екі аптадай бұрын алғашқы түскен үйіне келіп, мені дүниеге алып келеді
Сонда шілдеханаға жиналған көпшілік қауым: «Қайта келген келіннің кадамы қайырлы әрі бек болсын» деп менің атымды Қайырбек қойған екен.
«Жаман сырын айтам деп, шынын айтады» дегендей мен мұны, яғни бұдан жетпіс бес жылдан астам уақыт бұрынғы жағдаятты не үшін жария етіп отырмын
Біріншіден, шынын айту керек, өзі келін болып түскен қара шаңырағынан уакытша болса да алыстаған Анамның тағдырын, күндіз-түні ұйқы көрмей, қиналған өмірін есіме алам
Және менің аман-сау болуымды тілеп, «жарық дүниеге дені сау бала алып келсем» деп армандаған асқан іңкәрлығына тәнтімін
Бұл барлық Ананың ақ тілеуі болса да, менің Анамнын жолы да, жөні де бөлек болғанын түсіндім
Екіншіден, тоғыз ай бойы толғатып, салмағына салмақ қосып, небір қиын өткелектерден сүрініп-қабынбай, өмір-бойы алғашқы аттаған босағасына адалдығын дәлелдеген және сүйген жарына деген асыл қасиетінен айнымаған Анамның ең негізгі тілегі – мынау жарық дүниеге пәк көңілді, періште пейілді балаларды көбірек алып келіп, солардың қызығын көрсем деген ниетінің тазалығы еді
Әйтпесе, ол тұстарда бала емес, бас қайғы болып жүрген заман еді ғой
Үшіншіден, мен ақ боранды ақпан айында дүниеге келіппін
«Сен туған жылы қыс қатты болды» деп отырушы еді, марқұм Хадиша әжем
Анамның менен бұрынғы екі баласын бауырына басқан әжем менің де сүп-сүйкімді болып туылғанымды көріп Анама «сүті сенікі, тәрбиесі менікі» депті
Ол кез келіннің көнбейтін заманы ма, ләм-мим демепті
Содан мектепке дейін әжемнің етегіне жармасып өстім
«Ай-хай-хай әжемнің аяғы-ай!» деп жатқанымда бұл сөз Анамның құлағына түрпідей тиген болуы керек, шыдамай жайлап келіп, төсегімнен суырып алатын көрінеді
Шамасы енесіне берген екі баласы жетер деген болуы керек
Кейін Аналық махаббаттың соншалықты нәзік, соншалықты кәусар, онымен дүниеде жан адам да бөлісе алмайтын тұңғиық та терең құбылыс екенін сезіндім.
Бұл мақаламды Анама арнап отырсам да, әкем туралы бір ауыз сөз айтпасам, әке рухы мені биіктерге жетелемес деп қорқам
Алла кешірсін, марқұм болған әкемнің бұл шешімін анама байланысты болған соң көпшілікке жария еттім
Жатқан жерің жаннатта болсын, жан-әке!
Әкем келбетті де келісті кісі болған
Оның үстіне соғысқа дейін аудандық милиция бөлімі­нің бастығы болып қызмет атқарған
Ол кезде бұл кісілерді партия хатшыларының өзі алыстан күтіп алып, атының шылбырын ұстап, түсіріп алады екен
«Сенің әкең осындай адам болған» дейді көзкөргендер
Ешкімге қиянат жасамаған, ешкімнің де ала жібін аттамаған
Кімсің, Зәйтен Асанов болып өтті өмірден
Біздің мінезіміз де, түр-тұлғамыз да әкемізге тартты
Ұрпағына деген бір ғана жақсылығын айтпасам, өмірден күнә арқалап кететін сияқтымын
Күләш екеуміз үйленген жылдан бастап, әкем ай сайын алатын әскери зейнетақысын бес жыл бойы бізге жіберіп тұрды
Сонда өздерінің тұрмыстарынан гөрі бізді көбірек ойлағаны ғой, жарықтықтың!
Мен Анамның елу жасында Алматыға кеттім
Содан бері дүрмегі мен күрмеуі көп қалада 45 жылдай өмір сүріппін
Анамды «үлде мен бүлдеге орадым, ұшпаққа шығардым» деп айта алмаймын
Өйткені, қаламгер қауымының жолы ұзын болғанмен қолы қысқа, артық қаражаты жоқ
Оның үстіне өз кітабыңды өзің қаражат тауып шығаратын заман туды
Бірақ Анаға деген ықылас бөлек, қандай жағдайда болсаң да парызыңды өтеуге міндеттісің
Кенже қызы Күлтай бағып-қақты
Оған Алланың нұры жау­сын! Қарт адамға ас-су мен күтімнен басқа не керек? Кұдайға шүкір, бәрі де жеткілікті еді.
Жоғарыда айтқанымдай мен Анамнан алыста тұрамын
Ол кісіні жиі-жиі көруге тағдыр да, жұмыс бабы да жар бермейді
Сәті түссе жылына бір-екі рет барып, еш нәрсе де алмастыра алмайтын ақ дидарын көріп, дауысын есітіп, батасын алып, аса көп сездіре қоймайтын мейіріміне бөленіп, рақаттанып қайтатын кездерім бар
Мен үшін осы кездесуім, одан алатын әсерім мен бойға алар күш-қуатым, келесі кездескеніме дейін жетіп жатыр
Аптасына екі-үш мәрте телефон арқылы сөйлесетінім және бар.
Көңіл-күйінің жақсы екенін біліп, жайла­насың
Бағып-қағып жатқан жандарға риза боласың! Балаларының жақсы өмір сүріп, қоғамның белсенді мүшесі болуы үшін барлық жағдайды жасап, аспаз да, еден жуушы да, жай қара жұмыс та атқарып, көрмегенін көріп, сезбегенін сезіп, «сенің табаныңа кірген тікен менің маңдайма қадалсын» деп жалғыз жүрегін қос қолына ұстап, тілеуіңді тілейтін Ананың ұлы махаббатының алдында перзенті бола тұрып, сен қалайша асқақтарсың? Алладан кейінгі сен үшін қымбат адамды қалайша бағаламайсың!
Ғабит Мүсірепов: «Ана жүрегі нәзік те сыршыл, ана жүрегі тез жараланып, тез жазылады» дегендей қандай сәтте болса да Ана көңілін қалдырмау – перзент үшін ұлы ұстаным болуы тиіс.
Ана есімі – қашанда ардақты
Ол мейлі, қандай ұлт болсын, қандай ортадан үлгі-өнеге алсын, ол бәрібір сенің Анаң, ол сені тоғыз ай толғатып, жарық дүниенің сынағына бұрын-соңды басынан кешпеген қиындықты көріп, өмірге алып келді
Ол өмір мен өлім арасында бетпе-бет шайқасып, қайсар да қайратты мінез танытқан, жаратылысында дүниеде ештеңе де тең келмейтін ғажайып құбылыс екенін дәлелдеген Адам! Жер бетіндегі перзенттердің барлығы осыны сәулелі санасымен сезінсе аналарымыз анағұрлым бақытты болар еді.
Менің Анам ішкі сезімін сыртқа көп шығара бермейтін, көп те сөйлемейтін, тұйықтау кісі
Кейде ол кісінің жақсы көргенін де, жек көр­ге­нінде түсінбей дал боламын
Анда-санда жүз­дескен кезімізде: «Аман-есен келдің бе, айналайын» дейді
Бірақ бәрі ішінде
Оны өзім сеземін
Қай Ана перзентін жек көрсін
Жаратылысы солай
Оған біз үйренгенбіз
Бәлкім, сыртқы жылудан гөрі, ішкі жылу қуаттырақ шығар.
Менің алпыс жылдық мерейтойымды елеп-ескерген Сырдария ауданының сол кездегі әкімі Ибрагим Әбибуллаев жақсы бір кеш өткізді
Анам қатысқан сол мерейтойда: «Осындай ақын ұлды дүниеге әкелген Анамызға рақмет!» деп иығына қамзол жауып еді
Әкім баласының сол құрметіне риза болып өтті
Құдайға шүкір, Анам бала-шағасының, немере-шөберелерінің ортасында айтулы жасқа келіп, жақсы өмір сүрді.
Анаң әрқашан аялағанды, жылы сөз айтып, көңілін марқайтқаныңды, жақсы істеріңмен абыройлы болып жүргеніңді, ұрпағыңды өсіріп, Құдай қосқан қосағыңмен тату-тәтті ғұмыр кешкеніңді және отбасында бақ-береке, тыныштық, жылылық болғанын қалайды
Бір сөзбен айтқанда ұрпағының ұлы қамқоршысы! Сондықтан баршаңызға Ананы аялайық, сыйлайық, құрметтейік, қолдан келсе жақсылық жасауға тырысайық дегім келеді.
Мен үшін Күннің нұры да, Айдың сәулесі де, Жұлдыздың жарығы да әрқайсының өз қа­сиет­тері болғанымен Ананың бір ғана: «Айналайын» деген мейірімді бір ауыз сөзіне жетпейтін сияқты
Басқаны қайдам, өзім осылай ойлаймын.
Анам тоқсан жасқа толғанда ұрпақтары аудан орталығындағы «Ақ жол» мейрамханасында әулеттің басын қосып, тамаша той өткіздік
Мына өлең жолдары сол тұста жазылған еді:
Тоқсанға келдің тобықтай ғана қалпыңмен,
Тілеуі таза, ұрпағыңменен, халқыңмен.
Мен үшін биік, мейірімі бөлек жансың сен,
Салыстырмайтын ешқандай жақұт, алтынмен.
Тәуелсіз елдің таңдарын ұзақ көре бер,
Дауысыңды есітіп, жүрейін, Ана, әр күн мен!
Егер осынау жұмыр жерге сонау миллион­даған шақырым қашықтықтан Күннің шуағы түспесе, онда жер бетіндегі тау-тас, өзен-көл, тал-терек, сан бояулы өсімдік атаулы, жан-жануарлар, әсіресе адамзат баласының хал-жағдайы қалай болар еді? Біз Күннің құдіретін күнде көріп, сезініп жүргеннен кейін оның қадір-қасиетін аса бағалай бермейміз
Шын мәнінде Күнсіз тіршілік жоқ екені белгілі.
Ал, адамзат баласы үшін де Ананың қадір-қасиеті әлгі айтқан Күн сияқты
Тоғыз ай құрсақта болғаныңды есептемегеннің өзінде шыр етіп жарық дүние есігін ашқан алғашқы сәттен бастап сен ең бірінші Ананың ақ сүтінің иісін сезінесің
Сезінесің де, мейірлене емесің
Одан басқа сәулелі, одан басқа мейірімді, одан басқа қамқор адамды өмір бойы сезінбейтініңе көзің жетеді.
«Анаңды Меккеге үш рет арқалап апарсаң да перзенттік парызыңды өтей алмайсың» деген екен данышпан халқымыз
Бұған күмән жоқ
Бәлкім, анасын үлде мен бүлдеге орап, Меккеге бірнеше рет апарып, перзенттік парызын өтеп жүрген ұл-қыздар да бар ғой, сондай жандар көп болса екен деп тілеймін
Өйткені жер бетіндегі Адамзат баласының арасында әдемі үйлесім болса, әсіресе, ана мен баланың арасында мейірімі мол махаббат сезіліп тұрса, онда екі жақтың да өмірі еш өкінішсіз өтер еді.
Ал, керісінше, өзінің ұл-қыздарынан қорлық көріп, шыбын жаны шырқырап, айықпас дертке шалдығып жүргендері қаншама? Ондайлар Ананың ғана емес, қоғамның да күйдіргісі.
Мен осыдан 10 жыл бұрын Анам тоқсанға толғанда оның бүкіл өмірбаяны мен сегіз баланы өсіріп, тәрбиелеудегі өлшеусіз еңбегі туралы толғанып, газетке мақала жазып едім
Сол мақаланы төсек тартып жатқан анама оқып берген кенже қызы Күлтайға: «Балам, дұрыс жазыпты ғой» деген екен
Анамның сол сөзін естігенде қуанғаным әлі есімде
Өйткені, ананың ризашылығы – сенің өміріңнің бағдарламасы, болашақтағы жеңістеріңнің бастамасы
Анам маған әрқашан күш-қуат, намыс пен табыстың қайнар көзін сыйлайтын еді.
Жер бетінде мәңгілік ештеңе жоқ
Кезі келгенде тау-тас та жүндей түтіледі
Оның жанында адамзат баласы тірі организм ғой
Менің анам көп те емес, аз да емес жер бетінде 92 жыл өмір сүрді
Алланың бұйыртқан ғұмыры
Әкеміз қайтқаннан кейін 32 жылдай өмір сүру оңай болмаса керек
Қиындықты көп көрсе де, бізге тіс жарып ештеңе айтқан емес
Барға қанағат етіп жүре беретін асыл да ардақты жан еді
Біз де қолымыздан келген жақсылықты аяған жоқпыз.
Енді міне, сол сегіз баланың (екеуі бақилық болған) алтауы балалы-шағалы болып, немере көріп, кенже қызынан басқамыз алпыстан асқан шағымызда шын мәніндегі жетім атандық
Өмір заңы ғой… Анам қайтқан ауыр күндері көңіл айтып келген бір досым әзіл-шыны аралас: «Жаны жанатта болсын, анамыз «сендерді түгел зейнеткерлікке шығарып кетті ғой» деп еді
Шынында да осы сөзден кейін ойланып қалдым
Аллаға тәубе дедім
Ал, анасынан жастай айырылып, оның ыстық мейірім-шапағатын көрмей жетілген жандар қаншама?!.
«Анасы бар адамдар ешқашан қартаймайды» деп ақын Қайрат Жұмағалиев қалай дөп басып жырлаған! Әбіш Кекілбаев, Асқар Сүлейменов, Қайрат Жұмағалиев, суретші Ерболат Төлепбай да аналарын ардақ тұтып, ұзақ жылдар шуақты мейіріміне бөленген азаматтар екенін бүкіл қазақ біледі.
Барды кезінде бағалай білмейтін ежелгі әдетіміз емес пе? Күнделікті тіршіліктің күйбеңімен араласып анамызды жанымызда мәңгі жүретіндей көріппіз
Енді ойлап қарасам елге барған сайын ешқайда шықпай, анамның хал-жағдайын сұрап қасында неге көбірек болмадым екен деп ойланамын
Қазір мен үшін орны ойсырап тұрған өкініш осы
Маған ол кісінің отырған жері, ұл-қыздарымен, немерелерімен әңгімесі ерекше қызық
Ол кісі тұтынған заттар да көзіме ыстық көрінеді
Орны толмас өкініш жақын адамың өмірден өткеннен кейін болады екен ғой
Мен де сол күйді кешіп жүрмін
Амал жоқ
Тағдырдың дегеніне көнесің.
Ауыл-аймақ, көрші-қолаң анамыздың еңбекқорлығына таңданып, үнемі ауыздарынан тастамай айтып жүреді
Әсіресе, көршіміз Рәш апай үйге жиі келіп, анаммен әңгімелескенді ұнататын
Анам өзін әрқашан сабырлы ұстайтын
Ашуы тым сирек келетін
Балаларына анда-санда ұрысқаны болмаса, ағайын-туыспен, көрші-қолаңмен жүз шайысып көрген емес
Балалардың бәрі момын, қой аузынан шөп алмайтын жандар болып өстік
Әсіресе әкеміз «біреудің ала жібін аттаушы болмаңдар!» дегенді үнемі айтатын
Ал анамыз әкеміздің айтқанын қай кезде болмасын қостап отыратын
Содан болар, әкем мен анамның арасындағы ауызбіршілік, татулық өзгелерге үлгі болғандай еді
Құдайға шүкір, сол әке-шешемізден қалған жақсы қасиеттер балаларына да дарыды.
Қайда жүрсең де көңілге медеу, ойыңа тұрақ, бүкіл арман-мақсаттарыңа тіреу болатын анаңның енді сенің ойыңда ғана болатынын сезінгенде жаның жабырқап, жүрегің жүдеу тартатынын қайтерсің
Ол кісі жоқта ауылға екі-үш рет бардым
Әсер шамалы… Тек ағайын-туысты, бауырларды көргеніме ризамын
Өткен жылы ағайын-туыстың басын қосып, Құран оқыттық.
Шынымды айтсам, соңғы кездері анамды сағынып жүрмін
Түсіме де жиі кіреді…Баяғы сол қамқорлығы
Дереу үйдегі немересіне Құран бағыштатам
Әйтеуір о дүниеде де тыныш, алаңдамай жатқанын қалаймын
Жер бетіндегі жалғыздықтан құтылып, көптен бері күткен шалының жанына жайғасқанына да біраз жылдың жүзі болды
Жандарың жанната болсын дегім келеді.
Иә, перзент үшін Ананың жөні де, құрметі де бөлек
Қанша іздесең де орны толмас сағынышқа айналған Анаңның өміріңнің негізгі темірқазығы бола беретіні сөзсіз
«Сен кеткелі» атты жыр-жолдарымен ата-ананың қадірін мезінуге үндейтін мақаламды аяқтаймын.
Жаным мұңлы сен кеткелі келмеске,
Жиі-жиі алам, ана, сені еске.
Бір Алладан күндіз-түні сұраушы ең
Ұрпағыңның шамшырағы сөнбеске!
Сен кеткелі тынысым да тарылып,
Жиі-жиі жүрем сені сағынып.
Өсіп жатыр немерең мен шөберең
Болашақта соларда енді бар үміт!
Сен кеткелі баспай алға қадамым,
Ақ қағазға ой түсірмей қаламым,
Өзің жоқта көктем келді қаншама
Ажарына ажар қосып даланың!
Жадымдасың, жаным ана, жарығым,
Ой-санамды тербетеді сан ұғым,
Ұлы бейнең ұмытылмас ешқашан
Есімдесің, тау тұлғалы алыбым!
Ардақтысың, асылымсың, анашым,
Мен үшін сен әлемдегі данасың
Ана арқылы біледі екен адамзат,
Бұл өмірдің қадірі мен бағасын.
Қайырбек АСАНОВ,
Қазақстанның еңбек сіңірген 
қайраткері
Тараз
