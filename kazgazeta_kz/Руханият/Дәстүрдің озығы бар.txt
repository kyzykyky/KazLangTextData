Бір уыс топырақ
«Баласынан то­пырақ бұйырмады», «Бауырыма топырақ сала алмадым», «Марқұмның топырағы торқа болсын!».
Бастапқы екеуі өкінішпен, соңғысы ізгі тілекпен ұштасатын лебіздерді естіп жүрміз
Әлімсақтан бергі қазақ ұғымында фәнилік болған марқұм үшін тірілердің парызы жаназаға қатысу, топырақ салу
Осы үрдіс әсіредіншілдердің кесірінен бұзылып бара жатқаны жанымызға батады.
Теріс ағымдағылар адам қайтқан кезде дереу апарып көме салуға асығады
Алыс-жақындарының қазалы үйдің қайғысына ортақтасып, қабіріне топырақ салуына осы асығыстық мүмкін­дік бермейді
Мұндай әрекетке қарсы көп болып қауымдасып, үлкеннің ақылына жүгінетін қарекет керек.
Тұмшалану
Асыл дінімізге еркіндік тигелі хиджаб мәселесі қоғамда әр ­алуан пікірталасқа арқау болуда
Әрине, қазақи тәлім-тәрбиенің аясында нәзік жыныстылардың ұятты жерлерін қымтап, шашын жаймай жинақы жүргені дәстүріміз бен дініміздің үрдісіне сай
Ал құмды даланың аптап ыстығы мен аңызақ желінен қорғану үшін бет-ауызын тұмшалайтын арабтың ұлттық хиджабын мұсылман әйелдерінің міндетті киімі ретінде ұсынуы қисынсыз.
Санасы жат ағымдармен уланғандар мұны түсінгісі келмейді
Бұл біздің діни сауатымыздың кемшіндігі.
Жоқтау
Жоқтау жоғалып кетті
Мар­құм­ның жақсылығын жырға қосып егіл­генде іштегі шер шығады емес пе? Бағзы кезде ел жақсыларын қаралы ауыл әйел­дері жылдық асына дейін жоқтай­ты­нын тарихи жәдігерлерден оқып жүрміз.
Жуырда қайтпас сапарға аттанған замандасымыздың қарындасы ағасын езіліп тұрып жоқтады
Үйлесімді, орынды
Жоғалғанымызды тапқандай болдық
Тыңдап, бөгеліп қалдық
Көзге жас іркілді
Қимастық сезімі көкейге қонымды
Әсіредіншілдер болса жақыныңды аза тұтып жоқтауға, жылауға да тыйым салмақшы
Мұнымен келісе алмаймыз.
Ысырап
Ысырапшылдықты біздің асыл дініміз құптамайды
Соған қара­мас­тан ас беру бәсекеге айналды
Дастарқан тойға жайылғандағыдай алуан түрлі тағаммен қайысып тұрады.
Құдайы ас беруді бір ізге, бір жүйеге келтіру мақсатында басылымдарда бір­қатар мақалалар жарық көрді
Жуыр­да Қазақстан мұсылмандары діни басқармасы қазақстандықтарды құдайы ас беруде ысырапшылдық жасамауға шақырып, Павлодар облысындағы бұл орайдағы игі істі өнеге тұтты
Ол өңірде мешіт ұсынған құдайы астың мәзірі баршаға ортақ көрінеді
Бұл, әрине, қолдау табатын бастама.
Талақ
Күйеуі темір тордың ар жағын­дағы әйел хиджабқа оранды
Мешітке барды
Күйеуін күтпей сақал қойған, шолақ шалбар кигендердің біріне қосылды
«Шариғат шарты бойынша» деп түсіндіріпті ол құрбыларына бұл қадамын
Мұндай жұптардың қосылуы қандай оңай болса, ажырасуы да шұғыл
Ері «талақ» деп жолдан қосылғанын жолда қалдырғанды айып көрмейтін көрінеді.
Рас, шариғатта талақ ету билігі ер кісіге берілген
Дегенмен, жанға жара салатын ажырасуға апаратын жеңіл қадамға, мұндай шектен шығуға мешіт тарапынан ықпалды шара қажет-ақ.
Жалған ағым жарға жығады
Қасиетті Құран Кәрімнің «Әл-Исраъ» сүресін­дегі: «Егер бұған сендердің құқыларың болмаса, жан иесін өлтірмеңдер, Алла тыйым салған» деген уағызы дәстүрлі дініміздің шарапатты шартына дөп келеді.
Ал жалған ағым жетегіндегілер айналасынан кәпір деп жерінеді, дін үшін шаһид боламыз деп қанды қасаптың ортасына аттанады
Өздері ұстанған Исламның ешқашан адамдарды бүлікке, бұзақылыққа, тәртіпсіздікке, қатыгездікке шақырмайтынын білмеуі – надандықтың белгісі.
Келеңсіз жағдай аз емес
Ата-баба дәстүрін сақтасақ қана қазақ деген қастерлі атымызға дақ түспейді
Бойымызда намыс оты болса өскелең ұрпақты иман­дылығымызға нұқсан келтіретін келеңсіз жағдайлардан қорғағанымыз абзал.
Жас қыздардың ашық-шашық киіміне бұл күндері «әй дейтін әжесі, қой дейтін қожасы» бар отбасы тыйым сала бастады
Көкөрім бойжеткеннен жасамыс келіншектерге дейін жаппай жайылған үрдіс – шашты жайып жіберуге қарсы майдан ашу әзірше қолдан келмей отыр
Себебі теледидарды ашып қалсаң – экранды жаулап алған ойындағысын істейтін, жалаңаштанған еуропалықтан үлгі алатын шашы жалбыраған «жұлдыздар»
Араларынан ілуде бір шашын түйгенін, бұрым өргенін көрсең әйелің ұл тапқандай қуанасың.
Бағзыдан қаралы үйдің әйелі ғана шашын жаяды
Қызға қырық үйден тыйым бар кезде үлкендеріміздің шашын жайған өндір қызға «күйеуің өлді ме, шашыңды жина» деп зекитінін еститінбіз
Енді ауыздан дуа кетті ме, әлде тәрбие деген тәңірге табынбайтын, бағынбайтын болдық па? Біле тұрып балаларымыздың бетіне айтуға батылдығымыз жетпей ме?
Жомарт ИГІМАН, Қазақстан Жазушылар 
одағының мүшесі  Алматы облысы
