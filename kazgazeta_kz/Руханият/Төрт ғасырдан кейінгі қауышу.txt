Ел ішінде кеңінен таралып, үлкен-кіші сахналарда жиі орындалып жүрген әндер­дің бірі – «Тілеу-Қабақ»
Осы бір көркем туындының мәтіні бірнеше нұсқада шырқа­латыны да рас
Содан да болар, бірде «Халық әні» деп хабарланса, кейбір аймақ­тарда Мұхит Мерәлі шығарған делінеді, бұдан өзге Батақтың Сарысына телуші­лер немесе Сарышолақ шайыр шығармашылығымен байланыстыратындар да баршылық.
Қалай болғанда да бір жайдың басы ашық
Ән Кіші жүзде алты ата Әлімнің бір тармағы Шектіде Айт ұлдары Қабақ пен Тілеуге арналған.
– Басы еді Ұлықұмның Қарашолақ,
Аяғы бітуші еді Қаратамақ.
Суаттан қанып ішкен мың жылқыдай,
Отырған ортасында Тілеу-Қабақ, – деген жолдар біздің пікірімізді тиянақтай түседі.
Еліміздің тәуелсіздігі нәтижесінде тарих қойнауына тереңдей еніп, беймәлім сырларды білуге мүмкіндік туды
Тілеу Айтұлы қазақ даласына бірнеше ғасыр көз алартқан жоңғар басқыншыларына қарсы Сайрам соғысында Батыс аймақтан қол бастап барып, сұрапыл шайқастарда қаһарман атанды
Баба өмірі мен ерлік жолдары ғылыми тұрғыда зерттеліп, нақты шындық айғақталды
Нәтижесінде Астана, Ақтөбе қалаларында есімі көшеге берілді, өткен жылдың қазан айында Ақтөбеде ескерткіші салтанатты түрде ашылды, Шымкент қаласында баласы Жолдыаяқ екеуінің ат үстіндегі еңселі ескерткіші бой көтерді.
Қабақ Айтұлы – Тілеу батырдың туған ағасы
Ел ұйытқысы болған би, діни ғұлама
1611-1689 жылдары өмір сүрген, қазіргі Өзбекстан Республикасында Шыршық өзенінің жағасында Аққайран деген өңірде жерленген
Есімдері руға шыққан ағайынды тұлғалар ұрпақтары негізінен Ақтөбе облысының Шалқар ауданында мекендеген, жаз жайлауы – Мұғалжар тауының бөктері, Жем, Сағыз, Елек өзендерінің бойы
Жоғарыда өлең шумағында айтылған Ұлықұм ұзындығы 230 шақырымнан асатын, ені кей тұста 10-20 шақырым болатындай өңір.
Ұрпақтары әйгілі баба туралы аңыз-әпсаналармен шектеліп қалмай мұрағат деректеріне, тарихшы ғалымдар еңбектеріне үңілді
Кеңес дәуірі тұсында лауазымды қызметтер атқарған қоғам қайраткері Рамазан Нұржанов бұл іске зиялы қауым өкілдерін жұмылдыра білді
Алматы қаласының тұрғындары – ақын Сансызбай Құттыбаев пен белгілі кәсіпкер Сағит Жантөренов Өзбекстанға арнайы сапар шегіп, бидің жерленген орны, өмір жолы туралы деректерді жинақтады
Ақтөбе қаласының Заречный – 3 ауданында мешіт салуға ресми орындар рұқсаты алынып, құрылыс басталды
Өкінішке орай, Рахаң ағамыз бақилық болды да, бұл жұмыс барысында іркілістерге жол берілді
Рамазан Нұржанұлынан кейін арнайы ашылған қоғамдық қор төрағалығына Имұханбет қажы Рсалиев сайланды
Бастапқыда шағын медресе салынды, мешіт іргетасы қаланды
Бұл ретте Дүзбай Жұбаниязов бастаған топтың еңбегін айту ләзім
Аманғали Мұханбетуллин, Амантай Үмбетай, Жолдыбай Кемеров, Асқар Садықов, Серік Жақсыбаев, Жексенби Көптілеуов сияқты азаматтардың ынта-ықыласы шаруаға тың серпін берді
Жақсыбай Шанбатыров басқаратын мердігер мекеме – «Ақбөкен-2011» ЖШС құрылыстың шапшаң қарқынмен сапалы жүргізілуін қамтамасыз етті.
Нарықтық экономика дәуірінде қандай шаруаның да ілгері басуы – демеушілерге байланысты
Астана, Ақтөбе қалаларында тұратын Мұқатай Шанбатыров, Асқар Садықов, Болат Жанасаев, Бердібек Байсырымов ортақ қазынаға бір миллионнан бес миллион теңгеге дейінгі аралықта қаржы құйды
Баба ұрпақтары, Ақтөбе облысындағы қалың қауым бұл істен шет қалған жоқ
Нәтижесінде 18 наурызда – Ұлыстың ұлы күні қарсаңында ашылған мешіт аумағын абаттандыру, арнайы асхана салу жұмыстары сәтімен атқарылды
Назар аударатын жай, бұл – Ақтөбе қаласы мен оның аумағындағы ауылдарда салынған тоғызыншы мешіт.
«Қабақ баба» қоғамдық қорының қолға алуымен 2010 жылы Алматы қаласында «Полиграфкомбинат» ЖШС-інде басылып шыққан төрт кітапты біріктірген «Тілеу-Қабақ» сериясы жұртшылықтың санасында үлкен сілкініс туғызды
Айта кету керек, бұл бағалы еңбектер мұнай-газ саласының ардагері Рахметолла Мүсіркегеновтің демеушілігімен шығарылды
Филология ғылымының докторы, профессор Жұманазар Асанұлының «Қабақтан Едігеге дейінгі шежіре», «Қабақтан шыққан хандар», белгілі журналист Ұзақбай Қауыс­тың «Ұлағат» атты кітаптары оқырман назарына тың деректер ұсынды
Марқұм Жексенбай Шүйтеннің «Қаржау-Наурызбай» деп аталатын кітабында Ресей жеріндегі Алаш, Әлім, Шекті, Адай, Үлкен Адай және Кіші Адай өзендерінің, Төлес көлінің, Қабақ тайгасының карталары жарияланды
Алматыда тұратын суретші Әли Бақтыгереев Қабақ Айтұлының бейнесін салып, қалың жамағат алғысына кенелді.
Ақтөбе қаласындағы Студенттер сарайына жиналған үлкен-кіші дидары қуаныштан алабұртып тұрды
Қабақ Айтұлының өмір жолы мен қайраткерлігіне арналған салтанатты ғылыми-танымдық басқосуды ақын Сансызбай Құттыбаев пен ғалым Сабыржан Мұхтаров кезектесіп жүргізді
Олар «Қабақ ата» қоғамдық қоры белгілеген іс-шараларды уақытында өткізуге Құдайберген Жұбанов атындағы Ақтөбе өңірлік мемлекеттік университетінің ректоры, академик Кенжеғали Кенжебаевтың ұдайы қолдау жасап келе жатқанына, бұл жолы да оқу орны иелігіндегі Студенттер сарайын тегін бергеніне тоқталды
Басқосуда тарих ғылымының докторы, профессор Әбілсейіт Мұхтар «Қабақ Айтұлы және оның ұрпақтары», «Нұр-Мүбарак» Египет ислам мәдениеті университетінің профессоры Шәмшәдин Керім «Дін мен дәстүр» (Шалқар өңірі мысалында) тақырыбына баяндама жасады
Философия ғылымының докторы, профессор Амангелді Айталы шет елге іссапармен кетуіне байланысты оның «Тарихи тұлға және қазіргі қоғам» тақырыбындағы баяндамасы негізінде сұхбат «Қазақстан – Ақтөбе» телеарнасынан көрсетілді
Облыс әкімі Бердібек Сапарбаевтың құттықтау лебізін оның орынбасары Асқар Шериязданов жеткізді
Ақтөбе облысының құрметті азаматтары, дербес зейнеткерлер Сматолла Беркімбаев, Зәкіратдин Байдосов, философия ғылымының докторы, профессор Алтай Тайжанов мұндай шаралардың жеткіншек ұрпақты отаншылдыққа, ынтымақ пен бірлікке тәрбиелеудегі ықпалына тоқталды.
Қазақстан Жазушылар одағының мүшесі, ақын Сәтжан Дәрібай игілікті істің қарсаңында шығарылған Ұзақбай Қауыстың «Ұлағат» кітабы туралы тебіреніспен баяндады
Шынында автор соңғы кезде денсаулығы сыр беріп жүрсе де мойымай, оқырмандарға құнды деректерге толы еңбек ұсынған.
Ғылыми-танымдық басқосу жаңа діни ғимарат аумағындағы шараларға жалғасты
Аулада және оның сыртында он бес киіз үй тігілген, әрқайсысының маңдайшасына баба ұрпақтарының аты жазылған, ішінде бір үй Мұғалжар ауданы атынан тігілген
Ұлттық киім киген қыз-жігіттер қызметінде мін жоқ
«Нұр-ғасыр» мешітінің бас имамы Төлеби Оспан дұға бағыштаған соң, Қабақ бабаға арналып өткізілген ақындар айтысының жүлдегері Есентүгел Әзиев әннен шашу шашты
Ақтөбе қаласының әкімі Ілияс Испанов, еңбек ардагері Орынбасар Оразов құттықтау лебіздерін ақтарды.
Кең ауқымды шараның шырайын кіргізгін іс – бұдан үш жыл бұрын жарияланған «Әніме мен салайын «Тілеу-Қабақ» ән байқауының нәтижесін саралау болды
Белгілі музыка маманы Әбдірашид Райымбергенов, ақын Амантай Өтегенов, басқа да өнер адамдары бар қазылар алқасы бірінші бәйгені әнші Динара Шынарбаева әуелете шырқаған «Мен – Әлімнің ішінде – Тілеу-Қабақ» әніне берді
Әні мен сөзі Әділбек Сариндікі
Бұдан өзге екінші, үшінші бәйгелердің және ынталандыру сыйлықтарының иелері анықталды
Қор атынан авторларға арнайы дипломдар, ақшалай сыйлықтар тапсырылды.
Дәулескер күйші Нұрболат Жанаманов орындаған Қазанғаптың «Көкіл» күйі, Елдос Жұмағұлов шырқаған «Тілеу-Қабақ» әні тыңдарман жұртты марқайтып тастады.
Жанғабыл ҚАБАҚБАЕВ,
журналист
АҚТӨБЕ
