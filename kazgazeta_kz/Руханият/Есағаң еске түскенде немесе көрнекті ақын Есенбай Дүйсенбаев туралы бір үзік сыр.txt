Өмір болған соң бұл жалғанға жұмырбасты пенделердің келіп-кетуі үйреншікті жағдай.  Оған адамзат баласы мойынсынғаны қашан
Десек те, ұлы Қадыр ақын:  «Адам жылап туады, жатады жұрт жұбатып, Және жылап өледі, өзгені де жылатып
Жылайтыны туа сап, – жамандар бар қинайтын, Жылайтыны өлерде – жақсылар бар қимайтын»  деп жырлағанындай,  өлімге қимайтын жандардың асыл бейнелері қайта-қайта көңіл түкпірінен бой көтеріп, сағыныш шоғын үрлейді екен.  Міне,  менің есіме халқымыздың аса талантты ақыны Есағаңның, Есенбай Дүйсенбаевтың  бейнесі елестей берді.
Көрнекті ақын дүниеден өткенде сағыныш­ты лебіз білдірген де жоқпын
Бәлкім, ақын ағам­ның өмірден өткеніне сенгім келмегендіктен болар
Шынында да солай
Мен үшін Есенбай ақын әлі күнге тірі жүргендей елестейді
Онсыз да тіршілігінде Есенбай ақын шулы да нулы ортадан жырақ жүретін
Тіпті кезінде өзім қызмет жасаған Қазақстан Жазушылар одағының поэ­зия кеңесінің отырысына да аса қажет жағдайда болмаса бас сұқпайтын
Қатыса қалса бәз біреулерше өзеуреп, көсемси сөйлеп көрінуге тырыспайтын
Өзі мәңгілік жырлап өткен «боз­ала таң Бозторғайындай» келгені де кеткені елеусіз болатын.
Есағаммен таныстығым, ол ре­дак­торлық жұмыс істейтін «Жалын» баспасында жатқан «Қарлығаш» атты жас ақындардың топтама жыр жинағында бір топ өлеңдерім жарық көргеннен кейін басталды
Бұл 1995 жыл болатын
Бұл өлеңдер содан тура 10 жыл бұрын 80-жылдардың орта тұсында «жабық рецензиялардан» «аман-есен» өткенімен баспа қоржынында ұзақ уақыт жатып қалды
Есағаң осы баспаға келгенге дейін талай редакторлар уәде бергенімен, әйтеуір «көзі» ашылмай-ақ қойған болатын.
Тіпті оның жарық көруінен де кү­дерімді үзіп қойғанмын
Алайда Есағам баспада «сүрленіп» жатқан қолжазбамды қайдан тапқанын білмеймін, кітап боп жарық көргенде бір-ақ білдім
Маған деген жанашырлығын кейін де «Жазушы» баспасынан «Көркем әдебиет» сериясымен шыққан «Күн бесінге құлағанда» атты жыр жинағыма да көрсетті
Өзі сұратып алған аталмыш қолжазбам баспа қоржынында 3-4 жыл қозғалыссыз жатып қалды
Есағам баспаның мемлекеттік тапсырыс ті­зіміне әлденеше рет енгізгенімен, әрең дегенде 2008 жылы жарық көрді
Мен ғана емес, сол жылдары жыр жинақтары жарық көрген біраз қаламдастырым да менің күйімді кешіпті
Олардың да қолжазбаларын Есағам өзі бастамашы болып алдырып, «әупірімдеп» жүріп әрең өткізсе керек.
Бір айта кетерлігі, Есағаңның редакторлы­ғы­мен жарық көрген қандай шығарма болсын эстетикалық талғамға толық жауап беретін ерек­шелігімен есте қалады
Әсіресе, редактор ретінде қатаң талап қойғыштығы ерекше еді
Әрбір сөздің, тыныс белгілерінің өз орнында болуына сергек қарайтын
Әлі есімде, баспаға өзім әлденеше рет қарап, «тап-тұйнақтай» етіп тапсырған «Күн бесінге құлағанда» атты қолжаз­бам «шиедей» қып-қызыл болып шықты
Қарап отырып, өзім ұялдым
Есағамның алдында «сауат­сыздығымды» ашық мойындап, осы қолжаз­бамды естелікке сұрап алдым
Менің жеке мұрағатымда сақтаулы
Анда-санда осы қолжазба арқылы сауаттылығымды тексеріп отырамын
Кәдімгі көмекші құрал ретінде пайдаланып келемін.
Есағам, Есенбай Дүйсенбаев жайында айтылар сөз аз емес
Мына бір оқиға да ақын бейнесін тағы бір тамаша қырынан көрсетсе керек
Аздап шаршаңқырап келген талантты ақын інісі Жұматай Жақыпбаев Есағаңа өтініш білдірсе керек
Ақынның «патша көңіліне» риза болған Жұматай ақын «Енді мен Есенбай Дүйсенбаев атындығы сыйлықтың лауреатымын» деп мақтаныш етіпті
Шынында да, Ақын есімін ұлықтау мақсатында Қазақстан Жазушылар одағында талантты жас ақындарға «Есенбай Дүйсенбаев» атындағы сыйлық тағайындаса әбден оң болар еді.
Иә, Есенбай ақын жөнінде, әсіресе оның поэ­зия­сы жайлы кезінде айтудай-ақ айтылды, жазудай-ақ жазылды
Қазақстан Жазушылар одағының Ілияс Жансүгіров атындағы сыйлықтың да лауреаты болды
Оның өлеңдері Махамбет, Абай, Қасым, Мұқағали, Сырбай, Сағи, Фариза ақын жырларындай бізбен бірге таң атырып, кеш батырып, өмір сүріп келеді
Осынау сүреңсіз дүниеден жылылық ізде­ген­де Есағаңның жырлары бойға қуат береді, жү­рек­ке шуақ себеді
Ақын өлеңдері бозала таңда жыр­лаған бозторғайдай жанымызды бір рақат сезімге бөлейді.
Серікжан ҚАЖИ, 
ақын
