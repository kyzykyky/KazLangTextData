уызекі шежірелерді жеткізу­шілердің баянына қарағанда, қазақ тарихында мирас бөлу, енші үлестіру ісі сонау Алаш атамыздың тұсында-ақ жүзеге асырыла бастаған екен
Ауыл­дасымыз Әділбай деген қария көне қайыс кебежесінің ішіне мұқият сақтаған арабша кітаптарының арасындағы шежіре-жазбаларына қарап отырып, былай дейтін еді
«Алаш бабамыз бір күні Ақарыс, Жанарыс, Бекарыс деген үш баласын алдына шақырып, бар байлығын төртке бөліп, оның үш бөлігін ұлдарына мирас ретінде таратып беріп, төртіншісін өз қасында қалдырған екен
«Әке, бұл кімнің үлесі?» – деген балаларына қарап: «Үзеңгіге аяғын салып тұрған әкемізге дүние неге керек?» – деп ойларсыңдар
Бұл – менің үлесім
Мен қайтқан соң мұны өзара тең бөлісіп аларсыңдар
Бұл – менің ұрпақтарымның ішінде жолаушылап жүргендеріне, сапардағы қонақтарға сыбағам, қалдырар мирасым
Дүйім Алаштың баласы, бір-біріңнің шаңырағыңа «құдайы қонақ» боп түскенде, қысылмай, еркін отырып жейтін сыбағасы болсын
Өзге малда еншілерің бөлінсе де, қонақасыда еншілерің бөлінбесін!» – деп өсиет еткен екен
Содан бері «қонақасыда еншісі бөлінбеген қазақ» деген атқа ие болыппыз»
Ал енді осы мирас мәселесі түрлі кезеңде, тарихтың қилы белестерінде азаматтық және шариғи заңдылықтар тұрғысында талай мәрте өзгерістерге ұшырағаны тарихтан мәлім
Қарашаңырақта атадан балаға қалатын мирас ісі әлеуметтік тұрғыда қалай қарастырылған екен? Оның бүгінгі жайы нешік? Аз-кем әңгіме – осы турасында.
«Қасым ханның қасқа жолы», «Есім ханның ескі жолы» деген замандарда туған даламызда салтанат құрған қазақтың әдет-ғұрып, заң жобалары негізгі арқауын Шариғат заңдарына байлаған екен
Кейбір тұстарында бірізділік болмағанымен, сол дәуірлерде Дешті Қыпшақ даласында рухани құндылықтарды нығайтуды көбірек көздеген жарғылар өмір сүргені белгілі
Тек Әз Тәукенің тұсында ғана оның бәрі бір жүйеге келтіріліп, атақты «Жеті жарғының» дүниеге келгенін айтысады тарихшы-ғалымдар
Ғалым-профессор Л.Рүстемовтің дәйек­темесіне қарағанда, мұндағы «жеті» сөзі – «Моғолстан мемлекеті» мағынасында қолданылған «чете моғол» тіркесіндегі «чете» сөзінің дыбыстық өзгеріске ұшыраған нұсқасы
Демек, «Жеті жарғыңыз» – «мемлекет заңы, жарғысы» дегенді білдірсе керек
Бұл тарихи құжат қолжазба күйінде сақталмағанымен ауызша түріндегі қысқа нұсқасы бүгінгі күнге жетір отыр
Осы мемлекеттік заңнамада мұрагерлік өсиеті жөнінде бір ғана шарт сақталған екен
Онда: «Өсиет ағайындар мен молданың қатысуы арқылы жасалады», – деп тайға таңба басқандай көрсетілген
Демек, мирас бөлісіне қатысты өсиет жазылғанда немесе айтылғанда жақын ағайын, туыс тұтасқа жуық қатысуы тиіс
Және ол мұрагерлік үдерісіне Ислам дінінің сол ауыл-аймақтағы өкілі міндетті түрде куәгер болуы керек
Сонда ғана марқұмның соңында қалғандар арасында орынсыз дау-дамайлар туындамайды
Осылайша мұрагерлік туралы өсиет, оның жасалуына қатысушы барлық тараптардың бір Алладан қорыққан күйлерінде әрекет етулері себепті, мейлінше әділ түрде түзілетін болған
Нәтижесінде, марқұмның соңында қалғандар қу дүние үшін өзара қырқысып, бет жыртыспайды, бір-бірінен кетіспейді
Яғни әулеттегі татулық, шаңырақтағы бірлік сақталып қалмақ
Демек, кеткен кісі де қабірінде дәл осы мәселе үшін орынсыз қиналмайды деген сөз
Анығын, әрине, бір Алла ғана біледі.
Ал енді осы «мұрагерлік мүлікке байланысты өсиеттің қашан жасалғаны абзал?» – деген сауалға келер болсақ, оған жауапты Мұхаммед салла Аллаһу әлейһи уәссалам пайғамбарымыз өте қамқор түрде айтып кеткен екен
Әл-Бұхаридің сахих хадисінде айтылғанындай: «Мирас етуге бір нәрсесі бар мұсылман кісінің тиісті өсиетін жазбай, екі түн өткізуге құқығы жоқ»
Демек, мирас құжаттарын мүмкіндігінше тезірек ретке келтіріп қойған жөн екен
Бұл дегеніңіз – «мүлкіңізді мұрагердің атына басы бүтін аударып қою керек» дегенді білдірмесе керек
Тек өсиет құжаттарын әзірлеуге мегзейді
Пенде, шіркін, ешқашан өлместей боп, қаперсіз жүруге пейіл ғой
Сондай қылықтардан сақтандырған Расулалла (с.а.у.) бір сөзінде: «… (Мирас беруді) кейінге қалдырма
(Жан) алқымыңа жеткенде: «пәленшеге – мұнша, түгеншеге – мұнша», – дейсің, ал ол (онсыз да) пәленшенікі болады», – деп кесімді жауабын айтқан екен
Демек, Шариғатқа сүйенген қазақ даласының заңдары да мирас қалдыру ісінің мейлінше кешіктірілмеуін көздегені сөзсіз.
Енді сол мирастық дүниелерде кімнің қаншалықты үлесі барлығына тоқталып өтсек
Қасиетті Құранның «Ниса» сүресі 7-аятында: «Әке-шеше және жақындардың қалдырған нәрселерінен еркектерге де үлес бар, әйелдерге де үлес бар
Аз не көп болса да, одан өлшеулі нәсібе бар», – делінген
Алланың бұлжымас бұйрықтары аталған сүренің 11-аятында одан әрі былайша айқындала түседі: «Алла сендерге балаларың жайында, бір еркекке екі әйелдің мирасындай үлес бұйырады
Егер әйелдер екінің үстінде болса, онда қалған малдың үштен екісі олардікі
Ал егер жалғыз қыз болса, онда жартысы онікі
Қайтыс болған кісінің баласы болса, әке-шешесіне қалған малдың алтыдан бірі тиеді
Егер баласы болмай, оның мұрагері әке-шешесі ғана болса, онда шешесіне үштен бірі тиеді
Егер мәйіттің туыстары болса, онда шешесіне алтыдан бірі тиеді
Бұлар (мәйіттің) өсиеті мен борышы өтелгеннен кейін орындалады
Сендер әкелерің мен ұлдарыңның пайда тұрғысынан қайсысы жақын екенін білмейсіңдер
Бұл үкімдер Алла тарапынан бекітілген
Күдіксіз Алла – терең білім, хикмет Иесі»
Сондай-ақ өсиеттің орындалу үдерісі мәйіттің тек етбауыр жақындарын ғана қамтып қоймайды екен
«Бөліс кезінде ағайындар, жетімдер және міскіндер келсе, онда оларды құр тастамай, бір нәрсе беріңдер де өздеріне сыпайы сөз сөйлеңдер»
Ниса сүресінің 8-аяты
Жаратушы жіберген қасиетті кітап Құранда жетімдердің жайы бірнеше аяттарда қайта-қайта ескертілген
«Арттарында жас балалар қалса, «оларға не болар екен» деп уайым жесін
Алладан қорықсын да дұрысын айтсын», – деген Ниса сүресінің 9-аяты – осы айтқанымызға дәлел
Аталған сүренің келесі аятында: «Негізінен сондай жетімдердің малдарын зұлымдықпен жегендер, олар қарындарын отпен толтырған болады
Сондай-ақ жалындаған тозаққа кіреді», – деп жетімнің хақына қиянат етушілердің мәңгілік дүниедегі жайы бұлтартпас тұжырымдармен сипатталған емес пе?! Бұл бұйрық Жетім балалар үйінің мүлкін жеуші «қамқор адамдарға» да бірдей тиесілі
«Жетімдерді үйлену шағына жеткенше сынаңдар
Сонда егер олардан бір естиярлық көрсеңдер, дереу малдарын өздеріне қайтарыңдар… Олардың малдарын өздеріне тапсырған сәтте ортаға айғақ қойыңдар
Алла есеп көруде жеткілікті»
Ниса сүресі, 6-аят
Осы айтылғандарға қоса, қайтқан кісінің соңында қалған отбасы мүшелерінің саны мен марқұмға жақындығына қарай мұрагерліктен оларға тиетін үлес көлемін де егжей-тегжейлі айта келіп, аса Қамқор Жаратушымыз Ниса сүресінің 12-аятында: «…Өсиет зиянсыз болуы тиіс
Алланың нұсқауы осы! Алла тағала – әр нәрсені Білуші, өте Жұмсақ»,– деп тұжырымдайды
Демек, өсиет қалдырушы кісі өзінің субьективті көзқарасына бола, мирас бөлу мәселесінде зиянды істерге аяқ баспауы тиіс екен
Себебі: «Бұлар – Алланың қойған шектері
Кім Аллаға және Елшісіне бой ұсынса, астарынан өзендер ағатын бақшаларға кіргізіледі де, олар онда мәңгі қалады
Зор табыс осы»
13-аят
«Ал кім Аллаға, Елшісіне қарсы келіп, оның шектерінен шықса, ол ішінде мүлде қалатын отқа кіргізіледі
Оған қорғаушы азап бар»
14-аят
Әрине, Қазақстан зайырлы мемлекет болғандықтан, азаматтық істердің барлығы да мемлекетіміздің Азаматтық кодексі бап­тарына сәйкес жүргізіледі
Бірақ бұл дегеніңіз «қасиетті Кітаптағы Жаратқан Иеміздің бұйрықтарына құлақ аспа», – дегенді білдірмесе керек
Жүрегімізде Алланың осынау бұлжымас бұйрықтарын тұта отырып, ел Ата Заңы аясында әрекет еткенге не жетсін, шіркін!
Ал енді, еліміздің заңдары бұл орайда не дейді екен? Назар аударып көрелік
Қазақстан Республикасы Азаматтық кодексінің 2010-жылғы 17-шілдеде өзгертулер мен толықтырулар енгізілген нұсқасындағы «Мұрагерлiк құқық» деп аталатын 8-бөлімінің 1122-бабында былай делінген: «Адамның өсиет жасауға және оның күшiн жоюға қабiлеттiлiгi, сондай-ақ өсиеттiң және оның күшiн жою актiсiнiң нысаны, егер мұра қалдырушы өсиетiнде өзi азаматы болып табылатын елдiң құқығын таңдамаса, мұра қалдырушының акт жасаған кезде тұрақты тұрғылықты жерi болған елдiң құқығы бойынша (өсиет) анықталады
Алайда өсиет немесе оның күшiн жою, егер соңғысы акт жасалған жердiң талаптарын немесе Қазақстан Республикасы құқығының талаптарын қанағаттандырса, нысанды сақтамауы салдарынан жарамсыз деп таныла алмайды»
Аталған заңдық тұжырымды 1123-бап одан әрі былайша айқындай түскен: «Қозғалмайтын мүлікті мұраға қалдыру осы мүлік тұрған жердегi елдiң құқығы бойынша, ал Қазақстан Республикасында мемлекеттiк тiзiлiмге енгiзiлген мүлiк – Қазақстан Республикасының құқығы бойынша анықталады
Адамдардың өсиет жасауға немесе оның күшiн жоюға қабiлеттiлiгi, сон­дай-ақ соңғысының нысаны, егер аталған мүлiк өсиет етiп қалдырылса, нақ сол құқықпен анықталады»
Демек, еліміздің әрбір азаматы мирас қалдыру ісінде осы тұжырымдарды басшылыққа алуға міндетті.
«Мұра
Мұрагерлік құқық негіздері» атты құжатқа ден қойып көрсек: «Мұрагерлік құқық азаматтық құқыктың бір бөлігі болып табылады
Мұрагерлік құқық – қайтыс болған адамның мүлкінің мұрагеріне көшу тәртібін белгілейтін құқықтық нормалардың жиынтығы
Мұра азаматтың қайтыс болуы немесе оны қайтыс болды деп жариялау салдарынан ашылады
Мұра екі түрде қалдырылады: заң және өсиет бойынша
Мұра қалдырушы қайтыс болар алдында мүлкі жайлы ешкімге өсиет етпесе немесе өсиет еткеннен кейін де мүлік иесіз қалса, мұрагерлер заң бойынша мұраға ие болуға шақырылады.
Мұраға ие болудың кезектері:
1
Бірінші кезекте – мұраға тең үлес­пен мұра қалдырушының балалары, соның ішінде қайтыс болғаннан кейін тірі туған балалары, сондай-ақ мұра қалдырушының жұбайы мен ата-анасы ие болады.
2
Заң бойынша мұрагер болу құқығын екінші кезекте – тең үлеспен мұра қалдырушының ата-анасы бір, ата-анасы бөлек аға-інілері мен апа-сіңлілері (қарындастары), сондай-ақ оның әкесі жағынан да, анасы жағынан да атасы мен әжесі алады.
3
Үшінші кезекте – тең үлеспен мұра қалдырушының туған немере ағалары мен апалары алады
Туыстық дәрежесінің жақындығы ортақ ата-бабасының туу саны негізінде анықталады
Әрбір дүниеге келу бір ата (бір туыстық) дәрежесі деп аталады
Жалпы, АК 1064-1068 баптары бойынша мұраға ие болу кезегі жетіге дейін болуы мүмкін
Мұрагерлік кезінде, бір жағынан, асырап алынған және оның ұрпақтары және екінші жағынан, асырап алушы мен оның туыстары қандас туыстарға теңеледі және т.с.с
Жақын туыстар деп ата-аналар, балалар, асырап алушылар, асырап алынғандар, ата-анасы бір және ата-анасы бөлек емес ағалы-інілер мен апалы-сіңлілер, аға-қарындастар, ата-әже, немерелерді айтуға болады.
Әр азамат тірісінде өз дүние-мүлкін кімге болса да мұра етіп қалдыра алады
Өсиет бойынша мұрагерлік дегеніміз – заңда көрсетілген ретпен жасалған азаматтың өз дүние-мүлкін кімге қалдыру жөніндегі тірі кезінде жасалған ерікті тапсырмасы
Өсиет жазбаша түрде жасалады
Оны нотариалдық кеңсе немесе жергілікті әкімшілік растайды
Өсиет қағазына мұра қалдырушы қол қояды
Егер халінің нашар болуына немесе басқа себептермен өсиетке қол қоя алмайтын болса, ол үшін басқа адам қол қояды, бірақ бұл кезде оның жанында нотариус немесе басқа лауазымды адам болуға тиіс
Әрекет қабілеттілігі жоқ адам, болмаса өз әрекетінің мәнін түсінбейтін адам өсиет қағазына қол қоя алмайды
Мұра қалдырушы өз өсиетін өзгертуге де, жоюға да ерікті және кейінгі жасаған өсиет қағазы алдыңғыларын жоққа шығара алады
Өсиет бойынша мұрагерлер мыналар болуы мүмкін: 1) заңға сай мұрагерлер; 2) заң бойын­ша мұрагерлікке кірмейтін бөтен адамдар; 3) мемлекет пен жеке ұйымдар
Мұра ашылғаннан кейін заңда көрсетілген мерзім ішінде (6 ай, Азаматтық Кодекс 1063-бап) мұрагер ол мұраны қабылдай алады».
Міне, «Шаңырақтың» ардақты оқырманы, адам өміріндегі аса маңызды міндет – мирас, өсиет қалдыру ісінің Қазақ тарихындағы тәжірибесі мен Шариғи үкім шарттары және Қазақстан Республикасының заң баптарындағы ұзын-ырғасы осындай боп шықты
Бұл үш сала бойынша да келтіруге болатын мысалдар мен үзінділер – жеке жинаққа жүк боларлықтай дүниелер
Бір мақала көлемін­де оның бәрін қамту мүмкін болмағандықтан сол тұжырым-заңдардың кейбіріне ғана тоқталып өттік
Мақсат – әрбір азаматтың қалай атқарғаны жөнінде ертеңгі күні Хақ алдында сұраққа ілінетін осынау жауапты міндетін замандастарымыздың есіне сала кету ғана еді
Бұл істерге байланысты тереңірек білгісі келген азаматтар еліміздің білікті заңгерлеріне, ал Шариғат жағынан білімін то­лықтырғысы келгендер Қазақстан Мұсылмандары діни басқармасының жергілікті өкілдіктеріне және ғұлама ғалымдарға қайрылғандары жөн болар, деген пікірдеміз
Мирас жалғасты әрі әділ болғай, ағайын!
Нұрлытай ҮРКІМБАЙ
