Ұлттық басылым беттерінде «Зиялы жан, ол кім?» немесе «Зиялы кім, зиянды кім?» деген тақылеттес мақалалар оқта-текте жарық көреді
Оған үн қосқандардың  пікірлерін оқыған сайын, түрлі ойларға берілетінмін
Көпшілігінің көзқарасынша, зиялы адам дегеніміз міндетті түрде Алматы, Астана сияқты үлкен қалаларда тұратын, яғни елге танымал  ғалым, қоғам қайраткері немесе атақты, ақын-жазушы болуы әбден мүмкін.  Оларды қарапайым халық  көгілдір экраннан жиі көріп, көздері үйренгендіктен,  көшеде, той-томалақта көре қалса, еңкейген кәрі де, еңбектеген сәби де бет-жүзін жазбай таниды
Оқырмандар кейбір азаматтардың атын атап, түсін түстеп, «пәленше-түгеншелерді нағыз зиялы жан деуге болады» деп те жазып жатады
Хош, солай-ақ болсын. 
Алайда сол адамдардың көбімен жақын танысып, жиі араласып жүргендіктен, мен оларды зиялы жан деген атқа лайықты деп айтуға аузым бармайды
Өйткені кешегі өткен Алаш арыстары сияқты «соңғы жаңқасы қалғанша» ұлт мүддесі үшін тер төгіп жүрсе екен-ау!.
Олардың қарапайым халық алдында айтып жүрген сөздері мен ұстанымдары, қарекет-тірліктері әр кез қабыса бермейді
Қала қазақтарының стандарты бойынша өмірге әкелген бір-екі баласының өзіне жақсылап ұлттық тәлім-тәрбие бере алмаған, өз отбасында өзге тілде сөйлейтін жандардың ұлтжан­ды­лығына да, ел жандылығына да көңілім сенбейді
Сондайда оларды зиялы жан деп сырттай пір тұтып жүрген аңқау халыққа жаным ашитын
Ойпырмай, нағыз ­зиялы азаматтарымыз қайда жүр екен деп қиналушы ем.
Жыл сайын балаларға арналған әдеби шығармаларға арнап дәстүрлі түрде ­«Дарабоз» конкурсын өткізуге қомақты қаржы бөліп жүрген Бауыржан ­Оспанов есімді елге танымал ірі кәсіпкердің Алакөл маңындағы өз ауылына жасаған ­қам­қорлығын баспасөзден оқып, жүрегім керемет толқыды
Елім деп, жерім деп сырттан келіп жатқан қандастарымызды қанатының астына алуы, ауылдың жолын жөндеп, мектебін жаңартып, мешіт салып, бие байлап, мешітке баратын ауыл адамдарына тегін қымыз таратып, өз балаларын ала жаздай еңбекке баулуы – нағыз үлкен жүректі, ұлтын сүйетін адамның ісі емес пе?! Қаржылы-қалталы азаматтар арасынан осындай зиялы жанның шыққанына қалай қуанбассың!
Алайда зиялы болу тек қаржылай мүмкіндігі бар дәулетті адамдарға ғана тән екен десек, қатты қателесеміз
Дәлел керек пе? Дәлел бар
Жоғары оқу орнын бітіріп, жас маман ретінде елге келгеннен өмірден өткенге дейін туған жерінен табан аудармаған Қарасаз перзенті, мектеп қабырғасында жүргенде аты аңызға айналған ақиық ақын Мұқағалидың дәрісін тыңдаған шәкірті – Жұмаш Мұқаметнұрұлы Өтеев (Өкінішке орай, ол кісі қазір ортамызда жоқ
Өткен жылы өмірден өтті).
Жұмаш Мұқаметнұрұлын ауылдастары, ең алдымен, айтулы ақын Мұқағалидың рухани шырақшысы деп біледі
Өзі қарапайым ауыл мектебінде қазақ тілі мен әдебиетінің қатардағы мұғалімі боп жүрген кезінде Мұқағали ақынға арналған тұңғыш музейдің ашылуына ұйтқы болған жан
Сол заманда мектептің өзінде музей ашу оңай іс емес еді
Түрлі стендтер жасату, экспонаттар жинақтау бәрі де ақшаға кеп тірелетін
Алайда Жұмаш Мұқаметнұрұлы алған бетінен қайтпай, онсыз да айлығы шайлығына жетпей жүрген әріптестерін үгіттеп, 10 сомнан ақша жинап (10 сом ол кезде өте құнды ақша), ақыры 1988 жылы «Мұқағали мұражай залын» ашты
Оның тұсаукесер рәсіміне Социалистік Еңбек Ерлері Ж.Молдасанов пен Н.Әшімбаев, ақынның зайыбы Л.Әзімжановалар қатысып, ризашылық сезімдерін білдірді.
Кейін ойдан ой, пікірден пікір туындап, «Ақынның ауылында жеке мұражайын ашу керек» деген ұсынысты аудан, ­облыс бас­шылары, озық ойлы азаматтар қуана құптады
Осылайша, 1991 жылы ­Мұқа­ғали ақынның 60 жылдық мерейтойы қарсаңын­да ескерткіш музейі бой көтерді
Жұмаш Мұқаметнұрұлы 1996 жылдан 2011 жылы зейнет демалысына шыққанға дейін сол әдеби-мемориалды музейдің директоры болды.
Ол – жай мұғалім емес, жаңашыл ұстаз
Бұрынғы «Энгельс», қазіргі ­Албан Асан Барманбекұлы атын­дағы мектеп-гимназиясының оқу-тәрбие бағдарламасына «Алтын көмбе» аталатын жаңа жоба енгізді
Осылайша, «Ж.Өтеев атындағы халықтық педагогика мектебі» өмірге келіп, бүкіл Қазақстанға тарады
Алыс ауылда жатып, жаңалық ашқан ұлағатты ұстаз Жұмаш Өтеев туралы бүкіл республикалық баспасөздер жарыса жазып, телеарналар көрсете бастады
Еліміздің түкпір-түкпірінен адамдар іздеп келіп, оның ақыл-кеңесін тыңдады
Отбасылық ансамбльдерді, ұлттық ою-өрнектер мен сымбат өнеріне бейім талай-талай талантты шаңырақ иелерін көпке танытқан «Жанартау» деген жобасы рухани тоқырауға ұшыраған халықты дүр сілкінтті
1992 жылы Ж.Өтеев білім және педагогика ғылымы саласындағы осындай ерекше еңбегі үшін Ыбырай Алтынсарин атындағы медальмен марапатталды.
Ж.Өтеев Тәңіртаулар қоршаған аядай ауылдан шыққан тұңғыш ғалым
Педагогтік еңбегін ғылыми жұмыспен шебер ұштастыра білген ол «Мұқағали Мақатаев поэзиясының көр­кемдік жүйесі» деген тақырыпта 2008 жылы кандидаттық диссертация қорғап, ақын өлеңдерін жан-жақты қырынан зерттеп, зерделеп, ғылыми тұжырымдар жасады.
Ол бір ғана ауыл емес, бүкіл ­аудан көлемінде өскелең ұрпақ – мектеп оқушылары арасында Мұқағали өлеңдерін жаттаудан сайыстар өткізіп, стипендия ұйымдастырды
Кейінірек ­республика деңгейінде жақсы іс жалғасын тауып, «Мұқағали мүшәйрасы», «Мұқағали оқулары» кеңінен таралды
Мұның бәрі алақандай ауылдан, оның ішінде бір ғана адамнан басталғаны айдан анық.
Жұмаш Мұқаметнұрұлы – «Қарасазым – Атамекенім» (2000 ж.), «Қарасаздан табылған Алтын көмбе» (2010 ж.), «Қарасаздың қайнар бұлағымын» (2011 ж.), «Қара өлеңнің хас шебері» (М.Мақатаев туралы әдеби талдаулар, рецензиялар, естелік-эсселер) мен «Ататек алыптығы» (2014 ж.) деген кітаптардың авторы
­Тамаша табиғаты бар көрікті мекенін ешбір қалаға айырбастамай, бар саналы ғұмырын жанындай жақсы көретін өз ­ауылында өткізген оның осы 5 кітабының атына қарап-ақ, бүкіл еңбегін туған жері мен халқының сүйікті ақынына арнағанын аңғаруға болады.
Қарапайым мұғалім­діктен бастап, оқу ісінің меңгерушісі, ауыл әкімі, музей директоры қызметтерін адал атқарған зиялы азамат соңғы демі біткенше, ауыл мектебінде «Мұқағалитану» пәнінен дәріс берді
Жас шәкірттерге күні кеше ғана өз орталарынан шыққан дара талант иесінің бар болмысын танытуға бойдағы білімі мен күш-жігерін сарп етті.
Ж.Өтеев – тек «әдіскер-мұғалім», «зерттеуші-ұстаз», филология ғылымының кандидаты, Бауыржан Момышұлы атындағы «Батыр шапағаты» медалінің иегері, Райымбек ауданының Құрметті азаматы, Қазақстан Журналистер одағының мүшесі ғана емес, берекелі үлкен шаңырақтың иесі де.
Құдай қосқан қосағы Тілеухан ­Мергенбаева Оразханқызымен екеуі жеті бала – бес қыз, екі ұлын қанаттыға қақтырмай, тұмсықтыға шоқтырмай, ­аялап өсіріп, аяқтарынан тұрғызды
Жұбайы Тілеухан Оразханқызы да – білікті ұстаз
Ол кісі бұрынғы ҚазПИ, Абай атындағы Қазақ педагогикалық институтының физика факультетінің түлегі, Қарасаз мектебінде физика сабағынан ұзақ жылдар дәріс беріп, жүздеген шәкірттерді үлкен өмірге қанаттандырған аяулы жан
Ер адамның өсуі де, өшуі де таңдаған жарына байланысты
Азаматының алаңсыз жұмыс істеуіне, қанаттанып, шабыттанып сүйікті ісімен айналысуына толық мүмкіндік жасаған адал жары Тілеухан Мергенбаева екені айтпасақ та түсінікті.
Сонымен қатар олар Құдай берген жеті баласының да мамандық таңдауда қателеспеуіне бағыт-бағдар сілтеп, бәрінің де жоғары білім алуына толық мүмкіндік жасаған жандар.
Мәселен: тұла бойы тұңғыштары – Құралай – С.Асфендияров атындағы медицина университетінің фармацевтика факультетін бітірді
Құндыз – Қазақ мемлекеттік Қыздар педагогикалық университетінің түлегі
Жұлдыз да – Қазақ мемлекеттік қыздар педагогикалық университетінің түлегі
Одан кейінгі үлкен ұлдары – Бақытнұр Абай атындағы Қазақ ұлттық университетінің тарих, экономика, құқық негіздері факультетін қызыл дипломмен бітірді
Т.Рысқұлов атындағы қазақ экономикалық университетінде экономика саласы бойынша магистратурада оқыды
2010 жылы Абай атындағы ҚазҰПУ-дің докторантурасына түсіп, 2013 жылы доктор біліктілігін алып шықты.
Одан кейінгі қыздары – менің әріп­тесім, ақылына ажары сай – Арай, әл-Фараби атындағы Қазақ ұлттық универси­те­тінің журналистика факультетін қызыл дип­ломмен бітіріп, кейін журналистика магистрі біліктілігін алды
Бүгінде қаламы қалыптасқан журналист
Жұмаш аға мен Тілеухан ананың кіші ұлдары – Алмас Т.Рысқұлов атындағы қазақ эконо­­микалық университеті есеп және қаржы факультетінің түлегі
Сүт кенжелері – Асыл Қайнар университетінің заң факультетінің түлегі.
Ұлдарын ұяға қондырып, қыздарын қияға ұшырып, сүйкімді немере-жиендер сүйіп отырған қос тұлға ауыл, аудан, облыс көлемінде өткен «Мерейлі отбасы» байқауына қатысып, жүлделі орындарға ие болды
Бұл да көп адамға бұйырмаған бақыт десек, қателеспейміз.
Менің ойымша, нағыз зиялы жандар отбасы осындай болса керек
«Отбасы –шағын мемлекет» десек, осындай шағын мемлекеттер көп болса, Қазақстан атты үлкен мемлекетіміздің де іргетасы мықты болары сөзсіз.
Заря ЖҰМАНОВА, 
Қазақстан Журналистер 
одағының мүшесі
