Жер жаһанды дүр сілкінткен соғыстың жеңіспен аяқталғанына биыл 73 жыл
Елімізге зор ауыртпалықтар әкелген Ұлы Отан соғысының зардабы тимеген шаңырақ жоқ десе де болады
Зұлмат соғыс жылдарында қазақ халқы талай боздақтарынан айырылды
Батырларымыз қан майданда толарсақтан саз кешіп, жанкешті қаһармандылығымен ерлік көрсете білді
Олардың жасаған ерліктері мен өнегелі істерін жас ұрпаққа жеткізу – басты парызымыз. 
Бұл мақалада соңына өнегелі істерімен, батырлығымен өшпес із қалдырған Саймасай Кәкетаев жайында сыр шертпекпін.
С.Кәкетаев 1917 жылы 15 қарашада Жетісу уезінің Қордай болыстығының 3-і ауылы Кіндіктаста (қазіргі Жамбыл облысы Қордай ауданы Кенен ауылы) дүниеге келген
Ол ауыл мектебінен білім алып, 15 жасынан-ақ еңбекке араласты.
Саймасай Кәкетайұлы 1942 жылдың 1-қаңтарында кеңес әскерінің құрамына алынады
Әскердегі алғашқы күндерін Алматыда, Тастақта жасақталған ­100-ші атқыштар ­батальонында өткізеді
Әскери антты осы батальонда 1942 жылдың 10-ақпанында қабылдайды
Ант қабылдағаннан кейін әскери тактиканы тез арада үйреніп батальонмен бірге майдан шебіне аттанады
Сөйтіп, бірден Великие Луки қаласын жаудан азат ету шайқасына қатысады
Осы шайқас кезінде жараланып госпитальға түседі
Бір айға жуық емделгеннен кейін қайта сапқа тұрады
Бұл жолы оны 28-танк бригадасына барлаушы етіп жібереді
Барлаушы бола жүріп небір қиыншылықтарды басынан өткізеді
Бұл жөнінде қызы Ақжолтай өз естелігінде былайша жазған: «Кеннисберг қаласын алу кезінде әкемді екі шақырым жердегі жел диірменін барлап келуге жұмсайды
Барлауға әкеммен бірге С
деген барлаушыны қоса жібереді
Екеуі еңбектеп бір шақырымдай жолды артқа тастайды
Көктемнің жайма-шуақ кезі, мүлгіген тыныштық
Осы тыныштықты бұзып тұрған құстардың үні ғана
Еңбектеп келе жатқандарына үш сағаттан аса уақыт өтеді.
Айналаның бәрі ашық алаңқай, сақ болу керек
Жастайынан туған өлкесі Кіндіктас, Сұлутөрдің жусанының иісін бойына сіңіргендіктен әкем көк орай шалғынның арасында өзін еркін сезінеді
Осы көкорай шалғын бойына қуат беріп шаршағанын басады, артында қалған анасы, ел-жұрты еске түседі, дегенмен, бойында үрей де жоқ емес
Қалың ойға шомған әкем дүрбімен жан-жағын мұқият барлап алға ұмтылмақ болып артына қараса қаруласының еңбектеп, қайта қайтқанын байқайды
Амал жоқ, дауыстап айғайлауға болмайды, барлаушының міндеті қалайда кеудеңде жаныңның барында тапсырманы мүлтіксіз орындау
Намысшыл текті атаның ұрпағы осы жерде қатты қиналады
Қанды көйлек қарулас досының сатқындығына налып, күш-жігерін жинап алға ұмтылады
Нәтижесінде жел диірменге жақындап, жан-жақты барлап, мұқият тексереді
Бір жақсысы диірмен маңында жан баласы болмай шығады
Берілген тапсырманы орындап келгені үшін жауынгерлік медальмен марапатталады
Ал үрей билеп, қорқақтық танытқан С
ату жазасына кесіледі»
Ал өлкетанушы, тарихшы Ниетжан Нұтбаевтың «Өмір бақыты» кітабында да барлаушы Саймасай былай дейді: «… Бес-алты кісімен бәріміз барлаушымыз, көбі орыс жігіттері, соғыс шебінің алдында жау жақты барлап келу біздің міндетіміз, іңір қараңғысында немесе түннің жарымында «тіл» әкеліп жүрдік
Кейде танкистер штабына бағалы құжат апарып қайтамыз
Екі жақ та атысып жатыр
Жауып тұрған оқтың астымен, танкистер штабына кезекті құжатты зорға дегенде жеткіздік
Жолда қырылған адамдардан аяқ алып жүргісіз
Блиндажға ене бергенде бомба түсіп, кімнің қайда қалғанын білмедік, осы жерде мен контузия алдым, есімді жинасам дала госпиталында жатыр екенмін
Осы жолы «Ерлігі үшін» медалімен марапатталдым
Ал ерекше жеке тапсырмаларды танк құрамына уақытымен жеткізіп тұрған ерлігімді ескеріп, 1943 жылы «Қызыл жұлдыз» орденімен марапаттап, аға сержант атағын берді» деп жазады.
Біз Саймасай Кәкетайұлы жайында жазылған естеліктерден оның жаужүрек барлаушы болғанын білеміз
Соғысты Батыс Украинаның Дубина қаласында аяқтап, осы аймақтағы бандерлерді жоюға қатысады
1946 жылдың күзінде әскер қатарынан босанып, аман-есен елге оралады
Бұл қанды соғысқа әкесі Кәкетай да аттанған еді
Асқар тауы әкесінен қара қағаз келеді.
Әкесі Латвия жерінде қаза тапқан еді
Саймасай елге оралысымен жұбайы Күлбала екеуі еңбекке араласып, шопандар арасында көш бастайды
Бейбіт өмірдегі көп жылғы еңбегі бағаланып, «Еңбек Қызыл Ту» орденімен марапатталады
Қазіргі таңда Жамбыл ­облысы Қордай ауданы Кенен ауылының орталық көшесі Саймасай Кәкетаевтың атымен аталады
Майдангердің Ұлы Отан соғысы кезіндегі және бейбіт өмірдегі жасаған ерліктері кейінгі ұрпаққа үлгі-өнеге болып қала бермек.
Ұлы Жеңістің тағылымы уақыт өткен сайын арта түсетіні анық
­Саймасай Кәкетаев тәрізді ерлігі ерен тұлғалар қашанда халық жадында сақталатыны анық
Олар Отан алдындағы өздерінің қасиетті парыздарын орындап, жаудың бетін қайтарды
Елдіктің намыс туын биік ұстап, Жеңіс үшін тек алға қарай адымдады
Бұл тұрғыдан алғанда ардагерлеріміздің атқарған еңбектері қашанда зор
Бүгінгі жастар соны біліп өссе дейсің
Мұның тәрбиелік маңызы зор
Ұрпақтар сабақтастығы туралы сөз қозғағанда міндетті түрде осындай мәселелерді айта отырсақ, нұр үстіне нұр болары сөзсіз.
Қорыта айтқанда, Ұлы Жеңіске үлес қосқан азаматтардың жасаған ерліктері – елге мұра, ұрпаққа – өнеге.

Жандарбек ҚАРАБАСОВ, 
Қазақстан Журналистер 
одағының мүшесі 
