1986 жылы Желтоқсан көтерілісіне өрімдей жастар қатысып, қылышынан қан тамған тоталитарлық жүйеге қарсы шығып еді
Сол бір ызғарлы күнде жүрегі қазақ деп соққан әр азамат басын қауіп-қатерге тікті
Не үшін? Кім үшін? Әрине, қазақ халқының азаттығы үшін! Желтоқсан көтерілісінің бел ортасында болып, ерлік пен өр мінез танытқан жастардың баскөтеруі тәуелсіз ел болуға деген серпіліс болатын
Бұл ұрпақтан-ұрпаққа жететін, ержүрек ұл-қыздарымыздың қайсар рухының өнегелі үлгісі.
Сол уақытта жалынды жастармен бірге алаңға аттанған ағаларымыз да аз болмаған екен
Бүгінде 70 жасқа келіп, ел ағасы болып отырған Қайсар Шәкенов 1986 жылы 45 жаста еді. 
– «16 желтоқсан күні Дінмұхамед Қонаевты орнынан алып, Г.Колбинді қойды» деген хабар тарағанда төбем­нен жай түскендей болды, – дейді Қайсар аға
– Еліне еңбегі сіңген, халқының алдында абырой-беделге, зор құрметке ие болған Димекеңді алып тастап, қайдағы бір белгісіз Г.Колбинді әкелгені көп қазақтың намысын оятқан жағдай болды
Желтоқсанның 16-сы күні таңертең жұмысқа келдім
Мән-жайды сұрап алып, алаңға жетуге асықтым
Сағат 11-де әлдебір нәрселерді сылтауратып, ақырын ғана жұмыстан шығып, алаңға тарттым
Мир көшесімен (қазіргі Желтоқсан) жоғары өрлеп келе жатсам, мұздай қаруланған солдаттар, милиция, офицерлер алаңға кіретін жолды жауып тастапты
Бер жағында қолдарында плакаттары бар жастар мол
Мен де солардың арасына кіріп, алаңға енуге тырыстым
Бірақ кіру мүмкін емес
Оң жағымызға қарасақ Сәтбаев көшесі­мен алаңға қарай мыңдаған жастар легі келе жатыр
Жастар қоршаудың бәрін бұзып өтіп алаңға лап қойды
Билік өкілдерінің алдарына шығуын, жауап беруін талап етті
Сол кезде мен қазақ жастарының өр мінезіне, қайсар рухына қатты таңғалдым
Көп ұзамай билік өкілдерінің «Тараңдар! Бұл Орталық Комитеттің шешімі! Мыналарың ұят болады!» дегені толқуды баса алмады
Алаңдағы жағдайды өз көзіммен көргеннен кейін қайта жұмысқа келдім
Келсем әріптестерім «қайда болдың?» деді
Не істеп, не қойғанымды айтқаным жоқ
Содан жұмыс аяғына таман шығып, тағы да алаңға бет алдым.
Қас қарайған шақ
Кеш батып кеткен
Келсем, алаңдағы толқу одан әрі күшейген
Жағдай мүлдем ушығып тұр
Алаңға жеткенім­де жастарды соққыға жығып, мұздай су шашқан машиналарды көрдім
Қарап тұрып, байқамай да қалыппын, бір жігіт мені қолымнан тартып: «Аға, былай тұрыңыз» деп жұлып әкетті
Сөйтсем, басынан аяғына дейін қаруланған солдаттар темір дубинкаларымен сабап жүр екен
Бәріміз бытырай қаштық
Солдаттар қайта кеткенде, алаңға қайта беттедік
Қарасақ, Фурманов көшесі жағынан өрт сөндіретін машина алаңға бет алып келе жатты
Содан жан-жағына үлкен қысыммен су шаша бастады
Ол судың соққысы өте қатты тиді бізге
Ұшып-ұшып кеттік
Бір уақытта қарасам, әлгі машинаға бір топ жастар жүгіре жөнеліп, барлығы жабылып төңкеріп тастады
Ішіндегі бензинін ағызып, дөңгелектерін жағып жіберді
Артынан екінші бір дәл сондай машина келеді екен
Маңайдағы үйлердің қабырғаларындағы мрамор жапсырмаларын жұлып алып, машинаға лақтырдық
Сөйтіп түнге дейін жүрдік
Ертеңінде жұмысқа бара жатсам, Абай көшесінің бойымен көп қыздар сап түзеп алаңға қарай кетіп бара жатты
Менің байқауымша олар Қыздар институтының немесе АХБК мекемесінің қыздары болуы керек
Сонда біздің қыздарымыз да батыр екен ғой, «Әлия мен Мәншүктің сіңлілері бар екен ғой» деп бойымды мақтаныш кернеді.
Жұмысқа келсем, маған бәрі біртүрлі қарайды
Мен өзі нағыз ұлтшыл қазақ едім
Жұмыста біраз отырып, қайта алаңға кеттім
Содан күні бойы кешке дейін сонда болдым
Алаңдағы жағдай әлі күнге дейін көз алдымда
Міне, сол Желтоқсан оқиғасына содан бері 26 жыл өтті ғой
Өмірбақи ұмытпай өтерім – сол кездегі қазақ жастарының рухы, ар-намысы
Қазір сол көтерілістің ішінде, жастардың арасында болғанымды өзіме бақыт санаймын
Ертесіне жұмысқа келсем, «КГБ-дан» адам келіпті мені іздеп
Әріптестерім айтып қойған болуы керек
Әлгі адам мені жауап беруге шақырды
«Қатыстым, болдым, бардым» деп тура айттым
Ол: «Егер сіздің фотосуретіңіз табылса, онда әңгіме басқаша болады» деп кетіп қалды
Басшылықтан сөз де естідім
Бірақ мен өзімді алаңға барғаным үшін бақытты сезінгенмін.
Иә, сол азаттық үшін болған арпалыста Қайсар аға да өзге жастар сияқты соққы жеп, таяқтың астында қалды
Ел басына күн туған шақта алаңда болып азаматтық көрсетті
Мұның барлығы ерлікке пара-пар дүние емес пе? Биліктің қаһарынан сескенгендер алаң маңына аттап баспағанда, ол алған беттен қайтқан жоқ
Жаратылысынан кішіпейіл, қарапайым жан өзін емес, сол кездегі жастардың ерлігін ең бірінші ауызға алады
Соларды көп мақтайды
Тебірене сөйлейді
«Мен де сонда болып едім» деп айтпай, осы күнге дейін сыр сақтап келген ағамыз көргені мен өзі куә болған жайларды осылай баян етті.
Дәукен ЖҰМАТҰЛЫ
