Қазақтың жер-су атаулары – тұнып тұрған тарих
Біз оның сыртқы жағын ғана білгенімізбен, тереңіне бойлай бермейтініміз рас
Қай атау қайдан шықты, неден бастау алды, неліктен ұмытылды деген мәселелердің тарихи себептерін зерделей отырып ой тарқату оңай дүние емес
Күні кеше ғана өмірден өткен ғалым, белгілі өлкетанушы Молдияр Серікбайұлы сондай азамат еді
Молдияр аға қазақ­тың жер-су атауларын ғана емес, елімізге, жерімізге қатысты талай дүниелерден терең хабары бар, білікті де білгір, нағыз ұлт жанашыры деген атқа лайық тұлға. 
Еліміз тәуелсіздік алғаннан кейін тіл мәселесімен қатар ономастика, топонимика мәселелері де күн тәртібіне шықты
Өйткен себебі, бүкіл қазақ даласы, облысы мен қаласы, ауылы мен ауданы, көшесі мен даңғылы, елді мекендері Кеңес уақытында түгелдей өзгеріске ұшырап, енді егемендігіміздің келуімен ата-бабамыздың көзіндей болған тарихи атауларды қалпына келтіру жұмыстарына мән берілді
Ономастика саласының ғалымдары бұл іске білек сыбана кірісті
Мақалалар жазды, пікірлерін білдіріп, ұсыныстарын айтты
Мұндай маңызды мәселелерге Молдияр Серікбайұлы бейжай қарай алмады
Ол кісінің айтқандары ешуақытта күмәнді жорамалдарға, дәлелсіз дүниелерге сүйенбейтін
Өзі ғылым саласының өкілі болғаннан кейін тек қана ғылыми еңбектер мен ғалымдардың жазған еңбектеріне, ондағы тұжырымдар мен көзқарастарға ғана табан тірейтін
Жазған мақалаларында, берген сұхбаттарында салмақты ой, парасатты ұстаным, сарабдал пікір жататын
Молдекең Тәуелсіздіктің бастапқы жылдарында «Ана тілі» газеті ұйымдастырған экспедицияның құрамына жетекшілік жасап, әрбір өңірдің тарихымен, сол өңірде қандай жер-су атаулары бар, солардың бірін қалдырмай түгендеп шықты
Алаш арысы Тұрар Рысқұловтың есімін жаңғыртып, еңбектерін жариялауға көп үлес қосты
Көрнекті тұлғаға қатысты белгісіз болып келген фактілер мен тың деректерді анықтап, жалпақ жұртқа жария етті
Тұрар Рысқұловтың атына көше, мектеп, жоғары оқу орны, аудан атауларын беруге күш салды
Алаш қайраткерлерінің қандай еңбегі бар, соларды саралап, жіпке тізгендей айтып беретін
Бұл тұрғыдан келгенде Молдияр ағаның өзін де кешегі Алаш арыстарының ізбасарларына ойланбай-ақ жатқызар едім
Өйткені жүрегі де, жаны да Алашшыл азамат.
Ортаға салған әңгімесінің бар­лығында Алаш арыстарының еңбек­терін тілге тиек етуді ұмытпайтын
Елді ­мекендер картасын сызудың хас шебері еді
Сызған карталарына қарап жаныңыз сүйсінетін
Өз қолымен бүкіл Қазақстанның, әр облыс-аймақтарының картасын ерінбей-жалықпай сызып, карталарда кеткен қателіктерді, ондағы жазылған атаулардағы жаңсақтықтарды дәлелдеп, бұл осылай болуы керек деп өз тұжырымдарын алға тартатын.
Таңғалатыным, Молдияр аға жасы сексеннен асып кетсе де, үлкен жобаларды қолға алуды ойластырып, халықаралық экспедицияларға шығуды армандап жүретін
Өзі соған дайын еді
Ертең жолға шығасыз десе, сақадай сай болатын
Демеушілерге, география саласындағы жұмыстарды үйлестіріп отыратын тиісті мекемелерге хаттар та жазды
Ойлағандай нәтиже шықпады
Бірақ сонда да үмітін үзген жоқ
Қайткен күнде осындай экспедицияға баруым керек деп айтып жүретін
Жас болса бір сәрі, сексеннің сеңгіріне шыққан азаматтан мұндай ой есту өмірде көп кездесе бермейді
Бұдан түйетініміз, Молдияр аға өмірінің соңына дейін ұлт мұраты үшін адал болуға, сол жолда тынымсыз еңбек етуге бекінген азамат болды
Тіпті бар ғұмырын, уақыты мен қайрат-күшін де осы жолға арнады.
Молдияр ағаның ғылыми-шығарма­шылығының бір арнасы – қазақ баспасөзімен тығыз байланыста болуы
«Ана тілі» газетінің тұрақты авторы ретінде «Ұлы дала атаулары» жобасына жетекшілік жасады
Редакцияға әрдайым келіп-кетіп жүретін
Естіген-көргенін, оқыған-білгенін айтып, еркін әңгі­мелесетінбіз
Көңілі – баладай аңғал, жан дүниесі – таңғы шықтай мөлдір, таза, жүрегі кең, ойы – ұшқыр, ақылы – кемел біртуар ағамызды бүкіл редак­ция ұжымы ерекше қадірлеп, құрмет­тейтінбіз
Қарапайымдылықты жақсы көретін
Асып-тасығандарды, менменсіп кеткендерді көңілі хош көрмейтін.
Өмірін тынымсыз ізденіспен, қажырлы еңбекпен өткізді
Мәнді де мағыналы ғұмыр кешті
Уақытын бекерге сарп етпеді, әр күнін қазақ елінің Тәуелсіздігін нығайтуға арнады
Сөзі мен ісі алшақ кеткен жоқ
Сөзі қандай болса, ішкі дүниесі де сондай еді
Әділдікті, шыншылдықты қалайтын
Молдияр ағаны тыңдай бергің келетін, айтқандарын ой-зердеңе тоқи бергің келетін
Әрбір сөзінен өнеге, үлгі алып қалуға тырысатынбыз.
Соңғы бір-екі жыл көлемінде денсаулығы сыр бергені болмаса, ауырып-сырқағанын естімедік
Қашан көрсек те бойын тіп-тік ұстап, аяғын нық басып келе жататын
Өте мәдениетті, кішіпейіл еді
Денсау­лығын қарату үшін мұхит асып, Амери­каға да барып қайтты
Келгеннен кейін редакцияға соғып, өзінің жаңалықтарымен бөлісті
Меңдеген дертінен сауығып келгенін айтып, бәрімізді қуантып қойды
Енді қайта іске кірісемін деп жүргенде жайсыз хабар алдық
Молдияр ағаның еселі еңбегі өзінен кейін де мәңгі жасай беретіні сөзсіз
Өйткені ол нағыз ғалым еді…
Дәуіржан Төлебаев
