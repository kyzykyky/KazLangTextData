Адам ғұмырының мәні өзгелерге жасаған жақсылығымен, ізгілік, парасатымен, мынау жарық дүниеге қалдырған ғибратты ісімен өлшенсе керек
«Жақсы адамның жолы – жарық күн» деген халқымыз
Менің анамның жүріп өткен өмір жолы  біртегіс болмаса да, мөлдір сезімдерге, мейірім мен нұрлы шуаққа толы,  жап-жарық болатын
Әр адам өз тағдырының ұстасы дейді
Дегенмен, өмірде адамның ырқына бағына бермейтін, өз ағысымен ілестіріп әкететін жайттар да аз емес-ау
Менің анам да тағдырдың маңдайына жазған қиыншылығын мойымай көтеріп, жақсылығын жан-тәнімен қарсы алып, шаттанып өмір сүрген жан
Асыл жанның өмірдегі әр қадамында қашанда ізгілік пен биік адамгершілік жатқаны айдан анық еді… 
«Жарығым…» деп ­басталатын Анамның маған жазған хаттары
«Жарығым, бүгін хатыңды алып, хабарыңа қанып, бір жасап қалдым ғой
Аман жүріп, қуана кездессек, сүйенішім менің…» деп еміренеді бір хатында
Тағы бір жолы: «Кеше өзіңмен сөйлесіп, көңілімді бірлеп отыр едім
Аман жүрсең болды маған…» деген тілегін жолдайды
Оның жүрек лүпілі әр хатынан сезіліп тұратын: «Оң болсын
Алла алдарыңнан жарылқасын
Маңдайларың ашылып, бақытты болыңдар
Ата-аналарыңның өзге тілегі жоқ, бақытты болсаңдар болды бізге
Біз саған тірекпіз, тумаластарың бар, бәрі өзіңнің жаныңда деп сезін, ағаңа арқа сүйе… әркімге әртүрлі қиындық кездесіп жатады, тек мойымау керек, өмірге құштарлық ең бастысы …» Студент кезімде жолдаған бір хатында: «Сендер жанып тұрған жассыңдар, өз бақыттарың үшін күресушісіңдер
Жарығым, көп оқы, терең білім алуға тырыс
Студенттік өмір қайта оралмас бақытты шақтарың ғой
Мен сенің болашақ ізбасарым болатыныңа қуаныштымын
Әкең екеуміз қашанда сенен үлкен үміт күтеміз, қатарыңмен жарқылдап, үлкен азамат болуыңды тілейміз» деп жазыпты
Анамның хаттарын қазір де қолыма жиі аламын, оқимын да көңілім босайды, өткен күндердің елесіне шомылып, сағынышымды басқым келеді… Әр хатындағы «жарығым» деген сөзі жүрегімді шым-шым шымырлатады.
«Жарығым» деп мынау дүниеде тек жалғыз адам еміренеді екен баласын
Ана үшін әр перзентінің орны бөлек, дегенмен, тұңғышы болған соң ба, мені жақсы көретінін жасырмайтын
Мен де ол кісіге ерекше жақын болғандаймын, міне, Анамыздан айырылған сегіз жылда оған деген сағыныш сезімі өзекті өртейді, ана туралы сөз бола қалса, еріксіз жанарыма жас үйіріледі…
Біз үшін мынау жарық дүниедегі ең ыстық, ең жылы ұя – балалық шағымыз өткен думанды үйіміз болатын
Сол бір кездерді есіме алсам, жүрегім лүпілдейді
Іші-сырты ақталған, қатар-қатар тізілген, еңсесі биік ақ шаңқан үйлер, жаңадан салынған поселкеге енді көшіп келген кезіміз әлі күнге көз алдымда
Аудан орталығы Таушықтан Шетпеге қоныс аударған 1967 жылы Алаш бауырым екеуміз бірінші сыныпқа бардық
Ақ көйлек, аппақ алжапқышы бар мектеп формасы, әдемі портфель… Ата-анамыз қолымыздан жетектеп, кезек-кезек мектепке жақындатып тастайды
Қазір ойласам, сол кезде екеуі де тұңғыштарының мектепке барғанына ерекше сезімде жүреді екен-ау.
Біздің аяулы Анамыз бен Әкеміз құрған сол бір берекелі шаңырақта он бір бала тәрбие алдық
Аралары екі жарым жас, үлкендерінен қалған киімдерді кейінгілері тоздыратын
Бәріміз бірге ойнап, бірге мектепке баратынбыз
Анамыз кеудесіне таққан Кеңестер Одағының «Батыр ана» алқасын оның өмірге деген керемет құштарлығының айғағы деп ойлаймын
Біз бауырмал болып өстік
Балалық пәк көңілмен төрт құбыламыз түгел еді
Асқан мейірімді Атамыз, Әкеміз бен Анамыз, шүпірлеген біздер
Үйіміз қашанда шаттыққа, думанға толы
Соның барлығының бастауы – бізді үнемі еркелеткен, тәттісін аузымызға тосып, аялап, мәпелеген Ата-Анамыз болатын.
Шіркін, сол бір бақытты алаңсыз шақтар қайта айналып келер ме еді… Жоқ, ол мөлдір сағыныш қана, жанарыма жас үйіретін, сағымдай елес боп, алыста қалған, қайтып оралмайтын алаңсыз күндерім ғана
Қазір ойлаймын, балаларын дәл біздің әке-шешеміздей жақсы көретін адамдар бұл өмірде көп пе екен деп… Әкеміз үйдегі кішкентайларды арқасына отырғызып алып, «ат» болып жүретін сәттер… Жарқылдап, қатарларымен әзілдесіп, көшеге шыққанда бәрімен амандасып, жағдай сұрасатыны
Жаз бойы ауламызға тігілген киіз үйдің көлеңкесінде отырып ойнайтынбыз, кешкі самалмен шай ішіп алған соң, ұйықтар кезде түнгі жұлдыздарды тамашалаушы едік
Шіркін, енді қайтып оралмайтын бал дәурен балалық шағымыз-ай!
Біздің анамыз өте көрікті, аққұбаның әдемісі еді
Мінезі ашық-жарқын, көп адамдармен сыйлас, өзін көңілді ұстайтын
Қабағын түйіп, жауар бұлттай түнеру ол кісіге жат болатын
Тіп-тік шынардай болып, жеңіл жаз көйлегінің етегі төгіліп, жұмысқа барып келе жататын кездері бала көңілімде жатталыпты
Апамның киім киісі де жарасымды болатын.Шашын желкесіне түйіп, әдемі-әдемі орамалдар тартып жүретін
Сырт келбеті, жаратылысы қандай әдемі болса, ішкі жан дүниесі, мінез-болмысы да аса көркем болатын
Пейілдің кеңдігі, дарқан көңіл, айналаға шуағын шашып, мейірімін төгіп, күндей күлімдеп жүрген бейнесі көз алдымнан кетпейді.
Бұл сұлулық оған өзінің ата-бабасынан дарыған
Нағашы атамыз бен әжеміз Маңғыстау түбегіне танымал, елге сыйлы, тегіне сөз өнері дарыған жандар болған екен
Маңғыстаудың шежіресін жақсы білетін азаматтардың естеліктерінде Батырбай атамыздың есімі жиі айтылады
Сол кісіден тараған нағашы аға-апаларымыздың мейіріміне, қамқорлығына бөленіп өстік
Аталарымыз: «Біреудің ақысын жеме, балам, таза жүр, тура жолдан айныма» деп үнемі айтып отыратын
Тіпті көшеде келе жатқанда кір, қоқысты баспа, айналып өт, күлді баспа, кірдің суы төгілген жерді баспа деп жүретін сол кісілер
Әжеміз ұршық иіріп, жүн түтіп отыратын, ши орап, киіз үйдің жабдықтарын тігетін
Нағашыларымыздың бәрі де көркем әдебиетке құштар, шешендік өнерге, жазуға бейім жандар.
Сол әулеттің тұңғышы – біздің Анамыз Шарай Батырбайқызы сонау 1955 жылы қияндағы Маңғыстаудан Алматыға келіп Қазақ мемлекеттік университетіне оқуға түседі
Бес жылдан кейін туған елге журналист маман болып оралады
Түбек қыздарының арасында тұңғыш осы мамандықтың иесі атанған ол сол жылдардан бастап зейнет жасына дейін тапжылмай Маңғыстау аудандық «Жаңа өмір» газетінде қызмет етті.
Анамыз өзінің мамандығына адал болды, жазған мақалалары аудандық газетте жиі жарияланып тұратын
Аудандық радио торабын алғаш ұйымдастырушылардың бірі болды
Ол кезде басылымдар баспаханада теріліп, беттеледі
Кезекшілігін атқарып, газеттің кезекті саны шыққанша, редакцияда жүретін кездері жиі болатын
Бізді де жұмыс орнына ертіп апаратын, сол кездегі анамызбен әріптес редакциядағы аға-апайларды біз де құрметтеп өстік
Газеттің қара майының иісіне дейін ұнайтын бізге, тіпті баспасөзге деген құрмет, газет-журнал оқуға қызығушылығымыз дәл сол кездерден қалыптасқаны сөзсіз
«Ұяда не көрсең» деген осы, қазақ баспасөзінің өміріміздің алтын арқауына айналғаны сол шақтардан басталған
Әсіресе мені жетектеп, жетелеп, қызықтырып, жас тілші атандырып, тырнақалды жазғандарымды аудандық газетке шығарған да Анашым, асыл анам болатын
Сөйтіп, журналист мамандығына деген сүйіспеншілігімді оят­қан еді
(Студент кезімде әсем Алматыға келіп, өзінің бірге оқыған құрбылары Тұрымтай Дүйсебаева, Жібек Бегалықызы апайлармен кездескені де есімде
Мырзатай Жолдасбеков аға мен Мәриям апайдың Иран елінде елшілікте қызмет атқарып жүргенде Маңғыстауға барып, араға көп жылдар өтсе де, бір-бірін іздеп, арнайы кездескені бөлек бір оқиға).
Қазір ойлап қарасам, қайран Анам қызметті де істеп, балаларды да өсіріп, қарт ата мен Құдай қосқан қосағын да қадірлей біліп, туған-туысқа, іні-сіңлілеріне де қамқор болған екен… Алыс-жақынды тегіс түгендеп отыратын еді, жастығымыз ғой, кейде ағайын-жекжаттың шақыруынан қашқақтайтын болсақ, сол кісілердің жақсылығы мен жақындығын тәптіштей түсіндіріп, туыс пен туыстың арасын жалғауға жетелейтін еді бізді
Анамыздың көпшіл болғаны сондай, көрші-көлем, тек таныс адамдармен де жақсы сыйласып, көңіл бөлуге уақыт табатын
Абысын-ажындарымен жиналып, жазда өрмек тоқу, киіз басу, ұршық иіріп, жүн сабау, сөйтіп, ағаш үйдің жабдықтарын жасау, жас келіндер мен күйеу балаларға есік-төр көрсету, ерулік, сәбилердің тұсауын кесу, бесікке салу, балқаймақ қайнатып, құрт дайын­дау сияқты ұлтымыздың небір әдемі салт-дәстүрлерін біз Анамыздан көріп, бойымызға сіңірдік.
Әкеміз Әбжет Сүйеуов кеңестік сауда саласының маманы еді
Алматыдағы кооператив техникумын бітірген соң, қызмет ете жүріп Мәскеудегі сауда инс­титутын сырттай оқып бітірді
Анам екеуі отбасын құрғанда Алаш екеуміз төрт жаста, Әділбек екі жасар болатын
Үйіміздің төрінде бүкіл бір рудың қадірлі ақсақалы Сүйеу атамыз отыратын
Ол кісі ағайынға сыйлы, еңбекқор жан еді
Әр немересі дүниеге келгенде ерекше тебіреніспен қуанғанынан көзіне жас алатын
«Жалғызымның жапырағы жайыл­ды» деп кемсеңдеуші еді
Бала болған соң бірдемені бүлдірмей жүрмейсің, кейде әке-шешеміз бірнәрсеге ренжіп, дауыс көтергендей болса, жүгіріп келіп Атамызға тығылатынбыз
Шапанының етегімен әрқайсымызды да орап алып, «менің балама тимеңдер» деп бала-келінін тоқтататын жарықтық
Сол заманның адамдары шынында да ерек қасиетті, асқан мейірімді екен деп ойлаймын
Мәнді-дәмді сөз айтатын, жастарды ізгілікке тәрбиелейтін
Өзіне тән қоңыр дауысымен қисса, жырларды айтып, Құран кітабын қайталап оқып отыратын
Біз осылай алаңсыз, адамдардың бір-біріне деген мейірімін, құрметін, сыйластығын көріп өстік
Қонағы арылмайтын, берекелі ортада тәрбиелендік… Сол кездегі ауыл интеллигенциясының көркем мінезді жандары біздің ата-аналарымыз екен
Қатарластары бір-бірін қонаққа шақырып, сол бас қосуларда Шәмшінің әндерін қосыла шырқайтын
Біздің де көңілімізде Шәмші әндері сол кездерден берік жатталып қалды.
Балалық шаққа қайта-қайта оралып, сағынып тұратынымыз бәлкім сондықтан да шығар
Сол бір мейірім, ізгілікті сезініп, өміріміздің діңгегі жақсы ортада қаланғанына іштей мың тәубе деймін.
Анамыздың қазасы бізді сарғайған мұң мен таусылмайтын сағынышқа орап кетті
Өмірдің қатал заңы осындай
Бәрі өзгеруде
Уақыт алға озады, біз есейдік, ата-анамыздан ажырап, көңіліміз ортайды
Өзгермеген бір нәрсе: ол туған ауылымыз, балалық бал дәуреніміз өткен туған жердің қырлары мен құмдары, ата-бабаларымыздың ізі қалған, солар жүрген жолдар мен белес­тер, біздің үй орын тепкен қоңыр төбе
Бүгінде қияндағы Маңғыстау ауданының орталығы Шетпе поселкесіндегі біздің балалық шағымыз өткен сол қоңыр төбені айнала қоныс тепкен іні-сіңлілерімнің шуақты жүздеріне, арттарынан ерген кішкентайлардың күлкісіне, туған үйіміздің түтініне қарап мауқымды басамын
Біздің ата-анамыздың өмірі артында қалған ұрпағымен жалғасып жатыр, бәріне де шүкіршілік етеміз
Алаш, Әділбек, Марат, Айкен, Айболат, Нұркен, Асқар інілерім мен Гүлзат, Гауһар сіңлілерім бүгінде бір-бір шаңырақтың иесі, Маңғыстау өлкесінің өсіп-өркендеуіне өзіндік үлестерін қосып, еңбек етіп жүрген азаматтар
Олардың үлкендері кішілеріне қамқор болып, өзара ауызбіршілікте, тату-тәтті тірлік кешіп жатқанына алыстағы мен де іштей сүйсініп, тілектес болып жүремін
Осылай, әке-шешеміз іргесін бекіткен шаңырақтың жапырағы жайылып, немерелері отау құрып, шөберелер дүниеге келіп жатыр.
…Бүгінде біздің әрқайсымыздың үйіміздің төрінде Анамыздың «Жан шуағы» кітабы
Ауырып жатқанда да қаламы қолынан түспей, осы еңбегін жазып шыққан еді Анамыз
«Автор нағыз қазақ келінінің өзі келген шаңыраққа адалдығын, мынау өмірде қандай қиыншылық кездессе де мойымаудың үлгісін көрсеткен» деп бағалады оқырмандар
Кітапты қолыма алып, қайталап оқыған сайын Анамның жүрек лүпілін сезгендей, өзімен сырласқандай күй кешемін
«Әлемдегі ең ардақты, жаныма жақын, ең мейірбан адам Сіз едіңіз
Қорғаным да, арқа сүйер, үлгі етер өнегем де Өзіңіз едіңіз… Сіздің мейірімді жүзіңізді, аялы алақаныңызды, әдемі күлкіңізді сағындым, Ана…» деп аруағымен сырласатын кездерім де болады.
Аяулы анамыздың рухы бізді қолдап, қорғап жүргей
Мен АНАМДЫ сағындым!..
Ләззат Сүйеуова
