Көрнекті жазушы, мемлекет және қоғам қайраткері, Қазақстанның Еңбек Ері, Қазақстан Республикасы Мемлекеттік сый­лығының лауреаты Әбіш Кекілбаев 76 жасында кенеттен қайтыс болды.
Әбіш аға «Қазақ әдебиеті», «Ле­нин­шіл жас» газеттерінде жұмыс істеді
Кейінірек «Егемен Қазақстан» газе­тінде бас редактор болды
Қазақ КСР Мәдениет министрінің орын­басары, Жазушылар одағы басқар­ма­сының екінші хатшысы, Қазақстан Компартиясы Орталық Комитетінің Мәдениет бөлімінің сектор мең­герушісі, Президент Аппараты Мә­де­ниет және ұлтаралық қатынастар жөніндегі референтурасының жетек­шісі, ҚР Мемлекеттік хатшысы, ҚР Пре­зи­дентінің кеңесшісі қызмет­те­рін ат­қарды
Еліміздің Жоғарғы Кеңе­сінің, кейін Парламент депутаты болды.
Талантты қаламгер әдебиет есігін өлеңмен ашқан еді
1963 жылы «Алтын шуақ» атты алғашқы жыр жинағы жарық көрді
Оның соңына «Бір шөкім бұлт», «Дала балладалары», «Дәуірмен бетпе-бет», «Тырау-тырау тырналар» секілді әңгіме, повестер, сын мақалалар, жолжазба очерк­тері жинақталған кітаптар ілесті
Оқырман қауымға «Үркер», «Елең-алаң» романдары жақсы таныс.
Жазушының бірқатар шығар­ма­лары орыс, неміс, болгар, поляк, ма­жар, чех тілдеріне аударылды
Қа­лам­гердің өзі де В.Шекспирдің, Л.Толс­тойдың, Г.Мопассанның, И.Бу­ниннің, Ш.Айтматовтың, М.Кәрімнің және басқа да шетел клас­сик­терінің туындыларын қазақ тілінде сөйлетті.
Оқырмандарының сүйіктісіне айналған жазушы соңына мол рухани байлық қал­дырды
Оларды оқып, сусынын қандырған жас ұрпақтың отаншыл, елшіл азамат болып өсері еш күмәнсіз
Алаштың ардақтысы кемелдік пен даналықтың үлгісі ретінде ел есінде қалары анық.
Бүкіл ғұмырын қазақ рухания­тының өсіп-өркендеуіне, мемлеке­тіміздің нығаюына арнаған ұлты­мыздың асыл перзенті туған елімен мәңгі жасай береді.
«Қазақ газеттері» ЖШС
және Серіктестікке қарасты
басылымдардың еңбек ұжымдары
«Қайран, Әбеке-ай, сені «Қазақ әдебиетінің ендігі қайыспас кәтепті қара нары – осы» деп жүргенімізде, елің «Үркер» мен «Елең-алаң» секілді сүбелі туындыларыңды былай қойғанда жазған-сызғаныңнан түк қалдырмай жабыла оқып жатқанда жазушылық еңбегіңді былай қоя салып, егемендіктің ақ таңында «Ұлт үшін ендігі ең маңызды қызмет – тәуелсіздікті орнықтыру» деп осы іске Елбасымен бірге бел шешіп, білек сыбана кірісіп кетіп едің
Сонда «Артымыздағы ұрпаққа аз күндік ырзық қана тастап кетпей, баянды болашақ қалдыра алсақ, бұл дүниеге босқа келіп, босқа кетпегендігіміз» деп ақтарыла бір сөйлегенің әлі күнге есімізде.
Көп ұзамай-ақ, «Демократия көктен түспейді», «Ұлтты ұлы мұраттар алға жетелейді», «Отаншылдық мұраты – жасампаздық», «Ұлт көсегесін ұрпақ көгертеді», «Өткеннен тағылым, ертеңнен үміт іздегендер ғана ілгері баса алады», «Ел тағдырын шешетін жасампаз кезең енді келді» деп жарияға жар қылған көсемсөздерің бірінен соң бірі жарық көріп жатты.
Біз сонда сенің суреткер жазушы Кекілбайұлы ғана емес, көкірегі даңғайыр, кемел ойлы Кекілбайұлы екеніңді танып, шексіз риза болғанбыз.
Иә, қазақтың әдебиет пен мәдениеттегі есесін ғана емес, ел ретіндегі есесін де түгендеуге тап өзіңдей бар білімімен, барша қажыр-қайратымен аянбай атсалысқан азаматты қазақтың бүгінгі жаңа тарихы көп біле бермейді
Елің үшін қай саладағы еңбегің де өлшеусіз
Туған халқың сол үшін де сені мәңгі бақи жүректерінде сақтайтын болады, Әбеке! Бақұл болыңыз!
Қажығали Мұхамбетқалиұлы,
жазушы, Мемлекеттік сыйлықтың лауреаты
Қазақ халқы тағы бір аяулы ұлынан, алып тұлғасынан айырылды
Елім деп соққан тағы бір үлкен жүрек соғуын тоқтатты
Мынау жарық дүниеден аядай ғана ауылдан шығып, Алты Алаштың ардақтысына айналған, адамзаттың ақыл-ой қорына асыл туындыларын қосып, көркем ойдың көкжиегін кеңейткен Әбіш Кекілбаев өтті
Өзекті өртейтін өкініш! Қабырға қайыстырар ауыр қаза! Амал нешік
Алла Тағала ардақты Әбекеңнің алдынан жарылқағай…
Әбекең ұлтымызға Ес, сыртымызға Сес еді
Еліміз Әбекең сияқты алыптарымен Еңселі еді
Әбекеңдей асыл азаматтарымен Арлы еді
Әбекеңдей жұмыр жерді жүрегіне сыйдырып, адамзаттың ақыл-ой қазынасын көкірек көзінен өткізген абыз тұлғаларымен Парасатты еді
Осындай аяулы тұлғасынан айырылу қара орман халқымыздың арқасына аяздай батып тұр.
Десек те, қазақтың алтын құрсақты аналары Әбекеңдей асыл ұлдарды дүниеге әкелмей тұрмас-ау
Алайда Әбекеңнің орны әрқашанда бөлек, әрқашанда дара, ерекше білініп тұрмақ
Қалың қазақ ақыл-ойға сусағанда, тереңдік іздеп сабылғанда, тығырыққа тіреліп, дағдарғанда, «мәңгүрттік» иірімінен шығар жол іздегенде, биіктік көксеп, көкке ұмтылғанда, таңғы шықтай таза, даладай кең тыныс аңсағанда Әбекеңнің артында қалған телегей-теңіз мұрасы – кітаптарына – «Елең-алаңына», «Үркеріне», «Шыңырауына», «Күйшісіне», «Ханша дария хикаясына» қайта-қайта айналып соқпақ.
Қара ормандай қалың жұртымызға, Әбекеңнің отбасына, туған-туыстарына қайғыларына ортақтасып, көңіл айтамыз.
Әбекеңнің алды пейіш, арты кеніш болсын.
Жатқан жері жайлы, топырағы торқа болсын.
Өмірзақ АЙТБАЙҰЛЫ,
Халықаралық «Қазақ тілі»
қоғамының президенті, академик
Егіз қозыдай едік, сыңарымнан айырылдым…
Егіз қозыдай едік
11 желтоқсан, 2015 жылы таңғы сағат 7 шамасында Астанадан тәуір көретін інілеріміздің бірі Бекет Тұрғараев қоңырау шалып, Әбішке уақыт болды дегенде төбеме жай түскендей болдым
Бала кезімізден бірге өскен, бір сыныпта, бір партада отырған егіз қозыдай бірге жүрген Әбішті өлді дегенге көңілім сенбеді
6 желтоқсан күні телефон шалып құттықтаған жан жолдасым Әбішім туралы жеткен суық хабар жан дүниемді құлазытып, не айтарымды білмей есеңгіреген күйде тұрып қалыппын
Екеуміздің де әкемізді соғыс жалмап, жесір ана, жетім бала болып талай қиындықтарды көріп өскен едік
Амал қанша, саналы өмірін сапалы еңбекпен өткізген еліне, жеріне, қазағына деген шексіз ризалық пейілмен, биік адамгершілікпен, еш адамға жамандық ойламаған қалпында о дүниеге кетіп барасың
Иманың тасысын, Әбішім!
Алтыншы сыныптан бастап өзіңнің өзгеден бөлек біткен талантың мен ерекше жаралған қасиеттеріңмен көзге түсіп, мектеп оқушылары мен оқытушылардың өзіңе деген таңданысымен қоса ықылас сенімін өзіңе аударғансың
Сол сенім бара-бара барша қазақтың сеніміне айналып еді
Біздің дәуіріміздің аса ауыр жүгін көтерген ірі тұлғаның біреуі, біреуі ғана емес бірегейі едің! Ұлтымыздың ұлы әдебиетінде алатын орның бөлек еді
Әдебиеттің Гималайы сен едің! Сол шың шыныменде құлағаны ма?! Сенің барлық шығармаларыңа, публицистикалық туындыларға, әңгімелерің мен драмаларыңа, романдарың мен хикаяларыңа үнемі періштелер қонақтайтын еді ғой
Сенің еңбектеріңе ешкімнің де тісі өткен жоқ
Сенің жазушылық, қайраткерлік, алғырлық, ойшылдық, ақылдылық, кемеңгерлік қасиеттеріңнің орны бөлек еді
Әбіш, сен қазақтың Аристотелі едің! Сен ұлы билердің үлгісін тұтқан жан едің
Сенің ешкімнің басына берілмеген қасиетің дүниежүзіндегі адамзатта болатын өркөкіректік пен адамгершіліктің, махаббат пен зұлымдықтың, екіжүзділік пен турашылдық­тың, адамдық пен залымдықтың, намыс пен қыз­ғаныштың сырларына, мән-мағынасына үңіліп, оны бұрын-соңды болып көрмеген философиялық ой-пікірмен тың дәрежесіне жеткізіп едің
Амал жоқ, өмірдің заңымен кетіп қалдың
Барып, өз қолымнан бір уыс топырағымды салып, жылаумен келдім
Егіз қозы едік, сыңарымнан айырылдым
Қош, Әбішім,топырағың торқа болсын! Жаның жәннатта болсын!
Бектұр ТӨЛЕУҒАЛИЕВ,
жазушы,Маңғыстау облысының
Құрметті азаматы
Әбіш Кекілбаев – қазақ руханиятының миуалы бәйтерегі, қазақ әдебиеті дейтін сөз өнерінің сайыпқыраны, түгел түркі жұртының мақтанышы
Ол өз өмірін ұлт өнерін зерделеуге, ұлт руханиятын зерттеуге арнаған еді
Тарих тамырларына терең бойлап, тың дүниелерге қалам тербеп, кесек-кесек шығармалар жазды
Халқымыздың жадында мәңгі бақи қалатын туындылары арқылы биік белес­терге жетіп, қайталанбас қолтаңбасымен із қалдырды
Түркі мәдениеті мен сөз өнерінің дамуына елеулі үлес қосты
Көркем дүниелері шет тілдерге, соның ішінде туыс түркі тілдеріне аударылды
Ол тереңдігімен, ерекше философиялық көзқарасымен, білімділігімен ерекше­ленетін тау тұлға еді
Халқымыздың мәдениеті мен өнерін, әдебиеті мен тарихын насихаттау ісіне шын берілген адал азамат еді
Еліміздің тәуелсіздік тұғырының беки түсуіне орасан зор қызмет етті
Әсіресе, замандастарымыздың ұлттық рухын оятты
Шығармашылықтың шабыт көзіне айналды
Ұлт дейтін қасиетті ұғымды санамызға сіңіріп, көңілімізге ұялатты
Асқан адамгершілігімен, терең туындыларымен, ерекше қайраткерлігімен әр буынға үлгі болды, өнегелі өмір сүрді
Сондықтан ағамыздың өмірі кейінгі ұрпаққа өшпес үлгі бола беретініне кәміл сенемін
Сыйлас інісі ретінде ауыр қайғыға ортақтығымды білдіре отырып, отбасына және барлық туыстарына көңіл айтамын.
Дүйсен Қасейінов,
ТҮРКСОЙ халықаралық
ұйымының Бас хатшысы
Сөз құдіретінің пайғамбары
Әбекең бүгінгі қазақ сөзінің хас шебері, алтын бұлағы еді
Жазба өнерінің қай жанрында болмасын, қазақтың әр сөзін жасанды әсерлемей-ақ, рет-ретімен шебер қолдана білетін
Музыка өнерінде жеті-ақ нотамен қаншама көркем әуендер өмірге келіп жатса, сөз шеберінің әр сөзі мың құбылып, орын-орнына тұра қалғанда, өз жүйесін тауып жатады
Әбекең қазақтың қара сөзінен дана сөздер өрнектей білді
Тозады деп үміт үзген елдің озғанын көрдік, өмір орнында тұрмайды ғой
Соның бәрін айта білетін, жаза білетін сөздің саф алтынын қорытқан шебер еді
Қара сөздің өзін өлеңдей өрнектеп, сұлу жанынан сұлу сөздер шығара білді.
Әбекеңді көптен бері білетінмін
Ертеректе Мәдениет министрінің орынбасары болып жүрген кезінде де көп кездестік
Сәулетшілердің кезекті съезі болған кезде келіп, ой салатындай сөздер айтты
Әрине, ол кезде мұндай шаралар тек орыс тілінде өтетін еді ғой
Сонда қазақ тілінің зергері Әбекең орыс тілінде шығып сөйлеп, оралымды ойлары мен орынды әзіл-қалжыңдарын айтып, ол тілде де өзінің шеберлігін танытқан болатын
Тыңдармандарды өзіне бірден баурап алып, сәулетшілерге әдемі сөздерімен өрнектелген ойларын арнаған болатын
Сол кезде сөз құдіретінің пайғамбары ретінде танығанмын Әбекеңді.
Кеткеннің орны толады деп жатады, Әбекеңдей тұлғаның бірегей орны қалай толар?! Орнын толтыруға қанша ғасыр кетер! Әбекеңнің халқы аман болса, оның есімі ешқашан ұмытылмас!
Қош бол, қазақ сөзінің пайғамбары, сөз данасы Әбеке!
Әбдісағит ТӘТІҒҰЛОВ,
сәулетші
Әбіш дүние салды
Қазақ прозасы ­виртуоз қаламынан айырылды
«Аңыздың ақыры» мен «Шыңырау» тәрізді қос шедеврді дүниеге әкелген асыл қаламгер уақыттан озды
Енді оның уақыты күннің қандай кезі, түннің қандай уағы, жылдың қандай маусымы, ғасырдың қандай заманы тумасын, мәңгіліктің ұлы мезгілін көрсетіп тұратын болады.
Ол жүзжылдықтар оқитын кітапқа айналады
Жүз жылдан соң, әдебиетте әр жазушыдан бір-бір кітап қалады… сол шақта «Аңыздың ақыры» ма, «Шыңырау» ма, қайсысы алға озады, оны тағы да мәңгіліктің адал перзенті, төрелікке жарап қалған уақыт қалқа біледі.
Біз «Шыңырауды» оқимыз
«Шыңыраудың» түпсіз шыңырауына жете аламыз ба, жоқ па, шыңына шыға аламыз ба, жоқ па, оны Шығыс біледі, әлде, Батыс та түсініп қалар, мүмкін, адамзат ұрпағы ешқашан, әлем оқырманы ешқашан қадірлі Джеймс Джойс жазған «Улисс» тәрізді, тіпті интеллектуалдардың өзі жұмбағын шеше алмайтын, тауысып оқып, сарқып тани алмайтын шығармасына айналар
Әбіштің өзі маңдайы жарқыраған алып аңызға ұқсайтын еді
Оның тұлғасы да, тұла бойы да, төңірегі де аңызға, әф­санаға толы еді
Әбіш деген сөз шежіреге тұнып тұратын
Ұстаз қаламгердің соңынан әфсана қалды
Асыл мұра қалды
Өзінің қайталанбайтындығын білмей бақиға аттанған қайталанбас жазушының бізге қалдырған үлкен жұмбағы қалды
Әбіш Кекілбай менің жазушы болып қалыптасуыма қатты әсер еткен кітаби ұстаздарымның бірі еді
Сырттай аға дос санаған Әбекең оны білмей өтті
Мен де ешқашан айтқам жоқ.
Дидар АМАНТАЙ
