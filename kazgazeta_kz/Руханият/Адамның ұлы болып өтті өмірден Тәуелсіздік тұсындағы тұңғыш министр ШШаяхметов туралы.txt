Бақтияр Сманов,
Қазақстан Ұлттық ғылым академиясының корреспондент-мүшесі, Халықаралық педагогикалық білім беру (Ресей) және Еларалық Ш.Айтматов (Қырғызстан) академияларының академигі
Көрнекті мемлекет және қоғам қайраткері Шайсұлтан Шаяхметов өзінің бүкіл саналы ғұмырын еліне, оның білім-ғылымына, тілі мен әдебиетіне, мәдениетіне арнаған ардагер азамат еді
Замандастары оны алғыр, білімді, іскер маман, ұлтының нағыз жанашыры ретінде танитын
Ол кісі сөздің қадірін білетін
Қолы қалт еткенде өлең жазатын өнері де болатын
Шәкең елі егемендік алған тұста сегіз жылдай тәуелсіз Қазақстанның Білім министрі болды
Республикамыздың білім саласын жаңа өмір талабына сай қайта құруға басшылық жасады, ұлттық мазмұн мен пішіндегі төл оқулықтар мен оқу құралдарын шығару, Еуразия ұлттық университетін, Түркістан мемлекеттік  университетін (қазіргі Қ.Яссауи атындағы Халықаралық қазақ-түрік университеті), қазақ-түрік лицейлерін, «Болашақ» бағдарламасын ұйымдастыру секілді басқа да көптеген игілікті істермен айналысты
Мемлекеттік тіліміздің мәртебесін арттыруға қолынан келгенше көмегін жасап, өзі де ана тіліміздің абыройын асқақтату үшін аянбай еңбек етті
Оның сол жылдарда айтқан бірқатар тың пікірлері мен игі бастамалары әлі күнге өзінің маңызын жойған жоқ
Төменде туғанына жетпіс бес жыл толып отырған Шайсұлтан Шаяхметұлымен ұзақ жылдар қызметтес болған әріптес інісі, Қазақстан Жазушылар одағының мүшесі, педагогика ғылымдарының докторы, профессор Бақтияр Смановтың естелігін оқырман назарына ұсынып отырмыз.
* * *
Кейде жұрт мына жалған дүниені керуендер жан-жақтан ағылып келіп-кетіп жататын бейне бір керуен-сарайға теңейді
Онысы дұрыс та шығар
Өйткені өткінші өмірдің байлауы жоқ базарына, қайнауы жоқ қазанына әрбір тірі жанның көш-керуені кезегімен келіп,  тәңір берген талқаны таусылған соң ретімен кетіп жатуы да заңды құбылыс
Мұны кейде атамыз қазақ: «Бұл дүниеге келген жұмыр басты пенденің бәрі – қонақ» деп әспеттеп қояды
Сондықтан қамшының сабындай ғана қысқа ғұмырды барынша мәнді де мағыналы, кейінгі ұрпақ үлгі тұтатындай өнегелі де өрелі істерімен, қолдан келгенше есте қалатындай имани-сауапты жұмыстармен өткізгенге не жетсін! Міне, осындайда қазақ қауымының рухани көсемі, даланың дара данышпаны атанған асыл Ахаң (А.Байтұрсынов) туралы ұлы Мұхтар Әуезовтің «Жалпақ елдің сынына толып, мейірін қандырған кісілер санаулы»  деп айтқан айшықты сөзі еріксіз ойға оралады
Сондай өзінің ғазиз ғұмырында бойындағы бар қарым-қабілетін, игі қасиетін егемендік алып отырған еліне, туған халқына, тәуелсіз мемлекетіне бағыштаған үлкен азаматтық пен биік парасаттың, ерекше дарын мен қайыспас қайраткерліктің иесі, көшелі кісілігі мен ұлағатты ағалығы, кішіпейіл інілігі қатар жүретін шын мәніндегі қайраткер ағамыз Шайсұлтан Шаяхметұлы Шаяхметов болатын
Бұл күнде ол кісінің көзі тірі болса жетпістің бесеуіне келер еді.  Әттең, Алланың ажалына амал жоқ
Әйтсе де, Құдай Тағаланың өзіне өлшеп берген осы бір қысқа ғұмырында Шәкең ұлы Абай айтқандай «Атаның ұлы болмай, адамның ұлы» бола білді.
Мен Шайсұлтан Шаяхметұлын екі министрлік (Оқу министрлігі мен Жоғары және арнаулы орта білім министрлігі) және Кәсіптік-техникалық білім беру жөніндегі Мемлекеттік комитеті үшеуі бірігіп, бір министрлік шаңырағы астына кірген күннен бастап, Алматыдағы Жамбыл мен Ш.Уәлиханов көшеле­рінің қиылысындағы бұрынғы Оқу министрлігінің ғимаратына көшіп келгелі танып-біле бастадым
Ол кісі министріміз болды
Мен сол министрліктегі бұрынғы Оқу министрлігінің ізбасары – кейінгі Жалпы орта білім Бас басқармасына оның сол кездегі бастығы аяулы азамат, марқұм Самархан Егізбайұлының ұсынысымен бас инспектор болып қызметке қабылданғанмын.
1988 жылдың қысы болатын, қар қалың жауып тұрған, күн алакеуім
Таңертеңгі сағат сегіз шамасы
Жамбыл көшесін бойлап қызметке келе жатқанмын
Алдымда қолшатырын ұстап аласа бойлы, мығым денелі ер адам бара жатты
Сырт қарағанда жүрісі бейне бір күрес кілемінде алшаңдай басып жүрген балуанды елестетеді
Айналада ешкім жоқ
Министрлік ғимаратына жақындағанда әлгі кісі бұрылып, қолшатырын түсіріп, үстінің қарын қаға бастады
Мен министріміз екенін сезіп, сонда ғана сәлем бердім
Бұрын қызметке қабылдағанда көргенім болмаса, жақын сөйлеспеген адамым
Министр хал-жайымды сұрады, қызметке ерте келе жатқанымды тілге тиек етіп жылы шырай танытты
Мен де ол кісінің ізімен келе жатқанымды, оның жұмысқа қызмет көлігінсіз жаяулатып келгенін, жаңағы сырт байқағандағы әсерімді – жүрісінің кілемдегі балуан ба деп ойлап келе жатқанымды жасырмай айттым
Сосын ол кісі дұрыс байқағанымды, өзінің студент кезінде самбо күресінен бұрынғы КСРО астанасы Мәскеу қаласының чемпионы атанғанын, КСРО-ның спорт шебері екенін айтып, министрлік табалдырығына жақындадық
Басшымыздың әйгілі балуан болғаны жайлы  бұл дерек мен үшін тосын жаңалық екенін, бірақ ол кісінің сонау 1976 жылы «Жазушы» баспасынан «Тұңғыш кітап» атты сериямен (қазақтың көрнекті ақыны Жүсіп Қыдыровтың редакторлығымен) өлеңдер жинағы жарық көргенін, сол сериямен менің курстас досым – қазіргі филология ғылымдарының докторы, профессор, белгілі қаламгер Бекен Ыбырайымның да жыр жинағы шыққанын білетінімді айттым
Әңгіме барысында сол жинақтағы:
Асаудай арында,
Албырт жас уақытым.
Жолдасым жанымда –
Мөлдір көз бақытым.
Мен үшін қуаныш,
Күн нұры маздаған.
Ертеңгі туар іс –
Өлеңім жазбаған.
Айнымас дос маған,
Адамға ғашықпын.
Жолмен жан баспаған,
Жүргенше асықпын, –
деген секілді сырлы сезімге толы өлең жолдарындағы кейбір сәтті ойларды, шымыр шумақтарды еске түсіріп жібердім
«Е-е, дұрыс екен» деп министр ойлана басып табалдырықтан аттады
Мен де ілесіп ұзын дәлізді бойлап жұмыс орныма беттедім
Бірінші бастығыммен көңілдегіше сөйлескеніме өзімше іштей мәзбін.
Міне, осы бір жылылық лебі бірте-бірте үлкен сенімге, биік адамгершілік қатынастарға, бауырмалдық, жана­шырлық сезімдерге жетеледі
Шәкең­нің ықпалы мені талай жақсы істерге баулып, үлкен тағылымды тәрбие мектебінен өткізгенін бүгінде ерекше ілтипатпен еске аламын
Өйткені  ол кісінің ұстаздық, ғалымдық, Жоғары білім министрлігінде министр лауазымындағы алғашқы басшылық қызметтерін былай қойғанда, табаны күректей он жыл бойы респуб­лика Министрлер Кеңесінің үлкен бір бөлімін – оқу-білім, денсаулық және әлеуметтік қамсыздандыру сала­сын басқаруы шын мәнінде іс­кер­лік пен ұйымдастырушылық, асқан қай­раткерлік тәжірибе мектебі еді
Шәкең осындай аса жауапты жұ­мыс-тан шыңдалып, министрлік ­лауазымда сегіз жылдай еңбек етті
Әйгілі Желтоқсан оқиғасы мен одан кейінгі кезеңдегі еліміздің тәуелсіздік алған жылдарынан бастап, бұл қызметте ең ұзақ отырған алғашқы оқу-білім министрі де осы Шәкең болатын.
Министрлікте сол жылдары Елбасы­ның тікелей нұсқауымен мем­лекеттік деңгейдегі қаншама жаңа ойлар, талай тамаша тың идеялар, қыруар игі бастамалар жүзеге асып жатты
Әсіресе, бұрынғы одақтық бұғаудан ажырап, егемен ел болған сәттегі жалпы білім саласына байланысты сан алуан заңнамалық-құқықтық актілерді, бағдарламалық-нормативтік құжаттарды, білім мен тәрбие берудің әр саласы үшін оқу-білім тұжырымдамалары мен стандарттарын, оқу жоспарлары мен бағдарламаларын жасау, дербес жас мемлекеттің оқу-тәрбие жүйесі дамуының стратегиялық бағыттарын белгілеу, жоғары оқу орындары жұмысын тәуелсіздік талаптарына сай қайта құру, әлемнің әр түкпіріне тарыдай шашылған қандастарымыздың балаларын ата жұртқа оқуға тарту, мемлекеттік тіл мәртебесін көтеруге байланысты ана тілі мен әдебиеті мұғалімдерін екі жылда жеделдете даярлау, аудармашы, іс қағаздарын жүргізу  мамандықтарын, қазақ тілін үйрену орталықтарын ашу, қазақ тілінен мектеп оқушыларының ха­лықаралық, республикалық оли­м­пиадаларын жүйелі өткізуді ұйым­дастыру, республикалық «Қазақ тілі мен әдебиеті» журналын ашу, Президент Н.Ә.Назарбаевтың тапсыр­масымен «Болашақ» бағдар­ламасын жасап жолға қою, білімді бағалаудың тестік жүйесіне көшу, қазақ-түрік лицейлерін, тест орталығын ашу, еліміз мектептерін жаппай компьютерлендіру, т.б
талай-талай жұмыстарды атқару Білім министрлігінің, оның басшысы тәуелсіздік тұсындағы тұңғыш министріміз Ш.Шаяхметұлының тікелей еншісінде болды
Бұл асқаралы міндеттерді Шәкең үлкен абыроймен атқарып, елдің  оқу-білім жүйесін жаңа жолға салып, бағыттап берді деп айта аламыз.
Сондай күрделі кезеңде Шәкең жалпы білім беретін орта мектептерге арналған төл оқулықтар мен өзіміздің ұлттық сипаттағы оқу құралдарын тездетіп даярлау жұмысын да оңтайлы шешті
Айталық, өткен ғасырдың 20-жылдарындағы ұлттың рухани көсемі болған Ахаңның (Ахмет Байтұрсынұлы) үлгісімен барлық интеллектуалдық мүмкіндіктерді іске қосып, жалпы зиялы қауымды осынау жауапты жұмысқа жұмылдырды
Мұнда, әсіресе, «Атау­лы мектептердің» көп көмегі тиді
Бұл атаулы мектептер еліміздің әр түкпі­ріндегі шығармашылықпен жұмыс жасайтын жаңашыл озат ұстаздардың жетекшілігімен ашылып, олар оқулық, оқу-әдістемелік еңбектер жазуға ғалымдармен бірлесе қатысты
Нәтиже жаман болған жоқ
КСРО халық мұғалімі, Қазақстанға еңбегі сіңген майталман ұстаз Қ.Айтқалиев, КСРО Мемлекеттік сыйлығының иегері, әдіскер, жаңашыл мұғалім Қ.Бітібаева, Алматыдағы №86 қазақ орта мектебінің қазақ тілі мен әдебиеті пәні мұғалімдері Қ.Назарғалиева, Г.Құрманбаева (кейіннен бірі – педагогика ғылымдарының кандидаты, доцент, екіншісі – педагогика ғылымдарының докторы, профессор атанды), №138 орта мектептің география пәнінің мұғалімі, бүгінде педагогика ғылымдарының докторы, профессор Ұ.Есназарова, №62 орта мектептің бастауыш сыныптардың әдіскер-мұғалімі К.Ерешова сынды  бірқатар озат ұстаздар төл оқулық жазу жұмысына тартылды
Осы аталған мұғалімдердің жазған оқулықтары, оқу-әдістемелік еңбектері әлі күнге мектеп қабырғасында кәдеге жарап келеді
Мұндай жақсылық нышандарын тізбелеп айтып тауысу мүмкін емес
Бұл игілікті істер қоғамға, елге, халыққа үлкен пайдасын тигізді әрі сол министрлікте еңбек ететін біздерді де кәсіби деңгейде шыңдады, күнделікті жұмыста шынықтырды, мемлекеттік қызметте өсіріп жетілдірді.
Менің өз басым Шәкеңнің тұсында үш үлкен бөлімді, Жалпы орта білім Бас басқармасын басқардым
Екі рет екі жылдан төрт жыл министрдің кеңесшісі қызметтерін атқарып, сол тұста министрліктің алқа мүшесі болдым
Бір адамдай Шәкеңмен жақсы араласып, етене жақын жүрдім
Қызмет – қызмет жөнімен, яғни жұмыс бабындағы іскерлігі, алымдылығы, ұйымдастырушылық қарым-қабілеті, білім-білігі өз алдына, ол кісінің адами болмысы, жақсы қасиеттері, рухани тазалығы, елжанды азаматтығы, әділдігі әркімге үлгі боларлықтай еді.
Бір мысал
Сол жылы қыс бастал­ғанда, бір сенбіде қазақтың ата дәстүрі бойынша өз орынбасарлары мен басқарма бастықтарын әйелдерімен министр үйіне өзі шақырып, «Со­ғымбасы» беріп, өнеге көрсеткені бар
Сонда ол кісінің  орынбасарлары болып қызмет істейтін Болат Әбдікәрімов, Жантілеу Әзізханов сынды ағаларымызбен бірге Бердібек Сапарбаев, Серік Пірәлиев, Бұлан Әділханов, тағы басқа кейінгі толқын жастар да үлкен бастығымыздың жеңін түріп, білегін сыбанып, аяғынан тік тұрып асабалық қызмет жасағанының куәсі болдық
Сонда аяулы жары Алма Әмірғалиқызына менің атымды атап таныстырғанда жеңгеміз:
– Е-е, сен екенсің ғой
Бәсе, мен сенің атыңды естігенде кім екен деп жүрсем… Әйтеуір, кешкі шайдан соң Шәкең диванда жатып алып бірдеңелерді оқиды да жатады.
– Не оқып жатырсың, Шәке? – десем:
– Бақтиярдың жазғандарын оқып жатырмын, – дейді.
– Ол кім? – деймін тағы да мен білмейтін бір жазушы шығар деп.
– Ой, неге білмейсің, оны тоқсан пайыз Алматы біледі, ал сен әлі білмейсің
Ол – менің кеңесшім деп қояды жымиып, – деп жылы лебіз  білдірді
Мен жеңгеміздің жақсы сөзіне мәз болып, кәдімгідей қомпиып қалдым.

Ұмытпасам 1989 жыл болатын
Мен министрдің сол баяғы ке­ңес­шісі кезім
Шәкең шақырып алып, екеуміздің Қарағандыға бараты­ны­мызды, онда ҚарМУ ректоры Айтқожа Биғалиев ағамыздың орнына Атыраудан Жамбыл Сәулебекұлы Ақылбаевты тағайындайтынымызды ескертіп айтты
Мен кешкі ұшақпен тікелей Қарағандыға тарттым, Шәкең Балқаштағы бір досының мерейтойына қатысып, қара көрсетіп, сол жақтан менің артымша кешкі рейспен сонда келетінін мәлімдеді
Мен кешкі он шамасында Қарағанды әуежайында болдым
Онда облыс өкілдері мені күтіп алды
Арасында басқа ұлт адамдары да бар
Кім болып қызмет ететінімді орысша сұрап жатты
«Советник министра» деп қойдым
Сонан қалаға тарттық
Мені қаладан шеттеу жердегі екі қабатты арнайы күзеті бар оңаша зәулім үйге апарып орналастырды
Ерекше салтанатты екен
«Бұл қандай қонақүй?» деп сұрағанда, оның облыс басшысының резиденциясы екенін білдім
Мені екінші қабаттағы ат шаптырым залы, жататын кең қонақ бөлмесі бар жылы орынға жайғастырды
Кешкі дәм де бөлмеге әкелінді
Құс сүтінен басқаның бәрі бар
Ойымда ештеңе жоқ, үлкен бастықтың жанында жүргенде бәрі де осылай болатын шығар деп түйдім
Сосын жылы суға рақаттанып шайынып алып, министрім Шәкеңді күтіп жаттым
Түнгі сағат он бір, он екі, бір болды
Шәкең әлі жоқ
Бір уақытта кешкі ас бойыма тарап, буындарым босап, маужырап қалғып кетіппін
Сәлден соң қабатта біреулердің дабырлаған дауыстары естіліп, ұйқымнан оянып кеттім
Орнымнан тұрып, киініп төмен түстім
Есік алдындағы кезекшіден кімдер келгенін сұрадым
Ол танымайтынын айтып: «Бір-екі адам келіп сізді сұрады, мен демалып жатыр» деп жауап бердім
Онда ол кісіні мазаламай-ақ қояйық деп «Чайка» атты ­шахтерлар үйіне кетіп қалды»  деді
Содан ұйқылы-ояу облыстық биліктен келген басқа біреулер шығар деген оймен жатып қалдым
Ертеңіне таңертең қарасам министр әлі жоқ
Енді қайттім? Ал ізде
Сағат тоғызға университет басшылығымен кездесу, ал сағат онға Үлкен ғылыми кеңес белгіленген
Бір уақытта әлгі шахтерлар қонақүйіне телефон соқтым
Сөйтсем, түнгі екілер шамасында сонда түскен біздің министріміз болып шықты
Алып-ұшып «Чайкаға» жеттім
Сағат таңғы сегіздер шамасында түнімен күткен Шәкең жарықтық бұрын облатком төрағасы болып ұзақ жылдар қызмет атқарған, сол кездегі ҚарПИ-дің ректоры Сұлтан Қаппарұлы Досмағамбетов екеуі қонақүйдің бірінші қабатындағы мейрамханада әңгіме-дүкен құрып жайбарақат шай ішіп отыр
Қуанып кетіп амандастым
Ағамыз да ойында ештеңе жоқ, қайда тоқтадың деп бәйек болып жатыр
Мен «Резиденцияға» деп қоям.
– Қасыңда кім бар? – дейді.
– Ешкім жоқ, ешкім болған жоқ, – деймін.
– Түнде біз барғанда «Совминнен» бір бастық демалып жатыр» деді ғой бізге, – дейді Шәкең.
– Жоқ, менен басқа ешкім болған жоқ сияқты
Менің «советник министра» дегенімді «Совмин» деп ұққан шығар, білмеймін
Түгел бос болды, ешкім, ешқандай бастық келген жоқ
Мен сізді күтіп жаттым, – деймін дәлелдеңкіреп.
Мен түннің бір уағында бірінші қабаттағы дауысты естіп төмен түске­німді, ондағы кезекші жігіт бір-екі кісінің келіп, осылай қарай кетіп қалға­нын айтқанын айттым
Сөйтсем, бастығым мені Министрлер Кеңесі басшысының бір орынбасары деп ойлап, «кішіпейілдік» танытып шахтерлардың қонақүйіне кетіпті.
– Ештеңе етпес, Құдай бұйыртса, Министрлер Кеңесіне қызметке барады екенсің, кел шайға отыр, – деп қатарға қосты.
Осы сөзге мен дәл сол кезде мән бере қоймасам да кейіннен Министрлер Кабинеті мен Президент Әкімшілігі аппаратына қызметке барғанымда жарықтық Шәкеңнің сол көрегендігін, жүрегінің сезгірлігін, ниетінің түзулігін есіме алдым
Асыл азаматтың аузына Құдай салып тұрған екен-ау деген ой келді маған.
Тағы бірде екеуміз Қостанайға сапар шектік
Ұлы ұстаз Ыбырай Ал­тынсариннің 150 жылдық мерейтойы аталып жатыр
Салтанатты жиналыс болды
Министр ресми баяндама жасады, соңынан концерт берілді
Онан соң Шәкең туған жері емес пе, елге тартып кетті де, кешкі қонақасыға келе алмайтын болды
Қонақасыда да бағдарлама бойынша алматылық қонақтардан – сол кездегі Қазақ КСР Ғылым академиясының президенті Өмірзақ Махмұтұлы Сұлтанғазин, сосын Білім министрі Шәкең сөйлеуі қажет
Шәкең өз атынан сөйлеуді аяқ­астынан телефон арқылы маған тапсырды
Енді қайттім? Өмекең сөйлеп бітті
Әбден састым
Күтпеген жерден бүкіл  республика өкілдері алдында министрдің орнына сөз айтуым керек
Сосын өзімді сабырмен тоқтатып барып залды бір шолып өттім
Залда бәйбішесі Бәдеш (Бәдиғұл-Жамал) жеңгемізбен отырған Қазақстанның халық жазушысы, «Дала қоңырауы» поэмасы үшін Мемлекеттік сыйлықтың иегері атанған арқалы ақынымыз Ғафу Қайырбековты байқадым да,  оның ұлы ұстаз Ыбырай туралы поэмасының көркемдігі мен поэтикалық қуаты туралы барынша ақтарылдым
Былайша айтқанда, шалқар шабытты ақиық ақынға шамам келгенше «көпшікті» дұрыстап қойдым
Қайран Ғафаң, көңілденіп отыр екен, сол мезетте менің сөзіме риза болғаны соншалық, сөзім аяқтала бере, орнынан тұрып келіп, ризалығын айтып мені құшақтап бетімнен сүйсін кеп
Қысқасы, ­Ыбырай, Ғафу, Шайсұлтан ағаларымның әз есімдері мен еткен еңбектері мені үлкен жауапкершіліктен құтқарып, биік абырой белесіне көтергендей болды.
Ертесіне түс ауа облыс ­басшысы Н.Т.Князев Қостанай қаласының сыртындағы «Аққайың» резиденциясында астаналық қонақтарға арнайы дастарқан жайып, қонақасы берді
Есік алдындағы алаңда Қазақстанның халық жазушысы Мәриям апай Хәкімжанова, бі­рінші вице-премьер Нығметжан Есенғарин, академиктер Шәбден Балғожин, Өмірзақ Сұлтанғазин, ­Манаш Қозыбаев, министр Шайсұлтан Шаяхметов, Ғафу Қайырбеков және басқалар әңгімелесіп тұрған
Мен Ғафаңның қасындамын
Ол кісі қолындағы таяғына сүйеніп, жұрт көзінше Шәкеңе қарата сөз бастады:
– Осы сен, Шайсұлтан, кеше кешкі қонақасыда болмадың ғой
Қайда жүрдің? Сенің орныңа мына Бақтияр сөйледі
Мұны сенің орныңа бүгін министр қойса да еш қиналмай істеп кетеді екен, – деді төтелеп, дәп бір бастығы сияқты
Жұрт аң-таң
Жауап сөзді Шәкең айтуы қажет.
– Дұрыс айтасыз Ғафа! Өзіңіз білесіз, мен осы ауылдың қазағымын ғой
Тығыз шаруалармен елден жетіп келе алмадым
Айыпқа бұйырмаңыз… Ал сіздің айтқан ойыңыз, ұсынысыңыз орынды
Мен министрлікте еліне, жеріне, шыққан тегіне қарамай, сайдың тасындай қазақтың төрт-бес жігітін қабатыма тартып келемін
Бердібек Сапарбаев, Елеусін Сағындықов, Серік Пірәлиев, Әбдімүтәліп Әбжаппаров, ­Найман Қалабаев, Берікжан Әлмұхамбетов сияқты жігіттердің кез келгені бұл қызметті атқарып кете алады
Бірақ Бақтияр, сен оларға да сәлем айта бар, мен тағы екі-үш жыл отыра тұрайын, асықпасын, – деп Шәкең сөзінің соңын қалжыңға айналдырды
Жұрт ұтымды да ұтқыр жауапқа мәз болып ду күлісті.
Міне, Шәкең осындай жеңіл әзіл-қалжыңы мен аяқастынан тауып айтатын юморы қатар жүретін жаны жайсаң азамат еді
Бүгінде жоғарыда аталған жігіттер елдің елеулі азаматтарына айналып отыр
Бұлардың қай-қайсысы да «Шәкеңнің шинелінен шыққанбыз» деп осы күнге дейін ол кісінің есімін ілтипатпен атайтыны анық
Абзал ағаның өнегелі өмірінің сәулелі тұста­рынан өзіміз басы-қасында жүріп куәсі болған есте қаларлық естеліктер, ұлағатты оқиғалар, ғибратты әңгіме­лер, жарасымды жайттар көп-ақ
Оның бәрін бір мақала бойында айтып шығу, әрине, мүмкін емес
Өйткені бұлар – бүкіл еліміздің, жалпы халқымыздың қоғамдық-саяси, әлеуметтік-экономикалық, рухани-ағарту, мәдени-тұрмыстық өмірімен тығыз байланысты өткен оқиғалар еді
Біздің бұл мақаланы жазғандағы мақсатымыз – еліміз Тәуелсіздігінің 23 жылдық, Ш.Шаяхметұлының 75 жылдық мерейтойы аталатын тұста Шәкеңнің туған еліне, ана тіліне, ата дініне, ұлттық діліне еткен ерен еңбегі мен өміршең өнегесін үлгі ету болатын.
Өмірден ерте озған өлең сөздің дүлдүлі, халқымыздың талантты ақыны Төлеген Айбергеновтің:
Бұл қазақта жігіттер бар марқасқа,
Дейсің-ау, дейсің жарқылдаған  алмас па,
Айырып кетсе жол басқа,
Орны мүлдем толмас та … – деп келетін жыр жолдары дәл осы Шәкең секілді ер көңілді, өр мінезді, алмас қы­лыштай жарқылдаған ерен тұлғалы ағаларға, алты Алаштың ардақты азамат­тарына арналғандай сезіледі
Мұн­дай жайттарды осындай кезеңдерде айтпасақ, атамасақ біздің елдігімізге сын болар деп ойлаймыз.
