Алаш зиялыларын «ұлтшыл» ретінде қуғындаған 1937 жылдан жарты ғасыр өткен соң қазақ азаматтарының соңына шам алып түсу тағы да жалғасты
1986 жылғы желтоқсан оқиғасынан кейін кадрды жаппай тазалау науқаны жүргізілді
Қазақ ССР Орталық Комитетінен басталған бұл «тазалау» жоғары оқу орындарын да шарпып өтті
Әсіресе сол кезде қазақ жастары көп шоғырланған Қазақ мемлекеттік университеті мен Алматы архитектура-құрылыс институтының басшылары мен оқытушылары қатал сынға алынды. 1987 жылы «Правда» және «Известия» газеттерінде Қазақ мемлекеттік универ­ситетінің ректоры Ө.Жолдасбековті қа­рал­аған мақалалар жарияланды
Осы мақалалардан кейін-ақ ректордың «ісін» университеттегі партия ұйымы күн тәртібіне қойды
Партия комитеті мен партия жиналысы Жолдасбековке КПСС мүшесінің есеп карточкасына жазылған қатаң сөгіс жариялады.
Партия ұйымының бұл шешіміне қанағат­танбаған арызқойлар небір қитұрқы жалаларды ойлап тапты
Атап айтқанда тамыр-таныстық пен жерлестікке, студент­терді қабылдауда бұрмалаушылыққа жол берілген, ұлтшылдыққа салынып факультет деканына, кафедра меңгерушілеріне өзге ұлт өкілдерін аз тартқан, жыл сайын құрылатын қабылдау емтиханының комиссия мүшелеріне жергілікті ұлт өкілдерін ғана енгізген, интернационалдыққа тәрбие беруде теріс іс-әрекеттерге жол беріліп, нәтижесінде осы жоғары оқу орнының жүзден астам студенті 1986 жылғы 17-18 желтоқсандағы оқиғаға қатысқан, қызмет бабын пайдаланып қызына заңсыз пәтер алуына көмектескен деген домалақ арыздарды құзырлы орындарға жеткізеді.
Сонымен қатар талай тілші қауым шекпенінен шыққан журналистика факультетінің деканы Т.Қожакеевті, Қазақ мемлекеттік университеті жанындағы біліктілік арттыру институтының директоры М.Арғынбаевты, заң факультетінің кешкі-сырттан оқу бөлімшесінің деканы С.Досымбековті, идеялық-тәрбие жұмысы жөніндегі проректордың көмекшісі Ш.Қарабаевты Жолдасбеков­тің қамқорлығында болып, олар да өз кезегінде ректорды қолдап отырған деп кінә артады.
Алматы қалалық партия комитетінің бюросы осы арыздарды негізге ала отырып және Орталық Комитеттің тапсыруы бойынша 1987 жылғы 13 мамырда Қазақ мемлекеттік университеті партия комитетінің шешімін принципсіз шешім деп тауып, Ө.Жолдасбековті, Т.Қожакеевті, С.Досымбековті, М.Арғынбаевты, Ш.Қарабаевты Компартия қатарынан шығарады
Бұл шешімді қалалық партия комитетінің VІІ пленумы толық қолдады.
Жиырма бес жыл бұрын ҚазТАГ «Сазайларын тартты» атты мақала дайындап, оны сол кездегі ең басты басылым «Социалистік Қазақстан» (15.06.1987 ж.) мен «Лениншіл жас» (17.06.1987 ж.) газет­теріне мақтанышпен жариялады
Сот залынан дайындалған бұл мақала Алматы алаңында 1986 жылы 17-18 желтоқсан айында болған «қоғамға жат әрекеттерге белсене қатысқан бір топ бұзақылардың» сотталғаны жөнінде хабарлайды
Сот Алматы архитектура-құрылыс институтының бірінші курс студенттері Қ.Рысқұлбеков пен Е.Көпесбаевты, Алматы энергетика-құрылыс техникумының үшінші курс студенті Ж.Тайжұмаевты, «Алмаатаотделстрой» тресіндегі №39 құрылыс-монтаж басқармасының балташысы Т.Тәшенов пен «Алмаатаотделстрой» тресіндегі №40 құрылыс-монтаж басқармасының электр­мен дәнекерлеушісі К.Күзембаевты жауапқа тартады.
Атап айтқанда, Қ.Рысқұлбеков пен Е.Көпес­баев сол күні қызметін атқа­рып жүрген милиция сержанты А.Алмабековты ауыр жаралады, К.Күзембаев Ішкі істер министрлігінің майоры И.П.Зимулькинді соққыға жығып, қатыгездік көрсетті, Ж.Тайжұмаев радио-телевизия орталығының дикторы Г.Г.Ведельдің өміріне қастандық жасады, өрт қоюды ұйымдастырушы және халық жасақшысы, Қ.Рысқұлбеков пен Т.Тәшенов радио-телевизия орталығының инженері С.А.Савицкийді өлтірді деп айыпталады
Сонымен қатар оларға «ұлтаралық арандатушы», «жастарды төбелеске айдап салушы», «кәмелетке толмаған жастарды түрлі есірткімен алдап, сорақы қылықтарға желіктіруші» деген кінәлар тағылады.
Қазақ ССР Жоғарғы сотының қылмыс­­ты істер жөніндегі сот коллегиясы Жоғар­ғы соттың мүшесі Е.Грабарниктің бас­қа­­руымен Рысқұлбековті ату жазасына, Тай­жұмаев пен Тәшеновті 15 жылға, Күзембаев­ты 14 жылға, Көпесбаевты 4 жылға бас бостандығынан айыруға үкім шығарған.
Содан бері ширек ғасыр өтті
Көп нәрсе өзгерді
Осы жылдар ішінде Қазақстан өз тәуелсіздігін алды
Университет атауын өзгертіп әл-Фараби есімін иеленді
Жоғарыда аталған оқу орнынан жиырма бес рет студенттер диплом алып шықты
Студенттер сарайы да «партиядан шығарылған» бұрынғы ректордың атымен аталады.
Бірақ оншақты жыл бұрын ашылған сарай әлі де «У.Джолдасбеков» күйінде тұр
Қазақ мәдениеті мен ұлттық құндылықтарға ерекше назар аударатын, қазақ жастарының көбірек білім алуына аса ыждаһаттық танытқан, мәдени мұраларымызды сақтап, насихаттауда аянбай еңбек сіңірген Ө.Жолдасбеков есімі студенттер сарайының төбесінде қазақшаланбай-ақ қойды
Осы сарайда өткен айтыста журналист Амангелді Сейітханов айтқандай «У.Джолдасбеков» атауына намысы бар қазақтардың барлығы «джыны» келіп жүр.
1986 жылдың ызғарлы суығында Алматы алаңына «Қазақстаным» әнін шырқап шыққан желтоқсаншылар ақталды
Алаңға оларға арнап ескерткіш қойылды
Сол күні жастар алаңға шырқап шыққан ән мемлекеттік әнұранға айналды
Сол кезде бұғып қалған кейбіреулер қазір «алаңға шығып едім» деп өз-өзін жарнамалап жүр
Кейбір пысықайлар «қызыл жағалылардан зәбір көріп едім» деп өтемақы сұрап жүр
Ал шыныменде алаңда өрт сөндіргіштің мұздай суына «шомылып», резеңке таяқтың «дәмін татқандар» ескерусіз қалуда
Жыл сайын жастай қыршын кеткен Қайрат Рысқұлбековтің рухына Құран оқып, дұға бағыштағанмен, қалған Ж.Тайжұмаев, Т.Тәшенов, К.Күзембаев, Е.Көпесбаевтар туралы айтуды, жазуды ұмытып кете береміз
Олар қайда? Не істеп жүр? Ширек ғасырда өмірлерінде не өзгеріс болды? Түрмедегі сүйген жарын іздеп барып үйленетін ару қайда?
Белгісіз…
Кешкісін Алматының Тәуелсіздік алаңында даңғаза музыкасын бақыртып қойып, шетелдік машиналарымен сайран салатын сол жылы туған жастар олар туралы еш нәрсе білмейді…
Сіздер білсеңіздер үн қатыңыздар.
Ақжігіт Әлібекұлы,
М.О.Әуезов атындағы Әдебиет
және өнер институты директорының орынбасары, филология ғылымдарының
кандидаты, доцент
