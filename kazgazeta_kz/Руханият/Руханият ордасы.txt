Түркістанның өз алдына жеке облыс болып құрылуы жұртшылық тарапынан қызу қолдауға ие болуда
Ендігі мәселе баянды бастаманың ел игілігіне айналуы, яғни киелі өлкені жаңа заман талабына сай жаңғыртып, өз мәртебесіне сай ету
Бұл жөнінде мамандар мен ғалымдар қандай ой айтады? Солардың пікірлеріне назар аударсақ. 
Түркі әлемі үшін маңызы зор
Сан ғасырлардан бері Түркістан қаласы түркі дүниесінің руханият ордасы болып келгені тарихтан мәлім
Мұнда Үрімші қаласынан Ыстанбұлға дейін бүкіл түркілердің рухани жетекшісі Қожа Ахмет Ясауи бабамыздың және оның ұстазы Арслан Бабтың кесенесінің болуы бекер емес
«Мадинада Мұхаммед, Түркістанда – Қожа Ахмет» деген сөз мұның маңыздылығын айғақтайды
Осы себепті Түркістан қаласы бүкіл түркілердің қасиетті орындарының бірі болып саналады.
Қазақстан тәуелсіздік алғаннан кейін Елбасы Нұрсұлтан Назарбаев қаланың рухани күшін қалпына келтіру барысында алғашқы қадамды Түркияның көрнекті президенті Тұрғыт Өзалмен ақыл қосып сонда Қожа Ахмет Ясауи халықаралық қазақ-түрік ортақ университетінің бой көтеруіне мұрындық болды
Міне, бұл Түркістан қаласының түркі дүниесіндегі маңыздылығын қалпына келтіру барысындағы ең бірінші қадамға айналды
Осы қадамның мақсатын түсінбеген кейбір ғалымдар мен зиялылар арасында Қожа Ахмет Ясауи халықаралық қазақ-түрік ортақ университеті сынды ғылыми орталықтың Қазақстанның бас қаласы Астанада немесе Алматы сынды елдің мәдени және коммерциялық қаласында ашылмай, Оңтүстік Қазақстанның түкпіріндегі кішігірім Түркістан шаһа­рын­да ашылуы үлкен стратегиялық қателік деушілер соңғы уақытқа дейін болды.
Бұл шешімнің орындылығы аталған университет бой көтерген 1993 жылдан 25 жыл өткеннен кейін енді ғана айдай анық ортаға шығып отыр
Осындай көкейкесті шешімнің арқасында Түркістан қаласы тәуелсіздік алған алғашқы күндермен салыстырғанда мәдени орталықтары, қонақүйлері және даңғыл жолдары болған 262 мың тұрғынымен жоғары деңгейде дамып отыр
Университет, сондай-ақ қаланың атына сәйкес миссиясын жүзеге асырып, түркі дүниесінің барлық елдерінен студенттер қабылдап, оларға жоғары деңгейде білім беріп, түркі халықтарының бауырластығы мен ынтымақтастығына ерекше үлес қосып отыр
Түркістан енді маңызды бір орталыққа айналғандықтан, оның дамуы одан әрі және жылдамдықпен жалғасады деп сенемін
Халықаралық әуежайдың ашылуымен де Түркістан қаласында туризм саласы өркендейді.
Түркістан қаласы және Ясауи кесе­несі Қырғызстан, Өзбекстан және Түрік­менстан секілді көрші елдерде де рухани маңызға ие
Осы себептен, қала тек Түркістан облысының ғана емес, сонымен бірге Елбасының «Орталық Азия одағы» идеясы іске асқан уақытта сол одақтың да орталығы болмақ
Сондықтан бұл шешім осы елдерде де үлкен қуанышпен қарсы алынғанына күмән жоқ.
Әбдіуақап ҚАРА, 
тарих ғылымының докторы, 
Мимар Синан көркем өнер 
университетінің профессоры
Ғылыми-зерттеу орталығы құрылса деймін
«Түркістан – екі дүние есігі ғой,
Түркістан – ер түріктің бесігі ғой»
деген қазақтың бірегей ақыны Мағжан Жұмабаевтың өлең жолдары Түркістанның қаншалықты тарихи маңызды өңір екендігін нақ айқындайды.
Елбасының қай заманда болсын тек қана қазақ халқына емес, бүкіл түркі жұрты үшін саяси және рухани орталық болған Түркістанға қатысты жариялаған Жарлығы тарихи мәнді құжат болып табылады.
Оңтүстік Қазақстан облысын Түркістан облысы деп қайта атау және облыстың әкімшілік орталығын Шымкент қаласынан Түркістан қаласына көшіру туралы Мемлекет басшысының шешімі Түркістан өлкесі үшін саяси, әлеуметтік-экономикалық, мәдени дамуына үлкен мүмкіндіктер ашатыны еш даусыз.
Әсіресе, киелі өңірде білім мен ғылым саласын дамыту бағытында заманауи талаптарға сай оқу орындары мен ғылыми-зерттеу орталықтары аса қажет
Болашақта Түркістан қаласында техникалық бағыттағы және туризм саласына қажетті кадрлар даярлайтын мамандықтарға басымдық берілетін аймақтық ұлттық университет ашылуы тиіс.
Сондай-ақ түркі халықтарының, соның ішінде, қазақ халқының Түркі әлеміндегі орнын тереңнен және кешенді зерттеулермен айналысатын ғылыми-зерттеу институттары және Қожа Ахмет Ясауи ғылыми зерттеу орталығы құрылса, өңірде Елбасының 2017 жылы 12 сәуірдегі «Болашаққа бағдар: рухани жаңғыру» атты бағдарламалық мақаласында бағамдалған негізгі міндеттер іс жүзіне асырылар еді.
Теңгеш ҚАЛЕНОВА, 
Л.Н.Гумилев атындағы ЕҰУ тарих 
факультеті деканының оқу ісі 
жөніндегі орынбасары
Туристік әлеуеті арта түспек
Түркістан облысының құрылуы – мен үшін кешегі Кеңес одағы кезіндегі тұмша­лан­ған тарихи сананы қайтару
Өйткені Патшалық Ресей тұсында әкімшілік-аумақ­тық басқару тәсілінде Түркістан генерал-губернаторлығы аталып келген Орта Азиядағы түркі халықтарының жерұйығы саналатын географиялық атауға өз деңгейінде бағаланбады
Ендігі кезекте бәрі де жаңаша бағытта дамитыны сөзсіз
Түркістан брендін Түркі халықтарының интеграциясына және ішкі-сыртқы туризмге тиімді пайдаланған дұрыс деп санаймын
Алаш арысы Мұстафа Шоқай Түркістан мұх­­тарияты дегенде осы географиялық өңір­лік-аймақтық атауды негізге алғаны белгілі.
Осы әлеуетті пайдалануымыз керек
Әртүрлі фестивальдер, көкпар секілді түркі халықтарына ортақ спорт түрлерін, Қожа Ахмет Ясауидің кесенесіне зиярат жасауды насихаттау керек
Осыған сай инфрақұрылым, әуежай салу маңызды
Түркиядағы Мәулана Румидің зиярат орны сияқты Еуропа мен Азияның туристері келіп тамашалайды
Сол сияқты дүниелерді қайта жаңғырту қажет
Оған әлеуеті жететін Ясауи ілімін зерттеуші академиялық сала мамандары бар
Бұл орайда Түркия елінен тәжірибе алуға болар.
Асылтай ТАСБОЛАТ, 
сарапшы
Пікірлерді әзірлеген Сұлтан ҚАЗИЕВ
