Нұрперзент ДОМБАЙ 
«Ана тілі»
Тәкең – Талайлы Әмитжанұлы туралы қалам тербегенде соңымызда қол бұлғап қалған бал дәурен – балалық шағымыз еске оралатыны бар
Қазалы ауданындағы бүгінгі күні Қожабақы аталатын ауылда орын тепкен №25 Жданов атындағы орта мектептің жанында спорт алаңы болды
Бұл жерде волейбол да, баскетбол да, футбол да ойнауға болады
Жүгіруге, қарғып секіруге де қолайлы жер.  Кешкілік спортқа жаны құмар бірқатар ауыл балалары осында жиналады
Аралас
Жоғары сыныптың да, төменгі сыныптың да оқушылары бар. 
Сол кездері бізден үш сынып жоғары оқитын Талайлылардың ойындарына тамсана қарайтынбыз
Олар волейболды жақсы ойнайтын
Талайлы және тағы екі-үш бала бар төбедегі допты бар екпіндерімен төмен қарай серпе ұрған кезде, қарсы жақтағылар тойтарыс бере алмай, үлкен өкінішке қалып жататын.
Талайлы мектепте оқып жүргенде-ақ, ширақ, шапшаң болатын
Осы қасиеттер оның кейін жігерлі, сергек, ұйымдастырушылық қабілеті мол басшы азамат болуына септігін тигізді.
Расында да, ол білімі мен біліктілігі арқасында басшылық қызметтерге ерте аралас­ты
Осыған тоқталмас бұрын азаматтың өмір жолының бастау қайнарына көңіл бөле кетейік.
Екі оқу орнын тамамдады
Бірі – Қызылорда ауылшаруашылығы техникумы, екіншісі – Алматы ауылшаруашылығы институты
Еңбек жолын Қазалы ауданындағы «Өркендеу» кеңшарында бригада есепшілігінен бастады
Осы шаруашылықта бес жыл экономист-бухгалтер қызметтерінде болып, қоғамдық негізде кеңшардың жастар комитетіне басшылық жасады
Үш кеңшардағы бас есепші, бас экономист секілді жауапты қызметтердің тізгінін ұстады
Мұнан соң шаруашылықтардың кәсіподақ, партия комитеттеріне жетекшілік етті
Шаруашылықтардағы қызмет енді ­ауданда жалғасты
Мемлекеттік Қаржы бақылау комитетінің аудандық бөлімін, аудандық салық комитетін басқарды
Аудан халқының сенімі арқасында аудандық мәслихат хатшысы қызметін жиырма жылға жуық атқарды
Қазіргі жұмысы – аудандық жұмыспен қамту, әлеуметтік бағдарламалар және азаматтық хал актілерін тіркеу бөлімінің басшысы.
Ұзақ жылғы еңбегі ескерусіз қалып жатқан жоқ
ҚР Президентінің «Алғысын», «ҚР Тәуелсіздігіне 20 жыл», «ҚР Конституциясына 20 жыл», «ҚР Мәслихаттарына 20 жыл» медальдарын иеленді
Облыстың, ауданның Құрмет грамоталары тағы бар
«Нұр Отан» партиясының ХІV, ХVІ съездеріне делегат болып та қатысты.
Аудандық мәслихаттың хатшысы қызметінде жүргенде өңірдегі көптеген тағы­лымды, тәлімді іс-шараларды ұйымдас­ты­рушылардың бірегейі болды
Ауданда Жанқожа батырдың 240 жылдығы, ­Бекарыстан бидің 250 жылдығы, Ғани Мұратбаевтың 100 жылдығы, Кеңес Одағының Батыры Үрмаш Түктібаевтың 90, 100 жылдығы жоғары деңгейде атап өтілді
Бұлар ауыл ішіндегі жай бір ұсақ-түйек басқосулар емес
Республикалық, облыстық көлемдегі салмақты шаралар
Сондықтан жауапкершілігі мол
Осы алқалы жиындардың бірқатарына өзіміз де қатыстық
Сонда Тәкеңнің намысшылдығына, іскерлігіне, жан-жақтылығына куә болғанбыз
Ол тек қызметінің, кәсібінің жүйрігі ғана емес, өңірдің бүгіні мен ертеңіне алаңдайтын, кешегі ел үшін жандарын пида еткен ата-бабаларымыздың орнын бағалай білетін, жас ұрпақты патриоттыққа, отаншылдыққа, үлгі-өнегеге тәрбиелеуді парыз санайтын азамат екенін аңғартқан
Ұлағатты мерейтойларды атап өту тек жиналыс-жиындармен, концерттермен шектелмейтіні белгілі
Ескерткіш ашу, кітап шығару, ақындар айтысы, ат бәйгесі… дейтін жауапты шаралар бар
Міне, осы істердің басы-қасында өзі жүрді
Өйтпесе тағы болмайды
Өйткені келген қонақтар, жиналған қауым мұндай маңызды басқосулардан үлкен әсермен, пайдалы оймен қайтулары керек
Жаны ашып, тыным таппайтыны да содан
Жергілікті жерде өткен бірқатар ақындар айтысына қатысқан белгілі ақын, қоғам қайраткері Жүрсін Ерман Талайлының қызметіне сүйсініп: «Талайлысы бар Қазалы бақытты екен» дегені бар еді
Шын көңілден айтылған сөз бұл.
Әлгіндей жүрекжарды лебіздер оның атына жиі айтылады
Ауданда өткен мерейлі мерейтойлардың бірі жөнінде ел-жұртқа танымал қаламгер ағамыз Әлмәмбет Әлішев былайша сыр бөліскен еді: «Үрмәш тойы халық «бәрекелді» деп тамсана айтқан үлкен деңгейде өтті
Әшейінде бүкіл аудан болып жұмылғанда әзер атқаратын қыруар жұмыстарды Талайлы Бөріқұлақов басқарған ұйымшыл азаматтар науқанға айналдырмай-ақ, у-шусыз жақсы өткізді
«Мен өйттім, мен бүйттім» деп өзі айтпаса да, Талайлының үлкен азаматтық жасағанын халық біледі
«Әке көрген оқ жонар», «Ақ сақалдының қара сақалдыдан басшысы бар» деген халық даналығы осындай атпал азаматтарға арнап айтылғандай.
Үрмаш Түктібаевтай халқымыздың хас батырын қастерлеуге адал ниетпен, үлкен жанашырлықпен, риясыз көңілден қызмет еткен Талайлы елге, жас ұрпаққа үлгі болар өнеге көрсетті
Осы арқылы өзінің халқына сыйлы азамат екенін паш етті».
Талайлыны танитындар оны жақсының ұрпағы, тектінің тұяғы деп біледі
Бұл да жайдан-жай айтыла салған сөз емес
Әкесі Әмитжан аға қарапайым да кішіпейіл, адал азамат ретінде ауылдастарының, жора-жолдастарының арасында құрметке бөленді
Ол кісі 18 жасында майданға шақырылып, сұрапыл соғыстың аяғына дейін қатысты
Әскерден оралғаннан кейін колхозда әртүрлі жұмыстар атқарды, Мектепте мұғалім болды
Зейнет демалысына шыққанша кеңшарда кәсіподақ комитетінің төрағасы қызметін абыроймен атқарды.
Әбекең өзіндік мақамы бар, зерделі жырау еді
Ол орындаған термелер қазақ телевизия­сы арқылы жазылып алынып, бірнеше рет көрсетілді
Ағамыз Қашаған, Бұқар жырау­дың, Балқы Базардың, Кете Жүсіптің, Нұртуған­ның, Қарасақал Ерімбеттің, Нұрсұлтан Жұбатұлының, Мұрын жыраудың, Байназардың термелерін шеберлікпен орындайтын
Өзінің де жеке толғаулары болды
1980 жылы жыршы-термешілердің облыстық байқауында лауреат атанды.
Әбекеңнің әкесі Бозғұлан атақты бай болған
Әрі қолы ашық кісі болғанға ұқсайды
Ол әкесі Өтегенге ас бергенде қыруар малды бәйгеге тігеді
Бұл туралы Қалжан деген кісінің ел аузында жүрген мына арнауынан аңғарасыз.
«…Екі жүз елу үйге адам сыймай,
Әр тараптан үлкен-кіші жиылысқан.
Құрт пен май, өрік, мейіз,
шекер, шүрек,
Олардың есебі жоқ шашылысқан.
100 бие, 100 тай өгіз, әм 100 серке,
Бәйгеге таратылды сойылмастан…»
Талайлының туған ағасы Талант Бөріқұлақов есімі кешегі Кеңес Одағы кезінде төрткүл әлемге жайылды
Құлағы түрік көп жұрттың есінде болу керек, 1989 жылы «Комсомольск» атом сүңгуір кораблі Солтүстіктегі Норвег теңізінде апатқа ұшырағанда корабль ішінде дивизия командирінің саяси-тәрбие жөніндегі орынбасары, 1 рангалы капитан Талант Әмитжанұлы Бөріқұлақов та бар болатын
Корабльдегі 47 әскери теңізшіні құтқаруға өзі бас болып жұмылды
Нәтижесінде 21 теңізшіні мұзды су бетінен шығарды
Соңғы теңізшіні құтқарам деп жүріп өзі де су астына батып кетті
Таланттың жанқиярлық ерлігі «Қызыл Жұлдыз» орденімен атап өтілді.
Әңгімеміздің арасында Тәкеңнің бірқатар билер мен батырлардың, ұлт ардақтыларының мерейтойларын өткізуге ұйтқы болғанын айтқанбыз
Ол сонымен қатар кешегі күнге дейін өмір жолдары, ерлік істері ел ішінде беймәлім болып келген тұғырлы тұлғаларды көпшілікке танытуда да көп еңбек сіңірді
Олардың бірі – Шалқошқар батыр
Шалқошқар Әлібекұлы ағайын-туысқа өте сыйлы, қолы жомарт, дау-дамайды бітімгершілікпен шешетін ақылды адам болған
Сыр қазақтарының Хиуа, Қоқан, Ресей отаршыларына қарсы ұлт-азаттық көтерілісіне қатысқан
Батырдың өмірін зерттей келе, «Шалқошқар батыр» атты еңбек өмірге келді
Өз кәсібіне байланысты «Салық қызметі», «Халыққа қызмет» секілді кітаптар шығарған Талайлы ағамыз «Елдік пен бірлік жайында», «Қайсар ұлы қазақтың» деп аталатын танымдық дүниелердің де авторы.
Жұртшылық Талайлы мәслихат хатшысы болып жүргенде оның табандылығына, принциптілігіне, әділдікті жақтайтынына, қоғамдық, елдік мәселелерді шешуде өз ойын ашық айта алатындығына, айтып қана қоймай сол өзекті мәселелерді шешу жолдарын көрсете білетіндігіне талай мәрте куә болды
Тәкеңнің осы қасиеттері төңірегіндегілерге де белгілі сияқты
Мәселен, жергілікті жерде тұратын Сержан қожа Берденұлы оған мынадай бата-тілегін арнаған екен:
…Мәслихат ағасы,
Аузыңа жұрт қарайды.
Кемшілікті саралап,
Өзіңнің айтқан шындығың,
Халыққа тез тарайды.
Түртіп айтқан көзіне,
Дәлелденген сөздерің,
Сабасына келтірді,
Шектен шыққан талайды.
Сондықтан да өзіңді,
Кесіп түсер сөзіңді,
Тілекші саған жай халық,
Батырлыққа санайды…
Сүйсініске толы мұндай жылы сөздер оп-оңай туа салмайды
Негіз болғаннан кейін жүректі жарып шығып отыр
Расында да, Талайлы Әмитжанұлы елі құрметтеуге лайық ардақты да арлы азамат.


