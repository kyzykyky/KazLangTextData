Қазақстан Жазушылар одағының Әдебиетшілер үйінде небәрі жиырма бір жыл ғана өмір сүріп, бірақ артына өшпестей жыр қалдырып кеткен ақын Артығали Ыбыраевты еске алуға арналған «Намыстың жебесі» атты шығармашылық кеш болып өтті. 
Кеш шымылдығын Қазақстан Жазушылар одағы басқарамасы төрағасының орынбасары Маралтай Ыбыраев ашты.
Мұнан соң көзі тірісінде ақынмен аралас-құралас болғандар, бірге оқыған курстастары, жырына қанық оқырмандар сөз сөйлеп, жүрекжарды лебіздерімен бөлісті.
«Жұлдыз» журналының бас редакторы, ақын Ұлықбек Есдәулет өз сөзінде сыншы Сағат Әшімбаевтың Артығали өлеңдерін жинатып, жас ақындардың жыр жинағына шығартқан еңбегін атап өтті.
– Сағат ағамыз Артығалидың «Қаршыға» деген өлеңін ақындар бас қосқан жерде оқып беріп: «Міне өлеңді осылай жазу керек» дейтін
Ақын Танабай Нарманов екеуінің жыр кітабын Иманғали Тасмағамбетов шығарып берген «Отырар» кітапханасы сериясы бойынша жүз кітапқа қосқан мен едім
Олардың барлығы ертеде жазған өлеңдері болып келеді
Оқырманға белгісіз өлеңдері табылып қалар деген үміт бар, – деді.
«Ақиқат» журналының бас редакторы, ақын Аманхан Әлімұлы Артығали жөніндегі өз ойын былайша өрбітті:
– Алматыға келгенде Танабай ақынмен бірге жүріп, Артығалимен таныс­тым
Оларды жақсы көргенім – екеуі де дайын ақын болып келді
Алла Тағаланың берген дарынымен ақын болды
Екеуінің мінез-жаратылысы екі түрлі еді
Танабай көп сөйлемейтін, салмақты, тұйықтау, ал Артығали намысқой, ойын бірден айтып салатын
«Ақиқат» журналына Айдын Байыс деген жігітке тапсырыспен мақала жаздырдым
Өлең де адамның жаратылысы сияқты, жиырма жасында жазса, сол кездегідей, қырқында да сол деңгейде болады
Қырық жасында жиырмадағы өлеңді жазған ақын емес
Артығали 18 бен 21 жасында жазатынының бәрін берді
Артығалидың «Қаршығасы» мен Лермонтовтың «Тұтқынын» салыстырып, екеуінің тағдыры бір екенін байқадым.
«Алматы ақшамы» газетінің бас редакторы, белгілі қаламгер Қали Сәрсенбай ақынның мектепте оқып жүрген кезінде-ақ даңқы мен дақпырты талай жерге барғанын, оның түбіне жеткен ұлттық намыс пен ұлттық мүдде болғанын тілге тиек етті.
– Бүгінгі Асанәлі Әшімұлы мен Ілия Жақановтарды айтпағанда, кешегі Тынышбай Рахимов, Амангелді Сембин, Кәрібай Ахметбековтер өмірге келген Сарысу топырағынан Артығалидың шығуы заңдылық
Бірақ Артығалидың тағдыры, жөні мүлдем бөлек болды
Артығали уақыт өткен сайын аңызға айналып бара жатқан тұлға
Ол шын мәнінде текті тентек болды
Шабыт қысқан арқалы ақын мына жарық дүниеге сыймай кетті
Артығали сондай шын талантқа тән жаратылыспен ғұмыр кешті.
Белгілі қаламгер, ақын мұрасын кеңінен насихаттап жүрген Зәмзәгүл Қоңырова, ақын Бақыт Беделхан, Артығалимен Қазақ университетінде бірге оқыған Заманбек Әбдешов, Тұрысбек Сәукетаев, Гүлмария Барманбекова естеліктерімен бөлісті.
Ақынның бірқатар өлеңдерін орыс тіліне тәржімалаған Қайрат Бақбергенов былай деді:
– Артығалидың өлеңдері жұп-жұмыр, эпикалық сарында құрылған соң өзге тілге аудару өте қиын
Сонда да талпынып біршама өлеңін аударып, 2013 жылы «Юность» альманағында жарияладық
Енді Артығали жырлары «Қазақ поэзиясының антологиясы» кітабының орыс тіліндегі нұсқасына Абай, Мағжан, Қасыммен қатар бірге енетін болады.
Кеште Т.Жүргенов атындағы Қазақ ұлттық өнер академиясының студенттері «Тағдыр» атты композициялық көрініс қойды
Қойылымның көркемдік жетекшісі белгілі ұстаз, профессор, Қазақстанның еңбек сіңірген қайраткері Дариға Тұранқұлова.
Ақын өлеңдері әнге сұранып тұрады
Е.Нарынбаев, Қ.Сейітхалыққызы, А.Әлімқұлов секілді композиторлар ол өлеңдерге ән де жазды
Кеш барысында осы әндер орындалды.
Артығалидың ел аузында жүрген «Қаршыға» атты өлеңі бар
Осы өлең ақын ғұмырынан сыр шертетіндей
Қаршыға-ғұмыр құйрықты жұлдыздай жарық дүниеден ағып өте берді…
Нұркен Жандәулетұлы


