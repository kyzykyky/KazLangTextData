Ерте кезде қазақтың дәстүрі мен салты өмір сүрудің жарғысы, қағидасы іспетті еді
Оны қазір біз той-томалақта, жыл қайырғанда немесе ел мерекесінде ғана еске алып қоямыз
Ал ол кезінде Батыстың бүгінгі Заңы, болмаса мұсылмандардың Шариғаты сияқты болған, бірақ ол осыдан бірнеше мың жылдан бері қолданылған
Ол әр отбасындағы, ауыл-аймақтағы, ру-тайпадағы, айта берсек, бүкіл ел мен оның басқа мемлекеттер арасындағы қарым-қатынастарды үйлесімді түрде реттеп отырған.
Тәңірге бас иген заманда адами құндылық заңы кісінің санасында болып, оның қанына сіңіп, тұла бойында жүрген
Халық болып сайлаған билер ғана төрелік айтып, ру арасындағы, болмаса басқа да деңгейдегі дау-таластарды ешкімнің бет-жүзіне қарамай, әділ шешетін
Сол билер бірігіп, ел басқаратын ханды да сайлайтын, ал ол елге ұнамай, халық тұрмысын шеше алмаса, оны орнынан алып тастайтын болған
Елдегі қолайсыз жағдайдың бәрін халық жыраулары паш етіп отырған
Осыдан кейін бізде қазіргі түсінігіміздегі демократия деген болмаған деп айта аламыз ба? Шындығына келгенде, Қазақ елі қалыптасқан салт-дәстүрмен өмір сүріп, өзін-өзі басқарып отырған.
Қоғамның өзі баланы жастайы­нан атала­рының әдет-ғұрпына тәрбиелеген, оны жазалап немесе қорқытып емес, оған ұят болатын істі ешқашан жасамауға үйреткен
Яғни қазақ халқында барлық тәрбие қорқынышқа сүйеніп емес, баланың ар-ұжданына әсер ету арқылы ғана жүргізілген.
Бұрынғылар ең жоғарғы жаза ретінде күнәһарды елден алас­тайтын болған, яғни ел алдында масқара болу, өлім жазасынан да қатты саналған
Қазақтың: «Өлімнен де ұят күшті» деуі жай сөз болмаған
Ұят арқылы адам­ның тәнін емес, жанын жазалаған
Сон­дық­тан қазақта түрме деген болмаған, тіпті үйлерінде құлып та ұстамаған
Кейін ғой, Ре­сейдің қол астына кіргеннен кейін бізге орыс шаруаларын көшіріп, жерімізде әскери бекі­ністер салып, қазақ елін жаппай орыстандыра бастаған кезде, елде ұры-қары көбейіп, түрмені немесе есіктеріне құлып салатынды шығарып жүргендері
Қазір болса, біз түрмеге отырғызудан әлемде алғашқы орындарда жүрміз.
Батыста жұртты қорқыту мақ­сатымен олардың көзінше кінәлінің басын шабатын, тірідей өртейтін немесе дарға асып, яки болмаса, қазыққа отырғызатын
Ал қазақта билер алқасы адам өлтіргені үшін өлім жазасының орнына зардап шеккен отбасы үшін оның құнын төлеттіретін.
Бүгінде қай елде де әлеуметтік мәселелерді шешу үлкен пробле­маға айналып отыр
Батыс болса, мысалы, жалғыз қалған жандар үшін қарт­тар үйін немесе барлық тәрбие түрін бере алатын жетім қалған балалар үйін салып, оны өздерінше мақтан тұтады
Ал қа­зақ­тар осы мәселелердің туындауына мүлдем жол бермеген.
Елдің әдет-ғұрпы отбасын аса жоғары дәріптеп, оны қазіргідей ерлі-зайыпты жалғыз жұптан ғана құрмай, отағасына әмеңгерлік негізінде бірнеше әйел алуына мүмкіндік берген
Сөйтіп, отбасы үлкен ұжым есебінде бүкіл қоғамға әжептәуір әсер ететін күшке жеткен
Сондықтан қаншама қырғын соғыс болып жатса да, қазақта жесір әйел мен жетім қалған бала деген болмаған.
Бірақ кезінде Бұқар жыраудың:
…Әкелі бала жаужүрек,
Әкесіз бала сужүрек, – деген нақыл сөзі бар екен
Сол айтқан­дай, әке тәлімін көрмей өскен жандардан шындықты қолдайтын, билік ісінің озбырлығын батыл айтатын, өз отандастарының әлеуметтік теңдігін қорғай алатын, ұлтының болашағын көздейтін текті де табанды қоғам мүшесі шықпайды
Оны біз бүгінгі зиялы деген қауым­нан көріп жүрміз
Солардың көп­шілігі кезінде ашаршылықтың, саяси қуғынның, әлемдік соғыстың салдарынан жетім қалған балалар болатын
Кеңес мемлекеті оларды тәрбиелеп, оқытып, қабілетіне қарай қызмет беріп, қоғамда тиісті орнын алуға мүмкіншілік жасады
Кейбіреулері өздерінің аса жоғары дарындылығымен білім мен ғылымның, әдебиет пен мәдениеттің шыңына жетіп, елдегі белгілі адамдар қатарына қосылды
Бірақ солардың қай-қайсысы да билікке жалтақтықпен қарап, оның алдында өз жанұясы немесе қара басының ғана болмаса, халық қамын, ұлт мүддесін, ел тағдырын қорғай алмайды
Қазір тіпті қай ауылды алсаң да, жұртқа ақыл айтатын қарттардың өзін де көрмейміз.
Ал бүгінгі бейбітшілік заманда біз толық емес отбасы дегенді, яғни әкесіз өскен балалардың көбейіп кеткенін, ал олардың ел намысы мен мүддесін қорғамақ түгілі, қайта қайсыбірі қандай да болмасын кыл­мысқа бара алатынын байқап жүрміз.
Сонымен қатар қоғамдағы әдет-ғұрып жастарды өзінен үлкенді сыйлауға, ата-ананы құрметтеуге тәрбиелеген
Отағасы қашан да өз тұғырынан таймаған
Әдет бойынша әке-шеше қартайған шағында атаның «қара шаңырағын» ұстап тұратын кенже баласын өздерінің қолында қалдырған
Сөйтіп, қазақта қараусыз жалғызілікті жан болмаған
Ал қазір, бізде қараусыз қалған қарттар мен тірідей жетім қалған балалар үйі қаптап кетті
Кей деректерге қарасақ, Қазақстанда қазір жиырманың сыртындағы қарттар үйінде балалары бола тұра, жалғыз қалған қарттар бар, ал олардың үштен бірі – өзіміздің ұлтымыздан
Бұндай жағдай қазақта бұрын-соңды болды ма?
Батыстық өркениетпен қатар бізде қазір түрлі діни ұйымдарға еліктеу орын алған
Исламның кей радикалды қауымы елдегі бала оқытуға жетпей жатқан мектептер орнына салынған бірнеше мың мешіттерді діни уағызға пайдаланып, біздің елде ғана емес, тіпті әлемде өз өктемдігін жүргізуді ойлап, ауыл-қаладағы жұмыссыз қалған жастарды өздерінің қатарларына қосып алып жатыр
Ислам дінін жамылған ұйымдарға еліктеген жандар басбұзарлық терроризм қай жерде болса да, оған тіпті өз отбасымен түгел барып, ұстанған діни-мыс мүддесін қорғап, сонда соғысып жүр
Оның өкілдері тек киім киісімен ғана ерекшеленіп қоймай, олар сонымен қатар өз қағидаларын барынша насихаттап, қазақтың әдеті мен салтын жоюда, осылайша енді мемлекет қауіпсіздігіне қатер төндіріп отыр
Олармен, әрине, тиісті орындар айналыса жатар, бірақ діни теріс бағытқа еліктеген жастар бізде қазір бар екенін білеміз.
Жалпы, қоғамдағы әлеуметтік және басқа да күрделі мәселелерді шешуде қазақтың талай ғасырлар бойы қалыптасқан даналық дәстүрі сол мәселелерді туғызып отыр­ған қатыгез капиталистік жүйені қай жағынан қарасақ та, одан әлдеқайда артық екенін көріп отырмыз
Сондықтан өзгеге еліктемей, өзіміздің көне әдет-ғұрпымызға, салт-дәстүрімізге, адамгершілік қағидаларымызға сүйенуіміз керек.
Елбасы біздің жас мемлеке­тіміздің тарихи дамуы ешкімге еліктемей, қазақтың өзіндік жолымен жүруі керек дегенде, ең алдымен, өзіміздің әдет пен салты­мызды, ана тіліміз бен ділімізді сақтауымыздың қажеттігін айтқан еді
Сондықтан Мәңгі Ел болғымыз келсе, Батыстың демократиясына еліктей бермей, мыңжылдық төл дәстүрімізді, өмір бойы қанымызға сіңген имандылығымызды, ға­сырлар бойы ұлтымызға біткен адами құндылығымызды берік ұс­тануымыз керек.
Жауғашар Төлеубаев,
Әлем халықтары Жазушылары 
одағының мүшесі, көсемсөзші
