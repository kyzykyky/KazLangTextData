С.Бәйішев атындағы Ақтөбе облыстық әмбебап-ғылыми кітапханасы жаңадан ашылған қалалық №56 жалпы орта білім беретін мектепте жазушы, академик, Кеңес Одағының Батыры Мәлік Ғабдуллиннің 100 жылдығына орай «Ерлік пен елдіктің өшпес даңқы» атты әдеби-танымдық еске алу кешін өткізді.
Кешті өткізудегі мақсат – жастарды отаншылдыққа, патриоттыққа тәрбиелеу
Аға ұрпақтың ерлік жолдарына деген мақтаныш сезімдерін ояту
Қалың оқырман қауымына батырдың өмірі мен шығармашылық жолын таныстырып, қаламгердің әдеби мол мұрасын насихаттау.
Алғашқы болып сөз алған еңбек ардагері, Қазақ КСР Халық ағарту ісінің озық қызметкері, «Құрмет белгісі» орденінің иегері, тіл жанашыры Зоя Біралова М.Ғабдуллиннің «Алтын жұлдыз», «Майдан очерктері» және тағы да басқа кітаптарын оқып шыққанын, қаламгер-ғалымның қазақ фольклорын зерттеудегі еңбектерін айрықша атап өтті.
Абонемент бөлімінің қыз­меткері Н.Қоспағамбетова М.Ғабдуллиннің өмірбаянына тоқталса, Ақтөбе гуманитарлық колледжінің студенті Г.Ибашева жазушының «Қазақ халқының ауыз әдебиеті» атты оқулық-монографиясының мәні мен маңызы жөнінде баяндап берді.
Мектеп оқушылары Ж.Жайшылықова, Ж.Аюпова, Д.Төлеген, С.Маратов ақын И.Байзақовтың «Мәліктің сипа­ты», М.Рәштің «Ерлік дастаны» өлеңдерінен үзінді оқыды
Жиналғандар «Мәлік есімі» атты театрландырылған көріністі тамашалады.
М.Ғабдуллин соғыс жылдарында бір қолында автомат, бір қолында қаламын ұстап, елдегі достарына, құрбы-құрдастарына, жауынгер жолдастарына хат жазған
Сол хаттардың көбісі қазір мұражайда сақтаулы
Оларды оқи отырып, біз сол кездегі ағаларымыздың Отанға, елге деген ыстық ықыласын, мейірбанды махаббатын аңғарамыз
Мектеп оқушысы Абзал Орыншайықов батырдың Бауыржан Момышұлы­на жазған хатын тебірене оқып берді.
Шара барысында «Мәлік Ғабдуллиннің мұражайы» бейнематериал, «Ерліктің шынары, ұрпақтың жыр-әні» фото-шежіре слайд көрсетіліп, кітапханашы Г.Омарханова арнайы дайындалған «Батыр – тағдыр, ғылыми – ғұмыр» атты кітап көрмесіне библиографиялық шолу жасады.
Кешті кітапхана директорының орынбасары Айгүл Кырымқұлова қорытындылады.
Рысжан ҚАРАҒҰЛОВА,
С.Бәйішев атындағы Ақтөбе облыстық әмбебап-ғылыми кітапханасының қызметкері
