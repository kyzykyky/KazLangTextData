Қай кезден-ақ бала тәрбиесіне ерекше мән берген атам қазақ сәбидің зерек те зерделі, алғыр да тапқыр, ширақ та шымыр болып өсуі үшін түрлі әдіс-тәсілдерді ойлап тапқан
Дүниеге жаңа келген сәбиді бесік жырымен әлдилеп, ана тілінің нәрін, ата-бабасының әуезді әнін санасына сіңіруге тырысқан
Өсе келе ертегімен елітіп, мақал-мәтелдің мәнін түсіндіріп, жыр-дастанмен сусындатқан
Бабаларымыз осындай ұлттық құндылықтар арқылы ұрпақтың туған еліне, жеріне, атамекеніне деген сүйіспеншілігін арттырып, ұлттық тәрбие бере білген
Осылайша дала даналарының көрегендігі ұрпақтан-ұрпаққа мирас болып қала берді
Сол себепті сан жылдар бойы қазақ өз ұрпағына саналы тәлім-тәрбие беріп келді
Бабаларымыз бала тәрбиесінде ойындардың да үлкен рөл атқаратынын аңғарды
Сондықтан баланың зеректігін арттырып, зейінін ашатын, шынықтыратын, ширықтыратын сан түрлі ұлттық ойындарды тудырды
Қазақтың қайсыбір ойынын алып қарасаңыз да, тапқырлық пен табандылықты, біліктілікті талап етеді
Ал сол даналардан өрбіген бүгінгі қазақтың әр баласы ұлттық ойын туралы ойлана ма? Жастар ұлттық ойынды ұмытып бара жатқан жоқ па? Ұлттық ойынның ұлттық тәрбиеге әсері қандай? Бүгінгі әңгімеміз осы турасында өрбімек…
Ұлттық ойындардың тәрбиеге әсері
Ең әуелі 15 пен 30 жас аралығындағы жастар арасында ұлттық ойындар туралы сауалнама жүргізіп көрдік
Нәтижесі көңіл қуантарлық емес
Жастар арасында ұлттық ойын түрлерін білетіндер де, тіпті бірде-бірін білмейтіндер де кездесті
Білетіндердің өзі «Ақсүйек», «Алтыбақан», «Ақсерек-көксерек», «Бәйге», «Көкпар», «Аударыспақ» сынды санаулысын ғана атап бере алды
Бірақ сол ойындардың нақты қалай ойналатынына бас қатырып жатқан олар жоқ
Себебі қажеттілік шамалы
Ал «Өз ортаңызда ұлттық ойындарды ойнайсыздар ма?» деген сауалға «Оларды ойнағаннан гөрі, карта, ойын автоматын ойнаған әлдеқайда қызықты ғой» деп жауап қатқандары да болды
Иә, шындық сол, қазір жастар ұлттық ойыннан гөрі санасын улайтын құмар ойындарды артық санайды
Бірақ оның тигізер зиянына көңіл аудармайды да
Сылтау – ХХІ ғасыр… Заман өзгерген, техника дамыған… Ол уақыт келмеске кеткен… Осы сылтаулармен жас­тар ұлттық құндылықтарға мән берместен заман ағымына ілесіп келеді
Ал ұлттық ойын тасада қалды
Оның кейбірі тіпті көмескіленіп, ұмыт та болып барады.
Этнограф-ғалымдардың зерттеулеріне сүйенсек, ата-бабаларымыздан бізге жеткен ұлттық ойындардың тарихы Қазақстан жерінде б.з.б
бірінші мыңжылдықта қалыптасқан екен
Тіпті ғалымдар ойындарды бес түрге бөліп қарастырады
Олар: аңға байланысты, малға байланысты, әртүрлі заттармен ойналатын, зеректікті, ептілікті қажет ететін ойындар және соңғы уақыттарда қалыптасқан ойындар
Ал негізгі ойын түрлерінің өзі жүзден асып жығылады(!)
Олардың ішіндегі асық, тоғызқұмалақ сынды ойындар Азия елдеріндегі алғашқы мемлекеттер мен тайпалар арасында да кеңінен тараған екен.
Жоғарыда атап өткендей қазақ халқы ұрпақ тәрбиесін басты мақсат етіп ала отырып, балаларының елін сүйер азамат болып қалыптасуына аса мән берген
Сондықтан да жас талдай жаңа өсіп келе жатқан сәбиді ширықтыратын, алғырлықты талап ететін түрлі ойын түрлерін ойлап тапқан
Тіпті ұлттық ойындардың көпшілігінде қалыптасқан өлеңдері де бар
Өлең арқылы ойынның эстетикалық әсерін арттырып қана қоймай, баланың өлең-жырға деген ынтасын оятады, яғни рухани азық бере алады
Ал кейбір ойындар тек дене қимылын ғана емес, жылдамдықты, батылдықты, табандылықты, дәлдікті, икемділікті талап етеді
Бұл баланың тән саулығына оң әсерін тигізетінін бабаларымыз көрегендікпен болжай білген
Мәселен, ежелден келе жатқан асық ойыны – балалар арасында ойналатын алғашқы ойындардың бірі
Балалардың құралайды көзге ататын мерген болуына басты себепші де – осы ойын
Малдың асықтарымен ойналатын ойын ептілікті, ширақтықты, қала берді, нысананы дәл көздеуді талап етеді, баланың күш-жігерін арттырып, мергендігін, шапшаңдығын, ептілігін және қырағылығын жетілдіреді
Бірнеше бала болып ойналатын ойын болғандықтан әр баланың ойында «өзгелерден озып, қатарымның алды болсам екен» деген ой талпынысын арттырып, намысын жаниды
Әрі бұл ойында баланың барлық мүшесі қозғалыста болады
Яғни үнемі отырып-тұру, бүгілу, ширығу сынды қимылдар баланың денесін шынықтырып, қан айналымын жақсартады.
Ал кейіннен ойын-тойларда «Алтын қабақ», «Жамбы ату» сынды ойындар ойналады
Жаяу немесе ат үстінен сырық басындағы теңгені атып түсіру, жоғары лақтырылған қалпақты, басқа да заттарды атып түсіру, ат үстінде шауып келе жатып нысанаға дәл тигізу сынды түрлерге бөлінетін бұл сайыс – нағыз мергендер сайысы
Міне, осындай ойындардың ортасында өскен қазақ балаларының арасынан талай құралайды көзге атқан мергендер шыққан
Ал «Аударыспақ», «Арқан тартпақ», «Көкпар», «Күш сынаспақ» (білек сынасу) сынды ойындар білектілік пен икемділікті талап етеді
Ат құлағында ойнайтын бабаларымыз «Көкпар», «Бәйге», «Қыз қуу» сынды ойындарды ойын-тойдың көркі қылған
Өткен күн мен бүгінгіні, келешекті байланыстыратын баға жетпес байлығымыз, асыл қазына, ұлы өнеріміз ұлттық ойындар – ата-бабамыздан бізге жеткен мұра
Ал олардың бүгінде ұмыт болып бара жатқаны кешегі буын – ағалар мен бүгінгі буын жастарға үлкен сын
Біз келешек ұрпаққа не қалдырмақпыз? Қалтаңды қағар казино мен түрлі құмар ойындарды ма? Ал «азарттан» азған ұрпақ ел ертеңін еңселі ете ала ма? Әрине, жоқ!
Құмар ойын құрдымға
апарады
Батыстан бастау алған құмар ойындардың жұлдызы бүгінде біздің елде де жанып тұр
Біраз жыл бұрын қала мен далада қаптап кеткен ойынханалар мен кішігірім ойын залдары жабылса да, оларға құмартушылар саны азайған жоқ
Себебі бүгінде қайсыбір мектеп жасындағы баланы қарасаңыз да интернет пен компьютерлік клубтардағы түрлі ойындарға аңсары ауып тұрады
Бүгінгі бала асық ойнап алданбайды, күш сынасып малданбайды
Ойы тек «көк жәшік» пен ғаламторда
Ойыны – компьютер ішіндегі атыс-шабыс, талас-тартыс, алдау-арбау… Қала берді, ақшаға құмар ойын ойнайтын жастар да жеткілікті
Ал мұның себебін алыстан іздеп әуре болмаңыз
Қазір ойын-тойда бас қосып, жиналған жасы да, жасамысы да ұл-қызының көзінше сыраны сылқитып, құмар ойынға құнығып отырады
Бұл балаға оң тәрбие бермесі анық
Себебі «әкеге қарап ұл, анаға қарап қыз өседі»
Бірақ бұл сөздің астарына үңіліп жатқан ата-ана жоқ.
Қай баланы алып қарасақ та компьютер алдында ойын ойнап, күнұзаққа отыруға дайын
Бұл ойын баланың денсаулығын арттыру тұрмақ, дене тұрқының өсіп-дамуына да оң әсерін тигізбейді
Қайта қимылсыз отырған бала әлжуаз, әлсіз, ауруға тез бейімделгіш болып келеді, тіпті ойлау деңгейі өте төмен болады
Онымен қоймай компьютердегі атыс-шабыс ойындар баланың психологиясына кері әсерін тигізіп, өмірге жаңа бейімделіп, оң-солын әлі танымаған балаға теріс жол нұсқаушы десе де болады
Бүгін компьютер алдында есі кетіп ойын ойнап отыратын бала өсе келе үйдегі компьютерді ойын автоматтары мен ойынханалардағы құмар ойындарға алмас­тырмасына кім кепіл?! Ал құмар ойынның құрығына бір ілінген жан одан оңайлықпен құтыла алмасы анық
Тіпті тапқан-таянғанын, астындағы көлігін, басындағы баспанасын берген жандар да кездеседі сол үшін
Құмар ойынның соңы кімді болса да құрдымға апаратынын бәріміз білеміз
Біле тұра, жақсы мен жаманды ажырата алмайтын сәбиге сол ойынның жарнамасын жасаймыз
Ертең соның зардабын тартамыз-ау деп бір сәтке де ойланбаймыз
«Ұлт болам десең, ұрпағыңда ойла» дейді даналар
Ендеше, ел ертеңі бүгінгі жастың болашағы бұлыңғыр болмасын десек, құмар ойыннан өзіміз де, өзгені де алыс ұстап, ұлттық ойындарға бір сәт болса да көңіл аударып, ұрпағымызға ұлттық тәрбие бергеніміз абзал болар еді.
Халық данышпандығының белгісі
Қазақтың ұлттық ойындары талай ғұламалар мен ойшылдарды таңғалдырған
Ол – шындық
Біздің ұлттық ойындар баланың денесін, түр-тұлғасын жетілдіріп, дамытып қана қоймай, ақыл-ойын, сана-сезімін, ұлттық рухын, ар-намысын қалыптастырып, жетілдіретін бірден-бір тәрбие құралы екенін көптеген зерттеушілер мойындаған
Мәселен, этнограф-ғалым Ә.Диваев өзінің «Игры киргизских детей» атты еңбегінде алғаш рет қазақтың ұлттық ойындарын үш топқа бөліп қарастырады
Ол бірінші топқа рулық-қауымдық құрылыс кезеңінде өмірге келген ойындарды, екінші топқа – қозғалыс ойындарын, үшінші топқа – спорттық ойын түрлерін жатқызады
Қазақтың ұлттық ойындарын кеңінен зерттеген этнограф халық ойындары баланың қимыл-қозғалысын дамытып, денесін шыңдап қана қоймай, денсаулығын жақсартушы бірден-бір пайдалы дүние екенін мойындаған
Сонымен қатар орыс ғалымы А.Алекторов та – қазақ балаларының ұлттық ойындарына кеңінен тоқталғандардың бірі
Ол өзінің «О рождении и воспитании детей киргизов, правилах и власти родителей» (Орынбор, 1891) атты еңбегінде көшпелі қазақ халқының өмір сүру салтындағы ұлттық ойындардың алатын орнын, дүниеге келген сәбидің өсу динамикасына, олардың денсаулығының артып, дене мүшесінің қалыптасып дамуындағы сол ойындардың пайдалы жақтарын ашып көрсеткен екен
Ал ХХ ғасырдың басында өмір сүрген этнограф М.Гуннер қазақтың ұлттық қозғалыс ойындарын спорттық ойындардан жеке-дара ажыратып, алғаш рет бөліп қарастырған
Сонымен қатар ғалым қазақ ойындарына топтамалық жіктеу жасап, ойындардың бала тәрбиесінде алатын маңызын ескере отырып, ұлттық ойындарды оқу үрдісінде пайдалануға ұсыныс жасайды
Ал қазақтың ұлылары А.Құнанбаев, Ш.Уәлиханов, Ы.Алтынсарин ұлт ойындарының білім берудегі рөлін жоғары бағалап, оны жастардың адамгершілік, эстетикалық жағынан дамытушы құрал екенін атап айтқан
Алаш арыстарының бірі Мағжан Жұмабаев болса ойындар халық мәдениетінің бастау алар қайнар көзі, ойлау қабілетінің өсу қажеттілігі, тілдің, денешынықтыру тәрбиесінің негізгі элементі деген тұжырым жасайды
Ахмет Жүнісов: «Өзге халықтар сияқты қазақтың да ертеден қалыптасқан, атадан – балаға мұра болып жалғасып келе жатқан ұлттық ойын-сауық түрлері бар
Зер салып байқап отырсақ, ол ойын-сауықтар қазақтың ұлттық ерекшелігіне, күнделікті тұрмыс-тіршілігіне тығыз байланысты туған екен және адамға жастайынан дене тәрбиесін беруге, оны батылдыққа, ептілікке, тапқырлыққа, күштілікке, төзімділікке, т.б
әдемі адамгершілік қасиеттерге баулуға бағытталған екен» деп ұлттық ойындардың пайдалы жағын тағы бір мәрте дәлелдеген
Жалпы айтқанда, қазақтың ұлттық ойындары туралы пікір қалдырған ғалымдардың барлығы да қазақ ойындарының жастар үшін тәрбиелік мәнін зерделеп, олардың халық данышпандығының бірден-бір белгісі екенін атап кеткен.
Ұлттық тәрбиенің
бастауы
Этнограф ғалымдар қазақтың ұлттық ойындарының қай-қайсысы болмасын жай ермек үшін ойдан шығарылмаған деген тұжырымды айтады
Рас, ұлттық ойындар тек баланың сымбатын қалып­тастырып, денсаулығын нығайтып қана қоймай, оған ұлттық тәрбие беруде де үлкен рөл атқарады
Сондықтан да халық ойынды тәрбие құралы деп таныған
Ойын арқылы бала жан-жағын, қоршаған ортаны өз бетінше зерделеуге тырысады
Сол себепті ойын халықтық педагогиканың ең көне әрі тиімді де пайдалы құралдарының біріне жатады
Халық ойындарын меңгеріп, соны ойнап өскен әр бала өзінің өмірден байқағандарын іске асырып, айналасындағы адамдардың іс-әрекетіне еліктейді
Өзі көрген жағдайлардың нәтижесінде отбасылық тұрмыс пен қызмет түрлерін жаңғыртады
Мәселен, қазақтың ұлттық ойындары: «Бәйге», «Көкпар», «Алтын сақа», «Хан талапай», «Қыз қуу», «Тоғызқұмалақ», т.б
балалардың еңбекке деген қарым-қатынасы мен қабілеттерін арттырады, қай нәрседе де, қандай жағдайда да жетістікке жетуге ұмтылдырады
Халық ойындарында халықтың өмір сүру әдісі, тұрмыс-тіршілік еңбегі, ұлттық дәстүрлері, батырлық-батылдық туралы түсінігі, адалдыққа, күштілікке ұмтылуы, шыдамдылық, икемділік, дәлдік сынды, т.б
құндылықтарға мән берілуі себепті оларды ойнаған бала, біріншіден, ата-баба тарихынан хабардар болады, екіншіден, батылдыққа бейім болады, үшіншіден, қиындыққа төзе білгіш, шыдамдылығы шыңдалады, төртіншіден, ойындағы өлеңдер арқылы бала бабаларының бай ауыз әдебиетінің бір ұшығынан болса да хабардар болады
Сонымен бірге халық ойындары әділдік пен адамгершіліктің жоғарғы принциптеріне негізделген, онда тәрбиелік мәнге ие ұлттық көптеген этнопедагогикалық элементтері де жетерлік
Мысалы, бір ойын шеберлік пен ептілікке, бір ойын талғампаздыққа, ал енді бірі қиын-қыстау кезеңде тез шешім қабылдап, оңтайлы жол таба білуге баулиды
Оның үстіне ұлттық ойындардан спорт пен патриоттық тәрбие айқын аңғарылады
Мұның өзі қазақтың ұлттық ойындарының тәрбие берудің таптырмас құралы екендігін тағы бір мәрте дәлелдейді.
Бүгінде балабақша, мектеп қабырға­сында балаларға ұлттық ойындар ойнатып, ұлттық құндылықтармен сусын­датуымызға еш кедергі жоқ
Себебі ойынды сабақта қолдану оқушылардың ой-өрісін жетілдірумен бірге, өз халқының асыл мұраларын, бай қазынасын бойына сіңіріп, кейінгі ұрпаққа жеткізе білу құралы
Сонымен қатар ұлттық ойындар көше кезіп, бұзақылық пен нашақорлыққа бой ұрған, ішімдікке салынып, санасын улап жүрген жастарға да тәрбие көзі болары анық
Бірақ осы бір халқымыздың ен байлығын балабақша мен мектеп қабырғасындағы тәрбие жұмыстарына пайдалану үшін арнайы әдебиеттер мен әдістемелік құралдар жеткіліксіз.
Қазақ халқының тарихи көне жырлары мен лиро-эпостарының қай-қайсысында болмасын ұлттық ойындардың түрлерін кездестіреміз
Жырдың негізгі кейіпкері болып отырған ел қорғаушы батыр, жауынгер, мерген, әділетті төренің де бала кезі ойын үстінде көрінеді
Ойын арқылы бойындағы табиғи дарынын шыңдап, қалыптастырады
Бұл ұлттық ойынның бала тәрбиесіндегі таптырмас құрал екенін дәлелдейтін тағы бір дәйек
Тіпті қазақтың көптеген ұлттық ойындары халықаралық деңгейдегі додаларға сұранып-ақ тұр
Бірақ оны шетелдіктерге жеткізе білу жайы тұрмақ, өз ұрпағымызды толыққанды сусындату жағынан да қимылымыз шабан.
Сондықтан өзгенің қаңсығын таңсық көрмей, ұлттық ойындардың беделін көтергеніміз абзал болар еді
Себебі халық ойындары – халықтық тәрбиенің басты құралы
Ал өскелең ұрпаққа ұлттық тәрбие беру бүгінгі ата-ананың басты міндеті.
Анар ДҮЙСЕНБАЙҚЫЗЫ
