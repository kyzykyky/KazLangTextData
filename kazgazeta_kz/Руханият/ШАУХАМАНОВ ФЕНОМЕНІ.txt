…Бұл 1989-шы жылдың соңғы жаз айы болатын
80-ші жылдардың соңында бүкіл еліміздегі сияқты облыстың тұтыну рыногындағы жағдай мүлдем күрделі сипат ала бастады
Дүкен сөрелері жып-жылмағай
Кеңестік ақшаға алатын тауар жоқ
Анау жетпейді, мынау жетпейді, барлығы тапшы
Сексеуілде те-міржолшылар дүрлігіп жатыр
Қызылор­даның шағын такси паркін түлен түртті, об­комның алдында көліктерін қозы көгендегендей тізбелеп шеруге шықты
«Басшы ұнамайды, өз қалауымызбен сайлап алуымыз керек!» Обкомның алдындағы шерушілерді «КГБ-ның» бастығы Дәуенов сабырға шақырып «қой-қойлайды»
Барлық жерде басшыны ұжымның сайлауы, балама кандидатура
Горкомға, обкомға ағылған арыз
Жарықтық демократия жансыздарға – жан, тілсіздерге – тіл бітірген заман
Обкомның жаңа бірінші хатшысы Сейілбек Шаухаманов жауыңа тілемейтін осындай дозақ отына түсті де кетті.
Ә дегеннен жаңа басшы өзі білетін, өзі танитын елдің сан-салалы жұмысын бағдарлап, ділгір мәселелерді шешуге сыбанып кірісті
Көп ұзамай Одақ тарады
Шаруашылық байланыстары үзілді, ел шындап күйзеліске түсті
Ең ауыры – қоғамда, мемлекетте кісіге болмашы үміт сәулесін ұялататындай жылымықтың нышаны сезілмейді
Бірақ халықтың менталитеті өзгеріссіз, олар «Үкімет асырайды» деген бұлжымайтындай көрінген қағидамен бірінші басшының аузына қарайды
Үзілген үмітін жалғайды деп дәмеленеді.
Біз, журналистер, алқалы жиындарға жиі қатысамыз
Сейілбек аға ысылған идеологша ойын жүйе-жүйесімен, астарлы теңеумен жеткізеді
Шалғайына жабысқан «азаттықтарға» «кет әрі» демейді, дәйекті ой-орамдарымен ұстамдылыққа шақырады, әсершіл журналистерді өздерінің әдепсіз қойылған сауалдарымен сыпайы ғана сілкілеп алады
Қайтып сауал қоюға әлгілердің жүрегі дауаламайды
Ойсыз сауалға ойлы жауап беруге келгенде Шаухаманов зілденбейді, ашу шақырмайды
Баспасөз конференциясында журналистің демократия ұғымына қатысты өзгені былай қойғанда өзі түсінбейтін бұлыңғыр сауалына облыс басшысы: «біз консерваторлар қатарынан боламыз» деген келте жауап қайтарды.
Сұрақ қойылды, жауап берілмеді
Жиналғандар аң-таң
Таңданатын дәнеңесі жоқ, үлкен тұлғалы басшы өзінің білімдарлығынан хабар берді
«Консерватизм» ескілікті аңсау емес, ағылшын консерватизмі өткен мен бүгіннің дәнекері, осы сабақтастық ұлы халықты самғау биікке көтерді
Ғасырлар бойы соғысты, әлемнің үштен бірін отар­лап, билеп төстеді, жерін кеңейтті, империяға айналды
Патриотизм рухымен жігерленген ағылшын халқы тіпті Рим империясымен жан алысып, жан берісіп соғысты, әлемдік державаға айналды
Шаухаманов уақыттың тарлығынан әлгілерге осының барлығын тәптіштеп түсіндіре алмады
Дұрысы, түсіндіргісі келмеді
Бірақ біз ол кісіні үнсіз түсіндік, сол үшін сыйлап, құрметтедік
Бұл Шаухамановтың феномені!
Жаңа басшы өңірдің басты идеологына айналды
Шынтуайтына келгенде, оны идеолог болуға сол алмағайып уақыттың өзі мәжбүрлеген еді
Біз бойында қазақтың ділі мен дәстүрі тұнып тұрған, сөз саптауы бөлек, бейнелі тіркестерді қолданғанда аудиторияны тылсым күшпен билейтін алып тұлғаны көрдік.
Кеңестік жүйе тарағанға дейін ол облыстық кеңестің төрағасы қызметін бірінші хатшылыққа қосып атқарған болатын
Компартия тарағаннан кейін облыстық кеңестің төрағасы болды
Сәл уақыттан кейін облыс әкімшілігінің басшысы, әкімдер институты енгізілген соң облыстың бірінші әкімі болып тағайындалды
Былайынша айтқанда, ол аймақты басқарған алты жылдан астам уақыт ішінде бір креслода отырып, қызметтің атын бес рет өзгертті
Ол барлығына үлгірді, уақыт тапты
Қызметтің түрі сан қырлы, бірақ ол барлығына жауап беретін бірінші басшы!
…1993 жылдың соңы қытымыр қысқа, саршұнақ аязға ұласты
Қар қалың жауды, соңы мұздаққа айналды
Бұл нағыз жұттың өзі еді
Онсыз да ортақ жоспарлау жүйесінің ыдырап, нарықтық қатынастардың қыспағында қалған облыс шаруашылықтарын төтенше жағдай мүлдем күйзелтіп жіберді
Сырға республика үкіметі басшысының орынбасары Сергей ­Кулагин келді
Үкімет басшысының орынбасары, облыс әкімі және біз, журналистер, шағын топпен аймақтың солтүстік өңірлерін бетке алып, тікұшақпен ұшып шықтық
Үкімет басшысы малшы қауымның күйзелген, тығырыққа тірелген сәтін көзімен көрді
Сонымен бірге ол елдегі ағайынның ауызбіршілігіне, қысылып-қымтырылғанда бір-біріне қол ұшын беріп, қиындықпен бөлісуге деген жігерлі іс-қимылына тәнті болды
Қазалыда Жарылқасын Шәріпов, Аралда Биғали Қаюпов қытымыр қыстың қыспағынан төзімді деген жылқы малының өзі іш тастап жатқанына алаңдаушылығын білдірді
Нарыққа көшкенімізбен, ол кезде қоғам малын жекешелендіру тұтастай қолға алынбаған кез болатын
Қоғамдық малды аман сақтап қалу үшін ел ақсақалдары, белгілі азаматтар бел шеше кірісіп, әлжуаз уақ малды өз қораларына алып, өз жем-шөбімен күтіп, баптап жатқан кезі еді
Бұл ерлікке теңейтіндей жанқиярлық тірлік болатын
Үкімет басшысының орынбасары Аралда түйемен шығыршық айналдырып, жылым салған балықшылардың еңбегіне аса риза болды.
С.Кулагин Алматыға оралды
Бір­неше күннен кейін үкімет басшысы Терещенконың қол қойған Қаулысы шықты
Мына кереметті қараңыз! Қыстың қытымырлығына байланысты төтенше жағдайға арналған қордан Қазақстандағы 5 облысқа қаралған материалдық, техникалық ресурстардың 80 пайызы Қызыл-орда облысының еншісіне бұйырды
Солтүстік аймақтардан мыңдаған тонна жем-шөп, жүздеген техника, ауыр жол жағдайына бейімделген тракторлар мен жүк машиналары Сырға ағылды
Бұл белгілі мемлекет қайраткері Сағидолла Құбашевтің сөзімен айтқанда, бейнебір сиқыр­шыдай тығырықтан жол таба білетін, жоқтан бар жасайтын Сыр еңбеккерлерінің ерен ерлігінің, облыс басшысы С.Шаухамановтың орасан зор ұйымдастырушылық қабілетінің, оның тағы бір феноменінің қыры еді
(«Феномен» – грек тілінен алғанда кісі бойындағы жаратылыс сыйлаған айрықша құбылыс).
90-шы жылдардың басында Сыр елінде Қазақстан, Ресей, Өзбекстан, Қыр-ғызстан және Тәжікстан мемлекеттерінің басшылары бас қосты, Арал мәселесіне арналған Халықаралық конференция өтті
Жоғарғы дәрежедегі басқосуда өмірлік маңызды шешімдер қабылданды
Конференция Аралды құтқару жөніндегі халықаралық қор мен оның басқармасын құрып, Ережесін бекітті
Халықаралық қордың бірінші президенті болып Н.Ә.Назарбаев сайланды
Арал теңізі бассейнінің мәселесі жөнінде мемлекетаралық кеңес құрылып, оның құрамы бекітілді
Оған С.Шаухаманов мүше болып енді
Орталық Азия мемлекеттері мен Ресей федерациясы басшыларының Біріккен Ұлттар Ұйымының бас хатшысы Бутрос Галиге арнайы хаты қабылданып, бүкіл дүниежүзі халықтарының назарын Арал проблемасына аударды.
Сең бұзылды
Арал мәселесі әлемдік деңгейге көтерілді
«Арал апат аймағында тұратын халықты әлеуметтік қорғау» туралы Заң қабылданды
Конференцияны өткізу айтуға жеңіл
Мұндай деңгейдегі мәртебелі қонақтарды күтудің орасан зор тәжірибені қажет ететіні, бұл алымды, қарымды басшының ғана қолынан келетіні айқын еді
Осыған дейін қабыл­данған одақтық, Республикалық сегіз қаулының бірде-біреуі орындалмай, экономика құлдыраған, жалақы, зейнетақы, жәрдемақы берешегі өскен ауыр кезеңде бұл заңның қабылдануы айтулы оқиға болды
Үкіметті, 362 депутаттан тұратын Парламентті, Президентті осындай тағдырлы, тарихи шешім қабылдауға иландыру, көндіру Шаухаманов секілді тегеурінді, жігерлі басшының ғана қолынан келетін шаруа еді.
Бұл заңның ықпалымен бүгінгі күні облыс халқының қалтасына 9 миллиард теңге қосымша пайда түсіп, басқалардан 9 күн артық демалады.
Сыр өңірінің Жезқазғанмен арадағы жер мәселесін түбегейлі шешуге қатысты мына оқиғаны елемей кетуге болмайды
Сол кезде Жезқазған, Солтүстік Қазақстан, Шығыс Қазақстан облыстарының әкімі, Көлік және автомобиль жолдары министрі болған республикаға белгілі азамат Қажымұрат Нағыманов Қызылордаға келген бір сапарында: «Мен үш облысты басқардым, министр болдым, президенттің қамқорлығы мен қолдауын көп көрдім, ешуақытта қойған мәселелерім мен ұсыныстарым президенттен қолдау таппай қалған емес еді
Бірақ Қызылордамен арадағы жер мәселесіне келгенде С.Шаухамановтың мысы мені басып кетті» деген болатын.
Мойындай білу де кез келген басшының қолынан келе бермейтін мәрттік емес пе?! Бұл Нағымановтың шынайы көңілден шыққан риясыз пікірі еді.
Біз, әдетте, кісі бойындағы, әсіресе тұлғалық бітімі бөлек азаматтың болмысын ашу үшін тарихи құбылыстарға жүгінеміз
Оның бойындағы сан құбылыстарды сана сүзгісінен өткіземіз
Адамзат баласы жаратылғалы биліктің сан түрі өзгерді
Өзгермеген бір-ақ нәрсе – билік жүрген жерде кәдімгі егіннің жауы арамшөп секілді жағымпаздардың, қызғаншақтардың, іштарлардың алшаң басатыны ақиқат
Бұл өмірдің заңдылығы
Сейілбек ағаның тағы бір феномені ол мұндайлардан өзін қашық ұстады
Тіпті өзінің алдындағы лауазымды қызмет атқарған елге сыйлы ағаларының, жолдастарының, әріптестерінің өзі оның сөз таситындарды жақтырмайтынын біліп, қас-қабағына қарап, ештеңе айтпайтын
Ол сөзге еруді, біреудің ақылымен, айтуымен жүріп, оғаш қадам жасауды, үстірт шешім қабылдауды «өзін-өзі жоғалту» деп түсінді
Өмір ғой, осы пайым тұрғысынан келгенде, абайламай шоқ басып қалғандардың біразы бүгінде Сейілбек ағаға қарыздар ғой деп ойлаймыз
Себебі ол кісі кадр таңдауда барлығын елеп-екшеп отыратын, сонымен бірге кешірімшіл де болды
Совхоз директоры, аупарткомның бірінші хатшысы кезінде де солай істеді
Кеңес кезінде «барлығын кадрлар шешеді» деген жақсы тәмсіл болды
Жақсы кадр елдің абыройы, оған халық сенсе, сол аумақта тыныштық болады
Шаухамановтың басты кредосы осы еді.
Кадр таңдаудағы аса ұқыптылық, тереңдік көптеген түйінді мәселелерді, қажет десеңіз, кикілжіңдерді шешуге септігін тигізеді
Алмағайып ауыр кезеңдерде Шаухамановтың кадрлары осы сыннан мүдірмей өтті
Себебі ол адам таныды, оларды іріктей, таңдай білді
Нәжмадин Мұсабаев, Жарылқасын Шәріпов, Қалқазбек Әжібеков, Самұрат Имандосов, Жақай Бодықбаев, Ибрагим Әбибуллаев, Алмагүл ­Божанова, Бибіжан Жәукебаева, Фарид Фаткульдинов, Қорғанбек Қайруллаев, Донской, Мұқан Әмірғалиев, тағысын-тағылар… Әкім олардың көпшілігінің жолын ашты десе де болады
Ал олар абыройлы еңбек етті, бүгіннің өзінде аттан түспей келе жатқан елдің беделді азаматтары.
Ол жай демократ емес, әлгі Батыстың танауының астындағыны ғана көретін либералды демократынан айырмашылығы – ғылыми тұрғыда ғана емес, қазақтың, өз халқының табиғи болмысын, далалық даналығын бойына ана сүтімен сіңіре білген демократ тұлға
Бұл енді Шаухамановтың феномені!
Кешірімді болды дегеннен шығады, облыстың қам-қаракетімен таршылық кезеңде аймақ басшысы Қарағандыға сапар шекті
Шаруашылық байланыстары үзілген, басшы елдің мұқтажы үшін көмір сұрап ел кезіп жүр
Бір әріптесіміз республикалық газетке Шаухамановты тіленші сипатында келемеждеп жазды
Оған да ренжімеді, қолында биліктің сан ықпал ету құралы болса да қудаламады, тіпті ешкімге телефон да шалмады
Сол жігіт қайтыс болғанда соңғы сапарға шығарып салу рәсімінде сөз сөйледі
Жақсы сөйледі
Кешірімшіл, кең болудың үлгісі деп осыны айт! Мұны Шаухамановтың тағы бір феномені деп қойыңыз!
Ұлыбритания премьері Черчилль бір сөзінде: «Саясат та соғыс сияқты, алайда соғыста бір-ақ рет өлесің, ал саясатта қайта-қайта өлуге тура келеді» депті
Ал біз білетін мемлекет қайраткері Сейілбек Шаухаманов сол саясат сахнасындағы жергілікті маңызы бар «соғыстарда» жақсы стратег болды деп айта аламыз
Оның саясат сахнасындағы қаруы – білімі, көре­генділігі, адалдығы, әділдігі, түйткілді мәсе­лелердің мүмкін болатын зардаптарын алдын ала сезіп отыратын аңғарымпаздығы еді.
Біз, журналистер қауымы, елмен жиі араласамыз, қоғамдық пікірге зейін қоямыз
Кейде өзінің ой жұтаңдығына қарамастан өзгенің титімдей кемшілігін көріп, мін іздейтіндер бар
Өкініштісі, аймақты басқармақ түгіл саясат сахна­сындағы эпизодтық рөлдерде жылт етіп көрі­ніп, лып етіп жоғалғанын сезбей қала­тын әлгілер алқалы жиындар мен басқосуларда «Сейілбек аға сөйлейді» де­геннен қуыстанып, жиырылып, қымты­рылып қалатынын байқап жүрміз
Бұл ықтиярсыз іштей мойындау, себебі қаламаса да оларды Шаухамановтың мысы басып тұрады
Бейнелі теңеуге салсақ, ол кісі мұндайларға ешқашан мылтығын кезеп, оғын шығындамады, әлгі Черчилль айтқандай, саясаттағы соғыста өзін де, өзгені де құрбандыққа шалмады.
Ол кісінің тағы бір феномені – керемет очеркист, публицист
Белгілі қоғам қайраткерлері Әбдіжәміл Нұрпейісов, Сағидоллла Құбашев, Еркін Әуелбеков, Тәкей Есетов, Исатай Әбдікәрімов, Елеу Көшербаев, Ержігіт Бозғұлов туралы жазғандары көркемдігімен оқушысын баурап алады
Кісінің болмысын ашуға келгенде ол кісі керемет мүсінші, хас шебер
Журналист, редактор ретінде де шынайы көңіл сезімімен жазғандарын қысқартып, күзеп дегендей, арамтер болудың қажеті шамалы.
Сырдың, Қазақстанның абыз ақсақалдарының біріне айналған тұлғалы азаматтың өткен қызмет жолдарын тізбелеудің өзіне үлкен газеттің үлкен беті де тарлық етеді
Комсомол хатшысы, совхоз директорлығынан бастап облыстың бірінші басшысына дейін барлық қызмет сатысынан аттамай өтті
Кеңес Одағының және Қазақстан Компартиясы Орталық Комитеттерінің мүшелігіне сайланды
«Қазан революциясы», «Еңбек Қызыл Ту», «Құрмет белгісі», «Халықтар достығы» ордендерімен марапатталды
Тәуелсіздік жылдары отандық «Құрмет», «Парасат» ордендерінің иегері атанды
Қазақстан мен Өзбекстанның Құрмет грамоталарымен марапатталды
Қазақстан ­Республикасы Парламентінің Сенат ­депутаты болып сайланды
Хорезмнің, Қызылорда облысының құрметті азаматы, Жаңақорған ауданының «Ғасыр адамы», Арал, Жалағаш, Сырдария, Шиелі, Жаңақорған аудандарының құрметті азаматы болды
Облыстық ардагерлер кеңесінің төрағасы ретінде Ардагерлер ұйымын ұжымдастырып, елдің ауызбіршілігін сақтауда, салауатты өмір салтын қалыптастыруда сан қырлы жұмыстар атқарып келді
Облыстық ардагерлер кеңесінің оңды жұмысы Орталық кеңесте мақұлданып, тәжірибесі республикаға таратылды.
Сейілбек аға: «Жарым Жұпаркүл – алтын босағам, кең керегем, ырыс-берекем, ақ дастар­қа­ным
Перзенттерім – Нағима, Фатима, Нұрлан, Шолпан, Ұлбосын, өмірім, өзім, көзім, ізім
Отбасы­ның темірқазығы – Нұрланжаным
Немере­лерім – Әділет, Құдірет, Дінмұхаммед ұрпағым­ның жалғасы» дейтін ерекше толқыныс сезімімен.
Әкесі Шаухаман – 95 жас, анасы Айнакүл – 85 жас жасады
Әкесі «Алланың алдында, адамның алдында күнәм жоқ, ешкімнің алдында қарыздар емеспін, тек бір жағдай көңіліме көлеңке түсіріп жүр
Соғыс басталар алдында Ұлтуар деген қызыма біреу құда түсіп, азғантай қалың мал беріп еді
Сол жігіт соғыстан оралмады
Ата-анасы, туыстары қайтыс болып кетті
Артында іздеушісі жоқ
Ташкентке барып, сол жігіттің бір жақын туысын тауып, қарызымды өтесем деймін
Басқа мақсатым, арманым жоқ» деген еді
Сейілбек аға әкесінің бұл тілегін бұлжытпай орындайды.
«Әкемнің шын көңілден айтқан сөзін өзіме парыз, қарыз, аманат деп қабылдап, бойымды үлкен бір іс бітіргендей сезім билеп, өзімді әлемдегі ең бақытты адамдай сезіндім» деген еді Сейілбек аға, бізбен әңгімесінде
Міне, Сәкеңнің адалдығының тамыры қайда жатыр?!
Осыдан бірнеше жыл бұрын С.Шау­ха­манов­тың жетпіске толған тойы рес­пуб­ли­каға белгілі азаматтардың қатысуымен жоғары деңгейде мазмұнды өтті
Мемле­кетіміздің, облысымыздың белгілі қоғам қайраткерлері құттықтау жолдады
Сол тойға белгілі ақын Иран-Ғайып арнайы құттықтау өлең шумақтарын жолдаған еді.
…Даналықтың нәріндейсің,
Ағалықтың Әріндейсің,
Тағылым – Тәрбие – Тәлімдейсің,
Тіршіліктің Мәніндейсің.
Нағашы!
Көсемдіктің Көзіндейсің,
Шешендіктің Сөзіндейсің,
Кір шалмаған Сезімдейсің,
Кісіліктің Өзіндейсің,
Нағашы! – делінген еді өлең жолдарында.
Иран-Ғайып айтқандай, көсемдіктің көзі, шешендіктің сөзі болған Сейілбек ағаның өмірден озғанына да қырық күн болып қалыпты
Ол кісі екі облысты 8 жылдан астам басқарған уақытында Елбасынан, биліктен бірде-бір ескерту алмады
Осы уақытта жоғарыдан кадр мәселесі жөнінде бірде-бір өтініш, бірде-бір ұсыныс түспеді
Ұлы Черчилль өсиет ретінде соңына «Политика – искусство возможного» деген керемет бейнелі сөз қалдырған екен
Қазақшалағанда: «Саясат – мүмкін болатынды жүзеге асыру өнері» дегенді білдіреді
С.Шаухаманов билік тұғырында болған ауыр кезеңде мүмкін болатынды, тіпті мүмкін болмайтынды да жүзеге асыра білген көрегенді басшы, саяси тұлға, еліміз сыйлап, құрметтеген абзал ақсақал бола білді.
Ержан УӘЙІС,
Қазақстанның еңбек сіңірген қайраткері
Жолдасбек АҚСАҚАЛҰЛЫ,
Қазақстан Журналистер
одағының мүшесі
