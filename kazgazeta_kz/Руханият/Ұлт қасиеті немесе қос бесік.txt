2010 жылдың соңғы айын Ақтауда, Алматыда өткізгенде тапқан ең үлкен пайдамның бірі – «Алыптың анасы» кітабындағы Ә.Кекілбаевтың «Құс қанаты» әңгімесі және М.Шахановтың «Ұлт анасы – тіл» кітабын оқып шығу болды.Әбіш ағаның «…үш бума уық, көгі үзіліп сылдырап тұрған төрт кереге, үйдің үзік-туырлығы ыбырсып жатқан көп киіздің астына түсті, талайғы тал шаңырақ аядай қуыстан орын тимей, сыртқа, шошаланың төбесіне төң­керілді
Көзінің жасын тыя алсайшы
Жы­ламай да қайтсін!» деген жолдарын оқып, ағыл-тегіл жыладым
Қайран ата-бабаның қарашаңырағы
Қадіріңді білер ұрпағың аман болсын! «Бізден кейінгілер бұл жолдарды оқып, жыламақ түгілі, түсінер ме екен», – деп ойладым.
Мұхтар Шаханов аға «Ұлт анасы – тіл» кітабында: «Ұлымыз ауырып қалып, дәрігер шақырттық
Ақ халатты орыс келіншегі бесіктегі баланы көріп:
– Өзіңіз білімді, ақын сияқтысыз, мұныңыз қалай? Баланы ағашқа керіп, таңып тастау деген феодализмнің қалдығы емес пе? Масқара ғой бұл…Тез арада шешіңіздер! – деді.
–Кешіріңіз, біз сізді қасиет дарыған бесігімізге тіл тигізсін деп емес, ұлымыздың денсаулығын қарасын деп шақырттық, – деп ашуға булығып шығып кеттім» деп жазады
Жаңылмасам, 2003 жылдың жаз айы
Жұмыс орнымда отырғанымда бесік көтерген қыз бен жігіт келген
Өңдері есімде қалмапты, бірақ олар өте сұлу болып көрінді
Әлде бесік көтеріп тұрғандықтан ба? Жарыса сәлемдескен жастарға орнымнан тұрып, құрмет көрсеттім
Барлық жабдығы түгел, сәл көнелеу бесікке қарай бергеннен бе, олар бірден келген жұмыстарын айтуға көшті
«Апай, бесігін жұртта қалдырмайтын халықтың ұл-қызымыз ғой
Оқуымыз бітіп, елге кетіп барамыз
«Кедей болсаң, көшіп көр» демекші, жүгіміз көп еді
Мына бесікке Мәскеуде оқыған бізге дейінгі аспиранттар балаларын бөлеген екен
Құтты бесік болып, біз де баламызды бөлеп өсірдік
Бізбен бірге аспиранттар көші бітпес әрі бесікті жұртымызға тастағанымыз жарамас деп алып келдік, сізге аманат!» – деді.
Кейіннен жұмыс орнымды ауыстырып, заттарымды жинағанда, бесікті іздедім
Бірақ көзіме түспеді
Жұмыс бабымен қайта-қайта жолсапарға шығып жүріп, қашан, кімге бергенімді есіме түсіре алмадым
Егер сол кезде бесік сол бөлмеде тұрса, сонда қалдырып кететін бе едім
Бір-екі ай өткен соң бесік табылды
Мәскеу жоғары оқу орындарында оқитын студенттердің ұлттық көрме жасауына біраз ұлттық заттармен бірге бесікті де беріппіз
Кейіннен бәрін үйіме алып келдім
Расында да, құтты бесік болды
Мәскеудің небір көрнекті жерлерінде біздің ұлттық салт-дәстүрлерімізді көрсеткен көрмелерде талайларды таңдан­дырып, көрнекті орындарда тұрды
Жыл сайын қасиетті Наурыз мерекесін тойлағанда мұндағы қазақтарға бесікке салу дәстүрін көрсете жүріп, талай бүлдіршіндерді өмірінде бір рет болса да осы бесікке бөлеп, ата салтты жаңғырттық
Кейіннен қала сыртындағы Қазақстан Президенті сыйлаған киіз үйге апарып қойдым
Үйді ұлттық жабдық­тармен жабдықтауға көмектескен Ақтөбе облысының әкімі Е.Сағындықов тағы бір жаңа бесік сыйлады
Сонымен бізде бесік саны екеу болды
Екі жастың «жұртқа бесікті қалдырмадық, сізге аманат» дегендері әлі көкейімде
Екі бесікті де тастамадым
Жолдасыма жұмыс бабымен берілген екі бөлмелі тар үйдің қай бұрышына қоярымды білмей жүргенімді көрген орыс досым Роман: «Менің үйім кеңдеу әрі келгендер қазақтар балаларын көшіп жүріп қандай жылы, ыңғайлы «ұяда» ұстағанын көрсін», – деп алып кетті
Сонымен қазақтың қос бесігі орыстың үйінде тұр
Ұлттық заттарымыз бен қос бесігімізге бір бөлме табылмай тұрса, жыламай қайтесің
Ойыма баяғы бесікті алып келген сұлу екі жас түсті
Ұлттық қасиетіміз оларды әлі де нұрландырып жүр ме екен? Қайда жүр екен?..
Жарқын Өтешова
Мәскеу
