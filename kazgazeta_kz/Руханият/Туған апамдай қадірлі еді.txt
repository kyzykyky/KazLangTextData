Менің өмірімде ақын Фариза Оңғарсынованың орны ерекше
Туған апамдай болған қимас жан
Ағайын-тума да, жақын-жұрағат та емеспіз, «танысу хат» жазуымнан басталған байланысым сыйластыққа, бауырмалдыққа, туыстыққа ұласып кетті

Фариза Оңғарсынқызы апайдың қолтаңбасымен сыйланған кітаптары, менің үйімдегі ең қадірлі де, қымбат қазынам болып, кітап сөрелерінің төрінде сақтаулы тұр.
Ол кісімен қалай танысқандығым жайында бірер ауыз сөз… 
1971 жылы Алматыдағы Қыздар педагогикалық институтын бітіріп, жолдамамен бұрынғы Жезқазған облысының Жезді поселкесіндегі мектеп-интернатқа қазақ тілі мен әдебиеті пәнінің мұғалімі болып орналастым
Жұмыстан бос уақытымның көбін көркем әдебиет оқуға жұмсаймын
Күнделікті газет-журнал материалдарын қалт жібермей оқып отырамын
Сол кездерде баспасөз беттерінде жарияланып жүрген Фариза апай жырларын жаныма жақын тарттым
Содан апаймен жакынырақ танысқым келді.
Бір күні қолыма қалам алып, хатымды «танысу хат» деп бастағаным әлі есімде
«Қазақтың ақын қыздарының ішінде… Фариза апай, мен үшін дарасыз, өлеңдеріңіздің оттылығы, қуатты сезіміңіз мені тәнті етті
Сіз мен сияқты қазақ қыздарының булыққан сырларын дөп басып, өлеңге көшіргендейсіз» деп, жақынырақ таныспақ ниетім барын жасырмай жаздым.
Ол жылдары Фариза апай ­«Қа­зақ­стан пионері» газетінің редакторы еді, сол мекенжайға хатымды салып жібердім
Шынын айтқанда, Факеңнің өлеңдерінен ерекше әсер алғандығымнан, хат жазып жүрмін ғой
Бірақ имандай шыным, жауап жазады деп ойлағаным жоқ.
Көп кешікпей Алматыдан атақ-абыройы зор апайдың өзінен жауап хат алдым
Қыруар шаруалар арасынан уақыт тауып, шалғай бір түкпірдегі қазақ ауылына, қарапайым оқырман қызға хат жазуы, мен үшін тосын жайт болды.
Фариза апай өз хатында былай депті: «Айналайын Рақыш, сенің хатыңды алдым
Бізге, яғни редакциямызға, жеке өзіме де күніне 200-ге тарта хат келіп түседі
Сол күнделікті келіп жатқан хаттардың бәріне бірдей ­жауап жазу мүмкін емес
Алайда сенің хатың шыншылдығымен есімде қалып, ­жауап жазбауды өзіме күнә санап, жауап хат жазып отырмын» дей келе, «менің жас шамамды, оқушымын ба, студентпін бе, кім екенімді, өзің жайлы неге жазбағансың» деп сұраған екен.
Жауап хат алармын деген ойым болмағанымен, жауап келгеніне қатты қуандым
Фариза апайдың алғашқы жауап хаты әлі күнге өзімде сақтаулы
Бірақ өзімнің хатымның көшірмесі де, түпнұсқасы да қолымда қалмапты, бірден поштаға салып жібердім ғой.
Апай 1986 жылы Жезқазған об­лыс­тық кітапқұмарлар қоғамының шақыртуымен Жезқазған қаласына келгенде, қаладан қайтып кетпей, «Ұлытауға, Рақышқа баруым керек» деп, ат басын арнайы бұрғызыпты…
Ал 1989 жылы Ұлытау ауданының құрылғанына 50 жыл толу салтанатына орай үлкен мерекелі іс-шара ұйымдастырылды
Ақын апамызды сыйлы қонақ ретінде аудан тойына шақырдық
Бұл тойға апай жолсерік етіп қасына Мағира Қожахметованы (ол уақытта Мағира «Қазақстан әйелдері» журналы редакторының орынбасары болатын) ертіп келді
Фариза апай құралақан келген жоқ, «Ұлытауым» атты өлеңін жазып әкелген екен
Онымен танысқан жергілікті композитор Жағыпар Әлімханов ән жазды
Алғаш рет бұл әнді Мұрат Әбдуалиев деген азамат (ол жылдары Ұлытау аудандық комсомол комитетінің бірінші хатшысы еді) сол үлкен салтанатта орындады
Бұл той Фариза апайдың біздің елмен, аудан азаматтарымен қоян-қолтық, жақынырақ «тонның ішкі бауындай» араласып кетуіне де себеп болды
Сонымен қатар Ұлытау халқының есінде қалған үлкен оқиға еді
Осы тойда түсірілген киносюжеттің (бейне таспа) бір данасы әлі күнге өзімде ең қымбат қазына ретінде сақтаулы
Өйткені онда Фариза апайымның бейнесі бар
Ал көшірмесін Ұлытаудың музейіне табыстадым.
Осы сапарынан соң құрметті қонағымыз «Лениншіл жас» (қазіргі «Жас Алаш») газетіне мен туралы «Ұлытау қызы» деген көлемді очеркін жариялады
Кейін сол очерк ­Фариза апайымның «Қыз-ғұмыр» атты кітабына, кейін менің алғашқы «танысу хатым», жаңағы очерк 2004 жылы Астанада басылып шыққан ақынның 10 томдық шығармалар жинағына да енді.
1989 жылдың желтоқсан ­айында Фариза апай мүшел жасқа ­толып, соған шақырды
Республика Жоғарғы Кеңесінің депутаты Гүлбану Сүлейменова, «Егінді» совхозының директоры Бітімбай Бекмағанбетов деген ағамыз, аудандық партия комитетінің бірінші хатшысы Сағадат Дүйсебеков жұмыстан босай алмайтын болған соң жұбайы Күлпаш Хафизқызы қатарымызға қосылды
Осы құрамда үлкен делегация Алматыға бардық
Желтоқсан айының ауа райы жайсыздау болып, біз отырған ұшақ мезгілінен кештеу қонды
Дегенмен, той енді басталып жатқан сәтте біз де жеттік.
Алматыда тұратын және республи­ка­мыздың түкпір-түкпірінен көптеген ақын-жазушылар шақырылған екен
Әбділдә Тәжібаев, Әбіш Кекілбаев, т.б
не керек өңкей халқымыздың бетке ұстар біртуар азаматтары мен азаматшалары, туған-туыс, дос-жарандары да бар.
Фариза апайдың туған күніне, 50 жасқа толуына арналған кешті Серік Әбдірахманов пен Зейнолла Қабдолов жүргізіп отырды.
Атап өтерлік бір жайт, Фариза апай сол кеште бізді жиналған қауымға, айрықша, жеке таныстырып, алғашқы құттықтау сөз кезегін де ұлытаулықтарға берді…
Хат арқылы танысумен басталған менің жеке байланысым Фариза апай екеумізді туған бауырдай етіп жіберді.
1991 жылы Ұлытауда, жерлесіміз, публицист жауынгер, жазушы ­Баубек Бұлқышев пен белгілі қаламгер, жазушы Мұқан Иманжановтың 75 жылдық мерейтойына да Қазақстан Жазушылар одағының мерекелік комиссиясы құрамымен бірге Фариза апай да келді
Бұл жолы апай қасына Алмагүл сіңлімізді де ерте келген еді.
1992 жылы Торғай облысы басшы­ларының шақыруымен наурыз айында Арқалық қаласына келмекші болып, бір күні Фариза апай маған телефон шалды
«Рақыш, Алматыдан қасыма ертіп баратын адамның қисыны келмей тұр
Арқалық Ұлытауға жақын емес пе, сен сол жақтан келсең қалай болады, маған жолсерік болып» деген ұсыныс айтты
Наурыздың 11-14 аралығында Торғай облысында ­Фариза апаймен бірге кездесу кештеріне қатысқаным күні бүгінгідей көз алдымда
Арқалық қаласындағы жоғары және арнаулы орта оқу орнының студенттерімен, Амантоғай, Аманкелді, Жанкелді аудандарының халқымен кездесу өткізіп, ел ішінде болып қайттық
Сонда Факең үнемі әйел-апалардың, қыз-келіншектердің тұрмыс-тіршілігін тәптіштеп сұрап, аудан, облыс басшыларына осы топтағы адамдарға қамқорлық, жағдай жасауды айрықша тапсыратын.
Фариза апайдың қазақ қыздарының бойынан бір жақсылық көрсе, көпке жариялауға асығатын қасиетін де талай байқадым.
Елі еркелеткен ақын апамыздың ерлердің, әкім-қаралардың мысын басатын өрлігі де, өзіне жарасатын «тентектігі» де халықтың көз алдында
Сондай біртуар талантты жанмен тіл табысып, қаншама жылдар бойы, ол кісі бақилық болып, бұл дүниеден өткенше, сыйласып, апалы-сіңлі, тіптен қатар құрбыдай араласып кеттім десем де артық айтқандығым емес
Фариза апайыммен бірнеше мәрте кездесіп, бірге жүріп, дастарқандас, дәмдес болған сәттерімді зор мақтаныш тұтамын.
«Менің пірім Сүйінбай, сөз сөй­ле­мен сыйынбай» демеп пе еді Жамбыл бабамыз
Сондай-ақ менің осы өмірде пір тұтар, идеалым Фариза апай.
Ақын Фариза, апа Фариза мен үшін ерекше жан еді ғой… Мені бау­райтыны, танысу хат жазуыма да себеп болғаны – өлеңдері, поэзиясы
Өз басым Факеңнің өлеңдерін оқып өскендігімнен бе, әйтеуір ерекше көремін, қатты құрмет тұтамын
Бізді осыншама жыл байланыстырып жүрген де өлеңнің киелі құдіреті болар деп ойлаймын
Өлеңдеріне талдау жасап, пікірталас тудырмақ емеспін
Алайда үлкен сүйінішпен айтарым, Факеңнің өлеңдері сенің айтқың келген ойды жыр жолдарына тұсап бере салады
Қара сөзбен шұбалтып, жеріне жеткізе алмайтын жерлерді Фариза апай 2-3 шумаққа сыйғызып, барша қазақ қыздарының ойын білдіретініне қайран қаламын
«Әннің де естісі бар, есері бар» деп Абай атамыз айтқандай ақыннның да ақыны болады емес пе? Апайдың жанында жүрген шақтарда, ол кісінің ақындығына ғана таңырқап қоймайтынмын… Адам­гершілігі, шыншылдығы, әділдігі де тәнті ететін
Фариза апайдың ақындығы мен қайраткерлігінен бөлек адами қасиеті, бауырмалдығы, қамқоршылдығы ешкімге ұқсамайтын
Сондай-ақ талай отырыстарда бірге болғанда: домбыра шертіп, ән салатынына да куә болдым
Халық әні «Көккөбелекті» домбыраға қосып, тамылжыта шырқайтын
Ісса­парлар мен түрлі шығармашылық кез­десулерде басынан кешкен қызықты оқиғаларын әңгімелеп отырушы еді
Фариза апайым – барша қазақ қыз­дарына өнеге болар тұлға десем артық айтқандығым емес.
«Ұлытауда еңбекке, бейнетке толы өмір бар
Арманы биік, жолы бұ­ра­лаң, жаны адал адамдар бар
Қара­пайым, қайырымды, кедей адамдар бар
Олар құлазып жатқан қасиетті ай­мағымыздың тіршілік тамырын жал­ғастырып жүр
Атақ үшін, жақсы көріну үшін емес, Ел мен Ардың ал­дындағы перзенттік парыздарын өтеуде
Солардың бірі – Рақыш Нәшкен­қызы Ыдырысова» деген Фариза апамның «Ұлытау қызы» деген жазбасындағы жолдарды оқығанда бір жа­ғынан мерейленем, бір жағынан толқимын
Осынау біртуар ғажайып жан­­мен кездестірген Алла тағалаға риза­шы­лығымды білдіріп, шүкіршілік етемін.
Мүдде ортақтығы, ой-пікір бірлігі, өмірге, айналаға, іс-әрекеттерге көзқарасымыздың бірлігі шығар бізді табыстырып, байланысымыздың үзілмей келгені деп ойлаймын.
…Өмірден өтпес адам бар ма?.
2014 жылы қаңтардың қаһарлы аязында барша қазақтың АПА-сы атанған асыл жан – ФАКЕҢ өмірден өтті
Қазақтың Фаризасының қазасын естігенде, қабырғам қайысып, жүрегім қарс айырылып, қос жанарымнан аққан жасқа ие бола алмай, қатты күйзеліп қалдым… Бұл жаманатты хабарға еш сенгім келмейді… Ұлы жаратушының кесіміне қолдан не келеді… Ажалға ара тұруға ешкімнің де дәрмені жоқ
Қазақ үшін Факең ғасырда бір-ақ рет дүниеге келетін жан деп есептеймін
Жетпіс төрт жас ғұмырында ел-жұртының алақанында болып, туған еліне адал қызмет етті
Апатайым, артыңызда қалған тірілердің қолынан бар келері, өзіңізге арнап Құран бағыштап, бейіт басына барып зираят ету… Пейіште нұрың шалқысын, апатайым!!!
Рақыш НӘШКЕНҚЫЗЫ,
Қазақстан Республикасы 
Білім беру ісінің үздігі
Жезқазған
