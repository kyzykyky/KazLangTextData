Алматы облыстық мәдениет, мұрағаттар және құжаттама басқармасы мен киелі өнер ордасы – Б.Римова атындағы драма театр ұжымының ұйымдастыруымен қалалық көпсалалы аурухана мен облыстық балалар ауруханасында көрісу шарасы өтті. 
Талдықорған қалалық көпсалалы ауруханаға ұлттық киіммен бір топ театр ұжымы ән салып кіргенде ем алушылар ыстық ықыласпен қарсы алды
Қыдыр ата ақ батасын арнап, елімізге амандық, жерімізге тыныштық, құт-береке тіледі
Әжелер тәттіден шашу шашып, өнерпаздар өнерлерін ортаға салды
Науқастармен төс қағыстырып, амандық-саулық сұрасып, айдан аман, жылдан есен шыққандарына шүкір етті
Көпшілікті қуантып, алғыс арқалаған ұжым өкілдері облыстық балалар ауруханасына келді
Қуаныштан бал-бұл жанған періштелер алақандарын жай­ып, бата алып, тәттіге қарық болды
Төсек тартып жатқан бүлдіршіндерге тәттілер таратылып, тілектер айтылды.
– Наурыз мерекесінің алдында айрықша аталып өтілетін бұл салт халқымызда ежелден бар
Ол Ай мен Үркердің тоғысар мезгіліне тура келетіндіктен, кей жерлерде «тоғыс» деп аталады
Ал еліміздің батыс облыстарындағы жұрт оны көрісу, яғни амал деп тойлап келеді
Айта кетейік, көрісу бір күнмен шектелетін мереке емес, ол наурыздың 14-інен басталып, айдың соңына дейін жалғаса бермек, – дейді Алматы облыстық мәдениет, мұрағаттар және құжаттама басқармасының бөлім басшысы Төлеужан Ғұмаров.
Талдықорғанда алғаш рет тойланып отырған Амал күні – жақсылыққа толы
Мұндағы мақсат – Елбасының «Рухани жаңғыру» бағдарламасы аясында барымызды бағамдап, жоғымызды түгендеп жатқан, бүгінгі күнде ұмыт бола бастаған осындай қазақи салт-дәстүрімізді қайта жаңғырту
Осы арқылы жастарды тарих­тан тағылым алып, тілін, дінін, әдеп-ғұрпын, салт-дәстүрін сақтауға тәрбиелеу.
Еңлік БАУЫРЖАНҚЫЗЫ
Алматы облысы
