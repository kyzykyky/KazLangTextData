(Мұхаммед Пайғамбардың өсиет хадистері ізімен)
Алланың ризалығын алмаған,
Сұлтанға қызмет жасама.
Алла ақырет күнін таңдаған,
Адамның ісіне жасаған.
***
Алланың сөздері биік тұр бәрінен,
Ақиқат шындық бұл айтылған әріден.
Сол үшін күрессе кімде-кім берілмей,
Алланың жолында болғаны ерінбей.
***
Патша қылмыс жасады ма біл мұны,
Көп күнәға батты ма, иман біл мұны.
Қылмыс жасап қайтса өмірден
мұсылман,
Жаназасын сен оқисың біл мұны.
***
«Алла өзі жарылқайды» дей көрме,
Қол қусырып қарап отыр дей көрме.
Ойлашы өзің одан артық қылмыс жоқ,
Іздегенің өзі келер дей көрме.
***
Дін адамы жақсы болса ғанибет,
Қолымен де сөзімен де ғанибет.
Мінез-құлқы мейір болса жақсы адам,
Биіктеу боп көрінеді басқадан.
Абзалы сол тыйымды іске бармайды,
Нәпсі алдында тізе бүгу бар қайғы.
***
Жамандықты көзі шалса кімде-кім,
Оны қолмен түзеп өту міндетің.
Келмесе әлің өзгелер де білсінші,
Табалауға табылады бір сыншы,
Амалың не бұған шамаң болмаса,
Иманыңның әлсіздігі далбаса.
***
Жақсылықты жария ет үндей бер,
Сақтана біл, жамандықты жүндей бер.
Шындықты айт қандай қиын жағдайда,
Зұлым жанды ұрып отыр маңдайға.
***
Бір кешіңді арнай білсең халыққа,
Алла жолы шығарады жарыққа.
Оразаның мың күні һәм мың намаз
Оқығанға тұрады ғой тарықпа.
***
Алла жолы сапарында баяғы,
Кімде-кімнің шаңға батса аяғы.
Алла оны тозақ отқа салмайды,
Сабыр ғана сый құшағын арнайды.
***
Мұсылмандар арасына жік салса,
Бұзығың сол, бөтен адам біз үшін.
Мұсылманның асыраса отбасын,
Алла оның кешіреді күнәсін.
***
Қастығыңа Алла қастық жасайды,
Солай оның әзірлейді жазасын.
Тыныштығын бұзса момын пенденің
Алла оның тартып алар мазасын.
***
Тәлім үйрет, тәрбиеле жетімді,
Бір күндері кәмелетке жетілді.
Бағаланар бағып-қаққан еңбегі,
Ол адамға ашық жұмақ есігі.
***
Әр адам, әлем өзінше жаратылған,
Мінез-құлық, құдірет, қыр дара туған.
Алла үйретті қалайша ұстау керек,
Барлығы да Алланың тарапынан.
***
Бес уақ намаз табылдырығыңның
түбінде
Ағып жатқан бұлақпен тең бүгінде.
Егер адам бес уақыт жуынса,
Онда титтей кір қалмайды санаңда,
Ешбір күнә қалдырмайды адамда.
***
Сатып тұрған затыңның
кемшілігін жасырма,
Қаһарына Алланың ұшырайсын асырма.
Періштелер қарғайды бұл ісіңді ұнатпай,
Адам болсаң арыңды таза ұста құлатпай.
***
Өмірден өтіп кетсе діндар адам,
Артында істер қалар кең тараған.
Өз білімін өзгеге үйретіпті,
Артынан көргенді ұрпақ сүйретіпті.
Біреуге Құранын да қалдырыпты,
Алла үшін арнап мешіт салдырыпты.
Су жеткізіп беріпті шөлді жерге,
Ғимарат тұрғызыпты кедейлерге
Көпке қайыр беріпті тірісінде,
Марқұмның кінәрат жоқ ірі ісінде.
***
Тілек айтса Алланың атыменен
Сұрағанын беріңіз затыменен.
Шақырған жеріне де қалмай барып,
Меселін қайтармаған ақыл екен.
Сізге тіреу жақсылық жасай қойса,
Алғысыңды білдіру мақұл екен.
Қолыңда беретұғын дәм болмаса,
Дұға жасау ізгіге дақыл екен.
***
Мүсәпірге қарызға ақша бергін
Сауып сүтін ішуге сиыр бергін.
Бағыт сілтеу жолынан адасқанға
Құлды азаптан құтқару емін-еркін.
***
Пара алған адам да,
Пара берген надан да.
Ортадағы делдал да
Қарғысы атсын Алланың.
Бәрі отқа күйеді.
Имандылық, әділдік
Жоғалады ар-ұят,
Арсыздығы далпият.
***
Игілікті жасай біл,
Қолдап Құдай атымен.
Жылтырақ сый жалмайды,
Ілтипатты тұндай дәл.
Шын жүректен болмаса,
Алла қабыл алмайды.
***
Екі адамның арасына от салма,
Сөзін тасып шағыстырғыш боп қалма.
Мұсылманның баласын алдап
зиян тигізбе,
Ұнамайтын іс жасап басқа пәле үйгізе!
***
Екіжүзді кісінің үш белгісі бар екен:
Аузын ашса көпіріп, айтатыны өтірік.
Уәдесінде тұрмайды өз сенімін өлтіріп
Тапсырмасын өзгенің аяқ асты етеді
Аманатқа қиянат жасауменен өтеді.
Жалған сөйлеп Құдайдың
күнәсіне батады,
Екіжүзді сол үшін оның алған атағы.
***
Бес түрлі күнә тазармас:
Аллаға серік келтіру,
Жазықсыз жанды өлтіру
Араша түспеу діндарға
Қол ұшын бермеу мұң-зарға
Өзгенің үлесін құндарға.
***
Алла атымен ант етуге болады,
Бұдан басқа анттың түрі жүрмейді.
Ант дегенің күнә мен өкінуден тұрады,
Серт беруден сақтаныңыз құр, мейлі,
Әлдекімге теңеу күнә Алланы,
Ренжіту ата менен ананы.
Алла атымен көп Құдайға табынба
Ал адассаң ашылмайды бағың да.
***
Басқа түскен қайғыға бола біл төзімді,
Алланың бергеніне риза ет өзіңді.
Жамандық жасаған адамға кешу бер,
Кешірім сұраса шешу бер.
Бәле-жаладан аулақ боласын
Шыдамдылық жаса, төзімге толасың.
Ашуды ақылға жеңдірсең
Батыл адамсың мен білсем.
Қиянат келсе егер көршіден
Ашуға бұғау сал өршіген.
Істі сабырмен төзіммен атқару
Алланың ісі ғой бақ, дару.
***
Сенімнің үздік белгісі – төзімділік,
Кешір жаттың күнәсін өзің біліп,
Қызғанышын бұзбасын иманыңды,
Кек сақтама кеудеңе тым үздігіп.
***
Адамдарға жасай бере қиындық,
Сырттай ғайбат сөздер айта құйын ғып,
Қаһарына ұшырайсын Алланың,
Ойың арам, айла болса күйіңді ұқ.
***
Ішіңдегі зұлым ыдыс-асқазан,
Толтырудан болмайды онда басқа заң.
Тән саулыққа азғантай ас жетеді
Артылам деп ойлап жүрме басқадан.
Өтеген КҮМІСБАЕВ
