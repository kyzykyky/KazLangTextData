Астана күні қарсаңында Талдықорған қаласында Жастарға қызмет көрсету орталығы ашылды
Оның құрылысына жергілікті бюджеттен бір миллиард теңгеден астам қаржы бөлінді
Бұл туралы бүгін Орталықтың ашылу салтанатында белгілі болды
Жаңа ғимараттың ашылуымен жастарды облыс әкімі Амандық Баталов құттықтап, жастар саясатын жүзеге асыру мәселелеріне де тоқталып өтті. 
– Елбасы Нұрсұлтан Әбішұлы Назарбаев: «Білімді, еңбекқор, бастамашыл, белсенді болуға қазірден бастап дағдыланыңдар
Ерінбей еңбек еткен, талмай ғылым іздеген, жалықпай техника меңгерген адам озады
Тұрмысы жақсы, абыройы асқақ болады» деп Қазақстанның гүлденуін жас ұрпақпен тікелей байланыстырады
Сондықтан Тәуелсіздігіне 25 жыл толған елімізді құрып, ұлы істі бастап берген алдыңғы толқынның ізін лайықты жалғастыру – Сіздердің, яғни жастардың міндеті
Бүгінгі ашылып отырған Жастарға қызмет көрсету орталығы жастардың жаңа идеялары мен жобаларына бағыт береді, күш-жігерін біріктіріп, түрлі мәселелері бойынша көмек көрсетіп қана қоймай, демалатын, әрі білімін жетілдіретін, әрі пікір алысатын, оларды жан-жақты қолдауға барлық мүмкіндіктер жасайтын ортақ шаңырақ болады деп сенеміз, – деді А.Баталов.
Алматы облысының Құрметті аза­маты, актер Әлімғазы Райым­беков жастарға деген тілегін ақ батамен жеткізді
Аталмыш ғимараттың құрылысын жүргізген «Азияэнергопроект­монтаж» ЖШС басшысы Айдар Қиялбай орталықтың сим­во­ликалық кілтін Жастар ресурс­тары орталығының директоры Айдын Нұрмұханбетовке салтанатты түрде тапсырды

Жастар өкілдері ­атынан сөз алған жас маман, Талдықорған политехникалық колледжінің оқытушысы Нұрлыбек Әубакеров мемлекет тарапынан жас буынға осындай керемет жағдай жасалып отырғанда жастар да өздерінің білімімен, белсенділігімен, іскерлігімен қоғам ­дамуы­на айтулы үлес қосатынын жеткізіп, ризашылығын білдірді
Қатысушылар орталықтың ішімен танысып, түрлі каби­неттерді, студияларды, интернет-кітапхананы, коворкинг, фитнес орталықты, антикафе, сол сияқты білім беру, жұмыспен қамту, жастардың жобаларын қолдау бағыттарындағы консультациялық орталықтарды аралап көрді.
Жалпы, Жастарға қызмет көрсету орталығы бірнеше бағытта қызмет көрсететін болады
Атап айтқанда, «Жұмыспен қамту жол картасы – 2020», «Қолжетімді тұрғын үй – 2020», «Серпін – 2050», «Дипломмен ауылға» бағдарламалары бойынша жастар арасында түсіндіру-насихаттау бағытында жұмыс жүргізбек
Ол үшін Орталық осыдан бір жыл бұрын бағдарламалардың әкімшісі саналатын мемлекеттік органдарға жастарды арнайы тағылымдамадан өткізіп, тәжірибе жинақтауына жағдай жасаған
Қазіргі кезде сол мамандар жастарға мемлекеттік бағдарламалар бойынша бағыт беретін болады
Екіншіден, жастардың бос уақытын тиімді де пайдалы ұйымдастыру жұмысын үйлестіріп отырмақ
Оған ғимаратта атап өткен заманауи құрылғылар мен бөлмелерде барлық мүмкіндіктер бар.
Аяжан Тілеуберген
Алматы облысы
