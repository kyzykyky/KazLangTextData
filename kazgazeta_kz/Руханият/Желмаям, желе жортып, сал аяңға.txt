Желмая
Ата-бабамыз желмая деп жалғыз өркешті жүйрік түйені, нарды айтқан
Бұл орайда Асан қайғының атақты Желмаясын мысалға келтірсек болады
Ақын Сәкен ­Сейфуллин өз өлеңінде: «Жер қарап он екі жыл желмаямен, Асан би жердің үстін танып кетті» деп жазады
Ал Қабан жыраудың жырларынан: «Желмаямен жортпасаң, Жампоз жүгін артпасаң, Елдің де сыйы түзелмес, Ердің де сыры түзелмес» деген өлең жолдарын көреміз
Ақиық ақын Мұқағали Мақатаев: «Жел уақыт мінгізіп желмаяға, Алып қашып барады ғасырымды» деп суреттеген
Желмаяға байланысты пайда болған атау сөздер де сөздік қорымызда молынан ұшырасады
Мәселен, желмаядай, желмаядай есті, күн желмаядай желді, желмаялы, желмаяша, т.б
Бұл теңеулердің астарында жылдамдықтың бейнеленіп тұрғаны анық
Желмаядай есті деген жылдам жүрді деген мағынаны білдірсе, күн желмаядай желді деген уақыт зырлап өтті, тез өтті деген мәнде айтылған

Нар
Түйеге байланысты төл атаулардың ішінде нар атауы ерекше орынға ие
«Нар» сөзі түйе жануарының өзіндік ерекшелігін білдіреді
«Нар» деп халқымыз жалғыз өркешті, асыл тұқымды ірі түйені айтады
Кейбір зерттеулерге қарағанда «нар» атауы түйенің күштілігі, төзімділігіне байланысты парсы тілі негізінде пайда болған атау деседі
Көшпенді өмірде нарға жүктің ең ауыры тиелгендіктен халық арасында «Жүк ауырын нар көтереді», «Нар жолында жүк қалмас» деген сөздер кең тараған
И.Жұмағүлов «Түйе өсіру» атты кітабында «Бірінші ұрпақтың еркек буданын қазақтар нар дейді, ал ұрғашысын мая немесе нар мая дейді, сол сияқты оларды біртума, біртуар» деп те атайтынын жазады
Жалпы «нар» сөзі халқымыздың сөздік қорында үлкен, мықты, үздік, ерекше тұлға деген сөздердің орнына да қолданыла беретінін байқаймыз
Мәселен, адамның нары, нар көңіл, нар туған, нар жұртым, нардың жүгін көтерді, нар тәуекел, нар тәуекелге бел байлады және т.б
Бұл қазақ даласында нар сөзінің қаншалықты дәрежеде кең тарғанын білдірсе керек
Нарға байланысты теңеулер мен тұрақты сөз тіркестері де көп кездеседі
Мәселен, нардай, асау нардай, еріншек нардай, қара нардай, нар бурадай, нар бурадай шабынды, нар болат, нар жайлау, нар көңіл, нар қақпалы, нар қамыс, нардай шөгіп қалды, еріншек нардай, шөккен нардай, нардай-нардай, нарлық, нарлық көрсетті және т.б
«Нардай шөгіп қалды» деп қартайып, жүре алмай қалған адамға қатысты айтатын болсақ, «нардай-нардай» дегенді елге танымал, қызметі жоғары азаматтарға қатысты қолданамыз
Салыстырмалы түрде қарағанда «нар» сөзі өзінің табиғатына сай үлкендіктің, іріліктің белгісі болып шығады
Осыдан келіп нар тәуекел (жағдайдың қиын екенін біле тұра, бір іске кірісіп кету), нар тәуекелге бел байлады (қиыншылықты сезе тұра бір іске көз жұмып кірісіп кету), нар текті (ірі, алып тұлғалы; қадірлі), нар түйедей көтерді (ауыртпалыққа шыдады), нар атандай (өте күшті, өте ірі, қайратты), нар шөкті (тұрақтап қалды), нар шөккен орындар (киелі, берекелі, дәулетті қоныс), шөккен нардай (дөңкиген, үлкен, добалдай), нарлық көрсетті (жадап-жүдемеді, өзін ұстады), нарқасқа (мәрт, нағыз, нақ), бала нардай (нардың төлі сияқты), нарқұман (үлкен құман) және т.б
сөз тіркестері мен тұрақты теңеулер пайда болған.
Нар ноқта
Әдейілеп тоқып жасаған түйесі ноқтасының аты нар ноқта деп аталады.
Наруана
Түйе үстіне арналып істелген саты наруана деп аталған
Дәлірек айтқанда, нарға жүк арту үшін істелген арнаулы жабдық
Бұл сатыға көшпелі ел күнделікті тұтынуға керексіз, артық нәрсесін буып, екі сатының басын айқастырып байлайтын болған
Ол нәрселерге көбінесе астық пен соғымының еті, тұтынудан артық көрпе-төсек кірген.
Нарша
Нарша деп халқымыз буыршын нарды, жас нарды атаған
Осыған орай жас атанды – атанша деп те атай беретін болған
Жалпы, нарша жас нар, еркек нардың жасына көбірек айтылады.
Қара нар
Жалғыз өркешті түйенің ең күштісін қара нар деп атаған
Қара нар – ескі уақытта дәулет, салтанаттың, әртүрлі салт-дәстүр бойынша көрсетілетін сый-құрметтің, берілетін айып-таралғының бас белгі-заты ретіндегі күшті, мықты түйе
Ол қалыңмалға берілетін сый-құрметтің, тоғыз ішіндегі бас белгі-заты және айыбын өтеу үшін берілетін құнның, айып-таралғының ішіндегі бас белгі-зат болып есептелген
«Қара нар» сөзіне байланысты қара нарым деген тұрақты сөз тіркесі бар
Ол қайсар, қайраттым, арқа сүйер ардақты азаматым деген мағынадағы жасы үлкен ел қамқоршысы ер адамға қарата айтылатын сөз
Сонымен бірге ел ішінде «қара нардың қомында» деп те айтылатын сөз тіркесі бар
Бұл көшпелі жағдайда деген мағынаны білдіреді
«Күндер өткен көшпелі, Қара нардың қомында» деп жырлаған Тұрмағамбет Ізтілеуовтің өлеңінде айтылғандай, қара нардың қомында деген сөз көшпелі жағдайды бейнелеу ретінде қолданылып отырған
Ал «Қара нар, қалы кілем» болса, бұл ескі уақыттағы байлық салтанаттың, көрсетер сый-құрметтің, берілер айып-таралғының бас белгі-заты болып саналған.
Мая
Жалғыз өркешті, жүні тықыр келген таза тұқымды нар түйенің ұрғашысы
Түйе түлігі екі жылда бір боталайтындықтан, інгендер мен маялардың жыл уақытына дейін күйі келмейді
Маяға байланысты маядай деген теңеу сөз айтылады
Бұл мая секілді ұрғашы түйедей деген мәнде сөйленеді.
Айыр
Айыр түйе деп таза қанды айырдан немесе айыр мен қоспақтың арасынан туған қос өркешті түйе тұқымы аталады
Бұл жөнінде дауылпаз ақын Махамбеттің өлеңінде: «Айырдан туған жампоз бар, Нарға жүгін салғысыз
Аруанадан туған мая бар, Асылын айуан десең нанғысыз» деп жырлаған
Зерттеуші Ә.Жақыпов «Түйе өсіруші сөздігінде»: «Егер таза нәсілді, күшті болған жағдайда алты-жеті ұрпақтан бастап-ақ будан ұғымындағы қоспақ сөзі айтылмай, оның орнына айыр, көбіне, түс айыр делінеді» деп жазады.
Айыр бота
Айыр бота деп айыр түйенің қос өркешті ботасы айтылады.
Айыр қоспақ
Айыр қоспақ деп атасы – таза бура, енесі – мырза қоспақтың қан араласуынан туған түйенің түрі айтылатын болған
Айыр қоспақты еліміздің оңтүстігінде «ара қоспақ» деп атайды.
Айыр өркеш
Айыр өркеш деп екі өркешінің аралығына екі адам еркін сыйып отыратындай, таза тұқымды түйелердің өркеші аталады
Айыр өркешінің ұшы тіктеу болып келеді
Жабайы айыр өркешті түйені «қаптаған» деп атайды, ол қазіргі кезде Моңғолияның Гоби шөлінің батыс өңірінде ғана кездеседі, саны да өте аз
Жалпы «айыр» деген сөздің мағынасы қос тармақты, екі ашалы, екіге жарылған деген мағына береді
Жекелеген кездерде «айыр» сөзінің синонимдік мәнде қолданыла беретін тұстары көп
Мәселен, бір бүтін нәрсені екіге бөлу, жару
Баланы емшектен шығару; төлді енесінен бөлу
Ара түсіп алып қалу, құтқару, арашалау, ажыратып алу; шөп, сабан, егін жинауға керекті құрал және т.б
«Айыр» атауына байланысты кездесетін сөздер: айыр балақ (шалбар балағын сән үшін екі аша етіп, тіккен жырма балақ), айыр көмей (шешен, тілмар), айыр қалпақ (етегінің екі жағы тілік болып келетін, киізден жасалған еркектің бас киімі; ұлттық киім үлгісі), айыр сақал (екі тарам сақал), тілі екі айыр (тілі өткір, удай).
«Қазақ әдеби тілінің сөздігі»
 бойынша дайындаған 
Дәуіржан Төлебаев
