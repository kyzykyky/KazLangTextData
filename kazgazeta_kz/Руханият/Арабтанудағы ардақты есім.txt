Мәрзия Маженова – Қазақстанның ғылымы мен білімі саласына, соның ішінде арабтану ғылымы мен білімінің дамуына ерекше еңбек сіңірген тұлға
Өткен ғасырдың 50 жылдары, яғни кеңестік жүйенің заманы жүріп тұрған уақытта қазақтың қаршадай қызы Ленинград асып, араб тілін үйренуге ден қояды
Мәрзия апай Қазан төңкерісінен кейінгі уақыттағы араб жазуы, араб тілі мен әдебиетімен байланысты қайта жалғастыруға ұмтылған қазақ қыздарының арасынан шыққан тұңғыш қарлығашы еді

Қазақстанға еңбегі сіңген ұлағатты ұстаз, халыққа білім беру ісінде ерен еңбек еткен профессор, бірнеше ғылыми және ғылыми-әдістемелік еңбектердің авторы Мәрзия Нұрмағанбетқызы Маженованың өмірден озғанына бір жыл болады.
Әл-Фараби атындағы Қазақ ұлттық университетінде елу жыл тұрақты ұстаздық қызмет еткен Мәрзия апайдың білім берген түлектерінің арасынан есімдері елімізге кеңінен танымал Әбіш Кекілбаев, Мұхтар Мағауин, Мұзафар Әлімбаев, ­Мырзатай Жолдасбеков, Нұрлан Оразалин, Мұхтар Құл-Мұхаммед, Лама Шариф Қайрат, Азамат Бердібаев және т.б
көптеген ғалымдар мен ақын-жазушылар, мемлекет қайраткерлері шықты
Мәрзия апай шәкірттерін тек білікті маман етіп дайындап қана қоймай, оларды парасатты адам етіп тәрбиелеп шығаруда да айрықша үлес қосқан, табиғаттың өзі нағыз ұстаз етіп жаратқан адам еді.
Мен 1996 жылы әл-Фараби атын­дағы Қазақ ұлттық университетіне оқуға келіп, Шығыстану факуль­тетінің араб тілі мен әдебиеті маман­дығын таңдап оқуға түстім
Емтихан-сынақты сәтті тапсырып оқуға қабылдандым
Оқу жылы бас­талып сабаққа келсем, араб бөліміне түскен 15 баланы екі топқа бөліп жатыр екен
Араб тілінен бірінші топқа Мәрзия Маженова, екінші топқа Гүлнәр Токова деген оқытушылар сабақ береді екен
Сонымен тәуекел деп бірінші топқа жазылдым
Ертесіне топқа келсем, 4-5 студент отыр екен
Дәуітов Сардар, Тоқмурзин Нұрлан, Изатбеков Мұхтар, Усанова Әлима, Ханенко Оксана және Шыңғысова Әсем атты курстастармен сол жерде таныстығымыз басталды
Сәлден кейін Мәрзия апайымыз келіп, сабақты әрқайсысымызбен танысудан бастады
Кімсің, қайдан келдің емес, мектепті қалай бітірдіңнен бастады.
Иә, Мәрзия апай сабаққа келгенде қандай талапшыл, қатал болса, сабақтан тыс кезде сондай мейірімді, қамқор болатын
Топтағы студенттердің бәрі басқа сабақты оқымасақ та, жатпай-тұрмай араб тілін оқуға барымызды салатынбыз
Кейде түнгі 3-4-ке дейін жатақханада тұратын студенттер жиналып алып араб тілін оқитынымыз есімізде.
Мәрзия апайдың үйіне де жиі баратынбыз
Ас үйде де шеберлік көрсетіп, дәмі тіл үйіретін тамақтарын студенттерге ұсынатын
Яхия ағай сондай кездерде осы сен бізден гөрі студентеріңнің жағдайын көп ойлайсың-ау, – деп қалжыңдайтыны есімізде қалыпты
Қонақжайлылық бұл отбасының үлгі боларлық қасиеттерінің бірі сияқты көрінетін
Мәрзия апайдың біз куә болған қамқорлығының бір қыры ол өз студенттері үшін қолынан келген жақсылықты аямайтын
Аналық қамқорлығына біз жиі куә болатынбыз
Ол кісі, тіпті сабаққа да студенттері үшін өзі пісірген тамақтарын көтеріп келетін.
Мәрзия апай студентінің басқа сабақтардағы үлгерімдерін де үнемі сұрап, қадағалап отыратын
Кейде мамандыққа қатыссыз пәндерден «арашалайтын» кездері де болатын
Бізді тек араб тілінің қыр-сырымен ғана таныстырып, үйретіп қоймай, рухани жетілуімізге де жол ашты
Сол кісінің арқасында алғаш классикалық музыкамен сусындадық
Үнемі концерттерге апаратын
Әсіресе, қызы Жәнияның концертінен қалмайтынбыз
Концерттен кейінгі күні музыкадан алған әсерімізді сұрайтын, пікір алысатынбыз
Сол кезде апайымыздың болмысынан, сөзінен мейірім мен даналық сезіліп тұратын.
Біз үш жыл Мәрзия апайдың ұс­таздық ұлағатын үйреніп, тағылым, тәрбиесін алдық
Төртінші жылы Дәуітов Сардар, Тоқмурзин Нұрлан, Әлібекұлы Ақжігіт, Ақан Азамат және мен бесеуміз Египетке тәжірибе алмасуға кеттік
Бізбен бірге халықаралық қатынастар факультетінен Нұрлан және Болатбек деген жігіттер қосылды.
Бесінші курсты бітіретін жылы диплом жұмысына жетекшілікке ­Мәр­зия апайды алдым
«Араб тілін­дегі сөзжа­самдық тәсілдер» атты тақы­рып­тағы диплом жұмысын сәтті жазып шықтым.
Университетті бітіргеннен кейін 3-4 жылдай М.Әуезов атындағы Әдебиет және өнер институтында жұмыс істеген кезде де, Мәрзия апаймен қарым-қатынасымыз үзілген жоқ, хабарласып тұрдық
Ол кісі біздің әрбір қуанышымызға, әрбір жетістігімізге қуанатын және үнемі өзі келіп, қадірлі қонақ болатын
Мен үйленгенде де, кандидаттық диссертация қорғағанда да құрметті қонақ болып төрде отырды
Сондай қуанышты сәттерде көпшіліктің алдында менің «золотой» студентім ғой деп үлкен мақтанышпен бетімнен сүйетін.
Мәрзия апай 2008 жылға дейін кафедрада ұстаздық қызмет етті
Апайды соңғы рет кафедрада ұйымдастырылған бір мәдени іс-шарада көрдім.
Былтырғы жылы ұстазымыз қайтыс болыпты дегенді ести сала, үйіне барып көңіл айттық
Алладан дұға тіледік
Қазақстан шығыстанушыларының ұлағатты ұстазының айшықтап берген ұстанымдары мен тәлім-тәрбиесі, өнегелі өмірі барлық шәкірттеріне темірқазықтай үнемі жол сілтеп тұрады деп білеміз
Бұл ардақты апайымыздың салып кеткен ұстаздық жолын кейінгі шәкірттері жалғастыра береді дегенді білдіреді
Араб тілі мен әдебиетін үйрену керектігін іске асырған тәлімгер ұстаздың ұлағаты әрқашанда жадымызда сақталады
Оның өмір жолы, жас ұрпақты тәрбиелеудегі қажырлы істері көпке үлгі
Осындай өз мамандығын ерекше қастерлеген, ардақты да аяулы ұстаздан білім, тәлім-тәрбие алғаным мен үшін зор мәртебе.
Мұхит САЛҚЫНБАЕВ,
әл-Фараби атындағы Қазақ ұлттық университетінің арабтану 
және ирантану кафедрасының доценті
