Халқымыз ежелден жеті санын қасиетті дейтіні белгілі
Ұлттық таным бойынша жеті қазына, жеті апта, жеті қат көк және тағы басқа ұғымдарды білеміз
Осылардың қатарынан орын алатын жеті  түрлі дәмнен жасалатын Наурыз көженің ерекшелігі қандай? Әр жаңа жылда дайындалатын осынау дәмнің құдіреті неде?
Судың маңызы
Су – тамақ рационының маңызды құрамдас бөлігі
Сусыз тіршілік жоқ
Адам шөлдегеннен гөрі аштыққа шыдамды келеді
Зат алмасудың барлық үрдістері судың қатысуымен атқарылады
Тамақты сіңіру, қанға нәрлі заттардың жетуіне әсер етеді
Зат алмасудың зиянды өнімі ағзадан су арқылы шығарылады
Организмде судың жеткіліксіз болуы шөлдеуге әкеліп соқтырады да, судың артық болуы жүрек-қан тамыр жүйесінің жұмысын қиындатады, қатты терлетеді, қалжыратады.
«Ет етке, сорпа бетке»
Ет – ең негізгі тағамдық өнімдердің бірі
Еттің дәмі әр алуан тағамдармен жақсы үйлеседі
Қоректілігі жағынан ең құндысы әрі жұмсағы – бұлшық ет
Бұлшық ет тінінің ақуызында адам ағзасына қажетті амин қышқылдары түгелдей кездеседі
Экстрактивті заттар етке хош иіс беріп, ас қорыту бездерінің қызметін жақсартады
Ет нәрлілік май тіндерінің мөлшеріне байланысты
Қоректік және дәмдік сапасы бойынша ең тәуір етте 14-19% ақуыз, 12-15% май болады
Еттің құрамында су (73-77%, ақуыз (18-21%), май (1-3%), дәрумендер (В1, В2, В6), минералды тұздар, экстрактивті заттар бар
Наурыз көжеге арнайы сойылған қойдың басын, етін салады.
Сорпа
Сорпаның азықтық нәрі көп, асты жеңіл таратуға, жұғымдылығын арттыруға әсері мол
Адам ағзасына қажетті заттардың 15%-дан астамы осы сорпада
Сорпасы нәрлі, еті жұмсақ, татымды, дәмді болсын деген етті салқын суға салып, отты ә дегеннен күшті жақпай, жай шымырлатып қайнату керек
Ет қайнап жатқанда көбірек сапырылса, сорпа дәмді және құнарлы болады.
«Ағарған ішкен  азбайды»
Кезінде академик И.П.Павлов сүтті «табиғаттың өзі дайындаған тамаша тағамы» деп бағалаған болатын
Қоректік жағынан алғанда бұл – тағамдық құндылығымен ағза үшін аса маңызды табиғи өнім
Сүттің тарихы ертеден басталады
Археологтар бір қазбадан тапқан ірімшік қайнататын қазанды жер астында 5000 жылдай сақталған деп топшылайды
Сүт дәрумендерге, көмірсу мен майларға, ақуыз бен минералды заттарға, микроэлементтер мен ферменттерге өте бай.
Құрт – ұлттық тағам
Ашыған айранды сабаға құйып, бірнеше күн іркіт жасайды
Сабада пісірілген іркітті майы алынғаннан кейін үлкен қазанға құйып қайнатады
Іркіт баяу қайнап, жел көбігі таралғаннан кейін қоюланады
Суыған соң таза қапшыққа құйып, суын сорғыту үшін іліп қояды
Сары суы ағып, 5-6 күн бойы әбден құрғаған соң, ұсақтап бөліп, сығып, өреге жайып, кептіреді
1-2 аптадан соң өредегі құртты қапқа салып, күн көзіне кептіреді
Құртты 2-3 жылға дейін сақтауға болады
Құрттың сарысуын сүт қосып қайнатып ірімшік жасайды
Құрт өкпе ауруына ем
Ұзақ сапарларда құрт – әрі сусын, әрі қорек
Сары суын ауырған малға ішкізеді, шаш жууға болады, тері илеу үшін малма жасайды.
Май
Май – барлық азықтардың негізгі нәрі, ең негізгі құнары
Мал майының өткірлік, дәмділік, емдік қасиеттері бар
Майлар – тағамның қажетті және ең нәрлі құрамдас бөліктері
Ағзаға 1 грамм май сіңіп тарағанда, ақуыз немесе көмірсулар тарап сіңгендегіден 2 есе артық жылу қуаты бөлініп шығады
Майдың тағы бір қасиеті – ол өзімен бірге пайдаланылған басқа тағамдардың жақсы қорытылып сіңуіне ықпал жасап, оларға дәмді және хош иіс береді
Майда А, Д, Е дәрумендері бар.
«Арпа, бидай ас екен»
Тары, күріш, арпа, бидайдың тағамдық қасиеті жоғары және жұғымды калориялы болады
Олар балалар мен ауруға шалдыққан адамдарды тамақтандыру үшін ерекше қажет
Бұл дақылдарда аз мөлшерде дәрумендер мен калий, кальций, магний, фосфор, темір тұздары болады
Сонымен қатар көмірсу мен өсімдік ақуыздарының негізі
Ақуыз қозғалысты қамтамасыз етеді, яғни бұлшық еттердің жиырылуы мен жазылуы үшін қажет
Өкпеден сіңіріп алған оттегіні денеге таратады
Ақуыз мал мен өсімдіктен алынатын өнімдерде кездеседі
Олардан алынатын ақуызды дұрыс ұштастыру арқылы ақуызы жеткілікті тағам әзірлеуге болады
Көмірсу бұлшық еттің, жүйке жүйесінің, жүректің, бауырдың қызметі үшін ағзаның майды қалыпты сіңіруі үшін өте қажет
Тамақ құрамында көмірсу болмаған жағдайда тамақтағы май толық сіңбейді де, денсаулыққа зиян келтіреді
Көмірсу өсімдік өнімдерінде өте көп, сонымен қатар сүтте, бауырда болады
Ұлттық тағамдардың жұғымдыларының бірі саналып, біраз ас түрлерінің дәмін келтіретіні – тары
Тары – өте құнарлы дақыл
Оның құрамына назар аударсақ, ақуыздың 10-15, көмірсудың 59, майдың 38, күлдің 3,6 %-ы барын анықтауға болады.
«Тұзды төкпе, малды теппе»
Тұз – адам ағзасының қалыпты жұмыс істеуі үшін бірден-бір қажетті зат
Ол тағамның дәмін келтірумен бірге тіндердегі су мөлшерін реттеп, асқазан сөлінде тұз қышқылын түзеді
Адам ағзасына күн сайын тамақ арқылы орта есеппен 10-15 грамдай ас тұзы сіңіріледі
Ас тұзы тағамның барлық түріне қолданылады
Тамаққа тұзды дұрыстап салудың маңызы зор.
Райхан СҰЛТАНБЕКОВА, 
Халық ағартушы ісінің үздігі,
ҚР-ның құрметті спорт ардагері
