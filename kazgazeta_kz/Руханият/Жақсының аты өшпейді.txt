Елбасының «Ұлы даланың жеті қыры» деп аталатын мақаласында ұлы тұлғаларды ұлықтау жайлы жан-жақты айтылған
Осы құнды дүниені басшылыққа алған Қостанайдағы іргелі оқу орындарының бірі – Өмірзақ Сұлтанғазин атындағы мемлекеттік педагогикалық университетінің ұжымы кейінгі жастарға өнеге боларлық аса игілікті істі жүзеге асырды
Қара шаңырақтың 80 жылдығы және университетке физика-математика ғылымдарының докторы, ҚР ҰҒА академигі Өмірзақ Сұлтанғазиннің есімі берілуіне байланысты «Сұлтанғазин оқулары» деп аталатын І-халықаралық ғылыми-практикалық конференция өткізілді.
Аталған іргелі оқу орнының алдына есімін әлем мойындаған көрнекті академик Өмірзақ Махмұтұлының еңселі ескерткіші орнатылды
Салтанатты жиынға есімдері елге мәшһүр қазақ елінің ай­тулы ғалымдары, көрнекті мемлекет және қоғам қайраткерлері, зиялы қауым өкіл­дері, академиктің жан жары Райхан Ғаниқызы, туған-туысқандары және жас­тар қатысты.
Бірінші болып сөз алған академик Кенжеғали Сағадиев қазақ халқының мақтанышы Өмірзақ Сұлтанғазиннің мағыналы ғұмырына жан-жақты тоқтал­ды
Қостанай облысының қазіргі Сарыкөл ауданының Қараоба ауылында дүниеге келген аса дарынды ғалымның өткен өмір жолдарына шолу жасай отырып, оның бойындағы ерекше асыл қасиеттері, ғылымға қосқан ерекше үлесі, азаматтығы, достыққа беріктігі, ашқан жаңалықтары жайлы тілге тиек етті
Арадағы достық қарым-қатынастары өте жақсы болған­дығын, мағыналы өмірі еліміздің болашағы болып табылатын жастар қауымына үлгі екендігін баяндады.
ҚР Парламенті Сенатының депутаты, мемлекет және қоғам қайрат­кері Бақытжан Жұмағұлов барша қостанай­лықтарды университеттің 80 жылдығы және оған дүниежүзіне белгілі ғалымның есімі берілуімен құттықтады
Кезінде ұлы ғалымның шәкірті болып, дәріс алғандығын мақтан тұтатындығын, оның ғылымда алатын орны айрықша екендігін айтты
Жиналған қауым Қостанай облыстық ардагерлер кеңесінің төрағасы Кенжебек Укиннің толғанысқа толы сөздерін де ерекше ықыласпен тыңдады
Ғалымның бойындағы кейінгілерге үлгі боларлық қарапайымдылық, азамат­тық қырларына тоқталды
Онымен тірші­лікте жүздесіп, ерекше қасиеттеріне қанық­қанын да жасырмады
Ескерткішті академик Кенжеғали Сағадиев пен өңіріміздегі ардақты ақсақал Бексұлтан Даумов ашу құрметіне ие болды
Жиналған қауым ұзақ қол шапалақтады
Ескерткіш алдына гүл шоқтары қойылды
Сондай-ақ, оқу ордасынан Өмірзақ Сұлтанғазинге арналған арнайы әсем безендірілген дәрісхана ашылды
Қабырғасына ғұлама ғалымның өмірінен сыр шертетін суреттер ілінген
Сонымен қатар, академиктің ғылымдағы жетістіктерінен де хабардар боласыз.
Дәрісхананың ашылуында алғашқы сөзді университеттің проректоры Гүлвира Мұсабекова алып, үлкенді-кішілі қауымға тағылым болар деректер мен дәйектерге кеңінен тоқталып, оқу орнының тыныс-тіршілігіне де шолу жасады
Белгілі ғалым Өмірзақ Махмұтұлының есімінің университетке берілуі өздеріне ерекше жауапкершілік жүктейтіндігін, соған күнделікті өмірде қай жағынан болсын сай болуға талпына беретіндігін баяндады
Бір мектепте оқыған сыныптасы Мастура Мақаева балалық шағы бірге өткен досы жайлы тебірене толғанды
Өмірдің талай биіктерінен асқан аяулы апамыз кезінде Өмірзақ Махмұтұлымен бір сыныпта оқығандығын әрқашан да өзгелерге өнеге етіп отыратындығын айта келіп, ғалымның адамгершілік, сыпайылық әрі кішіпейілділік секілді ерекше қырларына тоқталса, Алматыдан арнайы келген қазақтың ардақты қызы, академиктің жан жары Райхан Ғаниқызының отағасы, ұлтымыздың маңдайына біткен ғалымы хақындағы пікірлері де көпшілікке ой салды
Ол кезінде Өмекеңмен мектепте бірге оқып, университетті ойдағыдай тәмамдағанын, қазақ орта мектебін аяқтаған соң өзінің білімге деген шексіз құштарлығының нәтижесінде жоғары оқу орнында да үздік оқығандығын, еңбекқорлығын, ізденімпаздығын тілге тиек етті
Сонымен қатар, отбасында ардақты жар, өнегелі әке болғандығын, балалары мен немерелеріне білім алуда қатаң болғандығын, сол күндердің бәрі де қазір сағынышқа айналғанын толғана айтты.
Бұл күндері Аманжол Күзембайұлының есімі қазақ еліне кеңінен танымал
Тарих ғылымдарының докторы, профессор, Қазақстан тарихын зерттеуде биік табыстарға қол жеткізіп, талай кітаптар жазған майталман
Университеттің маңдайалды ғалымы өз сөзінде академик Сұлтанғазин жөнінде қаншама тың мағлұматтар келтірді
Кешегі Қараоба елді мекенінде туып өскен қазақтың қара баласының ерекше дарыны мен қарым-қабілетінің арқасында дүние жүзіндегі ғалымдарды аузына қаратқандығы баршаға өшпес өнеге екендігін тебірене жеткізді
«Қарты бар елдің қазынасы бар» демекші, осы басқосуда бұл күндері елордамыз Нұр-Сұлтан қаласында тұратын абыз ақсақал Мырзатай Нұрпейісовтің ойлары да жұртшылыққа ерекше әсер етті.
Өйткені, бұл кісі де ұлтжанды әрі туған жерінің патриоты
Кезінде даңқты академиктің университетке есімін беруіне атсалысқаны да көпшілікке аян
Ол жерлестері алдында Өмірзақ Сұлтанғазиннің 36 жасында ғылым докторы атанып, халқымыздың абыройын әлемге әйгілі етіп, мәртебесін көтергенін сөз етті
Сонымен қатар, көрнекті ғалымның сондай биікке көтеріліп, тәуелсіз еліміздің мақтанышы болуына отбасында аяулы жары, Өмекеңнің ғұмырлық серігі Райхан Ғаниқызының да сіңірген еңбегі орасан зор екендігін үлгі етті
Ғалымның математика саласында қазақ азаматтарының арасынан тұңғыш рет Мемлекеттік сыйлық алғанын да еске салды
Конференцияның екінші күні университеттің акт залында мерейтойлық салтанат жалғасын тапты
Онда Қазақстан Республикасы Сенаты мен Мәжілісінің депутаттары Жеңіс Нұрғалиев пен Серік Бектұрғанов қостанайлықтардың алдында сөз сөйлеп, жоғары оқу орнының барша ұжымына ең ізгі тілектерін білдірді
Сондай-ақ, облыстық мәслихат хатшысы Сайлаубек Есжанов та жиналған барша қауымды жоғары оқу орнының 80 жылдығы және оған ұлы ғалым Өмірзақ Сұлтанғазиннің есімі берілуімен облыс әкімі және өз атынан шын жүректен құттықтады
Кезінде осы жоғары оқу орнында ректор болып қызмет атқарған Қуат Баймырзаевтың, проректорлік жауап­ты жұмыста өздерін көрсеткен Сейітбек Қуанышбаевтың, Мұхтар Төлегеннің және жергілікті жоғары оқу орындарының іскер басшыларының жиынға қатысуы да басқосудың мазмұны мен ажарын барынша аша түскендігі айдан анық
Мұндай елеулі мерейтойлар марапатсыз болмайтындығы қалың жұртшылыққа белгілі
Сондықтан да университеттің бір топ ғалымдары мен оқытушыларына лайықты құрмет көрсетілді.
Ең алдымен, көрнекті ғалым, профессор Аманжол Күзембайұлына Білім және ғылым министрлігінің «Еңбек ардагері» медалі тапсырылды
Бұл ұлағатты ұстаздың ұзақ жылғы атқарған жемісті қызметінің жоғары бағаланғандығы дер едік
Сонымен қатар, жоғары оқу орнының педагогика кафедрасының меңгерушісі, білікті ғалым Бибігүл Өтегеноваға «Ыбырай­ Алтынсарин» төсбелгісі салтанатты түрде тапсырылды
Сондай-ақ, аталмыш министрліктің бірқатар еңбегі сіңген ғалымдарға «Білім беру ісінің құрметті қызметкері», «Ғылымды дамытуға сіңірген еңбегі үшін» төсбелгілері және «Құрмет грамоталары» тапсырылды.
Осы аталғандармен қатар, универси­теттің ғылыми кеңесінің шешімімен, жоғары оқу орнында бұрын басшылық қызметтерде болған азаматтарға «Өмірзақ Сұлтанғазин», білім ордасының өркендеп дамуына және беделінің артуына үлес қосқан қаламгерлерге «Университетке сіңір­ген еңбегі үшін» төсбелгілері тап­сы­рылды
Салтанатта ән де айтылды, күй де шертілді, би де биленді
Әсіресе, Елубай Өмірзақов атындағы облыс­тық фи­лармонияның қазақ оркестрі жұрт­шылықтың алдында өнерлерін көр­сеткенде жиналғандар дән риза болысты
Оның бас дирижері Берік Оразалин де халқымызға танымал дарынды азамат.
Аталмыш өнер ордасының белгілі әншілері Гүлмира Үмбетова, Манапбек Кәдіров, Азамат Мұқатовтардың шырқаған әндері де жүректерді қозғады
Жас дарын иелері де өнерлерін көрсетті
Ұзын сөздің қысқасы, өткен жылдарда көптеген білікті де сұранысқа ие мамандарды даярлаған Өмірзақ Сұлтанғазин атындағы Қостанай мемлекеттік педа­го­гикалық университетінің қазіргі ізденіс­тері мен талпыныстары баршаны шексіз қуанышқа бөлейді.
Бұл жоғары оқу орнын ұлтымыздың парасатты азаматы, іскер тұлға, тарих ғылым­дарының докторы, профессор, есімі республикамызға белгілі Еркін Аман­жолұлы Әбіл басқарады
Жауапкершілік жүгін терең сезінетін ғалым жетекшілік ететін оқу орны қазірдің өзінде көптеген дарынды да өмірін педагогтық мамандықпен байланыстырған талапты жастардың киелі қара шаңырағына айналған.
Оразалы ЖАҚСАНОВ,
Қостанай қаласының құрметті азаматы
