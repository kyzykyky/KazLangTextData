Музей дегеніміз құнды заттарды тізіп қоятын қойма емес, ол халық жадын жаңғыртушы әрі тәлім-тәрбие орталығы
Мұндағы әрбір жәдігердің «жаны» бар, бойында көне дәуір сыры бар
Музей бір сәт өткен уақыт пен көшкен кеңістікті зат бейнесінде жеткізіп, жан-дүниеңмен сезіндіретін мәдени-рухани құбылыс
Міне, сол көне дәуір куәгерлерін барынша жарқы­ратып көпшілікке көрсету бар да, жоғалтып, шашыратып алмай, келер ұрпаққа табыстау міндеті бар.
Статистика деректері бойынша, елімізде 238 музей бар, оның ішінде ҚР Ұлттық музейі мен Мемлекеттік орталық музейден бөлек облыс, аудан орталықтарында 140 тарихи-өлкетану музейі, ондаған салалық музейлер рухани-мәдени қызмет көрсетуде
Бұл мекемелердің негізгі қорындағы жәдігер саны 2,5 миллионға жетеді
Жалпы музей қоры тарихи, ғылыми, көркем және өзге де құнды, сирек кездесетiн және бiрегей заттардан құралады
Оның ішінде табиғи, археологиялық, антропологиялық, зергерлік, көркемсурет және басқа өнер туындылары бар.
Республикамыздағы ұлттық құнды­лықтардың ең ірі рухани орталықтары – Астана қаласындағы Ұлттық музей мен Алматыдағы Мемлекеттік орталық музейде халық мұрасын сақтау үшін барлық жағдай жасалғаны белгілі
Ал 14 облыс орталығындағы тарихи-өлкетану музейлерінің мәдени құндылықтардың сақталуын қамтамасыз ету жөніндегі мүмкіндіктері әртүрлі
Ең алдымен, облыстық музейлердің басым көпшілігі жергілікті тарихи-мәдени ескерткіш саналатын ғимараттарда орналасқаны музей қорының жай-күйіне тікелей әсер етуде
Мәселен, Семей қаласындағы тарихи-өлкетану музейі ХІХ ғасырда салынған әскери губернатордың үйінде орын тепкен
Қазіргі күні мұндағы жәдігерлердің бәрі ашық қорда тұр.
Батыс және Солтүстік Қазақстан, Ақмола, Қостанай, Павлодар облыста­рындағы рухани ордаларға да өткен ғасырлардағы сәулет ескерткіштері баспана ретінде берілген
Шығыс Қазақстан облыстық тарихи-өлкетану музейі дәл осындай тарихи ғимараттан және 1967 жылы қор сақтауға арнап салынған қосалқы ғимараттан тұрады
Бірақ музей қорының барған сайын ұлғаюына байланысты бұл баспана да тарлық жасауда
Мұндай жағдайда экспонаттарды сақтаудың бүкіл шарттарын орындауды талап ету оңай емес
Ауа температурасы, ылғалдылық, жарықтың түсуі, т.б
құбылыстар музей қорының ғұмырын ұзартуға не қысқартуға себепші болуы әбден мүмкін.
Мамандардың айтуынша, ағаштан, матадан, теріден, қағаздан жасалған заттар ылғалдылыққа аса сезімтал, фотосуреттер жарыққа төзімсіз келсе, майлы бояумен салынған суреттердің күн сәулесінен бояуы түсіп қалады екен
Керісінше, анатомиялық сүйектер жарық дұрыс түспесе сарғайып кетеді
Ал металл бұйымдар тиісті ережелер орындалмаса жылдам таттанады
Бұдан кейін ол бұйымдар мүлдем жарамсыз болып қалмақ
Сондықтан музей қызметкерлері қорды табиғи, химиялық, биологиялық теріс әсерлерден қорғау арқылы заттың ескіруіне, жойылуына жол бермеуге баса көңіл бөледі.
Бірақ кейде музей қорындағы заттардың бұзылу үдерісін тежеу үшін оған арнайы маманның көмегі қажет
Әйтпесе заттың тарихи дереккөз ретіндегі құндылығы жойылып кетпек
Музейлерде бұл іспен негізінен қызметкерлердің өздері және қолөнер шеберлері айналысып жүр
Облыстық музейлердің штатында 1-2 реставратордан бар
Ал қажет болған жағдайда тапсырыс арқылы арнайы маман жалдайтындарын жеткізді
Бірақ қазіргі күні елімізде реставрацияға мұқтаж 60 мыңға жуық жәдігер бар екенін және кәсіби маман даярлайтын оқу орындарының жоқтығын ескерсек, құнды жәдігерлерімізді сақтап қалу мәселесі өзектілене түсетіні аян.
ҚОЛЖАЗБАЛАР ҚОРЫ ЖАҢҒЫРТУҒА МҰҚТАЖ
Жаңғыртуды қажет ететін экспонат­тардың елеулі бөлігін көне кітаптар мен қолжазбалар құрайды
Осы ретте «Ғылым ордасы» РМК құрамын­дағы Орталық ғылыми кітапхананың «Сирек кітаптар, қолжазбалар және ұлттық әдебиеттер бөлімінде» рухани мұрамыздың негізгі бөлігі жинақталғанын айта кету орынды
Бөлім қорында барлығы 300 мыңнан астам жәдігер болса, оның ішінде қазақша 22 мыңға жуық, 10 мыңнан астам шығыс тілдеріндегі, орыс тілінде 90 мың кітап пен қолжазба бар
Ғалымдардың айтуынша, дәл мұндай бай кітап қоры бүкіл Орталық Азияда жоқ
Әсіресе ұзындығы 3 метр 45 см орама қағазға жазылған «Хандар шежіресі» (XVIII-XIX ғғ.), неміс саяхатшысы Адам Олеарийдің «Через Московию в Персию» атты ескі гот тілінде жазылған кітабы нағыз көненің көзі, деректің өзі болып «сөйлеп кетуге» дайын тұр
Бөлім меңгерушісі Г.Абикованың айтуынша, мұндай аса бағалы жәдігерлер арнайы қорапшаларда сақталады.
Дегенмен, сирек кітаптарды сақтау туралы арнайы нормативтік-құқық­тық ережелердің жоқтығы сала ісіне қолбайлау болып отыр
Ғылыми кітап­хана басшылыққа алатын «Кітап­хана туралы» заңда қолжазбалар қоры туралы бап жоқ екен
Әсіресе көне кітаптардың тілін білетін мамандарға мұқтаждық зор.
Айтпақшы, «қолжазбалар қорында осыншама рухани қазына бар екенін біздің ғалымдарымыз біле бермейді» дейді Гүлшат Масалимқызы
Сондықтан ол әрбір ғалым ең алдымен өзіміздегі ғылыми қорды зерттеп алып, қалғанын шеттен іздесе деген тілегін айтты.
ЖЕКЕМЕНШІК ЖӘДІГЕРЛЕРГЕ ҚАМҚОРЛЫҚ КЕРЕК
Тарихи-мәдени мұрамызды құрай­тын құнды жәдігерлер мемлекеттік музейлермен қатар жеке тұлғалардың қолында да жинақталған
Алайда аталмыш сала бойынша басшылыққа алынатын «ҚР-ның Ұлттық музей қоры туралы ережесінде» жекеменшіктегі құнды жәдігерлер туралы айтылмаған
Яғни жекелеген адамдардың, қолөнер шеберлерінің қолындағы ұлттық өнер туындылары Ұлттық музей қорына енгізілмеген
Бұл жөнінде «Тарихи-мәдени мұра объектілерін қорғау және пайдалану туралы» және «ҚР Мәдениет туралы» заңдарында да айтылмаған болып шықты
Осылайша ұлттық құндылық қатарына кірмейтін жеке коллекциялардағы музей заттары мемлекет қорғауынан тыс қалып отыр.
Осындай мемлекет қолдауына мұқтаж ұлттық жәдігерлер ордасының бірі әрі бірегейі – ҚР Мәдениет қайраткерлері, «Түркі дүниесіне сіңірген еңбегі үшін» сыйлығының иегерлері ағайынды Айтберген, Тұрсынжан және Махмұт Құлментегілердің қолөнер шеберханасы
Ұсталық атты киелі кәсіпті жаңғыртып, насихаттап жүрген ағайынды шеберлер көшпелі түркілер мен Қазақ хандығы тұсындағы қару-жарақ үлгілерін қайта қалпына келтіріп, жаңғыртып жүр
Олардың басқа қолөнер шеберлерінен ерекшелігі әр бұйымның шығу тарихын ғылыми түрде зерттеп барып түпнұсқамен тең келтіреді
­Жауынгер көшпелілердің әскери өнерін жаңғыртып, қалпына келтіруге 40 жыл өмірін арнаған ағайынды үш ұста жасаған заттардың саны 5 мыңнан асып жығылады екен
Ел ішін көп аралайтын олар темір бұйымдарды күтіп ұстаудың оңай шаруа емес екенін айтады және негізінен халықтық тәсілдерді қолданады
«Болаттан жасалған қару-жарақ заттары жылына екі үш рет өсімдік майымен майланып отыруы тиіс
Сонда темірдің сыртына жұқа қабат болып қатқан май ылғалды ауадан, тот басудан сақтайды» дейді Махмұт Құлментегі.
Алайда музей заттарын сақтаудың биологиялық, физикалық шарттарынан бөлек өрттен, ұры-қарыдан қорғау және т.с.с
жақтары бар
Ұстахана заманауи күзет дабылымен жарақталған
Десек те, әкеден қалған қарашаңырақтағы ұста дүкеніне мемлекет деңгейінде арнайы қамқорлық керек екені анық
Кеңестік кезеңде мүлдем үзіліп қалған ұсталық өнерді жоқтан бар етіп, бір ғылыми институттың жұмысын атқарып отырған ағайынды ұсталарға арнап жеке музей, шеберхана ашу ісі олардың еңбегін бағалау ғана емес, киелі өнердің келер ұрпаққа жетуінің кепілі де.
ЗАҢНАМАНЫ ЖЕТІЛДІРУ – УАҚЫТ ТАЛАБЫ
Кез келген сала сияқты музейлер де өз қызметін реттейтін құқықтық құжаттарға сүйеніп жұмыс істейді
Алайда бұл сала әлі күнге дейін музейлердің мәртебесін анықтап, жұмысын егжей-тегжейлі ретке келтіретін жеке заңнамаға қол жеткізе алмай келеді
«Мәдениет туралы» заңның 25-бабында музей қызметі жалпылама қозғалып, «музей заты», «сақтау» және т.б
ұғымдарға түсінік берілмеген
Сондай-ақ осы сала қыз­метінде басшылыққа алынып отырған «Тарихи-мәдени мұраны қорғау және пайдалану туралы» 1992 жылғы ҚР Заңы мен 1995 жылы қабылданған «Ұлттық музей қоры туралы» ереже музей қызметін толыққанды қамти бермейді
Сондықтан бүгінгі күні осы салаға арнап жазылған жеке заңнамаға қажеттілік барған сайын артып келеді
Облыстық музей қызметкерлері ҚР Мәдениет және спорт министрлігінің бұйрығымен 2015 жылы қабылданған «ҚР-ның музей қорындағы музей заттарын есепке алу, сақтау, пайдалану және есептен шығару жөніндегі нұсқаулықта» да көп жайттар ескерілмегенін айтады.
Осы ретте көп жылдардан бері музей ісін зерттеп келе жатқан тарихшы-ғалым С.Асанованың айтуынша, музей заттарын есепке алу, сараптама жасау, сақтау, т.б
шаралар нақтылауды талап етеді
Сондай-ақ терминологиялық түйткілдер де сала қызметінде түсінбеушіліктер туғызуда
Жоғарыда айтылғандай «музей заты», «негізгі қор», «ғылыми-көмекші қор» деген не және тағы басқа түйткілді тұстарды айқындамай музей қоры өз дәрежесінде сақталады деу қиын.
Қазіргі шетелдермен байланыс кеңі­ген тұста тарихи-мәдени құндылық­тарды ел аумағынан әкету оқиғалары жиілей түскені мәлім
Осыған орай мәдени құн­­дылықтарды меншік нысанына қарамастан Ұлттық музей қорына енгізу, оларды қабылдау тәртібін жеңілдету, ­бі­регей заттарды тіркеген сәттен бас­тап оның сақталуына құқықтық, ұйым­дас­тырушылық және қаржылық кепіл­дік­тер берілуі олардың шетелге сатылып кетуінің алдын алуға септігін тигізер еді
Өйткені бұл заттар ешқашан қай­таланбайтын, бірегей дүниелер
Қолы­мыз­дан бір шығарып алсақ орнына қайтып кел­мейді
Сондықтан осы саладағы заң­намада ұлттық жәдігерлерімізді ­шетелге шығаруға тыйым салынған заттар қата­рына қосу кезек күттірмейтін келелі мәселе.
Қазақ тарихының тереңдігін, мәдени мұрамыздың байлығын паш ететін құндылықтардың болашақ ұрпаққа осы қалпында жетуі мемлекет деңгейінде материалдық және құқықтық жағдай жасалуына тікелей байланысты
Ұлттық мәдениетті ұлықтаушыларға заман талабына сай қамқорлық көрсету музей қызметіне тың серпін беріп, ұлт өнеріне жанашыр азаматтардың жігеріне жігер қосары сөзсіз.
Дина ИМАМБАЕВА
