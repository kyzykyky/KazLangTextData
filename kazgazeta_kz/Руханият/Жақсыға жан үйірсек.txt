Жұмабек КЕНЖАЛИН,
«Қазақ газеттері» ЖШС-ның Бас директоры – 
Редакторлар кеңесінің төрағасы
Қазақ өз тарихында халықшыл қайраткер­лер­ден кенде болған емес
Біз білетін алдыңғы толқын ағалар Темірбек Жүргеновтің, Ілияс Омаровтың, Жұмабек Тәшеновтің, Нұртас Оңдасыновтың, Оразалы Қозыбаевтың, Өзбекәлі Жәнібековтің қадір-қасиетін, парасат-пайымын ел іші тамсана айтып отыратыны рас
Жылдар өте біз осы ауызға алып отырған перзенттер есімінің асқақтай беретіні, жадымызда қайта-қайта жаңғыра түсетіні тағы шындық

Ол ненің құдіреті? Мұнда қандай сыр бар?
Біздің пайымдауымызша, ол сыр – асыл ағаларымыздың халықшылдығында, өз жұртын, өз елін шексіз сүйетіндігінде, кіршіксіз тазалығында дер едік
Жоғарыда есімдері аталған кісілердің ішінен Оразалы Қозыбаевтың, Өзбекәлі Жәнібековтің қолына су құйып, ризашылығын алып әңгімесін есіткен шуақты бір сәттер болып еді.
Ана бір жылдары Торғай жиі тасып, өзен жағалай қоныстанған жұрттың бе­рекесін ала берген
Ол уақытта Оре­кең ағамыз аупарткомның бірінші хатшысы еді.
Ел-жұртты тосыннан келетін тілсіз жау қатерінен аман алып қалу мақсатында аудан ағалары ел ішінде болатын әркез
Міне, солардың басы-қасында үнемі Оразалы аға болар еді
Әлі күнге дейін көз алдымда вертолеттен қарғып түсіп, белуарына дейін қонышын тартқан резеңке етікпен су кешіп құтқарушылардың тобын өзі бастап жүретін еді ағамыз.
Орекең ағайдың өнегесі оның кейінгі толқын ізбасарларының бойынан көрініс тапты
Мен білетін Жақсылық Ғайсин, Жақан Қосабаев, Мұхтар Шайкамалов, Орал Мұхамеджанов, Сабыржан Ахметов, Бауыржан Жанақов сынды азаматтардың өзі туып-өскен топырағы үшін жасаған жанқиярлық еңбегі әлі күнге дейін ел аузында
Олар шаруашылықтарға басшылық жасаған жылдарында дүние жиып байлықтың соңына түскен жоқ, халық үшін қалтқысыз қызмет қылды
Осы қасиетімен де аймүйіз азаматтар есімі әлі күнге дейін жұрт жадында
«Сабаз екі шамаданмен келіп, кетерінде екі Камазбен әрең көшті-ау…» деген сөзге қалмады
Жұрт жадында жалындаған азаматтар осындай кісілігімен, ірілігімен қалады!
Міне, мен білетін осындай азаматтардың бірі Серік Әбікенұлы Үмбетов дер едім
Ал Серік Үмбетов кім? Ол ең алдымен асыл азамат, ардақты әке, асыл жар, айнымас дос
Ол мемлекет қайраткері, қабырғалы істің басы-қасында жүретін қоғамшыл тұлға.
Секеңнің осынау қасиеттерін тарқата баяндайтын мақалалар жазылды, ақ парақ бетінде эсселер өрнектелді
Жүрекжарды лебіздер легі мерзімді баспасөз беттерінен көрініп жатады әркез
О да заңды
«Жақсы жүрген жерінде із қалады» дейтін болсақ, ел қамы үшін атқарылған әрбір игі істің адресаты көрініп тұруы қажет.
***
Менің Серік Әбікенұлымен таныстығым сонау 1992 жылдың күз айынан басталады
Ол еліміз өз тәуелсіздігінің екінші жылының мың сан қарбаласын бастан өткеріп, жариялылық пен демо­кратияның нақ бел алып тұрған шағы-тын
Ал мен бас редактордың бірінші орынбасары болып істейтін «Халық кеңесі» газеті сол өтпелі дәуірдің төл перзентіндей болған газет еді.
Ол шын мәнінде қарапайым оқырманның сөз алып, ойын еркін ортаға салар мінберге айналған-ды
Өзі алғаш шыға бастаған күннен-ақ елді елең еткізкен газет аз уақыт ішінде жетпіс мыңға жуық тиражбен тарап ­отырды
Газет таралымын ұлғайту шаруасымен ел ішіне жиі шығатынбыз
Әлгі тиражымыздың өсу деңгейінің көрінісі сол ел ішіндегі біздің кездесулеріміздің нәтижесі болса керек.
Кезекті іссапарымыздың бірінде жолымыз Алматы облысының Күрті ­ауданына түсті
Жанымда газетіміздің парламент бөлімінің меңгерушісі, білікті қаламгер Мейрамбек Төлепберген
Екеуміз Алматы таңының алакеуімен Ақши қайдасың деп тартып кеттік
Қаладан жүз шақырымның о жақ бұ жағындағы аудан орталығына әп-сәтте жетіп бардық.
Біздің келетінімізден алдын ала құлақтанған әкімшілік басшылары кеңседе күтіп отыр екен.
– Серік Үмбетов, – деп қолын созды таныс­тық ишарасымен бидай өңді азамат
– Аудан әкімі қызметіне тағайындалғаныма онша көп уақыт бола қойған жоқ
Сондықтан мен қарап үлгере қоймаған шаруашылықтардың ой-шұқырын сіздермен бірге аралап көретін боламыз.
Әкім мұны ерекше бір ілтипатты лебізбен, бізді өзіне іштарта ниеттестер іздеген кісінің пейілімен айтты
Талай атқа мінген азаматтарды көріп жүрміз ғой, ал мына әкімнің әңгімесінің әлқиссасы бізге ұнап қалды
Оң қабақ танытып, жылы-жылы сөйлегенді кім теріс көруші еді.
Сол кездесудің сәтті өткені соншалық ауданның о шеті мен бұ шетін әбден араладық
Осы сапарда алдында ғана Тоқаш Бокин атындағы шаруашылықтың директоры болып жүрген азаматтың аудан әкімінің лауазымына көтерілуінің бар сырына қаныққандай болдық
Ал ақиқатына келсек, оның түк те құпиясы жоқ екен
Бар мәселе Серік Әбікенұлының қарапайымдылығында, елмен етене араласуында, әділдігінде, өзгені сыйлай білуінде, сонымен қоса өзін де өзгеге сыйлата білуінде.
1994 жылы қоңыр күзде Кербұлақта хал­қымыз­дың қайраткер перзенті Тұрар Рыс­құлов­тың 90 жылдығына арналған мерейтой­лық іс-шаралар өтті
Кербұлақтағы сол той кейін талай алқалы ортада айтылып жүрді.
– Жас әкімнің іскерлігін айтсаңшы, – десті біреулер сүйсініп.
– Аруақты сыйлағанның аты озады, – деді екіншілері.
– Бұл жігіт әлі талай биіктерді бағындырады, – деді дуалы ауыз ағалар.
Көп пікірі осылайша бір арнада тоқайласып жатты
Зымыраған жылдар бедері көп пікірінің ақиқатына көз жеткізді
Содан бергі уақытта Серік Әбікенұлы әр жылдары екі облысты – Алматы және Жамбыл облыстарын басқарды
Ол қай қызметте жүрсе де көпшілік алдында бетегеден биік, жусаннан аласа қасиетінен танбады
Бұл оның өмірлік кредосы еді.
***
Қызметтегі кісіде үнемі тақтайдай жол бола бермейтіні тағы шындық
Бұған Серік Әбі­кен­ұлының ғұмыр жолындағы бел-белестері дәлел.
Қайраткер кісіге қабырғалы іс сыншы дейміз
Қызылағаштағы су тасқыны кісінің кісілігіне, мәрттігіне, іскерлігіне сын болған сәт еді
Міне, сол қылкөпірден біздің Секең соңынан сөз ертпей, ел алдындағы сүйкімін жоғалтпай шықты
Ал ақиқатына келсек, сол бір аласапыран кезең асыл азаматтың бүкіл қайраткерлік таланты таразы басына түскен шақ болатын.
Сол 2010 жылдың 13-22 наурыз аралығындағы әлемдік БАҚ ақпарат­тарына, тіпті өзіміз шығарып отырған газет-журналдар материалдарына көз жүгірткенде су тасқыны облыс экономикасына қаншалықты зардап ала келгенін анық байқайсыз
Табиғат апаты болған алғашқы күндерден-ақ 700 отбасын Талдықорғанға көшіру, 300 отбасын Сағабүйен ауылына қоныстандыру, қайтыс болған 34 адамның сүйегін жерлеу, хабар-ошарсыз кеткендерді лай үйіндінің астынан іздеу, тасқыннан аман қалған мал бастарын қауіпсіз аймаққа жеткізіп, жем-шөппен қамтамасыз ету секілді кезек күттірмес мәселелерді ұйымдастыру айтуға ғана жеңіл болғанымен шын мәнінде нағыз жанқиярлық қасиетті талап ететін жағдайлар еді.
Мұның сыртында төтенше жағдайлар салдарын жою жөніндегі штаб жұмысын үйлестіріп отыру да қыруар күш-жігерді қажет еткені сөзсіз
Соның нәтижесінде апат салдарын жою жұмыстарына 600-дей адам тартылып, 137 арнайы техника мен авиация жұмылдырылған
Сөйтіп, білек біріктіріп қимылдағанда алынбайтын асудың болмайтындығына жергілікті тұрғындардың көзі жетті.
Апаттан зардап шеккен адамдар үшін шұғыл түрде асханалар ашылып, ол халыққа тегін қызмет етті
Жедел дәрігерлік нүктесі қолға алынып, сырқат адамдарға ем-дом көрсете бас­тады
Аймақтың сыртқы әлеммен байланысын қамтамасыз ету мақсатында телефон жүйесі қалпына келтіріліп, шұғыл арада электр желілері іске қосылған.
Міне, осынау бірінен-бірі туындап жататын мәселелердің шешімі материалдық-қаржылық қолдаудың нәтижесінде жүзеге асатыны белгілі
Сондықтан зардап шеккендерге қайырымдылық қорын құру туралы шешім қабылданып, ол халықтың қолдауына ие болды.
«Жалғыз ағаш орман емес»
Азаматтыққа, қайраткерлікке сын болған өлара шақта Секең өзінің қанаттастарына арқа сүйемесе, жалғыз өзі ештеңе бітіре алмас еді
Баптап салса күрделі шаруаның күрмеуін шешетін Амандық Баталовтың, Аңсар Мұсахановтың, Серік Мұқанов­тың іскерлігі, азаматтық борышқа адал­дығы жарқырай көрінді.
Қызылағашта қат-қабат атқарылған тірліктің бәрі ұдайы баспасөз беттерінен, өзге де ақпарат құралдарында шынайы көрініс тауып жатты
Газеттер мен журналдардың қызметкерлері өздерінің біркүндік жалақыларын көмек қорына аударды
Мерзімді басылымдардың беттерінен апатты аудандағы ахуал нөмір сайын көрініс тауып отырды
Мұның бір мәнісі журналист-қаламгерлердің осы бір тұтқұйылдан келген апат жағдайын халыққа уақытылы және анық-қанығын шынайы жеткізіп отыру міндетімен ұштасса, екіншіден өздерімен сыйлас Серік Әбікенұлы сынды азаматқа қайтсек көмек қолын соза аламыз деген ниеттен туған шын жанашырлық құлшыныс болатын.
Кезінде аудан басқарып, Жамбыл, Алматы облысы секілді іргелі аймаққа басшылық жасаған Серік Үмбетов бертін Қазақстан Республикасы Президентінің Іс басқармасына жетекшілік етті
Ал қазір ол Республика Парламенті Мәжілісінің депутаты
Халық қалаулысы ретінде Серік Әбікенұлы уақытпен үндес шаруаларға үнемі үн қосып, өзінің азаматтық көзқарастарын білдіріп келеді
Мәселен, ол бес институционалдық реформа мен содан туандайтын «100 қадамды» мер­зі­мінде әрі сапалы орындалуына байланыс­ты бас­пасөз беттерінде үнемі өз ой-толғамын білдіріп жүр.
– Қолданыстағы заңнамаға аса ауқымды өзгерістер мен толықтырулар топтамасын дайындау қажет болса, олардың жаңа редакцияларын қабылдау талап етілетін де болар, – дейді ол
– Ондай жаңартулар мен өзгертулерді қажетсінетін заңдар қатарында бірінші кезекте «Мемлекеттік қызмет туралы» Заң мен Еңбек Кодексіне баса назар аударылуы қажет деп ойлаймын
Институционалдық реформаларды жүзеге асыру үшін ауқымды заң шығарушылық жұмыстарды бүгінгі өмірге қалтқысыз қызмет ететіндей етіп дайындаған дұрыс.
Өзінің азаматтық парызына адал Секең жылдар бойғы жинақталған ой-толғаныстары мен толғамды пікірлерге толы естеліктерін бас-аяғын жиыстырып оқырман қауымға кітап етіп ұсынды
«Ой иірімдері» деп аталатын бұл кітап тал­­ғампаз қауымның көкейіндегісін дөп басары сөзсіз.
***
Секеңнің қаламгерлермен сыйластығы кеше-бүгін ғана басталған үрдіс емес, оның түп-тамырында қайраткер азаматтың өзінің алдыңғы толқын ағалардан алған тағылымы, кісілігі жатыр.
Тәуелсіздіктің ұраншысы болған журналист ағайындар неден ұтты, неден ұтылды? Ұтқаны – шын таланттар жазу-сызу өнерінің мың-сан иірімдеріне бойлады
Нені жазам, қалай жазам деген сауал қаламгердің өз ықтиярында болды, ешкімді ноқталау болған жоқ, тек заң аясынан аспауың керек.
Ал ұтылғаны – көпшілік қаламгер-ағайын өзгенің мұңын мұңдап, жоғын жоқтаймын деп жүріп өзінің қарақан басының әлеуметтік-тұрмыстық мәселелерін шешуге келгенде әкімқаралардан теперіш көрді
Баспана кезегіне тұра алмады, өзіне тиесілі жер телімін ала алмады, қошемет сый-сияпат шөмішінен қағылды.
Осының бәрі айналып келгенде жергілікті билік пен «төртінші билік» арасында көзге көрінбейтін қамал орнады.
Ал Секең өзі ес біліп етек жапқалы бері қай лауазымда жүрсе де әлеуметтік сала қызметкерлеріне, біздің қаламгер әріптестерге айрықша көңіл бөле отыруды бір сәтке де назардан тыс қалдырған жоқ
Олардың қуанышына ортақтасып, тіпті тұрмыстық-әлеуметтік мәселелеріне дейін қол ұшын беруді қаперінен шығарған емес
Сондықтан болу керек, Алматы-Талдықорған арасындағы тас жолда ақжарылқап көңілмен сапарлап жүрген қаламгер-ағайындарды, мәдениет пен өнер қайраткерлерін жиі көруге болады
Өйткені олар өздерін осы Жетісу өңірінде иненің жасуындай болса да жасалып жатқан игі істердің жаршылары, ақжолтай хабаршылары деп түсінеді.
Себебі мұның астарында «Жақсыға жан үйірсек» деген қанатты қағида жатыр!
Суретте: Секең аяулы жары Ермекгүлмен және немересі Ерсұлтанмен бірге демалыс сәтінде
