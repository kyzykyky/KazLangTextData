Белгілі ақын, қарымды қаламгер, Қазақстан Жазушылар және Журналис­тер одақтарының мүшесі, ҚР Ақпарат саласының үздігі Ибрагим  Бекмахановты оқырман қауымға  таныстырып жатудың өзі артық сияқты
Ол  жыраулар отаны Қармақшы ауданының  Чапаев атындағы  ұжымшарда ( қазіргі Ақтөбе ауылы) туып-өсті
Еңбек жолын туған ауылында кино-механик болудан бастады
Аудандық газетте корректор, радиохабарын ұйым­дастырушы, аға тілші болып қызмет істеді. 
ҚазМУ-дың журналистика факультетін бітірген
Біршама жылдар бойы кеңес, партия органдарында жауапты қызметтер атқарды
Кейіннен журналистикаға қайта оралады
Сөйтіп, ол саналы ғұмырының көп бөлігін Арқа төсінде өткізді, нақты айтқанда, Торғай, Жезқазған, Қарағанды облыстық газеттерінде қызмет етті
Қазір жерлесіміз Алматы қаласында тұрады, республикалық «Экономика» апталығында бөлім редакторы.
Қайда жүрсе де «Ат айналып қазығын табады» дегендей, Ибрагим ақын елден жырақ жүрсе де туған жер, ауыл, атамекен жайлы сағынышты сыршыл сезімге, ой өрімдеріне бай өлең-жырлар жазуды қалт жібермейді
Бұған ақынның әр жылдары жарық көрген поэзиялық кітаптары мен Сыр өңірінің атақты, би, шешен, батырлары, ақын-жыраулары, т.б
көрнекті тұлғалары жайлы эпикалық жанрдағы поэтикалық қуаты мол, кең тыныс­ты ондаған поэма-дастандарын мысал етуге болады.
Тегін жерге терек өспейді
Негізі, ­Ибрагим ақын қаламгерлік жолға, яғни ақындық пен журналистикаға кездейсоқ келмеген.Ол байтаққа Бала жырау атағымен кезінде кеңінен әйгілі болған тума талант иесі, Сыр сүлейі Тұрымбет Салқынбаевтың (1868-1946 ж.ж.) туған немересі, тікелей мұрагері.Ибрагим Бекмаханұлы әрине, жырау атасын көрген жоқ
Ол кісі қан майданнан ауыр жарақаттанып, елге оралған жалғыз баласы Бекмаханнан екі немере сүйіп, олардың күміс күлкілеріне марқая түсті… Ұлы Жеңіс салтанатына арналып Қызылорда қаласында өткен облыс ақын-жыруалар слетіне қатысушыларға ақ батасын беріп:
Мен келген Қармақшыдан қартың едім,
Қарыштап талай жерді шалқып едім.
Ізінде өлең-жырдың жүрген кезде.
Біреуден кем, біреуден артық едім, – деп басталатын атақты термесімен жртшылықтың сусынын қандырған еді.
Ұлы Жеңіс салтанатында шалқар ша­быт­тың арнасын қайта ашқан қарт жырау өмірінің соңына дейін кейінгі толқын ұрпақтарына, жәмиғат ел-жұртына ба­қыт­ты ғұмыр, баянды тыныштық тілеумен өтті
Бұған атақты Сыр сүлейінің өмірінің ақырғы кезінде :
…Арман жоқ Жеңісті де көрді көзім,
Гүлденді қайта көктеп бау мен бағым.
Келгенше тілім енді жырлай берем,
Жақын деп қорықпаймын өлер шағым.
Өлсем де қабірімде тілеп жатам,
Елімнің бақыты мен болашағын, – деп толғанған өршіл де, өміршең жыр жолдары толық дәлел Ибрагим жырау қарттың құтты шаңырағындағы Жеңіс, Кеңіс, Тыныстан кейінгі төртінші бала болатын
Жастайынан журналист болуды арман еткен талапкер баланың «Найзағай» атты тырнақалды тұңғыш өлеңі аудандық «Коммунизм шамшырағы» (қазіргі «Қармақшы таңы») газетінде 1967 жылдың 9 қазанында жарық көрді.
Ибрагимнің өз әкесі соғыс және еңбек ардагері Бекмахан Салқынбаев
Мамандығы – агроном, ұзақ жыл Шиелі, Тереңөзек, Қармақшы аудандарында жауапты қызметтер атқарған қарапайым, жаны жомарт, көпшіл кісі болатын
Бекеңнің зауқы соққанда қолына домбырасын алып, әкесінің, т.б
Сыр сүлейлерінің терме, толғауларын және «Көрұғлы» дастанынан үзінді орындайтын жыраулық өнері де бар еді.
Бекең кезінде Күндебай Рүстембек, Нұғыман жыраулармен жиі араласты
Көше­нейді өз ұлыңдай жақсы көретін.Ибрагим нағашы жұртының да тәрбиесін көріп өсті.Қармақшылық майдангер ақын, шежіреші қарт Әлімбай Әлиасқаровтың туған қарындасы Зағи соғыстың аяғына таман Тұрымбет жыраудың шаңырағына келін болып түсті.Жырау атасының батасы қабыл болды ма Зағи Әлиасқарқызы он бір баланы дүниеге әкеліп, Батыр ана атанды.Қазір бұл әулеттің ұрпақтары түрлі салада жемісті еңбек етіп, бақытты ғұмыр кешуде.
Ибрагим мектеп қабырғасында жүрген кезден бастап-ақ Тұрымбет атасының мұраларын жинақтауға ден қойды
Шығар­машылық жолын аудандық газетке мектеп, ауыл хабары, ара-тұра өлеңдер жазумен одан әрі шыңдай түскен талапты жас көпшілік назарына жиі ілігетін
Бұған ол масайрап кеткен де жоқ
Жазуды ермек емес, өзіне сергек дос етті
Бірде аудандық газеттің 1969 жылдың 1 қаңтарында жарық көрген нөмірінде қазақ поэзиясының ақсақалы, абыз ақын Әбілда Тәжібаевтың: «Аудандық газетті үзбей алып, оқып тұрамын
Одан елдің тынысын сезінемін
Тағы бір айтарым: поэзияға да жиі орын беріледі екен.Ибрагим Бекмаханов, Шаһизада Әбдікәрімов, Бақытгүл Мадиярова өлеңдері маған аса ұнайды
Поэзия ауылына ат басын бұрған бұл жас талапкер ақындарға сәт сапар тілеймін!» деген бірауыз лебізі жарық көрген еді
Алматыдан жеткен бұл лебіздің «Бұлақ көрсең көзін аш» дегендей, сол кездегі талапкер жас ақындарға ерекше әсер еткені бар.
Қаламгердің алпыс жасқа толуына байланысты 2011 жылдың 18 маусымында Қарағанды облыстық «Орталық Қазақстан» газетінде (№98-99) берілген мерекелік айқарма бетте жарық көрген «Елімен сырлас, мұңдас ақын» атты мақаласында қазақтың көрнекті ақыны Темірхан ­Медетбек: ­«Ибрагим Бекмаханұлының «Жарық сәуле» атты өлеңдер кітабын оқығанда байқағаным: тақырыбы сан алуан, поэтикалық ­географиясы барынша ауқымды екен
Көзге ілінгенін қалт жібермейтын қырағы, көңілге кіргенін шұғыл қорытып, шапшаң өлеңге айналдыратын алғыр
Ол бірде туған өлкесі Сырдария аймағын тебірене жырласа, енді бірде өскен жері Сарыарқаны емірене жырға қосады.Оның жыр кітабынан бағзы Түркістан топырағына тамыр салған тарихымызды да, аспанмен таласқан Алатауды да, қара нар боп шөгіп жатқан Қаратауды да, сол өңірдің өсіп-өніп жатқан өз замандастарының келешегі, бүгінгі келбет-ажарын да табуға болады» деп ағынан жарыла өкшелес інісіне өз жүрегінің әділ бағасын берген еді.
Қазақта «Тұлпардың тұяғы, алтынның сынығы» деген бір әдемі сөз бар
Сыр сүлейі, әйгілі Тұрымбет жыраудың ұрпағы Ибрагим ақынға да осы сөзді телісек, келісімі келіп-ақ тұр емес пе? Қарымды қаламгер, дарынды азамат ақынның халқына бергеннен, бермегі әлі де көп болатындығына кәміл сенгіміз келеді.
Тұрман ОМАРОВ,
Қазақстан Республикасының
Құрметті байланысшысы,
еңбек ардагері
Қызылорда облысы
