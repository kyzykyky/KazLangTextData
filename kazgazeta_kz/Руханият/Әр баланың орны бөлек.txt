«Әр баланың орны бөлек» дейді 10 бала тәрбиелеп өсірген, 31 немере, 4 шөбере сүйіп отырған ардақты ана Нәбиға Ермаханқызы 
Ата-ана  тәрбиесінің  жас  ұрпақ үшін  мәні  зор
Ар-намыс,  Отан  алдындағы  борыш,  имандылық, жетім-жесірге  көмектесу, қамқорлық  жасау, т.б
ұлттық құндылықтар  әрбір отбасында  ата  мен  әженің, әке мен шешенің  мейірімді  сөзімен, аялы  алақаны, үздіксіз берген  тәрбиесі арқылы  қалыптасады
Жас  ұрпақ адалдықты, сыйластықты, мейірімді  болуды, бір-біріне көмектесуді  отбасында  үйренеді
Қызылорда облысының Қармақшы ауданындағы Майлыбас ауылында туып-өскен Нәбиға Ермаханқызы апамызбен жиені Айманды ұзатқан кезде кездесіп дидарласқан едік
Таяуда жетпістің белесіне шықса да тың көрінетін апамызбен оныншы перзенті Ғафурдың егіз ұлдары дүниеге келгенде тағы жолығып, аз-маз әңгімелесудің реті келді
Балаларының алды елуден, соңы отыздан асқан ананың бүгінгі ермегі немерелер мен шөберелер
Олардың қызығына тоятын емес.
– Сіз «Батыр ана» екенсіз ғой…
– Дәстүрлі қазақ отбасында балалардың санын санамайды
«Бір қозы туса, бір түп жусан артық шығады» деп, ырзығын Тәңірден тілеген халықпыз ғой
Алайда Алла деп ­айтайын, он баланы жұбайым екеуміз өмірге әкелдік, оларды өсіріп, тәрбиелеп адам санатына қосуда ата-енемнің көмегі өте көп болды
«Батыр анамын», балаларым инженер, дәрігер, мұғалім, заңгер мамандықтары бойынша жоғары оқу орындарын бітіріп, қазіргі уақытта әрқайсысы өздерінің мамандықтарына сай қызмет атқарып, отбасыларымен тұрып жатыр
Аллаға мың да бір шүкіршілік жасаймын, өйткені балаларым аман, дендері сау, өмірлері бақытты, еңбектері жемісті болып еліне, халқына қолдарынан келгенше еңбек етуде, менің бақытым сол
31 немере, 4 шөбере сүйіп отырған бақытты әжемін
Осы орайда «Алтын алқа» иегерлерінің алатын арнайы жәрдемақысының мөлшері шай-пұлға да жетпейтінін айта кеткенді жөн көріп отырмын
Себебі көпбалалы отбасылардың көпшілігі ауылдық жерлерде тұрады ғой
Олардың әлеуметтік тұрғыда аз қамтылғандығы жаныма батады
Жәрдемақыға қарап отырған ауылдық жердегі отбасыларға жаным ашиды.

Мен қазір Қызылорда облысындағы Ақсуат ауылында алтыншы балам Әлішердің қолында тұрамын
Ұлым да, келінім Гүлмира да мектепте мұғалім
Олардың Құдай берген бес баласын бауырыма басып, аман-сау өсуіне халім келгенше жәрдемдесудемін
Үлкен қыздары Ардақ былтыр мектепті бітіріп, Алматыдағы құрылыс және сәулет академиясына грантпен оқуға түсті
«Бала қымбат, немере ыстық» дегенді халқымыз қалай тауып айтқан десеңізші
Ана үшін қашанда әр баланың орны бөлек қой… Қанша балаң болса да әрқайсысы өзіңе жалғыз
Он саусағыңның бірін кессең ауырмай ма? Сол сияқты әр балаға жүрегің ауырады
Қолдан келсе сол жүрегіңді әрбіріне бөліп бергің келеді.
Отағасы зейнетке шыққанға дейін ауылда бас мал дәрігері болып қызмет атқарды, өз мамандығының озығы болды
1983 жылы Қызылорда облысының «Таңдаулы мал дәрігері» атағын ием­денді
Бірнеше рет ауданаралық жарыстардың жүлдегері атанды
2007 жылы өмірден өтті.
– Жақсы әйел отбасының бақыты, сәні мен дәулеті дегенге қалай қарайсыз?
–Мен Қызылорда облысы, Қармақшы ауданына қарасты Төретам стансасында дүниеге келдім
Әкем Ермахан мен анам Зейнегүлдің жалғыз перзенті болдым
Өкінішке орай, ет-жақындарым өмірден тым ерте озды
Бір шаңырақтан өріп шығатын іркес-тіркес балаларға қатты қызығатынмын, сондықтан да болар отбасын құрғаннан кейін қалайда көпбалалы болуды армандаған едім
Баламның үлкені Матығұл Алматы медицина институтына түсіп, тіс дәрігері болуды ұйғарды
Артынша басқа балаларым да мектепті жақсы бітіріп, ағаларының артынан ілесті
Жеті ұл, үш қыз тәрбиелеп өсірдік
Әсіресе, Марина, Ұрқия, Зейнеп, Гүлмира, Марал, Жанбота, Балзура дейтін келіндеріме ризамын
Еңбек демалысын алғанда жан-жақтағы балалар келіп сәлем береді
Күйеуім науқастанып, төсек тартып жатып қалғанда көңілін сұрау үшін ағайындар, жекжаттар ұдайы келіп тұрды
Сонда балам мен келінім ешуақытта қабақ шытып көрген емес, келген қонақтарды күтіп алады, тамағын, шайын беріп шығарып салады
Басқа балаларымның үйіндегі келіндерім де сондай, қонаққа есігі ашық, дастарқаны жаюлы тұрады.
–Сіздің бүгінгі жастардың кеш үйленуі немесе тұрмысқа шығуы туралы ойыңыз қандай?
– Өз басыма келер болсам, ауылдағы Әнуар есімді 25-тегі жігіт сөз салғанда көп бұлданғаным жоқ
Ғұмырымды осы адаммен байланыстырамын деп шешім қабылдадым
Тіпті той болатын кездің қиыншылығын да ескермеппіз
«Қыстан жаңа шықтық, мал әлі қоңдана қойған жоқ, ауа райы жауын-шашынды» деп ата-анамыз да бізге себеп айтқан емес
Барымен базар етіп шама-шарқымызға қарай той жасадық
Ең бастысы, өзіміз мәзбіз және үлкендердің батасын алдық
Ата-енем көргенді жандар еді
Бірге тұрған жылдарда білмегенімді үйретті, ешқашан қабақ шытып, дауыс көтеріп көрген емес
Мені өз қыздарындай қабылдады
Мен де өз тарапымнан жақсы келін болуға тырысып бақтым
Атам молда кісі еді
Мен таңертең ояна салысымен атамның құманына жылы су құйып қоямын
Енем қандай да бір үй шаруасына кіріссе мен де дереу көмекке ұмтыламын, қолғабыс жасап, араласа кетемін
1962 жылы тұңғышымыз дүниеге келгенде ата-енем есімін өздері қойып, бізден бетер қуанды
Ата-енем 90 жасқа келіп марқұм болды
Ол кісілерді арулап, өз қолымыздан жөнелттік
Жатқан жерлері жайлы, иманы жолдас болсын деп осы күнге дейін дұғамды арнап отырамын
Отағасы балаларына үлгілі әке атанды
Жұбайыммен тату-тәтті, ұрыс-керіссіз 47 жыл бірге өмір сүрдім
Бұрынғы замандарда «Өлімнен басқаның ертерек болғаны жақсы» деген пікірді ұстанған атам қазақ ұлын ұяға, қызын қияға ертерек қондыруға асыққан
Қазіргі жастар отбасын құрудан бұрын әлеуметтік жағдайларын реттеуді ойлайды
Сөйтіп жүріп алтын уақыттарын өткізіп алады
27-30 жастарында отбасын құрған қыз-жігіттер әрі кетсе 2-3 баламен шектеледі
Бұлай бола берсе әкенің орнын бала баспайтын жағдайға да жетеміз
Сондықтан менің айтар кеңесім, қыздар да, жігіттер де 25 жасқа дейін отбасын құрғандары жөн.
–Жастарға көңіліңіз тола ма? Ырымға сенесіз бе?
–Мөңке бидің: «Ішіне шынтақ айналмайтын Ежірей деген ұлың болады
Ақыл айтсаң арам без болатын Бежірей деген қызың болады
Алдыңнан кес-кестеп өтетін Кекірей деген келінің болады
Әйелің базаршы болады, Еркегің қазаншы болады» деген сөздері сенің қойған сауалыңа орай есіме түсіп тұр
Бұндай жайлардың болып жатқандығы ежелгі ата-дәстүрімізді ысырып тастағандықтан екендігіне күмәнім жоқ
Батысқа ессіз еліктеушілік байқалуда
Алайда қазіргі жастарды жаппай жамандай беруге болмайды
Тәрбиелі, өнерлі, білімді болып өсіп жатқандар өте көп, арасында қисық жолмен жүретін бірен-сарандары болмаса… Олар да түзеледі деп ойлаймын
Шүкіршілік, заманымыз жақсы, еліміз тыныш
Осыны жастарымыз пайдалануы керек
«Ұят – иманның қабы» деп дана қазағым қалай тауып айтқан десеңізші
Жастарымыз өтірік айтпаса, ұрлық жасамаса, тәртіпті болса екен деген тілегім бар
Жастық шақта орын алатын оқиға көп қой
Қазақта кейбір ырымдар бар, мысалы қыз ұзатылып бара жатқанда қызға артыңа қарама дейді
Бірақ мені ұзатқанда көктем айы еді, жер батпақ болды
Ұзатылып кетіп бара жатқанда машинамыз далада батып, жүре алмай, үйге қайтып келдік
Қонып ертеңіне азанда пойызбен кеттік
Үйден шығып кетіп, жол болмай кері оралсақ та, өмірде жолымыз болды
Өйткені күйеуім екеуміз тату-тәтті өмір сүрдік.
– Сіз бала көкірегіне сәуле құйған, жүрегіне мейірімділік ұялатқан ұстаз болдыңыз…
– Қазіргі жастар бір емес, бірнеше жоғары оқу орнын бітіруді жөн көреді
Мен болсам жиырма жасымда тұрмысқа шықтым
Ата-енем көп жылдар бойы қолымызда тұрды
Қызылорда педагогикалық институтын сырттай оқып бітірдім
1964 жылдан 1994 жылға дейін мектепте химия пәнінің мұғалімі болып еңбек еттім
Мен сабақ берген оқушыларымның өзі бүгінгі таңда немерелі болып жатыр
Әркез әр қалада қызмет жасап жүрген шәкірттерім хабарласып тұрады
1984 жылы ҚазақКСР Оқу министрінің Құрмет грамотасымен марапатталдым
«ҚР Оқу-ағарту ісінің озық қызметкері» деген атағым да бар
Еңбек ардагерімін
Әне бір жазу-сызу дамымаған заманның өзінде әжелер мектебі болды емес пе?! Мен қай балама немесе немереме көмек керек болса сол жерге жетіп барамын, керек жерінде жөн сілтеп отырамын
Келіндеріме іс тігудің, ас пісірудің қыр-сырын үйретуден жалыққан емеспін
Мәселен, тоғызыншы балам Ғафурдың таяуда егіз баласы дүниеге келді
Есімдерін Жәнібек және Керей деп қойдық
Қазір Жанбота келінімнің қасында жүрмін
Жас отбасына үлкендердің ықыласы аса қажет
Екі немеремді бесікке бөлеп, бесік жырын айтып тербетудемін.
– Әңгімеңізге рахмет!
Салтанат ҚАЖЫКЕН
