Жақсылықтың жаршысы Наурыз айы әдеттегідей жағымды жаңалыққа толы болды
Еліміздегі телеарналардың қатары көбейіп, елдік, ұлттық рухты насихаттайтын «Ел Арна» телеарнасы көрерменіне жол тартты. 
«Қазмедиа орталығында» өткен салтанатты кеште Ақпарат және коммуникациялар министрі Дәурен Абаев сөз алып, «Ел Арнаның» бола­шағынан зор үміт күтетіндігін, телеарна ең алдымен ұлтқа қызмет етуі қажеттігін, ұлттық құндылық­тар­ымызды дәріптеу, кеңінен ­наси­хаттау бүгінгі күннің талабы екендігін қадап айтты.
«Бүгінде телевизия қоғамдық сананы қалыптастыруға ықпалы зор, қуатты құрал екені белгілі
Осы құралды ұлт мүддесіне, ұрпақ тәрбиесіне ұтымды пайдалана білу Мемлекет басшысы алға қойған басты міндеттердің бірі
Көрерменге тек қана өзіміздің отандық көркем және деректі фильмдерді ұсынатын танымдық арна осы мақсатта ашылып отыр
Алтын қорымызды бүгінгі ұрпақ игілігіне жаратуды көздеген жаңа арнаны елдің арнасы болсын деген ниетпен «Ел Арна» атадық
Жаңа телеарна өткен буынға оңды әсер еткен Шәкен Айманов, Мәжит Бегалин, Абдолла Қарсақбаев сияқты майталмандардың туындыларын бүгінгі ұрпаққа кеңінен насихаттауға тамаша мүмкіндік тудырмақ
Сонымен қатар біздің мақсатымыз – білім, ғылым, өнер саласына арналған деректі фильмдер мен танымдық бағдарламалардың көрерменге барынша қолжетімді болуына ықпал ету, еліміздің ақпараттық кеңістігін өз туындыларымызбен қамту
Бұл арнаның ашылуы кино саласындағы жас мамандар үшін де үлкен қолдау деп білемін
Енді олардың шығарма­лары халықтың назарына кеңінен ұсынылатын болады
Сол үшін жобаны ұйымдастыру жұмыстарына атсалысқан барлық азаматтарға алғыс айта отырып, жаңа арнаның ха­лықтың арнасына айналуына тілектестігімді білдіремін» деді ­министр Д.Абаев.
«Хабар» агенттігінің Басқарма төрайымы Алмагүл Ахметжанова тұсаукесер рәсіміне қатысушыларға алғысын білдіріп, «Ел Арнаның» эфирінен алтын қорда сақталған, халықаралық фестивальдардан жүлдемен оралған кинотуындылар, жас ұрпақтың таным-түсінігін дамытатын деректі дүниелер, жас режиссерлердің шеберлігін шың­дайтын үздік еңбектер беріле­тінін атап өтті
Қоғам қайраткері, филология ғылымының докторы Мырзатай Жолдасбеков өз ой-пікірін ортаға салды.
Соңынан тұсаукесер рәсіміне қа­тысушы­лардың назарына қазақ­тың көрнекті композиторы Шәмші ­Қал­даяқовтың өмірінен сыр шер­­тетін «Ән-аға» фильмі тарту етілді.
«Хабар» агенттігінің аясында өмірге келген «Ел Арнаны» «Galam TV» интернет-теледидары порталының, «ОTAU TV» ұлттық жерсеріктік опера торы желісінің абоненттеріне арналған тегін пакет құрамында 37-арнадан, сондай-ақ бүкіл республика аумағында қолжетімді сандық спутниктік хабар таратудың екінші мультиплексінен көруге болады.
«Ел Арна» – елдің арнасы
Ендеше бұқара ха­лық­пен үндес, сырлас арнаның ғұмыры ұзақ болғай!
Бағдагүл Балаубаева
