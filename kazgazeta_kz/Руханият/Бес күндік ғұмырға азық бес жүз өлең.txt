Айзаданы өлеңнің өртеңіне жетелеген — Абай мен Шәкәрім
Иә-иә, дәл сол екі ұлы тұлғаның туындыларын он екі-он үш жасынан молынан жаттап, балалық пен есеюдің аралығындағы баланың еңбегіндей былқылдақ көпірді кемеңгер ақындардың кемел ойларымен бекемдеп өсті
Абай және Шәкәрім оқуларына қатысуға дайындық барысында бақтан бұрын бап шабатынын түйсініп, жүздеген өлеңді жадына түйген
Бұл орайда өзін ордалы ойлардың ортасына бағыттаған өзі оқитын Сәрсенбай Бейсенбетұлы атындағы орта мектепке, оның ішінде қазақ тілі мен әдебиеті пәнінің ұстаздары Айман мен Гүлдана апайларына дән риза.
Анасы Нұргүлсімнің Үлкен Жалаңаш ауылының Мәдениет үйіндегі кітапханада жұмыс істеуі де Айзада Оразалының кітап­құмарлығына көп әсер еткен сияқты
Сахнаға жаны жақын болуының да жөні бар, мектеп табалдырығын аттаған сәттен-ақ анасы кішкене қызын мәдениет ошағында өтетін шараларға ертіп апарып, көрсетіп, мүмкіндік болса, қатыстырып та жүрді.
Айзаданың есінде бірі қалды, бірі қалмады, бірақ сол сахнада көрсетілген өнер жас талапкердің жанына рухани қайнарды шым-шымдап сіңіргені айдай анық
Оған қоса Мұқағали туған топырақтың киесі және қойсын ба?!
Кейде өлең сахна үшін емес, яғни көрермен үшін емес, оқырман үшін деп жатамыз
Сондықтан да болар, ақындар шығармалары бойынша жиі өткізілетін оқуларды жаттандылыққа ғана үйретеді деп сынайтынымыз
Дегенмен, өлеңді жаттау арқылы бала өз жадын шыңдайды, ал жадыда сайрап тұрған нәрсенің жүрекпен ұғылмауы, санасына сіңбеуі мүмкін бе?! Айзаданың бұл туралы айтары бар
«Өлеңді жанарым оқиды, жадым жаттайды, жүрегім сақтайды, ақылым қорытады
Өлеңнің мол қорын жаттау менің өзгеден ерекше дарынымның арқасында қол жеткізген нәрсем емес
Кез келген адам оған қабілетті, тек ден қойса болғаны
Бұл жақсы әдет менің сөздік қорымды молайтып, өмір туралы дүниетанымымды қалыптастырды, өзім де аздап өлең жаза бастадым» дейді
Расында американ жазушысы Уильям Фолкнер «Роман жазудың әліппесін жөні түзу жүз роман оқудан бастаған адам жүз бірінші романды өзі жазады» деген екен
Айзаданың сырға толы күнделігіне қазір шырайлы шумақтар да төгіле бастаған
Тебіреністі шақтарының бірінде жас талапкер:
«Келді уақыт жасайтұғын нық қадам,
Берік ұстар Өмір атты тұтқадан.
Келешектің кілтін ашып,
аттанар –
Қайыспайтын емен сынды
мықты адам»
деген батыл мінезді, бағдары анық жолдарды қағазға түсірген екен.
Алғашында өлеңді байқауға қатысу ниетімен жаттаса, келе-келе өз қалауына ерік беріп, көңіліне ұнаған ақынға ден қоятын болған.
Қоғамдағы түрлі түйткілді мәселелерді көргенде немесе жанын махаббаттың мұңы шарпығанда бірде Абай боп күңіренгенін, енді бірде Фариза ақын боп сыр төккенін байқамай да қалатынын жасырмайды
«Өзі шошқа өзгені ит деп ойлар, сорпа сумен, сүйекпен сүйдірмекке» деп сайрайды санасы
Сөйтсе, Абайдан оқыпты
«Телефон шыр етеді, сонда менің жүрегім дір етеді» деп төгілте жөнелсе, көз алдында Фариза ақын айбаттанып тұрады
Иә, Айзаданың жаттаған өлеңдері өмірдің әр қалтарыс-бұлтарыстарында алдынан шығып отырады
Бұл оны «Өмірде жырланбаған не қалды екен?» деген ойларға жетелейтіні де рас.
Бүгінде Абай мен Шәкәрім, Шернияз, Мұрат Мөңкеұлы, Махамбет, Сүйінбай, Мұқағали, Фариза, Төлеген ақындардың жалпы саны бес жүзге жуық өлеңін жатқа оқиды
Айзаданың бұл өнеріне жуырда Есік қаласында өткен «Бәрінен де сен сұлу» байқауында көрермен біткен тәнті болды
Тіпті кітаптың қай бетінде қай өлең тұрғанына дейін жаңылмай жатқа айтқан оқушы сол байқауда «Талантты ару» аталымын жеңіп алды.
Кегендік ақын Қанат Біржансал: «Айзада – біздің үміт күткен үкіліміз, жүректе жүрер бір тал қымбатты қызымыз» десе, мектеп директоры Марат Әдінов: «Өзіне талапшылдығы, ізденімпаздығы оны биік белестерге жеткізетініне сенімдіміз» деп жас дарынның болашағына үлкен үміт артады
Біз де Айзаданың тілеуін тілеп, талабыңа нұр жаусын, қазақ ақындарының жауһар жырларын жүрекпен оқып, жүректерге жеткізе бер демекпіз.
Сағыныш Намазшамова
Алматы облысы
