Алдымыздағы дүйсенбіде Алматыдағы Абай атындағы академиялық опера және балет театрында Қазақстан Жазушылар одағының кезекті ХІV құрылтайы өткелі отыр
Осы айтулы жиын қарсаңында Жазушылар одағы басқармасы төрағасының бірінші орынбасары Ғалым Жайлыбаймен тілдесудің сәті түскен еді.
– Ғалеке, Құрылтайымыз жақын
Дайындық қалай болып жатыр?
– Жазушылар одағының Құрылтайы қай кезде де елдегі іргелі оқиға саналған
Бұл жолы да солай
Елдің дені хабардар
Осының өзі-ақ біздің елдегі Жазушы­лар одағының, ақын-жазушылар беделінің қаншалықты екендігін аңғартса керек
Өткен Құрылтай қарсаңында Елбасы Нұрсұлтан Назарбаев елімізге танымал бір топ ақын-жазушыларды қабылдаға­ны белгілі
Президент халықтың интеллектуалдық, мәдени және рухани байлығын арттыру және оны одан әрі әлемдік деңгейде насихаттаудағы әдеби еңбектің айрықша маңызын атап өтті
«Басқалар не істесе де өздері біледі, бізге Жазушылар одағы керек» деген Мемлекет басшысының сөзінен ұлт әдебиетіне деген жанашырлықты айқын сезінуге болар еді
Биылғы Құрылтай қарсаңында да Президент Жазушылар одағы басқармасының төрағасы Нұрлан Оразалинді қабылдап, ұлттың рухани әлеуетінің дамуында еліміздің жазушыларының қызметі маңызды екенін атап көрсетті.
Дайындық жағына келетін болсақ, сақадай-сай әзірміз десек болады
Бұл жөнінде баспасөзде де кеңінен жазылуда
Құрылтайдан біздің күтеріміз – әдебиетіміздің өсіп-өркендеуіне қатысты байыпты да салиқалы әңгіме.
– Екі құрылтай аралығында тындырылған жұмыстар жөнінде не айтуға болар еді?
– Атқарылған жұмыстар бар
Солардың бірқатарына тоқтала кетейін
2007 жылы Қазақстан Респуб­ликасы Президентінің Әкімшілігі мен Қазақстан Жазушылар одағының ұйымдастыруымен «Ауылға көмек» акциясының барысында қаламгерлеріміз Солтүстік Қазақстан, Оңтүстік Қазақстан, Қызылорда облыстарына барып, жергілікті жердің оқырмандарымен, сөз түсінер, әдебиетті қадыр тұтар қауыммен жүздесіп қайтты
Ауылдардағы оқырмандардың дені ақын-жазушылармен кездесіп, көкейлеріндегі сауалдарды қоюға, оларға оқыған кітаптарының әсерін айтуға, жаңа, тың шығармалар мен туындыларды оқуға сусап отыр
Оларға ақындардың жырларын автордың өз аузынан тыңдау, кішкене кезден шығармаларын оқып өскен жазушылардың көз алдыларында сөз сөйлеуі, ал қолына жаңадан қалам алып жүрген жас таланттарға сол шығармала­ры жайында аға буын өкілдері қандай пікір айтатыны маңызды
Міне, осындай кездесулер еліміздің түкпірлеріндегі, алыс ауылдарындағы оқырмандардың рухани баюына әсер ететіні сөзсіз
Мұн­дай акция кейінгі жылдары да жалғасын тауып келеді.
2007 жылдың 28 қарашасында Қазақстан Жазушылар одағының Әдебиетшілер үйінде «Жаңа кезеңдегі ұлт әдебиетін дамытудың өзекті мәселелері» атты тақырыппен Жазушылар одағының кезекті пленумы өткен болатын
Бұл пленумда әдебиетімізді өркендетудің жолдары мен әдебиетті насихаттаудың көкейкесті мәселелері жан-жақты талкыланды
Бүгінгідей ғаламдасу жағдайындағы қазақ әдебиеті бастан кешіп отырған даму мен өзгерудін нақты көріністері сөз болған бұл пленумда ұлтты, ұлт әдебиетін сақтау мен өрістетудің басты құралы көркем тіл екені баса айтылды
Пленумның соңында әдебиетті дамытудың нақты жолдары ұсыныс ретінде Үкіметке жолданды.
2008 жылдың ең ірі жобаларының бірі – жас қаламгерлердің Баянауылда өткен республикалық форумы
Бұл форумның өтуіне Қазақстан Республикасы Президентінің Әкімшілігі, Мәдениет және ақпарат министрлігі, «Тұран Әлем Банк», Павлодар облысының әкімдігі атсалысты
Форумның нәтижесінде бірнеше жас қаламгер арнайы сыйлықтарға, гранттарға ие болды
Жас ақындар Жазушылар одағының мүшелігіне қабылданды
Қырыққа тарта жастың кітаптары «Жас толқын» сериясымен «Жалын» баспасынан жыл сайын жарық көріп келеді
Баянауылда өткен форум елдің барлық аймақтарынан жол тартқан талантты жастардың көрінуіне, танылуына, осылайша тырнақалды туындыларының оқырманға жетуіне мүмкіндік тудырды
2009 жылдың да әдебиетіміз үшін қолайлы жыл болғанын айтқым келеді
Ол жылы Қазақстан Жазушылар одағының Әдебиетшілер үйінде «Қазақ драматургиясы және театр репертуары» атты тақырыппен Қазақстан Жазушылар одағының кезекті пленумы өткені белгілі.
Оңтүстік Қазақстан облысында жас қаламгерлердің республикалық «Оңтүстік – 2009» атты II форумы да сәтімен өтті
Бұл форум да жас ақындар мен жазушыларға, сыншыларға жол көрсеткен салиқалы басқосу болды
Әдебиетіміздің ақсақалдарынан ақ бата алған, түрлі гранттарға қол жеткізген жастар кітаптарының мемлекеттік тапсырыспен шығатынына көңілдері көтеріліп, бір-бірімен жақынырақ танысып, өлеңдерін оқып, желпініп қайтты.
2009 жылдың 26 қарашасы күні Қазақстан Жазушылар одағының «Балалар әдебиеті – ұлт ертеңі» тақырыбымен IV пленумы өтті
Әдебиетшілер үйінде өткен бүл пленумға басқарма мүшелерімен қатар балаларға арналған басылымдардың өкілдері, сонымен қатар ұстаздар қауымы да қатысты
Балалар әдебиеті мәселесі кеңінен талқыланып, сөз болды
Пленумда негізгі баяндаманы көрнекті ақын, Қазақстанның Халық жазушысы Қадыр Мырза Әлі жасады
Балалар әдебиеті – әдебиеттің мөлдір тұмасы
Оқырманымызды қалыптастыруымыз үшін балалар әдебиетіне көп көңіл бөлуіміз керек
Осы ретте балаларға арнап ұғымдарына жеңіл болатын шығармалар тудыру — бүгінгі басты мәселе.
2010 жылы Павлодар қаласында аймақ­тық жас қаламгерлер форумы өтті
Форум аясында «Жастар әдебиеті: кешегісі, бүгіні, ертеңі» атты тақырыпта дөңгелек үстел ұйым­дастырылды
Жастар әдебиетінің маңызды мәселелері көтерілген бұл жиында жастар түрлі секцияларға бөлініп, олардың шығармалары оқылып, сараланып, сұрыпталып, аға буын тарапынан бағаланып, әділ сын айтылды
Жас қаламгерлерге елжан­дылық
ұлтжандылық тұрғысынан, жазу ше­берлігі жағынан шеберлік дәрістері оқылды.
Былтырғы 2011 жыл несімен есімізде қалды десек, бұл жыл да әдебиетіміз, руханиятымыз үшін берекелі жыл болғанын аңғарамыз.
«Кең дүние, төсіңді аш, мен келемін,
Алынбаған ақым бар сенде менің», — деп жырлаған казақтың ақиық ақыны Мұқағали Мақатаевтың 80 жылдығы республика көлемінде кеңінен аталып өтілді
Еліміздің барлық аймақтарында ақынның құрметіне жыр кештері мен түрлі конференциялар, кездесулер өткені баршаға аян.
Былтырғы жазда Алматы облысы Райымбек ауданында өткен дүбірлі тойды Алматы облысының әкімдігі мен Қазақстан Жазушылар одағының басқармасы бірге ұйымдастырды
Қазақ жырының Хантәңірісі атанған Мұқағалиға арналған салтанатты жиын, конференция өтіп, аруағына арналып құран бағышталып, ас берілді.
Абай атындағы академиялық опера және балет театрында ақынға арналып өткен салтанатты кеш те Мұқағалидың атын асқақтата түсті.
Қасым Аманжоловтай ардақты ұлының 100 жылдығын да ел кеңінен атады
Қарағанды облысының Қарқаралы ауданында елдің есінен кетпес той өтті
Ақынға арналған жиындар, конференция, мүшәйра өте жоғары ұйымдастырылды
Ақын мерейтойы қарсаңында «Қасым» журналы дүниеге келді
Абай атындағы академиялық опера және балет театрында Алматы қаласының әкімдігі мен Қазақстан жазушылар одағы бірлесіп жиын өткізді
Ұрпақ үшін тағылымды бұл шарада ақынның жырлары оқылып, әндері шырқалды
Сонымен қатар Қасым ақынның тойы халықаралык деңгейде де аталып өтілді
Түркияның Мәрмәр теңізінің жағалауындағы Ялово қаласында өткен II Бүкілтүркі дүниесі аудармашыларының халықаралық симпозиумы Қасым Аманжоловтың 100 жылдық мерейтойына арналды.
Көктемнің жаймашуақ күндерінде қасиетті өңір, киелі жер – Көкшетау қаласында «Көкшетау көктемі» тақырыбымен еліміздің жас қаламгер­лерінің аймақтың әдеби күндері өтті
Жас ақындар форумында Қостанай, Солтүстік Қазақстан, Павлодар, Қарағанды және Ақмола облыстарынан келген ақындар өлеңдерін оқыды.
Биылғы жылдың 21 мамырында Әдебиетшілер үйінде «Уақыт және әдебиет» атты әдеби жиын өткенін көпшілік хабардар
Бұл жиынның мақсаты Жазушылар одағының әдеби жанрлық кеңестері екі құрылтай аралығында, яғни бес жылда атқарған іс-шараларды сараптау, сол жанрлық кеңестердің есептерін тыңдау саралау болды.
25 маусым күні Әдебиетшілер үйінде Қазақстан Жазушылар одағы басқармасының кезекті Пленумы өтті
Мәжілісте басқарма төрағасы Нұрлан Оразалин «Кеңістік.Қоғам.Қаламгер» атты тақырыпта баяндама жасады.
Таяуда биылғы Құрылтай қарсаңында «Ан Арыс» баспасынан «Әдеби өмір шежіресі» атты кітап шығарылды
Мұнда 2007-2012 жылдар аралығындағы қаламгерлер өмірінде болып өткен елеулі оқиғалар қамтылған
Қазақстан Жазушылар одағы басқармасы ұйымдастырған түрлі іс-шаралар енгізілген
Осы кітаппен танысу арқылы Жазушылар одағының екі Құрылтай атқарған жұмыс­тарымен біршама хабардар болуға болады.
– Жазушылар Құрылтайы елдегі маңызды оқиғалардың бірі екенін сөз басында айтып өттік
Бұл жолғы Құрылтай да ұлт әдебиетін одан әрі дамытуда септігін тигізер оң ұсыныс – пікірлердің ортаға салынуымен есте қалар деген сенім бар…
– Бәріміз де солай ойлаймыз
Өзі әдебиеттің міндеті адамдардың бойына адамгершіліктің, ізгіліктің, тазалықтың нәрін сіңіру ғой
Бұл үлкен жауапкершілік
Соны сезіне білуіміз қажет
Қазір еліміздің беделі төрткүл әлемде әжептәуір
Мемлекетіміз өсіп-өркендеп келеді
Қаламгердің парызы не? Оқырмандар тұшынып оқитын көркем шығармалар жазу
Мұндай дүниелердің рухани әлемімізді байытып, ұлттық санамызды қалыптастыруда ықпалы зор
Айта кету керек, жас ұрпақты адамгершілікке, имандылыққа, отансүйгіштікке тәрбиелеуде, елдің бірлігі мен тыныштықты нығайтуда қаламгерлер қауымы қыруар істер тындыра алады
Құрылтайда пікір білдірушілер осыған көңіл бөліп, қоғам, жұртшылық тарапынан өздеріне үлкен жауапкершілік жүктеліп отырғанын сезінсе дейміз.
Ал, енді Жазушылар одағына келетін болсақ, ол бұған дейін де зиялы қауымды жарқын мақсатқа жұмылдырып, игілікті істерге бағыттай білген
Бұдан былай да ел өмірінің өзекті мәселелеріне белсене араласып, тәуелсіздігімізді баянды етуде, туған әдебиетіміздің өрісін кеңейтуде жемісті қызмет ете беретіні анық.
Жалпы елдік мұратқа, ұлттық мүддеге қызмет ету – қаламгер үшін қасиетті парыз.
Нұрперзент Домбай
