Мен тоқсанды алқымдаған қариямын
Көзімнің көруі нашарлауына байланысты жазу-сызу, оқудан қалған қартпын
Бүгіндегі рухани азығым – телеарна мен радио
Осы орайда газет арқылы қолданыста жүрген кейбір сөздер жайында бірер ойымды ортаға салуды жөн көрдім. 
Тіл бүгінгідей техника заманын­да, жаһандану жағдайында, ғарыш, компьютер дәуірінде күннен-күнге даму үстінде
Өте орынды
Көкжиегін кеңейте, өсе келе тілдердің қысқаратыны да, іріленетіні де, тіпті қайсыбірінің жоғалатыны да белгілі
Қазаққа қазақ тілі керек болмаса, ол басқа кімге керек? Сондықтан ана тіліңді таза білу парызың дер едім
Енді айтар ойыма көшейін
Ұлы Абайдың «Сегіз аяқ» өлеңіндегі «Қиядан шауып, қисынын тауып, тағына жетіп қайырған» дегендегі қияның орнына қиуадан шауып деп айтылып жүр
Қиуа деген не сөз? Қиуа – өзбектің көне қаласының аты ғой
Ал ақынның қиядан шауып дегені адам бара алмайтын алыс жер дегені емес пе?
Кейбіреулер әдепті, ізетті, тәлімді, тәрбиелі деген мағынадағы «ибалы» сөзін инабатты деп жүр
Ең болмаса, ибадатты десе болар еді
Көнеден қолданыста келе жатқан қайсыбір байырғы сөздерді әспеттеп тілге енгізгеніне көңілің толмайды
Мәселен, уәде деген уағда деп еніп кетті
Мария Жагорқызының «Дударайында» «Жеріңе уәде айтқан келмей кетіп, Марияны заты орыс деп сенбедің бе» демей ме
«Уәдеңе берік бол, мен сендікпін өлгенше» деген қара өлең жолы бар
Уағдаңа берік бол деп айтпаған
Дөңгелек дегенді «доңғалақ» деп жүр
«Айгөлек» әнінде «Айгөлек-ау, айгөлек, айдың жүзі дөңгелек, айдай толған кезімде би билеймін дөңгелеп» дейді, би билеймін доңғалап демейді.
«Тайталасқан, бақталасқан, жанталасқан дөңгеленген дүние» деген мысал да осының дәлеліндей
Қағида дегенді қағидат деп жүр
Қағида – нақты тұжырым, дәлелді керек етпейтін анықтама емес пе, оны қағидат деп «датты» қосқанда не өзгереді?
Аймақ «айлақ», қамауға алынды деген «қамаққа алынды» деген нұсқа тарап кетті
Тіпті қазақтың киіз үй дегенін «кигіз үй» дейді
Сонда кигіз дегенді не деп атайды?
Келесі бір өрескел қателік, Есік обасынан табылған алтындалған адамды Есік қорғанынан табылған алтын адам деп жүр
Кеңестік дәуірге дейін Үйсін оба (мола, бейіт деген сөз) десе, кейінірек төбе деп кетті
Қазір обаны қорған деп атайтындар оба мен қорғанның айырмасы екі бөлек екенін білмегені ме?
Тәңір таудың мұз басқан биігіндегі мұздықтарды «мұздақтар» дегенді естідім
Ойланып көрелікші, мұздағы қайдағы дақ? Мұзда дақ қала ма? Қазақта жаздық, қыстық, отындық, соғымдық, орындық деген сөздер бар емес пе
Енді бір байқағаным, клубника дегенді құлпынай дейді
Оны байырғы жергілікті қазақтар сабақты бүлдірген деп атады
Қой қарақат (смородина) биік тау бөктерінде өседі
Кейбіреулер жиде деген жемісті жегіде дейді
Мұндай орынды, орынсыз қолданылып жүрген сөздер аз емес
Бәрін теруге шама жоқ, еске түскенін, ойда жүргенін ғана айттым.
Әділхан ЗЫҚАЕВ
Алматы
