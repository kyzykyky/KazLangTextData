Биыл Ұлы Жеңіске 68 жыл толып отыр
Бейбіт өмір үшін күресіп, қасық қаны қалғанша аянбаған өр рухты сарбаздар қазір біздің ардақты аталарымыз
Алаңсыз тіршілік етерлік бейбіт заманымыз үшін біз оларға қарыздармыз
Қалай десек те, соғыс ардагер­лерінің еңбектері өлшеусіз
Қан майданда талай боз­дақтар «тар жол, тайғақ кешті», Отан қорғап, от құшты
Жеңіске жету үшін қолына қару алып, ерлік көр­сете білді
Олардың көбісі қан майданнан оралмады.
Отан қорғау үшін майданға аттанған сарбаздардаң арасында біздің де жерлестеріміз баршылық
1941-1945 жылдардың қиян-кескі шайқасын көрмесек те, қара түнек басқан күндер жайлы сол кездерді көрген, қан майданда елін жаудан қорғаған аталарымыздың өз аузынан естіп өстік
Олар ұрпақ үшін, туған жері үшін қиындық көріп, бастарын өлімге тікті
Ұрпақтары оларды сол ерліктері үшін мақтан тұтады.
Кезінде Қостанай облысы, Қайыңды ауылында қарт ардагерлер көп еді
Жыл өткен сайын олардың қатары сиреді
Біз жыл сайын соғыс ардагерлерін еске алып, ауылдағы ескерткішке гүл шоқтарын қойып, тағзым етеміз
Біздің мамыражай күндерімізді сақтап қалған қайратты да қажырлы ардагерлердің бірі әкем – Кенжебай Жалмағанбетов еді.
Кенжебай Жалмағанбетов 1917 жылғы 5-мамырда бұрынғы Торғай облысы Амангелді ауданының Иманов ауылында туған
Майданға 1941 жылы 20-ақпанда шақырылып, Украинадағы 197-мергендер полкі құрамында болған, ұрыста шайқасқан
Әкем өз полкінде жүргенде үш рет жараланады
Айлап госпитальде жатып, 1943 жылы 15-нау­рызда ауыр жарақатымен елге оралады
1945 жылы 9-мамырда әкем елде еді
Соғыстан кейін әртүрлі қызметтер атқарған
Ерен ерлігі үшін 2-ші дәрежелі Отан соғысы орденімен, төрт мерекелік және «Еңбек ардагері» медальдарымен марапатталған
Ол Ұлы Отан соғысының ІІ топтағы мүгедегі
Әкеміз 1945 жылы желтоқсан айында анамыз Рақила Бекмағанбетқызымен шаңырақ көтеріп, отбасын құрып, екі ұл, төрт қыз тәрбиелеп өсірді
Екеуі елу жылға жуық тату-тәтті өмір сүріп, ұл-қыздарын қатарға қосты, он үш не­мере сүйді
Асқар таудай әкеміз 1992 жылы 8-сәуірде дүниеден озды
Қазір біз сол ардақты да аяулы әке-шешеміздің берген өнеге-тәрбиесінің арқасында шүкіршілік етіп, жұрт қатарлы ғұмыр кешудеміз…
Омырауы орден мен медальдарға толы қарт жауынгер, қайратты да қажырлы әкемнің өткен өмір жолы осындай
Сол қиын жылдарда қару асынып, әкемнің бірге жүрген достарының суреттері үйде әлі күнге дейін сақтаулы
Майдангер әкеміз: «Еліміз бейбітшілікте болсын, біздің көргенімізді қайта басқа бермесін, тыныштықта бейбіт өмір сүріңдер» дейтін еді.
Жарқын болашақ сыйлаған майдангер әкеміздің жатқан жері жұмақ, жаққаны шырақ болсын
Баршамызға бейбіт өмір сыйлаған осы кісілер емес пе?! Жеңіс туын желбіреткен соғыс ардагерлерін әрқашан құрметтеп, олардың өр рухын үлгі етейік ағайын!
Бибі КЕНЖЕБАЙҚЫЗЫ
Қостанай облысы 
Қайынды ауылы
