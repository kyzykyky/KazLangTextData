Жаз жайлауға бет түзеген елдің сәнін Базар жырау кешегі күні былай жырламап па еді:
Елдің сәні келеді,
Өрісі жайылым кең болса.
Екі жағы малға жай,
Жайлауы шалқар көл болса…
Үркер жерге түсіп, күн ыси бастаған мезгілде, шөп біткен бой көтеріп, бітік шыққан кезде сән-салтанатымен жаз жайлауға көшкен жұрттың базарлы шағы еді ғой ол… Бар тірлігін төрт түлігімен жалғаған қазақ мал қамы мен бабы үшін жаз маусымы басталмай жатып, көшер қонысын жайлар еді
Сан ғасырлық тәжірибесі бойынша қалыптасқан даланың көші-қон ережелеріне сәйкес алдын ала отты, сулы жерлерді, ауасы салқын, шыбын-шіркейсіз алқаптарды, таулардың қойнауларын барлап қайтатын еді ауылдың жертанығыш жігіттері
Оларға, әдетте, көпті көрген ауыл ақсақалдары, жұлдыздармен тілдескен есепшілер жөн көрсететін
Жас төл алынып, бойдақ мал қарақұйрық болып, жылқы түлеп, қара тіл болғанда түйенің өркеш қомы толығып, қара қайысқа айналғанда ауыл көші көктеуден жайлауға бет алуға қам жасайды.
Жүрер бағыт, қонар қоныс анықталған соң, көшке дайындық басталады
Жайылым­дағы малдар түгенделіп, әрбір отбасының ен-таңбасы тексеріледі
Біреуден айырбас, тарту ретінде келген немесе сол жылы ерген төлдерге ен салынады
Ұзақ жолға шығатын малды ағынды таяз суға жүргізіп, тұяғын түрлейді
Тұяғында жарасы, ақауы бар малдарды емдеп, тұяққап кигізеді
Жегуге арналған құралдар (арба, сүйреткі) мен әбзелдер (доға, делбе, қамыт, ершік) жөнделеді
Киіз үйлер жығылып, үй жабдықтары мен бұйымдары тең болып буылып-түйіледі
Әр бағытқа кететін ел айырылыс қазан көтеріп, бір-бірін қонаққа шақырады.
Жайлауға көшер уақытта бірнеше ауыл бірігіп, үлкен бір қауымды құрайды
Көш алдында түйе мен жылқы жүреді, қой мен сиыр көш соңында айдалады
Көш басында шаңырақ түйе, оған іркес-тіркес басқа жүк (уық, кереге, абажа, абдыра, жағылан, сандық, т.б.) артылған түйелер қаз-қатар жүреді
Ауыл көші бірнеше шақырымға созылады, тек қауіпті, қиын жолдарда ғана қауым мүшелері бір-біріне жақын жүреді
Көш көлігі қызметін түйе, ат, өгіз атқарады
«Ірі рулар мен олардың аталықтарының қоныстары бір аумақта болып отырды
Әрбір ру немесе ауыл ата-бабасынан белгілі болып келе жатқан, дәстүрлі қалыптасқан көш жолдарымен жүріп отырған
Шөл даланы кесіп өтетін көш суат басына тоқтаған кезде малды қандыра суарып алып, келесі суатқа жету үшін үдере көшіп отырған
Үдере көшу деп түйенің теңін шешпей, қомын шешуді, яғни аз-кем аялдай отырып көшуді айтады
Ал малды жая отырып, үш-төрт күн қона-түнеп, демала отырып көшуді ерулеп көшу дейді» (1)
Алтай, Сауыр, Тарбағатай, Алатау және Қаратау өңірлеріндегі малшылар тау сілемдерінің күнгей жағының қары еріп, жер көктеген, малы әлденген кезде тау қырқаларына қарай өрлеп, жайлауға беттейді
Қыстаудан онша алыс емес орналасқан бірінші қоныс қанжайлау деп аталады
Онда небәрі екі аптадай ғана тұрақтайды
Онан көшкен ауылдар тау етегіндегі ойжайлауға жетіп, аз ғана аялдаған ауылдар әрі қарай онан да жоғары жердегі бөктер жайлауға жетеді, күн қызғаннан кейін бөктерден биіктеу жердегі төржайлауға көшеді
Үркер қайта көтерілген шақта, яғни күн мен түннің жазғы теңелуінен кейін таудың биік текшесіндегі кержайлау деп аталатын қонысқа жетеді
Кержайлауда бірер ауыл ғана отырған (2,167)
Биікте орналасқан кержайлаудың ауасы салқын, суы мөлдір, шөбі шүйгін болады
Этнология ғылымында көшудің бұл түрі тік (вертикалды) көшу деп аталады
Жазық да­лалы жерлердегі (Маңғыстау үстірті, Кас­пий маңы ойпаты, Мұғалжар, Борсық құмы, Арал маңы құмы, Қарақұм, Торғай, Бет­пақ­дала, Мойынқұм өңірі) тұрғындар жаз шыға теріскей жақтағы жайлауға бет түзейді
Ғы­лыми әдебиеттерде көлбеу көшу деп атала­тын үрдіс ғалым С.Е.Толыбековтың анық­тауын­ша, Еуразия құрлығының 54˚-74˚ бойлығы мен 44˚-50˚ ендігі аралығын қамтиды (3).
Жазғы қоныс болар жайлау суы мол, шөбі шүйгін, маса-сона, шыбын-шіркейі аз жерлерден таңдалынған
Қазақ елінің дәстүрлі жайлауы Сарыарқа атырабы мен орманды, желді өлкелерде, Қазақстанның солтүстік-батысында (Мұғалжарда), солтүстік-шығысында (Алтай, Сауыр және Тарбағатай өңірінде), оңтүстік-шығысында (Жетісу Алатауы, Іле Алатауы және Тянь-Шань тауының солтүстік атырабында), оңтүстігінде (Қаратау өңірінде) болды
Қазақстанның әр өңіріндегі жайлауды рулы ел, қала берді жеке ата ұрпақтары пайдаланған
Жайлау мен қыстау малға тиімді, тіршілікке қо­лай­лы, көшіп-қонуға ыңғайлы жерлерден таң­дап алынды
Мысалы, Жетісу өлкесінде қыстау Балқаш көлінің оңтүстігіндегі құмды, қа­мысты аймақта орналасса, жайлаулардың көбісі оның солтүстігіндегі таулы атырабында жатты (4;5)
Қазақстан жеріндегі жайлау мен қыстау арасының қашықтығы да әртүрлі болды
Мысалы, адай – табын, шөмекей – шекті, бағаналы – балталы руларының Маңғыстау түбегінен Мұғалжар тауларына, Қызылқұмнан Торғай даласына, Шу өзенінің төмен алабынан Ұлытау төңірегіне дейінгі көш жолдарының арақашықтығы 1000 км-ге дейін жететін
Ал еліміздің солтүстік бөлігіндегі жартылай көшпелі қауымның көш жолдары 10-20 км-ден 40-80 км-ге дейін болды
Бұл төңіректегі жайлаулар құдықтар мен көлдердің айналасына орналасты
Жетісудағы жайлаулар мен қыстаулардың арасы солтүстіктен оңтүстікке қарай 100-200 км-ге жететін (6)
Еліміздегі жайлаулардың адамға да, малға да ең қолайлысы – тау алаптары
Солтүстіктегі жазық даладағы жайлауларда мал, негізінен, құдық суынан суарылатындықтан, қол еңбегін көп қажет етеді
Қазір де малшылар жазғы жайылымды жайлау ретінде пайдаланады, жайлауға көшеді
Қой, түйе, сиыр жайлауға шығарылады
Қарқара өңірі және Шығыс Қазақстан, Жетісу өңірі, ішінара Орталық Қазақстан қазақтары арасында көшудің тасымал түрі қалыптасты
Көштің тасымал түріне ауылдың бір бөлігі бірінші көшіп, жайлауға келіп қонған соң, жүк көліктерін қайта қайтарып, ауылдың қалған бөлігін көшіру жатады
Көштің бұл түрі мал баққан ел арасында қолданылған
Ал шөл даланы кесіп өтетін көш суат басына тоқтаған кезде малды қандыра суарып алып, келесі суатқа жету үшін тоқтаусыз үдере көшіп отырған (7).
Көші-қонға жөн-жосықты жақсы білетін, жер-су жағдайымен жете таныс ауыл ақса­қа­лы (ру басшысы) жершенеуші ретінде көш­бас­шылық жасап, жол көрсетіп отырған
Ол көш­­тің бағдарын, уақытын, тәртібін ғана қа­да­ғалап қоймай, руаралық қақтығыстарды бол­­дырмайтын мәмілегер, бітімгер, саясаткер адам ретінде көш қауіпсіздігін қамтамасыз еткен.
Кешкілік көш уақытша тоқтатылып, шағын жолым үй, қос немесе уықсыз керегеден жаппа тігіледі
Көштің жүгін, теңін буу, үй тігіп, оны жығу т.б
жұмыстарды әйелдер ат­­қарған
Күн райы мен табиғат құбылыстары ес­­керіле, мал жағдайы қарастырыла бабымен қоз­ғалған көш діттеген жерге жеткенде көш тоқтатылып, түйелер шөгеріледі
Мал шал­­ғынға босатылып, теңдер шешіліп, жасау-жабдық алынады, қаз-қатар киіз үйлер тігіледі.
Жайлаулар шөбінің шүйгінді, суының тұнығына қарай қоңжайлау, жөнжайлау деп аталады
Жүздеген үй тігілетін кең жайлауды саржайлау деп атаған
Жанға шипа, малға жайлы жайлаулар туралы ел аузында «Шідертінің шөбі бал, Өлеңтінің суы бал» деген сөздер қалған (2).
Жайлауға жеткен елде жаз қызығы бас­талады
Жайлау – төрт түлік малға отты өріс болумен қатар ауыл адамдарының арқа-басын кеңге салып, той тойлайтын, бірін-бірі сыбағаға шақырып, ерулік жасайтын, құдаласып, қыз айттыратын, келін түсіріп, ас беретін, бие байлап, қымызмұрындыққа барысатын мекені
Әйелдер жағы киіз басып, өрмек, кілем тоқитын, қысқы азыққа құрт, ірімшік, т.б
тағам түрлерін дайындайтын жері
Ал жастар болса жайлау қызығын ақсүйек ойнап, алтыбақан тебісіп өздерінше қыздырады.
Жыл сайын ел шекарасында орналасқан жай­лауларда үлкен жәрмеңкелер ұйымдас­тырылған
Батыста Темір, Ойыл, оңтүстік-шығыста Қарқара, орталықта Қоянды жәрмеңкелері өткізіліп тұрған.
Қазіргі кезде жайлауға көшу үрдісі қой шаруашылығымен айналысатын қожалықтарда жалғасын тауып отыр
Алайда анау айтқандай, жаппай елдік сипаты сақталған жоқ
Оған ХХ ғасыр басында кеңестік биліктің қазақ жұртын малынан айы­рып, күштеп отырықшылыққа көндірген, артынан алапат қырғынға ұшыратқан ұлы жұттар себеп болғаны тарихтан мәлім
Бүгінде ел ішіндегі көнекөз қариялар аузынан ғана естіп, кітаптардан ғана оқып, тамсанып жүрген қазақтың қайран Дегерес, Қарқара, Жиделі, Тобылғылы, Шұбартал, Асы, Түрген, Үшқоңыр, Үшалматы, Сырт, Сауыр, Марқакөл, Семізбұғы, Тайсойған, Мұғалжар, Мойынқұм, т.б
сынды жайлаулары елдің құтты қонысы әрі сүйсіне айтар мақтанышы болғанын кейінгі ұрпақтың біле жүргені абзал.
Әдебиет:
Қазақ Энциклопедиясы
А., 2008.- 3-том, 470-б.
Қазақтың этнографиялық категориялар, ұғымдар мен атауларының дәстүрлі жүйесі
2-том
Алматы: РПК «Слон», 2012.-736 б.
Толыбеков С.Е.Кочевое общество казахов в XVII — начале XX века
Политико-экономический анализ.Алма-Ата: «Наука», 1971.
Алимбай Н
Культура жизнеобеспечения в традиционном казахском обществе // Традиционная культура жизнеобеспечения казахов
Очерки теории и истории
Алматы: Гылым, 1998.
Алимбай Н
Община как социальной механизм жизнеобеспечения в кочевой этноэкосистеме // Традиционная культура жизнеобеспечения казахов
Очерки теории и истории
Алматы, 1998
Әлімбай Нұрсан
Дәстүрлі қазақ қоғамын зерттеудің ілкімді принциптері жөнінде қысқаша номадологиялық дискурс (немесе жалпытеориялық проекция) // Евразийский ежегод¬ник
Астана: ЕНУ им
Л.Н.Гумилева, 2005.
Іргебаев Ғ.ХІХ ғасырдың соңы ХХ ғасырдың басындағы көші–қон жолдары
Алматы, 2011.
Жанат Исаева,
А.Байтұрсынұлы атындағы 
Тіл білімі институты
тіл мәдениеті бөлімінің меңгерушісі, филология ғылымдарының кандидаты
