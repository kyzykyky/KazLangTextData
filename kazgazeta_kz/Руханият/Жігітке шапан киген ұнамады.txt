Біз өзіміздің ұлттық киімдерімізге орала аламыз ба? Осы сауал бүгінгі таңда көп адамды мазалайды

Кең-байтақ дала төсінде мәдениет пен салт-дәстүрдің небір ғажайып үлгілерін жасап, қалыптастыра білген қазақ ұлты 1991 жылғы тәуелсіздік алған кезеңіне, өкінішке орай, ұлттық киімсіз келді
Ұлттық киім тек жадымызда сақталып қалғаны болмаса, үстімізден көрінбейтін болды
Ұлттық киімнен бас тартқанымыз тек-тамырымыздан қол үзіп қалғанмен бірдей әсер еткені де сөзсіз.
ҚАЙТСЕК ЖАҢҒЫРТАМЫЗ?
Жер бетінде жаратылған әрбір ұлттың өзіне тән белгілері, ұлттық нышандары болады.Сол ұлттық сипаттың бірі ұлттық киім арқылы танылады
«Әттеген-ай» дегеннен басқа амал жоқ
Кеңес Одағының ұлтсыздандыру саясаты өз дегенін жасады
Сол саясаттың нәтижесінде біз тілі мен дәстүрі, төл мәдениеті мен төл тарихы, соның ішінде ұлттық киімі жоқ ұлт ретінде өміре сүре бастадық
Ұлттық киімді ешкім керек етпейтін болды
Отқа жақты, малға киді
Ол ескінің сарқыншағы ретінде қабылданатын болды
Оны киіп, көшеде жүрген адам ең артта қалған, мәдениеті төмен адам деп бағаланды
Шапаннан қадір кетті, тымақ тасада қалды, бүрмелі көйлек, кәмшат бөрік, саптама етік, қамзол, бешпент, шекпен сияқты ұлттық киімдерді мұражайдан тамашалап, тамсанатын болдық
Яғни сол кезеңдегі жүйе ұлттық киімін ұқыпты етіп киіп жүрген ұлтқа киімін тастатып, оларды тек мұражайдан ғана көруге мәжбүр етті
Ұлттық сана, ұлттық жүрек соғуын тоқтатты
Ата-бабаларымызбен жалғастырып тұрған тек-тамырымызға балта шабылып, біз ендігі таңда өзінің киіну мәдениеті болмаған ұлт ретінде өзгенің сәніне бас ұрып, солардың киімдеріне ден қойып, таласып киетін болдық
Үлкен сахналардан, жиын-тойлардан шапан мен қалпақты ғана көріп, ұлттық санамыз бір сәт болса да санамызда жаңғырып өткені болмаса, ұлттық киімнен түбегейлі ажырап қалдық
Әрине, ұлттық киімдеріміздің үлгілері, түрлері түбегейлі жойылып, ұмытылып кете қойған жоқ
Оны жаңғырту, ұмытпау, қайткенде өмірге ендіру талпыныстары жасалып жатты
Бірақ жаппай халықтың қолданысын көрмеген соң, біз ұлттық киімін кимейтін ұлт ретінде ХХІ ғасырға қадам бастық.
Бойында ұлттық намысы бар, көзі ашық, көкірегі ояу әрбір қазақ азаматтың аңсары қайткен күнде ұлттық киімге ауып тұратыны сөзсіз
Ғаламтор бетінде жүрген пікірлерге назар аударсақ та, онда халықтың пікірлерінен осыны байқауымызға болады
«Шіркін-ай, оқушыларымызға ұлттық киімді кигізіп, мектеп киімі етіп шығарса ғой», «Біздің ұлттың қолға алынбай, қузалмай жатқан құндылықтарының бірі ғой ұлттық киімдер», «Қыздарымыздың тең жартысы қазақтың сырғаларын, шашбауларын тағып жүрсе жақсы болар еді
Бірақ ол ешқашан орындалмайтын арман» және т.б
пікірлерді оқып отырып, қарапайым халықтың ұлттық киімге деген көзқарасының оң екенін аңғаруымызға болады
Қазақ жаратылысынан текті халық болған соң әзірге ұлттық киімге деген жоғары құрмет, оны ұлттың құндылығы ретінде бағалай білу түсінігі сақталып келеді
Дегенмен, бұл құрметтің де бір күні азайып кетуі ғажап емес
Солай болмай тұрған кезде біз ұлттық киімдерімізді сақтап қалудың, өмірге ендірудің жолын мемлекеттік дәрежеде қарастыруымыз керек.
Бүгінгі таңда Қазақстанда ұлттық киім тігумен айналысатын көптеген сән ательелері жоқ емес, бар
Біз бұл жағынан кем қалып отырған жоқпыз
Мәселе, ұлттық киімнің күнделікті өмірде қолданысқа енбей отырғанында
Қазір біздің киіп жүрген киімдеріміз еуропалық үлгідегі киімдер
Бас киімімізден бастап шұлығымызға дейін өзге елде тігіліп, пішілген киімдер
Соған қарағанда біз жақын уақытта бұл киімдерден бас тартып, жаппай ұлттық киімге ауысып кете қоймаймыз
Бұл шындық, бұл ақиқат
Қай адамға «Сен күнделікті жұмысқа шапанмен кел, қамзол, бешпент киіп кел» деп айтарсың? Әрине, ол қазіргі заманда мүмкін емес
Демек, бүгінгі қазаққа ата-бабасы киген ұлттық киім қажетсіз
Менсінбейді, киім ретінде бағаламайды
Еуропалық үлгіні қалайды
Заман ағымына сай болғысы келеді
Ұлттық киімді тек мереке күні киіп, ертеңінде шешіп тастайды
Өнер, мәдениет саласының өкілдері ұлттық киімді тек сахнаға ғана киіп шығады, сахнадан соң келесі концертке дейін ол киім ілулі тұрады
Шапанның жайын айтпасақ та, білесіз
Бір құдалықтан бір құдалыққа көшіп, күлкінің нысанына айналып жүрген шапандарымыз қаншама
Ұлттық киімнің көрген күні осы
Не істемек керек? Ойлану керек, толғану керек.
Кеңес Одағының қыспағынан әрең құтылған ел едік, енді жаһандану дейтін аждаһаға тап келдік
Жаһандану сені күллі болмысыңмен жұтып алатын дүлей күш екен
Байқамасақ, ол – мәдениетіңнен, салт-санаңнан, дәстүріңнен жұрдай етіп, тіліңді, діліңді, кім екеніңді ұмыттырып жібереді
Ақпараттық экспансия шабуылының өтінде тұрмыз
Қазақ – қазақ болғалы, әй, осындай ақпараттық экспансия шабуылына, сірә да ұшырап көрген емес шығар
Өз дәстүрі мен мәдениетін тықпалаған киноөнімдер, есірген музыка тасқыны: «Бізді көр, бізді тамашала, бізді тыңда» деп жас ұрпақты адастырып әкетіп барады
Сән әлемінде де жаһандану үдерісі қатты жүріп жатыр: «Өз ұлтыңның киімін таста, ол бүгінде ұят
Мә, мынаны ки» деп анталап тұр
Мұндай жағдайда ұлттық киімдерімізді ұлтымызға қалай кидіреміз? Бүгінде басында бөрік немесе тымақ, үстінде түйе жүн шекпен, бұтында жарғақ шалбар, аяғына саптама етік киген қазақты қаладан да, даладан да таппайсыз.
Геннадий шапанды құрметтейді
«Сүйген жарым алдымда аман болса, көк мақпалдан киермін қамзол қылып» немесе «құндыз ұстап пішемін байпағыма» деп армандаған жігітті де, «етегін ақ көйлектің алтындаған» немесе «шағи бешпент жарасар қынай белге», «шеттері шәйі көйлек желбіреген» деген қызды да кездестіруіңіз қиын
Бір сөзбен айтқанда, ұлттық киім ұлттық киім болудан қалды
Мойындауға тура келетін шындық осы
Бірақ ешқандай әрекет жасамай, осылай отыра берсек, дүниеде қазақ деген ұлт бар екенін қайтіп дәлелдейміз? Кәсіпқой боксшымыз Геннадий Головкинге мың алғыс, рингке әр шыққан сайын ұлтымыздың шапанын киіп шығады
Мерей ме? Мерей
Елге деген құрмет пе? Құрмет! Күллі әлем алдында қазақтың шапанын танытып, наси­хат­тап жүрген Геннадийге «Азаматсың, жарайсың!» дейміз.
Жоғарыда жазғанымыздай, біз ұлттық киімімізден түбегейлі қол үзіп кете қойған жоқпыз
Бірақ әр қазақтың үйінен бүгінде ұлттық киімді табу қиын
Өйткені ол қолданыста жоқ
Ұлық мерекеміз әз-Наурызға ұлттық киім киіп бару үшін сол киімді іздеп, жалға алып шарқ ұрып, сабылып кетеміз
Сонда ұлттық киім бізге тек мереке үшін қажет болғаны ма? Бүгінгі қазақтың өміріне қарасақ солай.
Мұндай жағдай жалғыз біздің елде ғана емес, түркі халықтарында да кездеседі
Мәселен, осыдан бес-он жыл бұрын Түрікменстанда сол елдің Ғылым академиясы ғалым-әйелдерді жұмысқа ұлттық үлгідегі көйлек киіп, бастарына жұқа жібек орамал салып келуді міндеттегені есімізде
Осы мәселеге Түрікменстан қоғамында әртүрлі көзқарас орнықты
Біреулер қолдады, енді біреулер қарсы шықты.
Болгариядағы Түрікменстан Хельсинки комитетінің жетекшісі Тәжігүл Бегмедова: «Әйелдерді күнделікті жұмысқа және іс-шараларға ұлттық киім киюге мәжбүрлеу – ақылға сыйымсыз» десе, Швецияда тұратын түрікмен жазушысы Ак Вельсапар: «Егер біздің әйелдердің қазіргі экономикалық жағдайын ескерер болсақ, әрине, әрбір түрікмен әйелінің ондай киімді сатып алуға мүмкіндігі жоқ
Өйткені жақсы зерленген түрікменнің әйелдерге арналған ұлттық киімі қымбат тұрады және оларды қымбат маталардан тігеді
Түрікмен әйелдеріне білім алып, жақсы жұмыс табуға көмектессе, лайықты экономикалық, әлеуметтік және мәдени өмір ұсынса, мінекей сол абзал болар еді» деген пікір білдірді
Ал Түрікмен тарихшысы Аманмұрат Бугаев болса: «Түрікменнің ұлттық көйлектеріндегі өрнектер қолмен кестеленеді.
Сондықтан мұндай көйлектер өте қымбат – бірнеше мың долларға дейін барады
Әйелге мұндай көйлектің біреуі ғана жеткіліксіз, ал елдегі әрбір әйел қымбат тұратын ұлттық киімдердің бірнешеуін қатар сатып ала алмайды
Алайда біздікілер бүкіл әлем түрікмен әйелдерінің қымбат көйлектер киетініне қарап, Түрікменстанның адамдары бай екен деп ойласын деген пиғылмен көзбояушылық жасауда» деп бағалады.
Тоқетеріне келгенде, сарапшылардың пікірлері түрікмен әйелдерін ұлттық киім киюге мәжбүрлеу — түрікмендік шенеу­нік­тердің дүниетанымының таяздығын көрсетеді және түрікмен қоғамының әр тұсынан көрініс беріп жататын жағымпаз­дықтың тағы бір  жемісі дегенге тоқайласты.
Біздің елде де мұндай бастамалар әредік көтеріліп келеді
Мәселен, Т.Ахтанов атындағы Ақтөбе облыстық драма театрының директоры Нұрлыбек Жұбатқан ұлттық киімді насихаттау бағытында театр артистерінің күшімен  ұлттық киім байқауын ұйымдастырғысы келеді
Ол бұл бастамасы арқылы әрі қарай қоғамға қозғау салып, қыз-келіншектердің көшеде, жұмыста заманауи бірақ қазақи киінуіне жол ашуды көздейтінін айтты
Өз бастамасын Нұрлыбек Жұбатқан былай деп түсіндірді: «Шындық – жалаңаш» деуші еді, қазір қазақтар жалаңаш
Өйткені біз ұлттық киімнен жұрдаймыз десе де болады
Ою-өрнек салынған ұлттық киімдерді тек Наурыз мейрамдарында көреміз
Онда да киімді киген адам екі сағатқа әзер шыдайды
Мереке бітісімен, үстіндегісін пәле жабысқандай сыпырып тастайды
Бір жыл бойы енді ұлттық киімдер туралы есіне де алмайды» деді.
Бұл орайда суретші-шебер, модельер Светлана Есенғарина: «Қазіргі Қазақстанда жеңіл өнеркәсіп дамымай қалғандықтан, бұл  ең өзекті мәселе болып отыр деп ойлаймын
Оның ішінде  ұлттық киімге келетін болсақ, неге біздер басқа елдің шығарған киімін кию керекпіз? Әрбір қазақстандық киім тігуші  ата-бабаларымыз қалдырған мол мұраны дәріптей отырып, сол оюланған ұлттық стильдегі колоритпен жасалған киімдеріміз арқылы, басқа елдердің алдында еш қорықпастан үлкен бәсекелестікке түсе алады деп ойлаймын
Өз оюларымызды жетімсіретпей, әдемілеп, әшекейлеп күнделікті жұмыс киіміне, оқушылар киіміне, мұғалімдер киіміне сала аламыз
Біздердің тіккен киімдерімізге басқа елдер қызыға қарайтын болады
Олар біздерден сатып алуға жанталасады.  Сондай жағдайға жетуіміз керек
Мәселен, өзбек әншісі Шахзода көп концерттерінде сахнаға ұлттық киімдерімен шығады
Ал біздің әншілер Наурыз мейрамына дейін қазақша көйлектерін сандықтың түбіне сақтап қояды» деп пікір қосты.
Әрине, мамандардың айтқан ойларында шындық бар
Айналып келгенде негізгі мақсат ол ұлттық киімді ұлттың қажетіне жарату
Қажетке жарамаса, құны көк тиын
Қазақстанда сән ательелері тігіп, өндіріп жатқан ұлттық киімдерді тізетін болсақ, үлкен галерея ашуға болады
Бірақ ол киімдер тек белгілі бір мақсатқа арналып (мәселен, тойға, салтанатты жиынға) тігілетіндіктен және оны біз күнделікті өмірде киім ретінде тұтынбайтындықтан пайдасы аз
Бұдан бірнеше ғасыр бұрын қазақтың киген киімі мен қазіргі киімін салыстыру мүмкін емес
Айырмасы жер мен көктей
Бірақ ол кездегі қазақтың қазақтығы бізден он есе, жүз есе жоғары еді
Ол ұлтының дәстүріне берік қазақ еді
Салт-санасы жоғалмаған, тілін ұмытпаған, мәдениеті мен өнерін ардақтаған, дәстүрін ұлықтаған қазақ еді
Ол қазақ ұлттық киімін киіп жүру арқылы қазақы мінезінен айырылмаған қазақ еді
«Бөріктінің намысы бір» деген қазақ еді
Рухы биік, өр мінезді, ақылды, парасатты, шынайы, шыншыл, кербез, бекзат болмысты қазақ еді
Айта берсек, әлі де жалғастыра түсуге болады
Сондағы айтып жеткізейін дегеніміз, сол қазақтың қазақ болып тұруына бір жағы үстіндегі ұлттық киімі тікелей ықпал етті емес пе? Өзіңіз бір мезгіл үстіңізге шапан киіп, басыңызға бөрік киіп, аяғыңызға саптама етік немесе мәсі, кебіс киіп жүріңізші, ұлттық санаңыз қайта жаңғырып келгендей болады
Киімнің әсері алабөтен
Киімнің орны ұлты үшін бөлек болуының сыры осында.
Сәукелені фатаға 
алмастырдық
Мұхтар Әуезовтің «Абай жолы» романында кең шапан киген Абайдың кітапханаға кіріп келгені туралы бір эпизод есіңізде болар
Кітапханаға кіріп келген Абайға Михайлов дейтін орыс оқымыстысы таңдана қарайды
Романның сол жерін оқып көрейікші: «…Сол жігіт кітапханаға Абай кіргенде, қасында отырған паң жүзді көрші әйеліне Абайдың келе жатқанын көрсетті
Залдың ішіндегі оқушының біразына естіртіп, даурыға түсіп, тұрпайы бір әзіл айтты
Ол әзілі кең шапан киіп, бұнда отырған жұрт үлгісінен басқаша көрініспен келген сахара қазағы Абайды қағытқан сөз еді»
Міне, осы бір эпизод кең шапан киген сахара қазағының өзгелерден бөлек, ерекше болғанын айқын білдіріп, сездіріп тұрған жоқ па? Ұлттық ерекшелік дегеніміз осы ғой
Адамның ұлттық ерекшелігі оның киімінен танылып тұратыны белгілі
Егер біз ұлт болып көркейіп, гүлденеміз десек, онда ұлттық киімдерімізді заман талабына лайықтап киюіміз керек
Ұлттық киім жоғарыда айтқанымыздай, тек мереке-мейрамдарда ғана емес, күнделікті өмірде, жұмыста, қызметте, көшеде, қоғамдық орындарда киілуі керек
Оның тәрбиелік жағы өз алдына, ол бізге өзіміздің ұлт екенімізді толығымен сезіндіріп, өз халқымыздың дәстүрлерін сақтап дамытуға, мәдениетімізді, өнерімізді жойып алмауға негіз болар еді
Әйтпесе, бүгінгі қазақтың ұлттық белгісі қалмай барады
Тұрмыстық заттардан бастап, киер киіміміз, ішер асымыз, үй ішіндегі жиһаздарымыз, т.б
нәрселердің барлығы ұлтымыздікі емес
Өзгенікі
Өзгенің жасап бергені.
Әрбір зат өз бойында белгілі бір дәрежеде сол елдің, сол мемлекеттің дәстүрін, мәдениетін ала келеді
Бұдан былай ол біздің де менталитетімізге әсер етіп, өз ықпалын тигізбей қоймайды
Егер бүгінгі жас ұрпақ ұлттық санадан айырыла бастаса, оның бірден-бір себебі осында деп білгеніміз жөн
Өйткені шынын айтуы­мыз керек, қазақтың тек қана өзіне тән ұлттық белгілері қалмай барады
Үстімізге киіп жүрген киімімізбен дәл қазіргі таңда әлемнің кез келген еліне бара қалсақ, бізді қазақ екен деп ешкім ойламайды
Себебі үстімізде еуропалық киім, қолымызда еуропалық сағат, аяғымызда еуро­палық аяқкиім
Бас киім де, көйлегіміз де, мойынға таққан галстугіміз де, мінген көлігіміз де сол
Бөтен елге барып мың жерден: «Мен қазақпын» десең де, сізге ешкім сенбейді
Өйткені үстіңізде ұлттық киіміңіз жоқ
Жапонды әлем кимоносымен, қытайды ханьфумен, үндіні сариімен, арабтарды абаясымен, кавказдықтарды папахасымен таныса, қазақты несімен таниды? Біздің еуропалық үлгідегі киім киіп жүруіміз мақтаныш емес
Ондай киім үлгілері әлемнің барлық елдерінде, халықтарында бар
Ал өзімізде не бар? Неліктен кимейміз? Кимейміз, өйткені біз ұлтсыздандыру саясатының ащы дәмін татқан елміз.
Қарабайыр тілмен айтқанда мұндай саясаттың салқыны бізге қатты тиген
Ақын Әбубәкір Кердері жырлағандай, «Тар шалбар, бешпент шықты қынамалы, жігітке шапан киген ұнамады» демекші, неге біз өзіміздің ұлтымыздың киімін жатсынып тұрамыз
Бізге оны үстімізге ілгеннен гөрі сол мұражайда тұра бергені әлдеқайда артық
Ұмытпас үшін мұражайды аралап, санамызда жаңғыртып тұрсақ, сол бізге жетеді
Өйткені қалтамызда ақшамыз бар, айнала толған супермаркет, бутик
Қалаған киімімізді алып, жүре береміз
Киімге келгенде ұлттық сипаттың байқалып тұруы қажет емес
Тілін ұмытуға айналған қазақ ұлттық киім үшін ешқашан бас ауыртпайды
Ол үшін ұлттық киімнің бары не, жоғы не, бәрібір
Оған шапаннан гөрі мың долларлық еуропалық костюмі, саптама етіктен гөрі еуропалық жалтылдаған туфлиі, байпақтан гөрі әлемдік маркасы бар шұлығы, бөрік пен тымақтан гөрі құндыз шапкасы, шекпен мен тонннан гөрі ­шубасы мен дубленкасы, қазіргі келіндер үшін сәу­келеден гөрі фата әлдеқайда қымбат.
Он­дай адам тегін берсең, ұлттық киімді алатын шығар, бірақ ақша шығарып, өз отбасының әр мүшесіне ұлттық нақышта тігілген киімдерді сатып әпермесі белгілі
Себебі қажет емес
Ұлттық киімсіз де өмір сүре беруге болады
Иә, болады
Оған таласымыз жоқ
Бірақ ұлттық киім не үшін керек деген мәселеге қайта оралатын болсақ, ол бізге жер бетінде ұлт болып сақталып қалу үшін керек
Егер де ұлттық киімің болмаса, ұлттық мәдениетің болмаса, сен кімсің? Қайдан келдің, қайда барасың? Қайда бармақшысың? Өркениеттің жөні осы екен деп, ата-бабаң ғасырлар бойы қалыптастырып, көзіңнің қарашығындай сақта деп, аманаттап кеткен нәрселерден қалай баз кешеміз? Өзіңнің түп-тамырыңнан, руханиятыңның ұлы бастауларынан қалайша оп-оңай ажырап кете барасың?
«Made in Kazakhstan»

Санаңа салмақ салып, ой жүгіртсең, осындай тұжырымға келесің
Ал енді бүгінгі заманда, бүгінгі тәуелсіз еліміздің жағдайында ұлттық нақыштарымызды, ұлттық белгілерімізді дамытып, түлетеміз десек, кім бізге шектеу қойып отыр? Елбасы «Нұр Отан» партиясының жақында өткен съезінде Қазақстанда жасалған тауарларды көбейту мәселесін алға тартты
Үкіметке «Made in Kazakhstan» деген белгісі бар тауар­ларды шығаруды, соларды қазіргі тілмен айтқанда «брендке» айналдыруды тапсырды
Бұл өте орынды айтылған сөз, орынды көтерілген бастама
«Made in Kazakhstan» маркасымен шығарылатын тауар белгісі біздің ұлттық киімдерімізде де көрініс табуы тиіс
«Made in Kazakhstan» ұлтымызды әлемге танытатын мәселеге айналуы тиіс
Осыған қалай қол жеткіземіз? Бұл ел болып, қоғам болып талқылайтын мәселе
Егер де біз «Made in Kazakhstan» белгісімен тауарлар шығара бастайтын болсақ, онда осы ретте мына бір мәселені айтпай кетпеуге болмас
Ол шығарылатын өнімдерге ұлттық нақыштағы тауар белгілерін қондыру мәселесі
Мұны қалай жасаймыз деп көп бас ауыртудың қажеті жоқ
Себебі біздің ұлттық дүниетанымымызды, ұлттық мәдениетімізді бейнелейтін ұлттық ою-өрнектеріміз бар емес пе?
Өкінішке орай, қазіргі кезде біз осы ою-өрнектерімізден де ажырап барамыз
Мұндайға түбегейлі ұшырамас үшін біз тез арада ұлттық ою-өрнектерімізді өзіміздің елде шығатын тауарларға пайдалануымыз керек
Мәселен, «Қошқар мүйіз» деп аталатын ою-өрнегіміз бар
Бұл өрнекті бүгінгі таңда өзге елдердің иемдене бастаған үрдісі байқалады
Ал біз болсақ, жайбарақат отырмыз
Шетелден келіп жатқан киімдерден, заттардан біз өзіміздің «Қошқар мүйіз» өрнегін байқап жүрміз
Бұл қалай? Бұл біздің өзіміздің ұлттық мәдениетімізге салғырт қарайтынымызды көрсетеді
Ұлы мәдениет заттарының, ұлы мәдени құндылықтардың иесі бола отыра, біз қазақ жұрты, өкінішке орай, өзіміздің асыл жәдігерлеріміздің парқын әлі күнге дейін бағалай алмай отырмыз
Әңгіменің ашығы ұлттық дүниелеріміз тістегеннің аузында, ұстағанның қолында кетіп жатыр
Мына түрімізбен біз жоғымызды түгендемек түгіл, барымыздан айырыламыз
Қазіргі заманның талабына тезірек бейімделіп, патенттеу керек болса, патенттеуіміз керек
Құжат керек болса, құжатын жасатуымыз керек
Әйтеуір, өз ұлтымыздың нәрсесін өзгелер иеленіп кетпеуі керек қой
Немістер қымызымызды паттентеп алды
Киіз үйімізге де көз қиығын салып жүргендер аз емес
Енді неміз қалды?
Сондықтан біз өзіміздің ою-өрнектерімізді сақтауымыз керек
Оны сақтаудың бірден-бір жолы жоғарыда айтқанымыздай, тауар белгісіне айналдыру
«Қошқар мүйіз» оюымыз адидас, рибок, пума сияқты әйгілі тауар белгілеріндей бола алмай ма? Бола алады, тек оны тауар белгісі ретінде тігілетін киімдерге, «Made in Kazakhstan» бойынша шығарылатын заттарға пайдалануымыз керек
Кеңес Одағы кезіндегі мектепте білім алған оқушылар жақсы біледі, төменгі сыныптарда Лениннің бала кезі бейнеленген төс белгілер (значоктар) болатын
Одан кейінгі сыныптардағы оқушы қызыл галстук тағып, жоғары сыныпта комсомол атанатын
Коммунистік идеологияның мықтылығын көрмеймісіз бе, әрбір баланың бойында коммунистік идеологияның белгісі менмұндалап тұратын
Сол төс белгіні, сол галстукті таққан оқушы өзін Отанының нағыз патриоты санайтын
«Күн көсемдей» болуға талпынатын
Біз неге мектеп оқушыларына арналған, мәселен, «Қошқар мүйіз» өрнегі бейнеленген төс белгілер шығармаймыз
Бұл ұлттық идеологияның бір көрінісі болмас па еді? Елбасы айтқандай, біздің идеологиямыз ол «Мәңгілік Ел»
Демек, біз осы идеология төңірегіне топтасып, ол идеологияны іс жүзінде жүзеге асыруға үлкен мән беруіміз керек
Ал идеология ол осындай нышандардан, белгілерден басталады
Аспаннан салбырап түспейді
Оны өзіміз жасап, өзіміз қалыптастырамыз
«Қошқар мүйізді» ұлттық тауар белгісі ретінде айналымға шығаруымыз керек
Ол киім бола ма, басқа өнім бола ма, әйтеуір, тауар белгісі ретінде күллі әлемге тарап, әлемнің барша халқы осы арқылы біздің ұлтымызды танып-білетін болуы керек
Мақсат сол
Мақсат айқын
Енді нақты іс керек
Соған деген талпыныс, ұмтылыс керек.
Бүгінде кейбір кәсіпорындар өздерінің тауарларына ойдан шығарылған тауар-белгілерін салып, әуре болуда
«Қошқар мүйіз» сияқты ата-бабамыздан қалған ою-өрнектеріміз тұрғанда велосипед ойлап табудың не қажеті бар? Тағы бір айта кететін мәселе, осындай ұлттық ою-өрнектерді еліміздегі ғимараттарға, мәдениет, өнер нысандарына қондырғанда абай болған жөн
Өйткені күнделікті өмірден байқап жүргеніміздей, ұлттық ою-өрнектеріміздің нақышын бұзып жіберу үрдісі жоқ емес
Мұны мемлекет қатаң бақылауына алып, ұлттық ою-өрнектерді тек белгілі бір стандарт негізінде пайдалану мәселесіне көңіл бөлсе дейміз.
Тоқсан ауыз сөзіміздің тобықтай түйінін айтып, ойымызды таразылайтын болсақ, «ұлттық» деген сөздің өзі көп жайттан хабар беріп, көп мәселені аңғартып-ақ тұр
Қазақ елінің тәуелсіздік алғанына 25 жылға жуықтады
Алғашқы кезеңдер экономикалық реформаларға, мемлекетімізді қалыптастыруға кетсе, одан кейінгі кезеңдер мәдени мұраларымызды сақтап, жаңғыртуға, өнерді, әдебиетті қолдауға, тарихымыздың ақтаңдақ беттерін түгендеуге бағытталды
Әрине, ел болу жолында мұның барлығы ауадай қажет.
Біздің ойымыз – ұлттық киімдер қоғамның барлық саласына дендеп кірсе дейміз
Қазақтың мейрамханасына барғанда, ұлттық киім киген даяшы қызмет көрсетсе, театрға барғанда ол жердің қызметкерлері де ұлттық киімде болса, қандай жарасымды болар еді
Қазіргі кезде КТК телеарнасының жаңалық жүргізушілері эфирге ұлттық киімде шығатын болып жүр
Бұл үрдіс үзіліп қалмаса игі
Алматыдағы Ұлттық кітапхананың қызметкерлері де ұлттық киім киіп, жақсы бастама бастады
Мұндай бастамалар әлі де жалғасын таба түссе дейсің
Өйткені өз ұлтының құндылықтарын қадірлейтін кез келген елде мұндай оң үрдісті байқауымызға болады
Тіпті, Алматыдағы өзге ұлттардың мейрамханаларында да сол ұлттың киімін киген даяшылар қызмет көрсетеді емес пе? Біз неге осындай мәселелерге көңіл бөлмейміз
«Театр киім ілгіштен басталады» деген сөз бар
Демек, ұлттың ұлт болуы да алдымен ұлттық киімін ұлықтаудан, ұлттық киімін әрдайым киіп жүруден бас­талады.
Дәуіржан Төлебаев
