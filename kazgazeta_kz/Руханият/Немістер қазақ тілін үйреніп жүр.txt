Германияның Гумбольдт атындағы Берлин университеті Орта Азия және Африкатану ғылымдар институты  «Қазақстан және қазақ тілі» кафедрасының меңгерушісі, PhD докторы  Гүлсім  ­Масаковамен кездесіп, әңгімелесудің сәті түсті
Төменде осы сұхбат оқырмандар назарына ұсынылып отыр.
– Гүлсім Алдабергенқызы, әңгімемізді бас­тамас бұрын, ал­дымен оқырман қауымға өзіңіз туралы айтып өтсеңіз.
– Мен Семей облысының тумасымын
Абылай хан атындағы Қазақ халықаралық қатынастар және әлем тілдері университетінің қабырғасында білім алып, бірнеше жыл бойы ғылыми-зерттеу орталықтарында жұмыс атқардым
Сосын «Болашақ» бағдарламасымен Германияның Гамбург университетінде көптілділік және мәдениетаралық коммуникация саласында докторлық жұмысымды (PhD) сәтті қорғадым
Гамбург университетінде докторлық жұмысымды жазумен қатар, осы университеттің Азия, Африка ғылымдары институты түркітану бөлімінде қазақ тілінен сабақ бердім
Қазір Гумбольдт атындағы Берлин университетінде «Қазақстан және қазақ тілі» лекторатын меңгеріп, қазақ тілінен және қолданбалы тіл білімінен дәріс жүргіземін.
– Лектораттың қандай мақсатпен ашылғаны жөнінде айтып берсеңіз.
– Лектораттың басты мақсаты – қазақ тілі мен мәдениетін кеңінен тарату, насихаттау, сон­­дай-ақ екі мемлекеттің мәдени-ізгілік, ел­тану, білім және ғылым салаларындағы ын­­тымақтастықтарын нығайту
Бұл жетістік Қазақ­­станның Еуропадағы осы бағыттағы ал­ғашқы табысты қадамы екенін атап айтқым келеді.
– Қазақ тілін оқып жатқан студенттер жайлы не айтар едіңіз
Олар қазақ тілін не үшін үйреніп жүр?
– Әр маусымда 6-8 студент қазақ тілін үй­ренеді
Олардың қазақ тіліне деген қызы­ғушылықтары мол
Өйткені олар қазақтардың мәдениетін, салт-дәстүрін, тарихын, әлеуметтік жағдайы мен болашағын, сондай-ақ қазақ тілінің қолданысын зерттегілері келеді
Келешекте Қазақстанда қызмет атқарып, әр салада екі ел арасындағы қарым-қатынасты нығайтуға өз үлестерін қоссақ дейді
Студенттердің ­ойынша, алға қойған мақсаттарын іске асыру үшін қазақ тілін жетік білу қажет
Кейбіреулері «Қазақ тілі және елтану» атты жедел курсына қатысқаннан кейін, Қазақ еліне, тіліне қызығушылықтары арта түсіп, тілді әрі қарай жалғастыруға ниет білдіруде.
– Сабақ өту барысында қандай қиындықтар болады?
– Жұмыс барысында қиындық болатынын жасыра алмаймын
Қазақ тілі оқулықтары, қазақ-неміс сөздіктері мен тіл жүйесі (грамматика, фонетика, лексика) туралы немісше кітаптар жоқ
Барлық материалдарды өзім құрастырып, топтауыма тура келеді
Бұл өте ауқымды, уақытты көп қажет ететін жұмыс
Десе де, атқарып жатқан ісім өзіме ұнаған­дықтан, қолымнан келгенін жасап жатырмын
Бір оқулықтың көлеміне жететіндей материал жинастырып қойдым
Демеушілер болса, басып шығарсам деген ойым бар.
– Студенттер алған білімдерін қай жерде қолдана алады?
– Студенттердің көпшілігі Қазақстанда өтетін 3 апталық жедел курсына қатысып, білімдерін жетілдіріп, сондай-ақ қазақ мәде­ниеті, салт-дәстүрімен танысып, қазақ отбасыларында тұрып, шынайы өмірде алған білімдерін пайдалана білді
Университетте ән және дәстүрлі тағамдар дайындау кештерін ұйымдастырамын
Осындай жиындарда студенттер елімізден, Қытайдан келіп білім алып жатқан қазақ жастарымен араласады.

Қазақстаннан Берлин қаласына тағылым­дамаға келетін студенттер, Гете институтына неміс тілін оқуға келетін оқушылармен кездесулер өткізіп, екі ел жастары бір-бірімен таныс болып жатады.
Биылғы жылдың қаңтар айында қазақ тілін шет тілі ретінде үйрету мен үйренудің өзекті мәселелері жөнінде халықаралық ғылыми семинар өтті
Оған арнайы шақыртумен Абылай хан атындағы Қазақ халықаралық қатынастар және әлем тілдері университеті филология ғылымдарының докторы, профессор Құсайын Рысалды, профессор ­Айбарша Ислам, ­Сулейман Демирел атындағы уни­верситетінің филология ғылымдарының докторы, профессор Майра Жолшаева және басқа да қазақстандық, шетелдік ғалымдар қатысты.
– Қазақ тілін үйренгісі келетін отандас­та­рымызға қандай кеңес бересіз?
– Менің ойымша, тіл үйренемін деген адамға ешбір тосқауыл жоқ
Ең алдымен, үй­ренемін деген ниет болу керек
Осылайша орыс, ағылшын, неміс, т.б
тілдерді де үйрендік қой
Қазақ тілінің басқа тілден артық­шылығы болмаса, кемшілігі жоқ
Ал «мен орыс мектебінде оқып едім, қалалықпын, қазақ тілін білмегініме мен кінәлі емеспін немесе қазақ тілі қиын, қазақ тілі керек емес» деген сөздер тек сылтау ғана.
– Әңгімеңізге көп рахмет!
Әңгімелескен
Динара ДӘУЛЕТҚЫЗЫ
