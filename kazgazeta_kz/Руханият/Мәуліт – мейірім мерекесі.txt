Ислам дінінің хижра күнтізбесі бойынша үстіміздегі ай Алла Тағаланың жер бетіндегі елшісі Мұхаммед (с.ғ.с) пайғамбарымыздың дүниеге келген – Мәуліт айы болып есептеледі. 
Хақ дініміздің асыл перзенті саналатын Мұхаммед (с.ғ.с.) пайғамбардың күллі болмысы, жан дүниесі, көркем мінезі, мейірімділігі, әділеттілігі және т.б
өнегелі қасиеттері әлемдегі барша мұсылман қауымға үлгі екені сөзсіз
Әрбір мұсылман баласы пайғамбарымыздың сүннет істері, амалдары деп өзінің күнделікті тіршілігінде Алланың елшісі салып кеткен жолдан ғибрат алуға тырысады
Ол заңды да
Өйткені Мұхаммед (с.ғ.с.) пайғамбардың қасиеттерін өз бойына сіңіру арқылы әрбір мұсылман кемел адам дәрежесіне жетуге талпынатыны ақиқат
Бұл ретте Мәуліт айын ұлықтап, оның мән-маңызын жас ұрпаққа жеткізу жолында көптеген сауапты істерді атқарудың жөні бөлек
Осы орайда біз жақында Алматы қаласының «Текемет» мейрамханасында Қазақстан қажылар қауымдастығының ұйымдастыруымен қасиетті айға арналып өткізілген тағылымды кештің куәсі болған едік
Рухани-тағылымды кеште Пайғамбарымыз (с.ғ.с.) туралы айтылған ұлағатты сөздер, тәлімді ойлар кім-кімнің де жүрегіне жол тауып жатты
Мәуліт айының мән-мағынасына тоқталған Қазақстан қажылар қауымдастығының төрағасы Еркін қажы Дуанаев өз сөзінде пайғамбарымыздың өнегелі жолы мұсылмандардың өміріндегі идеал болуы тиіс екенін атап өтті.
–Екі дүние сардарының өсиетін, тағылымы толассыз ғибратты ғұмырын халқымызға насихаттау – баршаға ортақ игі іс
Бұл – дінімізді насихаттаудың, жас ұрпақты имандылыққа, жақсы мінез-құлыққа шақырудың орайлы бір сәті
Елбасымыздың: «Біз – мұсылманбыз, оның ішінде Әбу Ханифа мәзһабын ұстанатын сүнниттерміз
Бабаларымыз ұстанған бұл жол ұлттық салт-дәстүрді, ата-ананы сыйлауға негізделген
Ендеше, бүгінгі ұрпақ та әлемдегі ең ізгі дін – ислам дінін қадірлей отырып, ата дәстүрін ардақтағаны абзал» дегеніндей, қазір сырттан келген кейбір күштердің жастарымызды ислам дінінің тура жолынан тайдырып, теріс бағытқа салуға тырысуына тосқауыл болу үшін де осындай рухани кештердің көптеп өткізіліп тұрғаны абзал
Шапағаты мол Мәуліт мерекесін жыл сайын тойлау елімізде кеңінен қанат жайып келеді
Осындай айтулы мейрамның аясында Қазақстан қажылар қауымдастығының құрылғанына биыл он жыл толуын да атап өткенді құп көрдік, – деді.
Рухани-тағылымды кешке елімізге белгілі өнер адамдары қатысты
Белгілі әнші-композитор Ескендір Хасанғалиев «Аллаға мадақ», «Атамекен» әндерін шырқады
Жиында асыл дініміздің гүлденуіне өз үлесін қосып жүрген дін, өнер және мәдениет қайраткерлеріне Қазақстан қажылар қауымдастығының «Алтын медалі» мен «Құрмет грамотасы» тапсырылды
Атап айтқанда, Шығыстану институтының директоры Әбсаттар қажы Дербісәлі, әнші-композитор Ескендір Хасанғалиев, белгілі әнші Ақжол Мейірбеков «­Алтын медальға» ие болса, «Құрмет грамотасымен» әнші Меруерт Түсіпбаева, ­компози­тор Бақытжан Қажымұқанов, ақын Надежда Лушникова, қауымдастықтың облыстық филиал басшылары Жақсыгүл Қалжанова, Арман Бердәлі марапатталды.
Бұл ретте біз, қоғамымызда осындай игі шараларға мұрындық болып, елді бірлік пен ынтымаққа үндеп, ислам дінінің асыл мұраттарын, Мұхаммед пайғамбарымыздың (с.ғ.с) өсиеттері мен сауапты істерін насихаттап, ғылыми ағартушылық жолды ұстанып келе жатқан Қазақстан қажылар қауымдастығының еңбегін ерекше атап өтуді жөн санап отырмыз
Себебі аталған қауымдастықтың құрылғанына биыл 10 жыл толып отыр
Он жыл ішінде атқарылған істерді бір мақаланың аясында түгесіп шығу мүмкін болмас, дегенмен қауымдастықтың құрылуындағы негізгі мақсат қандай деген мәселеде қауымдастықтың төрағасы Еркін қажы Дуанаевтың пікірін алған едік.
– Қазақстан қажылар қауым­дастығы 2004 жылдан бастап қызмет етіп келеді
Біздің негізгі мақсатымыз діни ағартушылық бағытты ұстана отырып, қоғамдағы рухани құндылықтарды қалыптастырып, дамыту, жастардың бойына адамгершілік, отансүйгіштік қасиеттерді сіңіру
Әбу Ханифа мәзһабының жолымен жүре отырып, жастарды діннің теріс ағымдарына түсіп кетуден сақтандыру, қыздар тәрбиесіне назар аудару, бауырларымызды жат ағымдардан, түрлі діни секталардан қорғау, қажылық сапарларды ұйымдастыру
Біз өзіміздің ұстанған бағытымыз бойынша Қазақстан Мұсылмандары Діни басқармасымен мұраттаспыз деп айтар едім
Елімізде 10 миллион мұсылман бар деп есептейтін болсақ, оның 1 миллионы ғана мешітке барады
Ал қалған 9 миллион мұсылманмен кімдер жұмыс істейді? Осындай сауалға терең үңілсек, біз өз дінімізді өзіміз қорғап, бауырларымызды жат діндердің жетегінде кетуден сақтандыруымыз керек
Ислам діні біздің әдет-ғұрпымызбен, салт-дәстүрімізбен тығыз байланысты дін
Пайғамбарымыздың (с.ғ.с.) хадистері болсын, қасиетті Құран болсын, Қожа Ахмет ­Ясауи бабамыздың ұстанған сопылық жолы болсын, барлығы айналып келгенде адамгершілікке, ізгілікке, имандылыққа тәрбиелейтін үлкен құрал
Сол себепті біз исламның тәрбиелік, ахлақ жағын қолға алайық
Осы жағын түсіндірейік
Егер сен хақиқи мұсылман болатын болсаң, ата-анаңды құрметтеу – парызың, көршіңмен тату тұру – парызың, мемлекетіңді, Елбасыңды, дінбасыңды құрметтеу, жетіміңді жылатпау, жесіріңді қаңғыртпау – парызың дейміз
Обал-сауаптан қорық! Шүкірдің не екенін біл! Бай болсаң жарлымен бөліс! Осылайша қоғамдағы әлеуметтік мәселелерді шешуге де жәрдемі тиетін ислам құндылықтарын халыққа түсіндірейік, осы бағытта хал-қадерімізше жұмыс істейік, солардың барлығын ұлттық мүддемізге жұмылдырайық, бірлігімізді нығайтайық деген мақсатпен Қазақстан қажылар қауымдастығын құрдық
Осы он жылда көптеген игі істер, маңызды жұмыстар атқарылды
Соның бірі – «Отанды сүю – иманнан» деп аталатын іс-шарамен республикамыздың барлық өңірлерін аралап шықтық
«Ел боламын десең, бесігіңді түзе» демекші, қауымдастық жанынан қыздар тәрбиесімен айналысатын департамент аштық
Қауымдастық өзінің бір миссиясы ретінде қоғамдағы діни қайырымдылық істерге атсалысуды парыз санайды
Осы ретте атқарылған шараларымыз да аз емес
Қысқаша айтқанда, Қазақстан қажылар қауымдастығы дінімізге қызмет ету арқылы тәуелсіздігіміздің тұғыры биік болуы­на, мемлекетіміздің іргетасы берік болуына септесіп, ел болашағының жарқын болуына еңбек сіңіре бермек, – деді Еркін қажы Дуанаев.
 
Дәуіржан Төлебаев
