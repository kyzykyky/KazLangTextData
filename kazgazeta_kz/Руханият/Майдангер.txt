Біз Қызан ауылына келген сәтте-ақ қарт жауынгер Тілембай Телбаев қарияның үйін тез тауып алдық
Ол балдағына сүйеніп, үй алдында күншуақтап, немерелерімен «әңгіме-дүкен» құрып отыр екен.
Тілембай көкеміз 1922 жылы туған, Бозашының ­«Ашыорпа» деген жерінде дүниеге келген
Әкесі Телбай кезінде қарапайым шаруа адамы болған
­Анасы Қасина он қыз, бес ұлды өмірге әкелген
Кеңес өкіметі орнағаннан кейін Телбай «молдашылығың бар, қажының баласысың» деп жазықсыз жаламен бес жыл бойы абақтыда отырады
Содан Тілекеңдер күнкөріс қамымен, Таушық кентіне келеді де, осында жетінші сыныпты бітіреді
Әкесі Телбай айдаудан қайтып оралған соң, Ақшымырау жағына қайта көшеді.
Ұлы Отан соғысы бастал­ғаннан кейін Тілембай майданға шақыры­лып, Чкалов қаласының Бузулук деген жерінде әскери дайындықтан өтеді
Жорық жолы қалмақ даласынан басталады.
Бұл 1942 жылдың қараша айы болатын
Сталинград тегіс өрт құшағына оранды
Қазіргі ­«Мамай қорғаны», «Красный октябрь» зауыты аудандарында адам айтқысыз сұрапыл шайқастар болды
Гитлершілдердің сойқанды әскери техникалары Еділден өтіп, шығысқа қарай шығып кету үшін жанталасты
Сөйтіп күндіз-түні оқ гүрсілі бір тынған жоқ
Тілембай да өзінің «Максим» деп аталатын пулеметімен жауға оқ боратып, талайын жер жастандырды
­Сталинград қаласы от пен түтінге көмілді
Қала бірнеше күн бойы лапылдап жанып жатты
Мұның себебі бұрынғы ескі қала жақ беттегі үйлер ағаштан салынған екен
Ауа өртенген заттың жағымсыз иісіне толып тұрды.
Сол кезде Жоғарғы Бас қолбас­шының «Бір қадам да шегіну болмасын!» деген бұйрығы шықты
Жау жағы да өліп-тірілгеніне қарамай алға ұмтылды
Бірақ қаншама тырысқанымен қанқұйлы жау тізе бүгуге мәжбүр болды
Амал не, сол күндердің бірінде ­Тілем­байдың сол жақ жамбасынан снаряд жарқыншағы тиіп, ес-түсінен айырылып, ауыр жараланды
Осылайша қансырап жатқанда өз ротасының бір жауынгері оны бес шақырымдай жердегі дала госпиталіне арқалап апарады
«Сол азаматтың кім екендігін білмей, әлі күнге дейін армандамын
Ол орыс жігіті еді» деп майдангер бұл күндері ауыр ойға шомады
Сөйтіп №193 атқыштар дивизиясының 57-полкінің жауынгері Т.Телбаев майдандағы ерлігі үшін «Отан соғысы» орденімен, бес рет жоғарғы Қолбасшының алғыс хаттарымен марапатталған.
Тілекең бұдан соң Горький қаласындағы әскери госпитальде айлар бойы ұзақ емделеді
Ақырында сарапшы комиссия «соғысқа жарамсыз» деп тауып, бірінші топтағы мүгедек есебінде елге қайтарады
­Госпитальде жатып ол есепшілік мамандығын алып шығады
«Майданнан еңбекке жарамды болып қайтарылатын жаралы жауынгерлерді оқытып, қосымша мамандықтар берілсін» деген сол кезде қатаң талап болған еді.
Елге келген соңда бірер жылдан кейін колхозда есепші, жанар-жағар май қоймасының меңгерушісі болып абыройлы қызмет атқарды
Отбасында үш ұл, екі қыз балалы болды
Қазіргі кезде солардың қамқорлығына бөленіп отыр.
Ардагер бізбен қоштасар сәтте: «Ұлы Жеңіске де 72 жыл болып қалды-ау… Жыл сайын 9 мамыр күні ауыл орталығындағы соғыстан оралмаған боздақтарға арналып орнатылған ескерткіш-белгіге барып, басымды иіп, дұғамды оқып тұрамын» деп ауыр күрсінді.
Аллаберген Қонарбаев,
Қазақтан Журналистер 
одағының мүшесі
Маңғыстау ауданы
