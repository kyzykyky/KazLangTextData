Сексеннің сеңгіріне шыққан Балтабай Кәбираұлы – Баянауыл ауданы Жарылғап ауылының байырғы тұрғыны
«Мен!» деген мінезден ада, сөзге сараңдығынан да шығар, Балтабай қарияның тек тарихы мен кеудесіндегі қазынадан былайғы көпшілік бейхабар
Шанадан Мұстафа, Құрманбай, Тұрғынбай, Жүргінбай, Нұршекей атты бес ұл туса, Жұмат – Тұрғынбайдың баласы да, Балтабай Кәбираұлы – Шананың кенжесі Нұршекейдің немересі
Атаның шаңырағы – сонау Алматы, Түркістан, Қарқаралыдан Шаниннен тараған ұрпақтардың іздеп келіп, ат байлайтын түпқазығы.
Балтабайдың әкесі Кәбира Екінші дүниежүзілік соғыстан оралмаған
Әскери мәліметтер базасынан қарап, 1902 жылы туған Кәбира Нұршекейұлының соғысқа дейін поштада қызмет еткенін, 1942 жылғы 28 желтоқсанға дейін 44-ші запастағы атқыштар полкінің 2-ші марштық пулемет ротасында болғанын білдік
Кішкентай күнінде әкесінен Орлов жақтан хат, одан соң қара қағаз келгені Балтекеңнің еміс-еміс есінде
Біз тапқан бір сәйкестік: Балтекең тұратын Күркелі ауылдық округінен шыққан, соғыстан бір аяқпен оралған Әбди қарт та сол 44-ші запастағы пулемет полкі құрамында болыпты.
Е.Бөкетов атындағы Қарағанды мемлекеттік университетінің аға оқытушысы Ернар Кейкин: «Балтабай Кәбираұлын Жарылғап ауылындағы жер-су атауларының энциклопедиясы деуге болады
Мінезі тұйықтығынан болар, жер атауларының тарихын әңгімелеп, насихаттай қоймайды
Жарылғап ауылының жер-су атаулары туралы жазып жатқан кітабымдағы мәліметтердің 60-70 пайызы – осы кісіден естігенім
80-жылдары Қаражардан Жұмат Шанин ауылына жол тартқанда Балтабай Кәбираұлы ақысын өзі беріп жер қаздырып, Жарылғап ауылына бұрылыста мал суару үшін суды бөгейтін тоған жасатқан екен, сол жерді кітабыма «Балтабай тоғаны» деп енгізіп отырмын
Сондай-ақ ­«Балтабай балағаны» деген де жер бар, осы кісінің қой баққан жайлауы» дейді.
1992 жылы, Жұмат Шаниннің туғанына 100 толуына орай, қазіргі Күркелі ауылының орнындағы «Южный» кеңшарының атауы Жұмат Шанин ауылы болып өзгерді
Сол жылы ауылда шағын музей ашылып, Балтабай Кәбираұлы сол музейге бірегей жәдігер – Жұматтың түйе жүнінен тоқылған шекпенін қосты.
Өкінішке қарай, кейін сол музей ­таратылып, шекпен Балтабай шаңырағына қайтып келді
Кейін, тіпті Жұмат Шанин ауылының атауы Қапар ауылы болып өзгеріп шыға келді
Бертін келе осы шекпенді ­Балтабай Кәбираұлының қызы Пәкизатқа үйдегі жүк арасынан тапқызып, жоғалып кетпегеніне көз жеткіздік
Шекпен туралы Б.Кәбираұлының өзі: «Атамыз Нұршекей – Шананың бес ұлының кенжесі
Ал шекпенді Мұстафаның (ол да Шананың ұлы) баласы Бейсенбай марқұм Жұматтыкі деп маған берген» деп сыр шерткен
2017 жылы Күркеліде Жұмат Шаниннің 125 жылдығы тойланып, Балтабай атаның шаңырағында Шанадан тараған ұрпақ бас қосты
Сол жолы Жұматтың інісі Әкіштің Қасымханынан туған Жанат апай мен Болат ағаны көріп, ­театр артисі болған Райхан Қасымханқызымен тілдескен едім
­Сонымен қатар Құрманбайдың немересі Раушан Атығайқызы Шанина мен жұбайы – Шана шаңырағының тарихына жетік Сағынбай Сыздықовпен, Қаламқас Теміржанқызы Құрманбай немересімен таныс-біліс болдым.
Жұмат Шанин есімі өз ауылына қайтарыл­сын деп, өз басым әр жылдары республикалық және жергілікті басылымдарда оннан аса мақала мен хат жазыппын
Осы мақалаларды әзірлеу барысында үнемі Балтекең сынды көнекөздерге жүгінгеніміз хақ
Айта кетерлігі, бұл мақалаларда ауыл атауы ғана емес, Жұмат Шанинге арнап музей ұйымдастыру мәселесі де ұдайы тілге тиек етіліп келді.
2017 жылы Болат Шанин Жұматтың шекпенін өтініп сұрап, Алматыға алып кеткен еді
Тағдырдың жазуымен Жарылғап ауылында талай жыл сақталған дүниенің Алатау бөктеріне аттанғанына ішіміз ашыды, әрине
Бірақ шекпенді осы уақыт ішінде бұл жақта ешкімнің керек қылмағанына, әлі күнге дейін Жұмат Шанинге арналып осындай жәдігерлер орын табатын бір музейдің ашылмағанына Болат ағамыз кінәлі емес.
Бүгінде музей мәселесіне бас қатырып жатқан адамды байқамадық
Ал әзірге біздің Шана шаңырағына сәлем беріп, көненің шырақшысы Балтабай Кәбираұлынан шежіре тыңдауға ғана мүмкіндігіміз бар…
Жанаргүл ҚАДЫРОВА
Павлодар облысы
Баянауыл ауданы
