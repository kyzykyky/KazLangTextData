Нұрлытай Үркімбай
Голощекин ұйымдастырған отызыншы жыл­дардағы ашаршылықтан тұлдыр жетім қал­ған анашымМазақ Жанпейісқызының тағдыры Кеңес өкіметінің кішірейтілген бір «өмір­баян» беттеріндей елестейді маған
Ол кісі басына түскен ауыртпалықтармен алыса жүріп, отбасылық бақыты үшін үлкен үмітпен күресіп өткен жан еді.
Ашаршылық жылдарынан бастап өз өмі­рінде көрген құқайларын үлкен қина­лыс­пен баяндайтын менің анашым, есесіне әкеме тұр­мысқа шыққан кезін үнемі күлімсірей еске алатын:
– Мен қолында болған ағайындарым бір күні: «Мазақ енді бойжетті
Көрші ауылдағы Әппақай деген кісі көңілін білдіріп отыр
Жа­сы сәл үлкендігі болмаса, мінезі жақсы, тұр­мысы да жаман емес
Соған ұзатайық» деп отырғандарын естіп қалдым
Өзім болсам, Әппақайды емес, сенің әкеңді сырттай жақсы көріп жүргем
Оның үстіне бір-бірімізді ұнататынымызды «кірпік қағыстарымызбен» білдіріскеніміз тағы бар
Бірақ жігітпен оңаша жолығып, сөйлесу деген – ол кезде дағдымызда жоқ нәрсе
Ағасы екеуі отырыстардың гүлі болатын
Үшбай гармон тартып, ән айтады
Сөзге шешен және өлең шығаратыны тағы бар
Әрі өзім сияқты жетім
Әке-шешесінің көзін көріп, сарқытын ішкен кейбір кісілердің: «Беу, дүние-ай..! Дәурені жүріп тұрған ке­зінде, Жайлаубек болыстың немере қызы Күлқадиша үшін «қалыңмалға» деп, белбеуіне байлап барған мың ділдасын табанда санап берген Үркімбай байдың балалары емес пе, бұлар! Ендігі жүрістері мынау – не үй жоқ, не күй жоқ… Әкелерінің талай жақсылығын көрген ем
Шіркін-ай, екеуін де үйлендіріп, үй-жай ғып қойсақ болар еді
Әттең, қол қыс­қа!» деген сөздері жүрегіме тікенекше қадалатын
Өз жетімдігімді ұмытып, әкеңді аяп қоямын
Туысқандарым болса, «тұрмысы жақсы» деп өзге біреуге бермекші
Не керек, сөйтіп жүріп, екеуміз қол ұстаса бірге қашып, әкеңнің алыс нағашыларының үйін барып паналадық
Әлгі әкесінің көзін көргендер, менің соңымнан қуып келгендерден, бізді қорғаштап-ақ баққан еді
Көп ұзамай, бос тұрған бір бөлмелі тоқал тамға бізді отау етіп бөлек шығарысты
Сүйгеніме қосылып, жеке шаңырақ болғанымызға қуанғаным-ай сондағы…
Енді, анашымның әңгімесінің дәл осы тұсын ол кісінің сүйікті жеңгелерінің кейбір естеліктерімен толықтыра кетсем… ҚазМУ-да оқып жүрген кезім
Жазғы демалысыма келген едім
Шешемнің көзін көрген екі-үш жеңгесі маңдайымнан сүйіп: «Е-е-ей, қайтейін-ай, жақсыдан қалған көзсің ғой
Еркежан сендердің осы қызықшылықтарыңды көрмей кетті-ау» деп, аһ ұрысты
Ал менің көңіліме «жақсыдан қалған көз» деген ұғым майдай жағып бара жатқан еді
Анам жайлы, әйтеуір, мысқалдай болса да бір жақсы сөз естісем, марқайып қалатынмын.
– Сенің шешең біздің қайынсіңліміз еді ғой
Еті тірі, ісмер, шаруаға епті болатын
Бөлек шыққандарын естіп, бір абысыныммен бірге «құтты болсын» айта бардық
Кірсек үйдің іші аршыған жұмыртқадай – тап-таза
Төрде темір төсек тұр екен
Қашан тоқып үлгергенін білмеймін
Төсектің ұзына бойына шақтап тоқылған шілтерге жалғастыра кестелі ақ матаны тігіп, жапқыш жасап, «кереуетке» жауып қойған екен
Төсектің көрер көзге әжептәуір биік боп тұрғанына таңғалып: «Апыр-ау, қосылғандары күні кеше ғана еді
Осыншама көрпе-төсекті қалай жасап ала қойған?» деп барып, әлгі жапқышты сипалап қарасам, сондағысы бар болғаны-екі-ақ көрпе
Қалғаны киім-кешек, басқа да буыншақ-түйіншектер екен
Соның бәрін ұқсатып жинап, көп дүниелік сияқты көрсетіп қойғанын қарасаңшы! Қаншама қиындық көрсе де: «жоқ» деп жыланғанын, тіпті есті­меппін
Құдай сол ниетіне қарай берді ме, әйтеуір, екеуінің тұрмысы тез түзеліп, ел қа­тарына қосылып кетті ғой
Шет-жағасы есің­де қалған шығар: анаңның көзі тірісінде әкеңе бір үйір жылқы, бір отар қой біткен болатын
Соларды байлап, жайлауда әкеңе қымыз ішкізуші еді
«Соғыстан қан құсып оралды ғой, өкпесі жазылса екен» деп бәйек боп жү­ретін
Сөйтіп жүріп, өмірден әкеңнен бұрын өзі өтіп кетті, әнеки…
Жеңгелері айтса, айтқандай, анашым үнемі әкемнің көңілінен шығуға тырысатын
Ол кісінің бар бабын жасап, «еркектің немесе әйелдің ісі» демей, үйдің ішкі-сыртқы жұмыстарының барлығын орнына келтіре тындырып, зыр қағып жүруші еді
Анамның әйел заты болып, өзгелерге қосылып, өсек соғып отырғанын да көрмеппін
Базбір құрбы­ларымен, сырлас жеңгелерімен әңгіме-дүкен құра қалса, бос қол қусырмай, шілтер тоқи отыратын
Себебі осы бір сүйікті ісіне басқа кезде уақыты бола бермеуші еді
Құдды бір мына жарық дүниедегі қысқа ғұмырында кө­бірек шаруа тындыруға тырысып өткендей
Ал біздерге арнап киім тігу, көрпе-төсек жасау деген істеріңіз ол кісінің атқаруға міндетті негізгі шаруалары мен шілтер тоқу сияқты «хоббиінің» ортасындағы аралық бір, жартылай міндетті «кәсібіндей» болатын.
Менің тезірек қыз боп бой түзегенімді көргісі келді-ау деймін
Әлі есімде, маған неше түрлі үлгімен үлбіретіп, қос етекті, желпейлі көйлектер тігіп беруші еді
«Апа, маған дөңгеленетін көйлек тігіп беріңізші» деймін еркелей
Қайран анам бір-ақ күннің ішінде тілегімді орындайтын
Қол машинкасын зырылдата айналдырған сайын нобайы қиюласып келе жатқан менің болашақ көйлектеріме мейірлене қарап отырушы еді жарықтық
Ине-жіптен қазір ғана шыққан көйлегімді киіп алып, шыр-көбелек айнала қуанған сәттерімде ол кісі мені бауырына басып, маңдайымнан ұзақ өбіп тұрып:
– Ботақаным менің, алтыным, Бөкетайым! Менің әке-шешем де, бауырларым да, балаларым да, барым да, базарым да сендерсіңдер ғой! Құдайдың мұнысына шүкір! – деуші еді терең тебіреніспен.
Ол кісінің бізге, оның ішінде, әсіресе маған арнап, киім тіккендегі осындай шабытты шақ­тарының әрбір сәті, қимыл-қозғалысы, жұмсақ жымиысына дейін әлі күнге көз алдымда
Себебі осы бір көріністер ол кісінің бақытқа толы сәттерінің айғағындай еді
Ал мен анамды ылғи бақытты күйінде көргім келетін.
«Күн» көтерген ана
Анам жайлы ойланған сәттерімде есіме үнемі ол кісінің жаңа ғана оттан шыққан таба нанды көтеріп келе жатқандағы жарқын жүзі елестейді
Бәлкім, балалыққа тән сезім­талдықпен солай қабылдаған шығармын
Әйтеуір, ол кісі маған құдды бір кішігірім күнді көтеріп келе жатқандай әсер қалдырушы еді
Айтса айтқандай, анашымның қос дөң­гелек, шойын табаның ортасына салып пісір­ген таба нандары біркелкі сарғыш-қызғылт боп, күмпие көз тартатын.
Ас үйіміз бен ошақ арасы едәуір жер болатын
Қазір есіме түсіре ойлансам, анамыз бір ғана таба нанды пісіру үшін осы екі аралыққа бірнеше рет қатынаған екен
Әуелі сексеуілді толық жағып, шоққа айналдырады
Содан кейін оған табаларды қойып қыздырады да бір таба нандық қамырды әкелу үшін ас үйге беттейді.
– Ыстық күнде әрі-бері жүре бермей, қамырыңызды ыдысымен осы ошақ басына әкеп қоймайсыз ба? – деген сауалыма:
– Онсыз да жақсы ашыған қамырды күн көзінде қалдырсаң, дәмі біржолата кетіп қа­лады, қызым, – деп мені баласынбастан, шаруаның мән-жайын тәптіштей түсіндіріп жататын.
Сонымен, дастарқанымыздағы Алла бер­ген нәсібелеріміздің бірі таба нанға анам­ның сіңірген еңбегін ойша одан әрі еске түсіріп көрсем… Күннің аптап ыстығында, сек­сеуіл­дің бет қаратпас шоғына қақтала отырып, әлгі табаға қамырды әдемілеп жайғастырады
Қамырды екінші табамен жауып, үстіне бір­келкі етіп шоқ қалайды да содан кейін ғана ас үйге кіріп, жан шақырады
«Жан шақырады» дегенім – жай сөз
Себебі сол аралықтың өзінде де уақытын бос кетіру деген атымен жоқ
Қымыз тұрған күбіні бірнеше рет толғай пісіп, одан келесі түске немесе кешкі асқа жа­салатын ыстық тамақтың әзірліктерін бас­тап кетуі тиіс
Соның арасында, ұмытпастан барып, әлгі табадағы нанның жайын тағы бір байқап келуі керек
Әйтпесе, не шамадан тыс күйіп немесе сары тап болып, піспей қалуы ғажап емес
Бұл – екінші қатынауы
Үшінші рет, «нан пісті-ау» деп шамалаған кезде оны оттан шығаруға барады
Ал келімді-кетімді кісілері көп біздің отбасымызға күні­не сондай таба нанның кемінде он-он бес шақтысы қажет болатын
Демек, қарапайым арифметикалық есеп бойынша, анамыз нан пісіру үшін ғана күніне ошақ пен ас үй арасына кемінде 30-40 рет қатынауы тиіс болған.
Енді оған күн сайын екі мәрте пісірілетін ыстық тамақ пен қайта-қайта қайна­тылатын самаурынның әлегін қосы­ңыз
Дастарқан басында да ел қатарлы тамақ ішуден гөрі қолы шай құюдан босамайтын
Былғанған ыдыс-аяқтарды да сол ошақтың басына апарып, шоқта тұрған ыстық сумен жуу керек
Ол аз десеңіз, апта сайын сойылатын малдың бас-сирағын үйітіп, ішек-қарнын аршу деген шаруасы тағы бар
«Малшының ең сенімді серігі – оның аса сақ әрі жүйрік иттері» дейді шопандар
Үйімізде тайыншадай үш-төрт ит болатын
Оларға күн сайын арнайы жасалатын бір қазан аталаны түнгі салқынмен суытып барып, таңертең бермесе, әкеміз тарапынан қиғылықтың көкесі сонда болады
«Ыстық атала жеген ит иісшілдігінен қалады» дейді әкеміз
Осы айтылғандарға күнде жуылатын киім-кешектерді қосыңыз
Және бабына келтіре қымыз ұстайтыны тағы бар…
Түн ұйқысын төрт бөліп…
Ұшы-қиырына шығып болмас осындай күндізгі қарбалыстары аз болғандай-ақ, анамыз үлкен ұлына жаны ашып, оның түнгі қой күзетіне де көмектесуші еді.
– Жайлауда ит-құс қалың
Сары алтыным (ол кісі үлкен ұлы Рысбай ағамды осылай деп атайтын – Н.Ү.) күндіз мал бағып, шаршайды ғой
Бір мезгіл түнгі қарауылдығына кө­мектесейін, – деп өзі сұранып, қосымша жұ­мысты мойнына артып алушы еді
Содан көзім ілінгенше ол кісінің: «Һайт, һайт, е-е-е-ей, һайт!» деп ит-құсты үркітпекке дамылсыз дабыстаған үнін естіп жатып ұйық­тап кететінмін
Жайлау таңы салқын бо­ла­тындықтан шығар, шамамен таңғы сал­қында оянып кетем
Қарасам, анам жарық­тықтың таңғы тірліктерімен шапқылап жүрге­ні
Құдды бір ұйықтамаған адам сияқты.
– Апа, сіз қай уақытта ұйықтап жүрсіз? – деп сұрадым бір күні баладан гөрі үлкендерге тән қызығушылықпен.
– Сары алтынымның ұйқысы біраз қан­ған­нан кейін оны оятып, өзім үш-төрт сағат көз шырымын алып алам
Былқып қайтіп ұйықтайын, шаруаның бәрі қалып барады?! – деуші еді маған күлімсірей қарап
Ал күндіз болса, менің байқауымша, 15-20 ми­нут қана көз іліндіріп алатын
Бір рет тіпті сағатқа қарап отырып, күндізгі ұйқы мерзімін осылайша өлшегенім де бар
Жаным ашығандықтан, әрине.
– Апа, – деймін, қырықтан енді ғана ас­қан анамның жүзіндегі мезгілсіз түскен те­рең әжімдерін сипалай отырып, үнім жа­рықшақтана,– ауылдағы талай апалар күндіз де, кешке де көп ұйықтайды ғой
Сіз неге сөйтпейсіз?!
–Е-е-ей, Бөкетайым-ау, әкеңнің денсау­лығы анау – денесі толған соғыс жаралары әрі жарты өкпе
Рысбай тәтеңді: «Ендігі ба­ла-шаға, мал-жанымызға қарайтын сенсің
Балалардың үлкенісің
Тоғызыншыдан әрі қарай оқымай-ақ қой» деп жап-жақсы оқып жүрген мектебінен шығарып алдық
Сөйткен ағаңның өзі он жетіге енді ғана толғалы отыр
Бұғанасы қатпаған баламды да, ауру әкеңді де аяймын
Аяғандықтан, амал жоқ осылай шапқылай берем енді
«Құдай қуат берсін» де
Бұл көріп отырғаның: жер аяғы кеңіген, жайлаудағы жайлы тірлігіміз ғой
Көресіні қыстың қақаған суығы мен көктемгі мал төлдетуде көріп жүрміз ғой
«Сапқоздың» («совхоз» – «кеңестік шаруашылық» Н.Ү.) төбесі шұрық тесік қораларынан нөсер жаңбырлар құйғанда: «жас төлдерді қырып алмайық» деп, сасқанымыздан оларды өзіміз жатқан киіз үйге әкеп қамап, бар жарар киіз, кілем, тұскиіздерімізді сүйрелеп апарып, төлдеген аналықтар тұрған қораның үстіне жауып, әлек-шәлегіміз шыққанда көрсең ғой бізді, қызым! Жаңбырдан сауыс-сауыс болып, жанталасамыз да жүреміз
Ол кезде сендер нағашыңның үйінде оқуда болғансыңдар
Ондай азапты өмірді Құдай сендерге көрсетпей-ақ қойсын
Қар қалың түскен қыстағы азабымыз ғой, тіпті шаш етектен
Беріп жатқан жемі, шөбі де шамалы
«Сапқозың» бізге емес-ау, ана өздерінің малдарына жағдай жасамаған соң, не үміт, не қайыр?! Әуелі оны айтасың, «қыстан малды нашарлатып алып шықтыңдар» деп өзімізге дігірлейтінін қайтерсің
Өткенде, бір топ «әктіп» («актив», «совхоз басшылары» Н.Ү.) ай сайынғы есептерін жасауға келген екен
«Бетің бар, жүзің бар» демей, өздеріне осының бәрін тіке айтып салдым
Жыртық қорада бүрсеңдеп өлген малдарды мойнымызға қарыз ғып, артпақшы
«Олардың құнын айлықтарыңнан ұстаймыз» дейді
Тегі әр отарға шатыры бүтін екі қорадан сап берсе болады ғой
Сондай-сондай сыздарда өткен суық адамды оңдырмайды екен
Денсаулығым сыр беріп жүр
Бұйыртса, осындай жайлаудағы кезімізде қымыз ішіп, оңалып алмасақ болмас
Суық түсісімен қайтадан азапты өміріміз басталады енді
Е-е-ей, жаным-ай, қай-қайдағыны айтып, көңіліңді түсірдім-ау деймін
Бізді уайымдамай-ақ қой
Әйтеуір, сендер аман боп, жақсы оқып, аяқтарыңа тұрып кетсеңдер, бізге керегі сол! Бірдеме ғып қиындықтарға шыдаймыз да… Қайтеміз енді?!
Жүдеу жүзіне қарап отырып, сол жолы анам байғұсты, балаң қызға тән нәзік бір сезіммен, қатты аяған едім
Өте жүдегені сонша, иықтары шодырая шошайып, жақ сүйектері қырлана түскендей еді
Жүрегім езілгендей болды.
… Өкінішке қарай, мұндай тағдыр тауқы­меттері аяулы аналарымыздың талайының бақытты өмір сүруіне, Кеңес дәуірі кезінде, кесе көлденең тұрғаны анық
«Көрген азап, шеккен мехнаттары Қиямет күнінде сауабы мол істер болып, алдарынан шыққай!» де­ген тілек көкірегімде тербеледі де тұрады
Жа­қын­дарының бақыты үшін отқа да, суға да түсуге дайын жандар еді ғой ол кісілер
Сол жанкештіліктері алдарынан жақсылық болып шыққай!
(Суреттерде автордың анасы 
Мазақ Жанпейісқызы және өзі)
