Одақтың жаңа басшысы сайланды
Алматыдағы Абай атындағы академиялық Опера және балет театрында Қазақстан Жазушы­лар одағының ХV құрылтайы болып өтті
Елбасы Нұрсұлтан Назарбаевтың құрыл­тай­ға арнаған құттықтауын ҚР Мәде­ниет және спорт министрі Арыстанбек Мұхамедиұлы оқыды.
Мұнан соң Қазақстан Жазушылар одағы басқармасының төрағасы Нұрлан Оразалин­нің баяндамасы тыңдалды
Баяндамада одақта 780 қаламгер, аймақтарда 15 бөлімше, 20-ға тарта жанрлық кеңес жұмыс істейтіндігі айтылды.
Қос құрылтай аралығындағы тын­дырылған үлкен жұмыс – ақын-жазушылардың шы­ғармаларына берілетін қаламақы мәсе­лесінің ше­шімін тапқандығы
Яғни мем­лекет қаламгер шығармасын сатып алып, тиісті қаламақысын төлейтін болды
Демек, шығар­маның ендігі иесі – мемлекет
Бұл әділет­тілік болып саналмайды
Авторлық құқықтың сақталмайтындығы қалам иелерін алаңдатады
Алайда осы басқосуда сөйлеген ҚР Мәдениет және спорт министрі А.Мұхамедиұлы алдағы уақытта бұл мәселе ­бойынша тиісті қорытынды жасалатынын жеткізді.
Төрағадан соң одақтың тексеру комиссия­сының хабарламасы тыңдалды
Бұл жөнінде ко­миссия төрағасы Ырым Кененбай есеп берді.Ол одақтағы жалға берілетін кеңселерден, қаламгерлер демалатын Шығармашылық үйінен түсетін табыс, қызметкерлер жалақысы, әдеби басылымдардың шығыны туралы баяндады

Кезек әдеби секция жетекшілеріне берілді
Проза, поэзия, драматургия жанрла­ры бойынша Нұрдәулет Ақыш, Әділғазы Қайырбеков, Сұлтанәлі Балғабаев қысқаша хабарлама жасады
Қазақстандағы ұйғыр, орыс әдебиеттерінің жайы жөнінде А.Ашири, Л.Шашкова хабардар етті.
Бұдан әрі сөз алған С.Досанов, М.Әуезов, Қ.Жұмаділов, М.Шаханов, Б.Иманғазина, С.Елубай одақ жұмысына қатысты ой-пікірлерін білдірді.
Сөз сөйлеген жазушы Смағұл Елубайдың ұсыныстары назар аударар­лықтай еді: «Парламент пен Үкімет мемлекеттік тілде қызмет етуі керек деген Елбасына қолдау көрсеткен жөн
Мемлекеттік қызметші мемлекеттік тілде жұмыс істеуі тиіс», «Алматы қаласының киелі мекені» бағдарламасына Қазақстан Жазушылар одағының ғимараты енгізілсін», «Қазақстан Жазушылар одағы көп қоғамдық ұйымдардың бірі емес екендігі нақтылансын
Парламент тарапынан одаққа ерекше мәртебе берілуі тиіс»
Жиынға қатысушылар бұл ұсыныстарға қолдау көрсетті.
Құрылтайдың екінші бөлімін жазушы Әлібек Асқаров жүргізді
Ол одақтың жаңа құрамы мен төрағаны сайлау 151 басқарма мүшелері енген тізімі бойынша шешілетінін, солардың даусымен сайланатынын айтты
Бұл тізім 165-ке дейін ұзартылды.
Төрағаға үміткер ретінде бір адам­ның ғана аты-жөні айтылды
Шығып сөйлеген М.Әуезов, Т.Әбдік, Т.Медетбек, Ш.Сариев, Н.Айтұлы, Е.Раушанов ақын, Мемлекеттік сыйлықтың лауреаты Ұлықбек Есдәулет­тің кандидатурасын ұсынды
Соны­мен, Қазақстан Жазушылар одағы басқармасының төрағасы болып Ұлықбек Есдәулет сайланды.
Шығып сөйлеген ҚР Мәдениет және спорт министірі А.Мұхамедиұлы одақтың жаңа төрағасының қызметіне сәттілік тіледі.
Ұ.Есдәулет төрағаның орынбасарлары ретінде Бақыт Беделхан­ның, Ақберен Елгезектің, Мереке Құлкенов­тің, Бауыржан Жақыптың есімдерін атады.
Жиналыс соңында Ұ.Есдәулет одақтың алдағы жоспарлары жөнінде ой бөлісті.
Көптен күткен құрылтай да аяқталды
Бұл басқосу жиналғандардың бірқатарына көп ой салды.
Былайғы жұрт қаламгерлерді зиялы жандар қатарына қосады
Осы ел сенімі толықтай ақталып жүр деу қиын
Жазушылар жиыны болғаннан кейін әдебиеттің бүгінгі мәселесі кеңірек талқылануы тиіс еді
Бірақ олай болмай шықты
Қатысушыларды әдебиеттің жағдайы емес, жаңа басшының кім болатындығы көбірек қызықтырғандай.
Одақ – бұл бір адамға, мәселен, басшыға ғана қатысты дүние емес
Оның жұмысына барша қаламгерлер атсалысуы қажет
Бұған дейінгі одақ жұмысынан аңғарылғаны, кейбір қаламгерлер сырттай бақылаушы, қадағалаушы рөлін атқарып келді
Тіпті екі құрылтай арасында өткізілген жиналыстардың бірде-біріне қатыспаған одақ мүшелері де болды
Сөйте тұра, олардың одақ жұмысына баға беруде «белсенділік» танытатындары таңдандырады
Әр қаламгер «Бұл менің – одағым
Оның абырой-беделі менің де абырой-беделім» деген ойда болса, әдебиетте біраз жетістіктерге қол жеткізеріміз анық.
Нұркен ЖАНДӘУЛЕТҰЛЫ
