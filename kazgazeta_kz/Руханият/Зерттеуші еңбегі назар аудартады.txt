Арқалықтағы Ыбырай Алтынсарин атындағы мемлекеттік педагогикалық институтта белгілі  айтыскер ақын, бүгінде ғалым  Айбек Қалиевтің жеке ғылыми мектебі құрылған болатын
Ғылыми мектептің негізгі мақсаты – ғылыми ізденушілік қабілеті бар студент жастардың шығармашылығын шыңдау, әдебиеттану ғылымындағы өзекті мәселелерді зерттеу. 
Мектеп құрылғаннан бері оның мүшелері біраз істің басын қайырды
Торғай өлкесіндегі ақындық мектеп, әлі де игерілмей жатқан жекелеген ақын-жазушылардың шығармашылығы кеңінен зерттеле бастады
Осы жылдың басында жас зерттеуші Батырлан Сағынтаевтың «Торғай ақындарының антологиясы» атты ІІІ томдық зерттеу еңбегі шықса, енді жас әдебиеттанушы, Ы.Алтынсарин атындағы Арқалық мемлекеттік педагогикалық институтының биылғы түлегі Елдос Тоқтарбайдың «Қазақ әдебиеті тарихын­дағы түрме шығармашылығы және эми­грант­тық кезең» атты монографиялық зерттеу еңбегі жарық көрді.
Елдос Тоқтарбай – көпшілік қауымға мерзімді басылым арқылы жақсы таныс жас қалам иесі
Оның тырнақалды прозалық шығармалары және ғылыми зерттеулері, әдеби сын мақалалары түрлі басылымдарда жиі жарияланып жүр.
Алты тараудан тұратын монографиялық зерттеу еңбегіне түрмеде жазылған шығармалар арқау болған
Қазақ әдебиеттану ғылымында түрмеде жазылған шығармалар осы күнге дейін кешенді түрде зерттеліп, қолға алынған емес
Бұл зерттеу жұмысы осындай олқылықтың орнын толтыру мақсатында атқарылды.
Ғылыми жетекшіміз Айбек Қалиев: «Әлемде өмір сүріп жатқан әр түрлі ұлттар мен ұлыстардың әдебиеті сияқты қазақ әдебиеті де ұзақ даму жолынан өтіп, бағындырған белестерімен, алған асуларымен, жеткен жетістіктерімен жаңа ғасырға енді
Қазақ халқының басынан кешірген ауыр тарихына байланысты қазыналы әдебиетіміздің тапқаны да мол, жоғалтқаны да жетерлік
Қазақ әдебиеті айсберг тәрізді, осы уақытқа дейін жарияланып, зерттеліп, халыққа танылған әдеби мұрамыз қаншалықты көп болса, тұңғиық тереңде жатқан асыл қазынамыз айсбергтің су астындағы бөлігіндей одан әлденеше есе көп
Әсіресе, әріге бармай-ақ, қазақ этносы қалыптасқан ХV ғасыр мен қазақ әдебиетінің кеңес дәуіріне дейінгі аралықта қаншама ашылмаған аралдар жатыр
Сондықтан да, осы уақытқа дейін қазақ әдебиеттану ғылымының назарынан тыс қалып келе жатқан әдебиетіміздің ақтаңдақ беттерін қалпына келтіріп, қазақ әдебиетінің дамуына үлес қосқан ақын-жыраулардың, ақындық мектептердің асыл мұрасын архивтер мен жеке мұрағаттарда шаң басып, сарғайып жатқан жерінен тауып, шаң-тозаңнан арылтып, қағып-сілкіп, құм астынан тауып алған асыл тастай жарқыратып халыққа ұсыну – қазіргі әдебиеттану ғылымының ең өзекті мәселесі деп есептейміз» деген еді
Осы пікірден алшақтамай, монографияның жазылуы жайлы айтсақ, әлем әдебиетінде түрмеде жазылған шығармалар әлдеқашан зерттеліп, ғылыми айналымға енгені белгілі
Түрме шығармашылығы туралы Елдос Тоқтарбай: «Түрме – абақты, қапас, зындан
Түрмеде жазылған шығармалар – тағдырлы шығармалар болып саналады
Түрме шығармашылығы деген түсінік қалай пайда болғанына түсінік берейік, түрме шығармашылығы – қоғамдық саяси өмірдің кері құбылыстарынан, яғни саяси идеологияның салдарынан пайда болған тарихи ірі оқиға» дейді.
Жас зерттеушінің монографиялық жұмысына ҚР Халық жазушысы Қабдеш Жұмаділов алғы сөзін жазса, халықаралық «Алаш» сыйлығының иегері, көрнекті ақын Жадыра Дәрібаева, сыншы-ғалым Құлбек Ергөбек, жазушы Тұрлыбек Мәмесейіт сынды аға буын өкілдері оң пікір білдіріп, қолдау танытқан
Белгілі алаштанушы ғалым, филология ғылымының докторы, профессор А.Ісмақова, филология ғылымының докторы, профессор Г.Пірәлиева, саяси ғылымының докторы, профессор Г.Сұлтанбаева, филология ғылымының кандидаты, профессор Л.Әділбекова, филология ғылымының кандидаты, доцент Қ.Б.Сарбасова сынды ғалымдар ғылыми бағаларын беріпті.
Бір ескерерлік жайт, бұрын-соңды қазақ әдебиетіндегі түрмеде жазылған шығармалар зерттел­меген­діктен, жас әдебиет зерттеушісі осы мәселені оңтайлы шешіп, олқылықтың орнын толтыруға тырысқан.
Көбей ЖЕТІБАЙ
