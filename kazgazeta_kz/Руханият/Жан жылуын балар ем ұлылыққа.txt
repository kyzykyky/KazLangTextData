Жыр падишасы атанған ақын Фариза Оңғарсынованың өмірден өтуі туған халқына оңай тимеді
Әсіресе, әдебиетке, поэзияға жақын жүретін жұрттың қабырғасын қайыстырды
Дегенмен де, соңына өшпес, өлмес жырлар қалдырған ақын есімі ешқашан да ұмытылмайды
Елімен бірге мәңгі жасай береді.
Қазақтың талантты қызының қазасына байланысты көңіл білдірген, ой-толғаныстарын өлеңмен жеткізген хаттар редакциямызға көптеп түсті
Солардың бірқатарын оқырман назарына ұсынып отырмыз.
…Өмірге келіп, кеткеніңде не мән бар,
 жүрегінде елдің қалмасаң.
Фариза
Фариза ақынның өлеңімен сырласып, ойларымен үндесіп, жырларын жатқа оқып, бірақ нәзік жанды қыз бала боп жаратылған, оның үстіне өзі:
Күнәсіз бірді даттайды,
біреуден бейуақыт бақ тайды –
әлсіздерді әлі бір жерде
күштілер тапап таптайды, –
ақынға жердің бетінде
болмайды ешбір жат қайғы, – деп жырлайтынындай әділетсіздікке күйініп, жылт еткен жақсылыққа сүйініп онсыз да жарылуға шақ жүретін үлбіреген жүрегін орынсыз жаралайтын дүлейлерден қорғау үшін өр мінездің тасасына жасыратынын түсінуге өресі жетпейтіндердің «тентек» дейтінінен қаймығып, сыртынан ғана ғашық боп жүрген жанашырлары – оқырмандарына сүйікті ақынының шынайы болмысының пердесін сәл-пәл көтеріп, адами болмысынан аздап сыр ашсам, апам да ренжи қоймас еді деп ойлаймын
Сәкен Сейфуллин туралы «Шырқ айналар шіркін тауық…» деген мақаласында Сәйділ Талжановтың: «Сәкенді жұрт «тентек» дейді, тентекті алаөкпеге телиді
Тентектің екі түрі болады
Біреуге тентектік, яғни қиянат жасағанды да тентек дейді
Екіншісі – біреудің тентектігіне, яғни қиянатына көнбегенді де тентек дейді
Сәкен соның соңғысы еді» дегеніндей ақын қиянатқа ешқашан көнбек емес
Себебі ол – аса зор қуат – сөз құдіретімен қаруландырып, жер бетіндегі өзі сүйіп жаратқан адамдық қасиетті қорғауға Алланың жерге жіберген сарбазы
Төрткүл дүниенің ақыл-парасаты жетілген әрбір тұрғыны мекен-тұрағына, нәсіліне қарамастан асыл сөз иелерін Алланың алақанындай сүйетіні сондықтан
Ғалымдар соңғы кезде адамды былай қойып, жан-жануарлар да, тіпті өсімдік те, су да, он сегіз мың ғалам түгелдей жақсы сөзден гүлденіп, жайнап, жай судың зәмзәмға айналатынын, жаман сөзден солып, шіріп, таза судың көзбе-көз «у»ға айналатынын дәлелдеді
Демек, киелі сөз иелерінің қате сөз айтуға хақысы жоқ
Сол себепті де кейде күле қарасаң, көйлегіне жамау сұрайтындардан жараланып қалудан сақтанып, тәжікелесіп жатпай, жанармен жасқауға тура келеді
Ондайда түсінбегендер «тентек екен, оқты көзімен атып жіберді» десе, өзі тектес нәзік жанды – Фариза ақынның мінез-құлқын тамыршыдай тап басып дәл бейнелеген саңлақ ақын ­Сабырхан ағасы:
Тұлпардай дуда қызатын,
Бізде бар жүйрік қыз ақын.
Жақсы жыр жайлы сөз болса,
Атаймыз ылғи біз атын.
Жат оған жалған жайсаңдық,
Қараса тіктеп тайсалдық.
Сұлу ғып жырын, өзін де
Тұрған тек жалғыз қайсарлық.
Хас тұлпар шықса түлектен,
Шүкірлік айтар тіл еппен.
Сол қызға таудай денсаулық,
Келемін, жұртым тілеп мен, – деп нәзік жүрегіне жүк түсіріп алмаса екен деп өбектейді
Ал шалқар шабытты ­Маралтайдай ақын інісі: «Қара перде бөліп тұр әйелдер мен еркекті, ұғынбайды ел сондықтан жаны жұмбақ қыздарды» дей келіп, «Мен де айтайын деп едім сіз туралы бір рет, қара перде артында гүл жатқанын аппақ боп…» дейді
Иә, қасат қарды жарып шыққан аппақ бәйшешектей қайсар да нәзік ақынның өзі де:
Көңілінен шығар баршаның,
Мылқаумын мүлде үйде мен.
Кішкентайлардың жан шамын
Жағатын нәзік күйге енем, – дейді ағынан жарыла
Жүрегіне де, иығына да ауыр жүк салып, ерте көз жұмған ағасының бес баласын бірдей бауырына басып, мәпелеп өсірген мол мейірім иесі Фаризаның: «Қыз бен келін бір бірінің жақындығын сезініп, сыйласып жүруі үшін қыздың киімін келінге жуа сал деп, келіннің киімін қызға өтектей сал деп ауылдағы әжелеріміз секілді білдірмей ғана араларын жалғастырып жүремін» деген барша аналарға үлгі боларлық аналық қасиетін айқындайтын бір сөзі есімнен кетпейді
Осы сөзді айтқанында Фаризаның қырықтан жаңа ғана асқан кезі болатын
Бұл да ақыл-парасаттың фәниде жасаған жаспен өлшенбейтінінің бір дәлелі
Ал ақынның:
Жақындамай жанымда ойнар шабыт,
Жүргенде өзім миымды ойлар шағып.
Қырық түрлі тағдырмен қыздар келіп
Өміріме жүреді ойран салып, – дегенін қаламдас сіңлілерінің өздеріне дәлелдетсек, Халықаралық «Алаш» әдеби сыйлығының иегері, белгілі ақын Ханбибі Есенқарақызы: «Жас кезімде Шымкенттен кішкентай үш баламды жетектеп келіп, балаларымды да, шаруамды да Фаризаның мойнына артып қойып, Мағира екеуміз әңгімемізді айтып, ет жеп, шай ішіп, түннің бір уағына дейін отыра беретінбіз
Айналдырған жалғыз бөлмеде ертеңгі өткізетін мақаласын жазуға кедергі жасаймыз ба, кейде: «Ау, жатпайсыңдар ма?» деп келсе, әңгімеміз біткен жоқ, бара тұршы десек, үндемей ас бөлмесіне қарай кетіп қалатын» дегенінде аузың ашылып, таңданысыңды жасыра алмай, Фаризаға солай деп жүрсіңдер ме деп сұрайсың еріксіз
Ондайда Халықаралық «Алаш» әдеби сыйлығының иегері, белгілі жазушы Мағира Қожахметова: «Фариза қазақы дәстүрді берік ұстанады.Сыртта қисығыңды бетіңе айтып, жүндей түткенімен үйіне келгеніңде шай-тамағын беріп отырып, ешқашан бетіңе жел боп тимейді
Сонысын пайдаланып біз де үйіне келгенде біраз арқа-басымыз кеңіп, еркінсіп қаламыз» дейді
Үнемі осылай ма? Тағы да өз басының бір сәттік пайдасына алданбай, тұтас ұлтының болашағына алаңдайтын, адами асқақ қасиетті келер буыннан да аңсап күтетін ақынның өзіне сөз берсек:
Келеді бір күш соңымнан:
Өктемдіктерге бас бұрмай ,
Екпінін көрсең – дауылды түнгі
Дариялардағы тасқындай.
Жүреді ол дос қып, адалдық көрсе бойы­нан,
Ешбір пендені жатсынбай,
Намысына тисе халқының біреу.
Кете алмайды оның алдынан
Жанарларына жас тұнбай, – дегеніндей ақын егер біреу халқының намысына тисе, қонағы болса да шыдай алмайды
Жетпісінші жылдары Олжас Сүлейменов, Әбіш Кекілбаев, Фариза Оңғарсынова үшеуінің өлеңдерін неміс тіліне аударамын деп қасына мәскеулік бір ақын қызды ертіп алып танысуға келген ­Эльза Чертнер деген немістің ақын қызын халқымыздың дәстүрімен қой сойып қонақ етіп, алдарына бас тартқанда, әлгілер еуропалықтардың басты «суппродукты» деп бағаламайтындығына басып шиқылдап күлген кезде Фариза: «Елімнің салтына күлетіндерді менің де басқа тепкенім, енді сендерге өлеңімді де аудартпаймын» деп әкелген гүлдерін далаға лақтырып жіберіп, өздерін жылап тұрып кешірім сұрағанына да қарамай, қуып шыққан ғой.Ұлтымызды осы күнге осынша ұлан-байтақ жерімен, іргесі берік елімен жеткізген «Еңкейгенге еңкей ол – әкеңнің құлы емес, шалқайғанға шалқай ол – Құдайдың ұлы емес» деген қағиданы ұстанатын ақынның есіктен кіріп, төрге озғанымен тұрмай, төбеңе шыққысы келетіндерді қағып жіберетін бұл мінезі өскелең ұрпаққа өнеге болар жайт
Осындай кездерінде көргендердің мәселенің байыбына бармай, «найзағайдай шатырлаған тентек» деп ат қойып, айдар таға салатынына қынжылған кездерінде:
«Ұқпады-ау ешкім мені деп,
Кей кезде керім ашынам» десе де:
Мықты сезер өз-өзін адам, егер
Мақтан тұтып, қастерлеп қолдаса елі.
Мені аялар жандардың сезімінсіз,
Мінезім де, мәнім де болмас еді…
деуімен жалпақ жатқан даласының кеңдігіне ұқсап туған жаны жомарт елінің риясыз көңіліне, жыр сүйер қауыммен кездесу кештерінде кез келгені залдан тұрып өлеңін жатқа айтатын сүйікті оқырмандарына сүйенетінін білдіреді
Аса қатты араласып жүрмесе де, ақындар да бір бірінің оқырманы ретінде өлеңінен таниды да, дос ниетті құрмет пен сенімнің алтын арқауы жалғастырып тұрады
Сондықтан да ақиық ақын Мұқағали: «Қазақтың жігітінен дос таба алмай, қыз да болсаң мен саған мұң шағамын» деп, ең қымбат мұрасы – өлеңін Фаризаға аманаттағандай болды.
Тынысын тоқтатқанда дара шабыт,
Түскендей жәудір көздің қарасы ағып.
Аңырап ботасы өлген аруанадай
Жыр-ару күңіренді қара салып.
Шың Қадыр, бір жағымда шоң
Тұманбай,
Тұрса да, бір тірегі олқы жандай.
Жаралы жүрегімді жарға соғам,
Орныңды еш тұлғамен толтыра алмай,
– деп жоқтаған ақын қарындасы
Мұқағалидың Мемлекеттік сыйлыққа ұсынылуына тікелей мұрындық болып, ешкім айтқанға қозғала қоймағаннан кейін, уақыт жақындап қалғандықтан, машинаға отырып алып, бірсыпыра академик, жазушы ағаларының үйіне, тіпті кештете барып қол қойдырып, құжат жинап өткізген ­Фариза ағасының үмітін ақтап та еді.
Жеке басымның қиын түйіндерін шешуді мойнына артпасам да, реті келген жерде Фариза апам мені де назарынан тыс қалдырған емес
Егер менің Қара қыпшақ Қобыландының сүйегін он бір жыл іздеп, тауып, тарихи орнына қайта жерленуіне септігім тиген болса, ең алдымен сол жорыққа себеп болған Фариза апам екенін атап айтпасам күнә болар
1995 жылдың маусым айы, шығыстың жарық жұлдызы Әлия Молдағұлованың 70 жылдық мерейтойына дайындық жүріп жатқан кез екен
Сол тұста халық қалаулысының орынтағында отырған ­Фариза апама сәлем­десуге соға қалдым
Фариза апам: «Сен қашан жүресің?» дегенде «Қайда?» деппін, аң-таң қалған мен
«Әлияның тойына бармайсың ба?»
Енді апам таңданды
«Мені ешкім шақырған жоқ» дедім баяу ғана, туған жерімнің ескермегеніне бір түрлі қоңылтақсып
Менің құлазыған көңілім ақынға батып кетті ғой деймін, қоңырау шалып, Ақтөбеге тойға шақырылған қонақтарды ұйымдастыруға жіберілген біреуді шақырып алып: «Сендердің жоғыңды жоқтайтын мен емес, осы қыз
Әлияның өзіне ұқсаған өз сіңілісін неге шақырмағансыңдар?» деп тіктене сөйледі әлгіге
«Өз бетімше тізім жасауға билікті кім берсін
Басшылардың бекітіп берген тізімі бойынша жұмыс істеймін ғой» деп міңгірледі жаңағы
Енді апам Әбіш Кекілбаев ағамызға қоңырау соғып: «Зәмзаны ақтөбеліктер ұмытып кетіпті
Үкімет делегациясына қосарсың» деп еді, Әбекең: «Жарайды» деген болуы керек
«Тез үйіңе бар да, жинал
Ертең таңертең жүреміз» деді апам
Таңертең ертемен Қазақстан Республикасы Жоғарғы Соты Әскери алқасының төрағасы Сағитжан Досымұлы Тасмағамбетов қоңырау шалып: «Есігіңнің алдына шығып, дайын тұр
Өзім ала кетемін» деді
Осылай Фариза апамның арқасында аяғым жерге тимей, Үкімет делегациясының құрамында, ішкі әскер қолбасшысы, генерал-майор Болат Жанасаев арнайы дайындаған ұшақпен Ақтөбеге топ ете түстім
Ақтөбеге келген соң да «ұмытшақ» жерлестеріме әбден таныстырып қояйын деген болуы керек, сол кездегі облыс әкімі Пачинге: «Бұл кісі – Зәмза Қоңырова деген белгілі журналист, Ақтөбенің өз қызы
Туған жерім деп келгенде еркелеп, еркін жүрсін, өзіне арнайы бір машина бекітіп қоярсыз, бірақ бұл қыз кісіге бұйырып сөйлей алмайды, сондықтан жүргізуші елгезек жас бала болсын» деді
Шынында да Геннадий деген жүргізуші баланың ұғымталдығы сондай, облыс әкімінің өзі машинасын қалдырып Үкіметтік қонақтарымен бірге жаяу баратын жерге де тоқтамай, сақшыларға «Әкімнің өзі тез жеткіз» деген деп мінбердің қасынан бір-ақ түсіретін
Ал той үстінде Фариза ақыннан сұхбат алуға келген Шалқар аудандық «Дидар» телеарнасының басшысы Асанов Әділханға да «Әлия туралы бәрі айтып жатыр, мен Әлияның ізін жалғастырар сіңлісі Зәмза туралы айтып беремін» деп, шалқарлықтарға да мен туралы айтып берді.Тойдан кейін Әбіш ағам Қара қыпшақ Қобыландының мазары болған деген жерге жасаған экспедициясына да ерте жүрді
Сөйтіп, экспедицияның басшысы Әбіш Кекілбаев пен алда Қобыландының сүйегін табанынан тозғанша іздеуші болатын журналистің жолын тоғыстырған да Фариза апам еді
Бұдан кейін ақын әулие дегенге сенбей көр
Мен де, әдейі болмаса да, ақтөбеліктердің алдында апамның сөзін ақтаған секілдімін.
Осы орайда сырт көзге өзгешелеу көрінетін Фариза ақынның көп жұрт біле бермейтін және бір қырын айта кеткім келіп отыр
Сексенінші жылдардың іші
Ақшаң болса да қалағаның қолға түсе бермейтін кез
Бірде «Ресей» дүкеніне келсем, көп кездесе бермейтін лимон дәмі бар вафли түсіп жатыр екен
Жаңадан пайда болған үлдір қалтаның да аз кезі, ең соңғы екеуіне толтырып алдым
Көтерейін десем баулығы үзіліп кетейін деп тұр
Екеуі бірдей құшағыма сыймайды
Тастайын десем ақшасын төлеген затты қайтып алмайды
Не істерімді білмей жіпсіз байланып тұрғанымда, ­Фариза апам келе жатыр
Ұялып кеттім, бірақ қайда қашам
Апам, амандық-саулықтан кейін, менің ақталуымды тыңдап болған соң, біреуін өзі астынан демей көтеріп, екіншісін маған көтертіп, Шевченко мен қазіргі Достық көшелерінің қиылысындағы үйіне алып келіп, екі бір әдемі нейлон дорбаға тап-тұйнақтай ғып салып болды да, әлі де ыңғайсыздықтан арыла алмай, тезірек кеткім келген мені шай ішейік деген сөзбен емес, әңгімелесейік деп тоқтатып: «Мынаны қарап жіберші» деп бір кітапты қолыма ұстатты
Мен кітапты парақтап отырғанда, бейнелі сөзбен айтқанда, көзді ашып-жұмғанша шайды дайындап, қазанға етті салып та үлгеріпті
Мұндағы айтайын дегенім – ойламаған жерден келген жалғыз адамға арнайы шақырып дайындалған адамдай дастарқанды жасауы, өз қолымен жасаған әр тамағының ауыздан айырғысыз дәмділігі, сонымен бірге бір ыдыстың сылдыры естілмеуіне, бауырының балалары, елден келетін қонақтары дүмеп жататын үйді мұнтаздай етіп ұстауына қайран қалдым
Талай менмін деген әйелдің қонақ күтісін көріп жүрміз ғой, Фаризаның әйелдік қасиетінің көбінен көш ілгері екеніне шын таңдандым
Мен Фариза ақынның бар болмысына, нәзік жырларына шын ғашық едім
Апама арнап:
Нәзіктік қайсарлықпен егіз ұғым,
Түсінбе мейлің мұны, мейлің ұғын.
Нәзік жыр көңіл мұзын майша ерітіп,
Нәзік жыр жігеріңді жаныйтұғын.
***
Өзімдегі мұң мен мейірімді
Өзіңнен ғана көрдім мен.
Сөзіңнен, апа, нәр алып,
Өзің деп кейде көз ілем.
***
Жалған дүниеден безініп,
Жабыққаныңда өмірде сарсаң.
Бір өлеңімен мұңдасып, жылап та алсаң,
Бір өлеңінен тұтанып,
жалындап жансаң.
Бір өлеңі шақпақ боп шабытыңа,
Бір өлеңінен ширығып, шымырлансаң.
Бір өлеңінен өзіңді танып,
мейірленіп қалсаң,
Бар өлеңін меншіктеп құшағыңа алсаң,
Ақынның шын бақыты сол емес пе!?
Ендеше, ең бақытты сен емес пе?! – деген екем әр кезде
Алланың ісіне не шара, ендігі сарын өзгеше:
Қош, енді, кеттің алыс, қайран апа.
Көңілім аласапыран майдан, апа.
Сізге арқа сүйеуші едік кемедейін.
Адасып қалғандаймыз қайраңда, апа.
Сіз жүрген жер біз үшін құбыла-ды,
Көшіміз енді қалай бұрылады?
Алдыңнан жарылқасын, Жаратушым.
Жұмақтың төрі болсын бұйырары.
Қапияда, аһ, ұрған қалың елді,
Жүрегінің төрінде орыныңды.
Сезінгенің, риза боп көз ілгенің
Тоқтам болып, сабырға шақырады.
Ақыны ең әлпештеген асқаралы,
Фәниде татар дәмің таусылса да,
Ұрпағыңа рух берер жырларыңмен,
Мәңгі өлмейтін ғұмырың басталады.
Зәмза Қоңырова,
ақын, Жазушылар одағының мүшесі
