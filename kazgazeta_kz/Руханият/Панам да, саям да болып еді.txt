«Қайдасың, еліктей кездерім, Мазасын көп алған өзгенің» деп жүрген кезімде жолыққан жарым Абдолламен бар-жоғы 24 жыл ғана бірге ғұмыр кештім
Жұптасқан ғұмырымыз үш баланы өмірге әкелді
Ол балаларын жанындай жақсы көретін
Маңдайларынан шерткен емес, тіпті бір рет оларға дауысын көтергенін естімеппін
Сонда да болса балалары оның қас-қабағынан ығып тұратын
Олар әкелеріне ешуақытта өтініш айтып көрмеген
Керекті нәрселерінің өзін тек мен арқылы ғана білдіретін еді
Себебі Абдолланың өңі сұсты болып көрінетін
Мүмкін сол себептен де шығар, олар әкесінен қаймығып тұратын-ды
Абдолланың мінезін білмеген кейбір адамдар оны өте қатал, жүрегінің жылуы жоқ деп те ойлап қалатын
Ал ол болса мүлде керісінше болды
Өңі суық көрінгенімен, жүрегі жұмсақ, жаны өте нәзік еді
Ол балаларын жақсы көріп тұрса да, онысын оларға білдірмейтін
Оларды шектен тыс еркелетіп тe көрген емес
Мінезі сондай салмақты болды
Сол себептен де болар барлық нәрсесін ішіне сақтаушы еді
Мені де қатты жақсы көрді
Мен оның өзімді шексіз сүйетінін, сыйлайтынын сезетінмін.
Журналист болу қызығы да, қиындығы да бар еңбек қой
Ол осы мамандықты өзі қалап алған еді
Сол себептен де ешқашан ауырлықтардан қашпады
Қазақ радиосында да, қазақ теледидарында да қызмет етіп жүрген кездерінде апталап, айлап іс­сапарға кететін
Өмір-ғұмырында тек да­ланың қара жолдары мен теміржолда ғана жүрген ол осы журналистік жолында мың­даған шақырым биіктіктегі тұңғиық аспан төрінде, ақша бұлттармен араласып самолетпен де ұшты
Даланың шаң басқан қара жолдарында үлкен машинаның ашық қорабында тұрып шаң жұтқан кездері де аз емес еді.
Ол қыстың аязды, боранды суығында да, көктемнің лайсаң күндерінде де, күздің сұрланған сұрғылт шағында да, жаздық аптап ыстығында да аяқастынан жинала салып, жол жүріп кетуге әбден машықтанып алған болатын
Оның әр сапары қиындыққа да, қызыққа да толы болды
Соның бірі – Абыралы ауданының қайта құрылғанына бір жыл толуы қар­саңында Семей өңіріне сапар шектірген ұзақ та ауыр іссапары Абдолланың өмірінде жақсылығымен де, жамандығымен де орын алып еді
Жақсылығы – осы сапарда жазған үш бөлімді хабары үшін Шерағаңдай алып жазушының, беделді басшының (Шерағаң ол кезде «Қазақстан» Телерадиокор­пора­циясын басқарып тұрған еді) аузына ілініп, марапатталып, соңында кезексіз үш бөлмелі пәтер алуымыз еді
Жамандығы – атом бомбасын жарған ауылдарда болып, тіпті бомба жарған жердегі ядроның ұяшықтарына, яғни жердің тесіктеріне дейін түсіп, көзімен көріп шығып, халыққа көзбен көрмесе де көргендей болатындай етіп көңіл сендіретін тұщымды хабар жасаймын деп денсаулығынан айырылғаны болды
Оның өмірден ертерек өтуіне қанша дегенмен сол бір атом ядросының қалдығының себепкер екені анық еді
Сол кездер бір күнгідей болмай өте шықты
«Көзден кетсе көңілден болады тыс» дегендей, бүгінде Абдолла ұмытылуға айналды
Кейде менің радио тыңдауға да, теледидар көруге де құлқым соқпай кетеді
Жүрегім ауырады
Көңілім құлазиды
Бәрі еске түседі
Өйткені Абдолланың барлық ғұмыры осы радио мен теледидарға тікелей байланысты болып еді… Абдолла одан қалса хабар жасау қамымен теледидар ғимаратынан күндіз-түні шықпайтын
«Алатау» телеарнасының директоры болған кезеңдерінде де, «Таңшолпанды» басқарған шақтарында да күй талғамады
«Бастықпын» деп шалқаймай, қол астындағылармен қоян-қолтық жұмыс жасады
Жауапты қызмет істеу оған оңайға соққан жоқ
Ол барын салып жұмыс істеді және адал болды
Ар-ожданына кір келтірмеуге тырысты
Өз кәсібін шебер меңгерумен бірге адами қасиетін өз дәрежесінде алып жүруге күш жұмсады
Әрі осы талап-деңгейден көріне де білді
Оған бүгінгі көзі тірі қаламдастары мен жора-жолдастары куә
Күнді түнге, түнді таңға жалғаған сәттері көп болатын
Өзінің орынбасары Қарлығаш Меңаяқова, қаламдас достары Рыскүл мен Айсұлу, Ұлбосын бәрі ұйқы мен күлкіні ұмытып, кейде қатқан нан жеп, қара су ішіп жүріп халықтың көңілінен шығар хабарлар жасаудан бір шаршамайтын
Оның жанкешті еңбегі туралы тележурналист Айсұлу ­Иманбекова марқұм өзінің Абдолла туралы естелігінде анықтап жазып та кеткен болатын
«…Абдолланың жалғаны тұрақтады
Тұрақтады дейміз-ау, өзі жалған болса, өзі арман болса, өзі тәтті болса тұрақтаушы ма еді? Артта қалғандарға арман болып, Әбекең мына арман-жалғанның атын ауыстырып мінді де, сағымға сіңіп жоқ болды
Ешкімді алалауды білмеуші еді
Әрқайсымызды ерекше сыйлайтын
«Қыз-ау» деп маған одан басқа ешкім айтып көрмеген
«Сені өзге түгіл өзіме де қимаймын» дейтін Рыскүлге
«Қара қыздың орны бөлек» деуші еді Ұлбосынға
Сөйтсек, тұмандалған, мұнар­лан­ған сағымның ішінен ұмытпай іздеп жүрсін, айта жүрсін деген екен-ау, қайран дос!..» деп жазып еді естелігін
Өзі де көп кешік­пей Абдолланың артынан сапарлап кетті
Тірліктерінде бірге ойнап-күліп, теледидардың барлық ауыр жүгін арқалап жүріп еді.
Ол маған қатты арқа сүйейтін
Сол себептен де үй шаруасына көп «басын ауыртпаушы» еді
Мен оған деген адал сезімім мен шынайы сүйіспеншілігімнің құрметімен қандай жағдайларда да аяғына оралғы болмадым
Отбасылық өмірдің қызығын да, қиындығын да бірге көрдік
Әрқашан бір-бірімізге тіреу, сүйеу болдық
Бір-бірімізді қолдап, қорғап жүрдік
Ешкімге арқа сүйемедік
Қиналған, тарыққан кездерде бір-бірімізге деген арамыздағы асыл сезімдеріміз бен ыстық көңілдерімізді әрқашан да өзімізден жоғары қоятынбыз
Ол бар жерде мен ешнәрседен алаңсыз болдым
Абдолла менің жел жағыма пана, күн жағыма сая болды
Ол мені ыстықта солдырмады, суықта тоңдырмады
Қашан да адамның сөзінен, күннің көзінен, желдің өтінен қорғады
Бар ауыртпалық пен бар бейнеттен арылып, енді жайма-шуақ өмір кешеміз бе деген сәтте арқа сүйер азаматымнан айырылып қалдым
Орны ойсырап қалды
Жалпақ далада жалғыз қалғандай күй кештім
Жабырқаған жарым көңілімді бірде балаларыммен жұбатсам, енді бірде жұмысыммен алдандырып жүріп күн кештім
Қазір де солай
Көңіл құрғырдың кейде өзіме ырық бермей, оған ие бола алмай кететін кездерім де болады
Өмірде қатар жүретін жақсылық пен жамандық, әділдік пен арамдық, шындық пен өтірік, қатігездік пен қайырымдылық (мейірімділік), жақсы көру мен жек көру, сүйспеншілік сезім мен таза көңіл сияқты өмірдің шынайы көріністерін Абдолла екеуміз де басымыздан кешірдік
Екеуміз дүние жинамадық
Ел секілді екі қабат коттедж де салмадық
Қоңыр тірлікті ғана қанағат тұттық
Біреуден ілгері, біреуден кейін болып тұрмыс кештік
Бірақ біз жарлы емес, бай болдық
Байлығымыз – балаларымыз, адал достарымыз, ағайын-туыстарымыз еді
Бақытымыз – балаларымызға мәнді тәрбие бергеніміз, ағайын-туыс пен жора-жолдастарымыздың арасындағы абыройымыз болды
Қай ата-ана болмасын ұрпағының келешегінің жақсы, болашағының бақытты бол­ғандарын армандайды ғой
Біз де балаларымыздың алдындағы парыздарымызды өтеуге тырыстық
Табанымыздан тозып, маңдай теріміз тамшылап жүріп өсіріп, оқытып, алға жетелеп едік
Сөйткен балаларымыз еңбегімізді еш қылмай, үмітімізді ақтап келеді
Қолын жайып, біреуге қарап отырған жоқ
Құдайға шүкір, балаларымыздың бәрі қазақылықты бойына сіңірген, адамгершілігі жоғары, тәлімді, тәрбиелі, білімді жандар болып өсті
Әлдекімдердің балалары секілді тасыраңдап, тайраңдап, бет-жүзіңе қарамай адыраң қағатындарға мүлде кереғар, сыпайы, алды-артын ойлайтын, болашағына көз жүгіртетін, білімді, инабатты болып қалыптасты
Нағыз «үлкенге ізет, кішіге қамқорлық» жасайтын балалар
Шетінен қарапайым, бауырмал
Олардың әрбір сөзінен, әрбір іс-әрекеттерінен тек ибалы жанның иісі шығып, қайырымды жанның қарасы көрініп тұрады
Біз осыған қуанатынбыз, біз солар үшін кеудемізді керіп мақтанатынбыз да
Абдолладан кейінгі өмірімдегі – менің бүгінгі күнгі барым да, нарым да осы балаларым
Кейде анам айтқан сөздер есіме түседі
«Перзенттерің өскенде солар сенің жанашыр бауырың болады
Кезінде анамнан айырылып жалғыз өзім жылап-сықтап жүргенде біреуің бауырым, біреуің анам секілді болдыңдар
Сендерді иіскеп, бауырыма басып, мауқымды басатынмын» дегені расқа айналды
Бүгінде біреуі әкем секілді, біреуі анам сияқты, біреуі Абдолла сынды болып көрінеді
Олар менің бауы­рым, ақыл-кеңес сұрар ақылшым мен кеңесшілерім, сүйеу-тіректерім.
Мен өзімнің өміріме, балаларымның болашағына алдағы күндерден зор үміт күтемін
Абдолла өмірден өткелі бері үмітімді үкілеп қана өмір сүріп келемін.
Абдолланың сыныптастары мектеп бітіргеніне 40 жыл толуын тойлағалы жатыр
Олардың араларында Абдолла жоқ болса да достарының оған деген құрметі, сағынышы бар
Соны сезініп шүкіршілік етемін.
Ақсәуле ӘБДІХАЛЫҚҚЫЗЫ
Алматы
