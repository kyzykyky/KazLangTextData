Елге белгілі азамат, ғылым жолында өзін бірегей тұлға ретінде танытып өткен марқұм Мақсот Құмарұлы Жолжан бұл күндері арамызда тірі жүрген болса 80 жасқа толар еді-ау! Әттең, ел мен жер тарихын тереңнен қозғап, тұла бойына сан өнерді, сан алуан асыл қасиеттерді сыйдырған ағамызға бұл бақытты күн бұйырмаса, маңдайына жазылған тағдыр-талайы сол шығар демеске амалымыз жоқ
Бірақ «жақсының аты, ғалымның хат өлмейді» деген халқымыздың даналық сөзінің өміршеңдігіне бүгін анық куә болғандаймыз
Өйткені болмысы бөлек дарынды азаматын туып-өскен ауданы, игі жақсылар, ағайын-тумалары, жас ұрпақ елеп-ескеретіндей орыны, еңбегі бар.
Мақсот Құмарұлы талай талант­тардың тұсауын кесіп, қияға түлетіп ұшырған әйгілі Қошалақ өңірінде өмірге келді
Ауыл мектептерінде білім алды
Астраханның мұғалімдер даярлайтын институтында 112 бітіруші түлектің арасында жалғыз қазақ жасы біздің Мәкең ағамыз болған екен
30 жыл бойы үзбестен Атырау, Ресейдің Астрахань облыстарының училище, техникум, мектептерінде тарих пәнінен дәріс берді
Ал 1959 жылы туған өлке тарихын зерттеу мақсатында «Ізденіс» аталатын аудандық штаб жұмысын ұйымдастырды.
1966 жылы М.Жолжанның «Сафоновка – қызылізшілер көзімен» деген тақырыпта тұңғыш мақаласы жарық көрді
1967 жылы Атырау облыстық «Прикаспийская коммуна» газетінің штаттан тыс тілшісі бола жүріп, Астрахань мемлекеттік мұрағатынан туған өлкемізге қатысты құнды деректерді табады
Сол мұрағат материалдарының нәтижесінде өзі тұратын Сафон селосынан еліміздің ел болуына лайықты үлесін қосқан екі бірдей азаматқа ескерткіш орнатылуына ықпал етеді.
1972 жылы Астрахань мұраға­тынан ту­ған өлкемізге қатысты материалдар іздестіру жұмысын аяқтап, «Прикаспийская коммуна» газетінің бетінде бір селоның атауы жөнінде топономика тақырыбындағы тұңғыш еңбегі жарық көреді
Содан бас­тап Мақсот ағамыздың осы топономика тақырыбындағы еңбектері бұрынғы Одақтық, республикалық мерзімдік басылымдар бетінде жарық көрді.
Кейін ағамыз Одақ бойынша бірінші рет мектеп базасында топономшылар үйірмесін ашады
Бүкіл Одақ бойынша ешкімге түсініксіз топонимдерді, сөздіктерді, бұл жөніндегі әдебиеттерді жинақтай бастайды
Тек бір айдың ішінде бұрынғы Одақ көлеміне мыңдаған хаттар жолдап, өз республикамыздың 219 ауданымен осы топономика мәселелері бойынша тығыз қарым-қатынас орнатады.
10 жыл бойы табан аудармастан Атырау облыстық мұражайы Құрманғазы аудандық филиалын басқарды
Бұл аудандық мұражайдың негізін қалаған Мәкеңнің өзі болатын
Бұл жылдары ағамыз үлкен ізденіспен тарихи тақырыптарға мақалалар жазуын да жалғастырды
Мәселен, 1987 жылы республикалық жастар газеті «Лениншіл жастың» бе­тінде Бельгия, Франция, Югословия же­рінде, фашизммен күрескен екі бірдей жерлес қазақ азаматы жа­йын­да көлемді мақаласы жарық көрді.
Аз ғана жылдар ішінде топономика ғылымы­на құбылыс болып енген Мақсот Құмарұлы­на Қазақстан Республикасы Ғылым ака­демия­сының академигі, Мемлекеттік сыйлықтың лауреаты Телғожа Жанұзақов өзі жолдаған хатында: «Сіздің ономастикамен өз бетіңіз­бен осыншама айналысу қабілетіңіз ме­ні ғажайып таңданысқа бө­лейді және мұ­ныңызға ерекше қуаныштымын
Шіркін, сіздей ғажайып дарын иесі Алматыға келсе, құшақ жайып ғана қарсы алар едік» де­ген екен
Сондай-ақ ағамыз 1990 жылы рес­публика ғалымдары тарапынан үлкен ай­­тыс, дау-дамай туғызып келген, патриот ақын Махамбет Өтемісұлының «Ереулі атқа ер салмай» өлеңін түбірінен бастап, шығу түп-төркінін ономастиканың барлық заңдылықтары негізінде дәлелдеп, талдап шығады
Ғұмырының төрт жылын алған бұл ғылыми еңбегі 1990 жылы республикалық «Қазақстан мектебі», «Простор» және басқа да журналдарда жарияланады.
Еліміздегі белді басылымдардың бірі «Ана тілі» апталығы 1993 жылдың 2 желтоқсанында «Өмір­баян: қателік пен шындық», «Өмірбаян: аңыз бен ақиқат» аталатын екі бөлімнен тұратын ағамыздың «Құрманғазы» еңбегіне арнаулы бет береді
Бұл көлемді еңбек бабамыздың туған, өлген жылдарына қатысты шын­дықты тұңғыш әйгілеп, Құрманғазының 175 жасқа толуын респуб­ликамызда дәл өзінің туған күніне сәйкес екінші рет атап өтуге негіз қалайды
М.Құмарұлының ғұмы­рының соңғы жылдарында жазған біре­гей ең­бектерінің бірі, ол «Махаббат дастаны тарихшы көзімен» деп аталады
Мұнда «Қозы Көрпеш – Баян сұлу» жырындағы бұған дейінгі ғалымдардың еңбектерінің бірде-бірінде айтылмаған жырдың жаңа идеясы сөз болады
Автор «Қазақ атауы қайдан шыққан?» деп аталатын еңбегінде «Қазақ» сөзінің этнониміне терең талдау жасайды.
Әрине, бұл шағын әңгімемізде Мақсот Құмарұлы Жолжанның түрлі ғылым, зерттеу, топономика, шахмат, т.б
салаларда сіңірген сан қырлы еңбегін түгел қамтып шығу мүмкін емес
Жерлесіміз, қазақтың белгілі жазушысы Рахымжан Отарбаев Мәкең турасында «Бұ қазақ Жолжановты біле ме екен?» деген тақырыпта деректі фильмнің түсірілуіне ұйытқы болды
Ол жөнінде атыраулық әріптесі Ибатолла Ғатауовтың «Аңызға айналған адам» деген мақаласы аудандық «Серпер» газетінде жарияланды.
Мақсот Құмарұлы жайындағы әңгіме, шертер сыр таусылмақ емес
Бұл ағаның мәң­гі өлмес екінші ғұмы­рының басталғанының анық куәсі.
Таңатар Дәрелұлы,
Қазақстан Жазушылар
одағының мүшесі
Атырау облысы
Құрманғазы ауданы
