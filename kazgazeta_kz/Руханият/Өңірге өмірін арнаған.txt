Жалпы, аруаққа сыйынып, дүниеден өткен ата-бабаның, зиялы жақсының атын атауға келгенде біздің қазақ артықтығы болмаса, ешбір елден кемдігі жоқ халық қой
Сонау 1987 жылдың жазы еді
Жетпіс жылдығын көре алмай дүниеден өткен Қазақстан ғана емес, көршілес Қытай Халық Республикасына да танымал ақын, жазушы, қоғам қайраткері көзінің тірісінде қуғын-сүргінді көп кешкен, көрмегені кемде-кем Бұқара Тышқанбаевтың мерейтойын Жазушылар одағы бас-көз боп, елі-жұрты дүрілдетіп атап жатқан тұс еді
Сол жолы Бұқараның туған өңірі Ұйғыр ауданы да, аталас жақындары да намысын қолдан бере қойған жоқ
Ұйғыр ауданы – көп ұлтты, қазақ пен ұйғыр халықтарының жақындығының көрінісі іспеттес өңір болғандықтан той екі елге ортақ, үлкенге мият, жасқа үлгі боларлықтай думанға айналды. 
Аудан орталығында қайраткердің шығармашылығына арнап салтанатты жиын өтті
Біз бұдан кейінгі дүбірлі той Бұқараның өз ауылы Ақтам кентінде өтеді деген әңгіме жайлы хабардар едік
Жиын тарай бастаған сәтте Бұқараға арнап аудан басшылары жайған дастарқан басына бармақ болып, қаладан келген қонақтар шоғырлана қалған едік
Алматыдан Бұқараның тойына терін төгіп еңбек еткен бір топ танымал жазушылар барған еді
Әкім Тарази, Сайын Мұратбекұлы, Қалихан Ысқақұлы, осы ауылдан шыққан Нұрлан Оразалин, Нүсіпбек Исахметов сияқты жазушылар мен мәдениет қайраткерлері көңілді тілдесіп тұрған үстіне бір орта бойлы, толықтау келген, аққұба, көрікті жігіт келді де, зор ілтипатпен еліне танымал қонақтарға иіліп сәлем берді
Ауданның бірінші басшысы Әшім Арзиев: «Мына жігіт Бұқара ағамыздың ауылының төрағасы болады» деп таныстырып жатыр
«Сіздерді елдің атынан ауылға барып, сондағы салтанаттың сәні болып, дәм татуларыңызды өтініп, шақыра келіп тұрмыз» деді әлгі жігіт, өте сыпайы, майда үнмен
«Е, Бұқара ағамыздың ауылына бармай кетпейміз ғой! Басқаларыңды білмеймін, енді мен осы бауырымның қасында боламын
Түрің, жүріс-тұрысың дұрыс екен
Болды, батыр, ерт соңыңнан» деді Әкім күлімдеп қалжың-шынын араластыра сөйлеп
– Е, сен барған жерден қалатын біз қай тоқалдың баласы едік? Біз де қалмаймыз! – деді Қалихан
«Шын-көңілдеріңіз түскен нәрсенің бәрін іздеп бағамыз, ағалар
Он шақырып, бір келтіре алмайтын, елімнің сіздердей абзал ұлдарынан аяйтын малымыз да, жанымыз да жоқ! Тек, қызметтеріңізге жарасақ болғаны!» деді әлгі жігіт
«Сөзі дұрыс жігіт екен» деген ой келді сол сәтте
Біз Зікірия Рысбайұлы Шаймерденовпен осылай жүздескен едік
Той десе жараған аттай тықыршып, ішіп отырған асты тастай жүгіретін елміз ғой
Атам заманнан бойға сіңген ат бәйгесі, қыз қуу, аударыспақ, күрес ойындарын байыбымен тамашалап, рахаттанып қалдық
Елдің ақ дастарқаны, ақ ниеті, ақ көңілі бойды сергітіп-ақ тастады
Той соңынан қонақтар жолға шығарда Зікірия дарынды ағаларын өзінің үйінен дәм татуға шақырған
Біз «тағы бір реті келер» деп асығыс Алматыға кеттік
Келер жылы Зікірия інім қалаға келді
Баяғы биязы қалпын бұзбай, бұйымтаға көшті: – «Аға, былтыр Әкім ағамыз бастаған еліміздің бір топ мақтаныштарына биыл ауылды асықпай көрсетеміз деп уәде беріп қойып едік қой
Мал жайлауға шығысымен сол ағаларымыз жерді көрсе, малшыларды араласа, сусынын қандырып, оншақты күн демалса… Ағалардың алдынан өзім бүгін-ертең өтемін
Сізбен алдын ала келісіп алайын деп әдейі келген бетім» деді Зәке-жан
Сонымен, Қалихан, Әкім, Сайын келін-қыздарымызды ерте жүріп Ақтам ауылына қонаққа баратын болдық
«Ешкімге салмақ түсірмейміз, аға
Елдің танымал азаматтарын күтіп алуға өзімнің-ақ шамам келеді» деді Зікірия
Сонымен, шілде айының басында, Алматының көшесі тымырсықтанып қыза бастаған кезде, бір топ қонақ Ақтамның жайлауының ортасынан бір-ақ шықтық
Бізге арнап екі үй тігіліпті, іргеден бір емес үш бұлақ ағып жатыр
Бұлақтың лебінен үйдің айналасы құлпырып тұр
Күн ұясына ене бергенде, қасына мал жетектеген екі жігіт бар, осы ауылдың бас зоотехнигі Құныпия келді
Ол алыстан келген қонақтарға сый-сияпат көрсетіп, әдейі атап соятын семіз тайды өзі әкелгенін Зікірия түсіндіріп жатыр.
«Жаз ортасында қонақтарға жылқы атап, бата сұрағандарыңыз артығырақ болып жүрмесін» деді Сайын
«Мал өзіміздің жекеменшігіміз, аға! Қасқыр жейтін бір тайдың сорпасын сіздер татсаңыздар біздің неміз кетеді
Қайта мәртебеміз өседі» деді Зікірия
«Сіз­дерге арнап әдейі жем беріп бағып отырған малымыз ғой, бата беріңіздер?» деді Құныпия қол жайып
Сөйтіп, шіліңгір шілдеде тай жыққан Зікірия ғой
Ол ел ісіне ерте араласты
Өңірдің дамуына өлшеусіз еңбек етті
Жалпы Рысбайдың ұрпақтары шетінен дарынды
Оның бауыры Нұрмұқа мен Сафуан Шәймерденов те керемет ән салады
Зеріктірмейді
Сол сапарда қазақтың көрнекті қаламгерлері ел мен жердің шежірешісі Зікірияға қатты риза болып қайтқан
Мамандығы мұғалім Зікірия халық әндерін де, халық композиторларының әндерін де мәнермен, тек өзіне тән әсемдікпен, тау бұлағының суындай таза әуезбен орындайтын
Сәдіқожаның «Сарыбидайын», Кененнің, Нұрғисаның, Ақанның, Біржанның әндерін құйқылжыта шырқағанда жаның тебіреніп, көңілің көкке самғайды
Өз кезінде Зікірия аудандық Білім бөлімінің басшысы болды
Ол Зікірия ауданның оқу орындарын ғана емес, мәдени мекемелерінің жұмысына да жаны ашып, қамқоршы болды
1998 жылы аудан әкімшілігі қаражаттың қысқа болуына байланысты, жаңа экономика саясатының талабына сай, мектептерді жылумен қамтамасыз етудің жаңа тәсіліне көшу туралы нұсқау берді
Бұл – айтар ауызға ғана жеңіл іс еді
Қыс көзі жақындаған сайын Зікірия мектептен – мектепке, ауылдан – ауылға зыр жүгіріп, осы істің шешуінің жолын іздеп, шаршап-шалдығып жүргенде… демалыс күні жұмыстан кеш оралып, есігінің алдындағы өз қолымен жасаған орындығына отыра кетіпті де: «Басым түсіп барады!» депті
Сол сәтте лоқсып жіберіп, құлап түсіп, ойда жоқта кенеттен көз жұмды
Несін айтасыз, Зікірия аға шынайы Тұлға еді! Маңдайымызға сыймай кетті… Қайраткер атану үшін тек Астана мен Алматыда тұру шарт емес, біз өңір үшін өмірін берген азамататтарды да ұмытпауымыз керек.
Сейдәлім ТӘНЕКЕЕВ
