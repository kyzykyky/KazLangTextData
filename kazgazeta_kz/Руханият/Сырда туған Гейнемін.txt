Алматыдағы ҚР Ұлттық кітапханасында көрнекті ақын, драматург, әдебиеттанушы ғалым, Қазақстанның халық жазушысы Әбділда Тәжібаевтың туғанына 110 жыл толуына орай еске алу ­жиыны өтті
Оны кітапхана ұжымы мен ақынның артында қалған ұрпақтары ұйымдастырды.
– Білем сені,
Сүйем сені, қарт анам! – деп туған жері Сырды жырлаған ақынды еске алу кешіне әдебиет өкілдері мен ғалымдар және ақынның жақындары қатысып, есте­лік­терімен бөлісті.
«Біз көзін көрген кешегі Мұхтар, Сәбит, Ғабиттерден кейінгі үлкен алып­тардың жалғасы – осы Әбділда Тәжібаев
Адамгершілік биіктік, шешендік, білімділік, кішіге – аға, үлкенге – іні бола білу сияқты қасиеттердің бәрі оның бір бойынан табылатын
Ақындығы тіпті өзгеше
Ойы тұтас күйінде өлеңнен құйылған адам сияқты
Әбекеңмен 1920 жылдардың бас кезінде таныстым
Ол кезде жастаумыз
Партияның әдебиет жөніндегі қаулыларының рухы әбден сынға үйретіп тастаған
Сондықтан әр жерде артық-кем пікірлер айтып жүрдік
Сондай пікірлеріміздің біріне Әбекең алғашында ренжіген еді
Кейін түсіністік
Сол кезде Әбекең маған аға, мен оған қолымнан келгенше іні болып араластық» деді жиында бірінші болып сөз бастаған академик Серік Қирабаев.
Қазақстан Жазушылар одағы басқар­масы төрағасының орынбасары, журналист, жазушы, баспагер Мереке Құлкенов болса, өз кезегінде 80-жылдары Әбділда Тәжібаевтың үлкен жаңалық болған екі мақаласы туралы сөз етті
«Біреуі Фариза Оңғарсынова, екіншісі Күләш ­Ахметова туралы мақала еді
Сол кезде қазақ поэ­зиясын қалай сүйіп, қалай қабылдау керектігін, кімнің қандай деңгейде екенін сол кісі бірінші болып айтты
Сондай-ақ Әбекең керемет ғалым болатын
Қазақ поэзиясы туралы монографиясын оқушы кезімізде оқып, осылай да жазуға, осылай да қазақтың ақынын таныстыруға болады екен ғой деп таңғалушы едік
Сондай ғажайып адам жақсы ғұмыр сүрді
Сыйлы ақсақал, көргенді ұстаз, нағыз абыз бола білді» деген жазушы Әбділда Тәжібаевқа «қазақ барда өлмейтін, қазақ тілі барда жүрегімізде болатын ғажап ақын» деген баға берді.
Ал Әбділда Тәжібаевтың жетекшілі­гімен кандидаттығын қорғаған филология ғылымының докторы, профессор Сәрсенбі Дәуіт көпшілікке ақынмен таныстығы, ұстаз-шәкірт ретіндегі қарым-қатынасы туралы айтып берді
«Бұл кісі не жазса да «Бисмилләхир-Рахманир-Рахим» деп бастап, бар шығармасын арабша жазатын
Мен 20 жыл бойы соларды кирилл әрпіне түсіріп, Әбекеңнің қасында жұмыс істедім
Осы ретте «Өмір және поэзия», «Өмір және драматургия» деген керемет еңбектерін атап өткім келіп отыр
Осы екі еңбегінде Әбекең бүкіл дүниежүзінің ақындары, драматургиясын салыстырып жазған
Ол – қазақтың ғылымына қосылған үлкен олжа, ешқашан өлмейтін керемет дүние деп есептеймін
Ал ­Шашубай, Нұрпейіс, Кенен, Орынбай және тағы басқа да көрнекті тұлғалар туралы жазған естеліктері – бір төбе» деді ол.
Әбділда Тәжібаев екі мәрте Социалистік Еңбек Ері, күріш өсірумен даңқы шыққан Ыбырай Жақаевпен өте жақын араласқан екен
Бұл туралы ақынның жерлесі, жазушы Қуандық Түменбай айтты.
Естеліктер демекші, Әбділда ­Тәжі­баевтың «Есімдегілер» деген кітабында есімі аталатын, сол кездегі жас ақын, қазіргі аға буын ақын ­Аманхан Әлім де өз пікірін ортаға салды
«Мағжан Жұмабаев Әдебиет институтында оқып, қазақ поэзиясына символизмді алып келді
Ал Әбділда атам Мәскеуде жүргенде поэзиядағы сыршылдықты, сын­шылдықты, реализмді, лиризмді алып келді» деді ол
Сонымен бірге А.Әлім Әбділда Тәжібаевтың алашор­дашыларды ақтау кезінде бүкіл қа­тарластарының атынан Мағжан мен Ахметтерден кешірім сұрағанын тілге тиек етіп, «ондай сөзді нағыз ақын ғана айта алады» деді
Сол себепті соңғы кезде қазақтың ұлы тұлғалары туралы айтылып жүрген алыпқашпа әңгімелерден аулақ болуға шақырды
«Өйткені қазақ поэзиясы Тәжібаевтар болмаса, дәл осындай лирикалық, тұлғалық ірілікке көтерілмеген болар еді
Қазір қазақ поэ­зиясы техникалық тұрғыда өте жоғары деңгейге өскен
Мәселен, Әбділда ­Тәжі­баев­тың шәкірті Төлеген ­Айбергенов қазақ өлеңінің ұйқасын 5-6 буынға жеткізді
Бұрын ол бір ғана буын болатын
Міне, қазақ жырының, Қашағандардың жырының төкпелілігін Тәжібаевтар ар­қылы Айбергеновтер алды, Айбергеновтер арқылы біз алып жүрміз» деді А.Әлім.
Айта кетейік, жиынды «Дарын» ­жастар сыйлығының лауреаты, ақын, журналист Жанарбек Әшімжан жүргізіп, әңгіме арасында Әбділда Тәжібаевтың өмірі мен шығармашылығынан түрлі деректер келтірді
Сондай-ақ Тұран университетінің «Журналистика және аударма ісі» кафедрасының 1-курс студент­тері ақынның отты жырларын оқып, қонақтардың қошеметіне бөленді
Іс-шара аясында ҚР Ұлттық кітапханасы­ның қорынан Ә.Тәжібаевтың өмірі мен шығармашылығына арналған «Ақын
Ғалым
Драматург» атты кітап көрмесі ұйымдастырылды.
Әсел САРҚЫТ
«Ана тілі»
