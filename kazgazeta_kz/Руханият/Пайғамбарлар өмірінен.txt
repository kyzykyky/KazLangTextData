Пайғамбарлардың тарихына үңілсек, олардың түстерінде аян берілмегені кемде-кем
Тәңір мен екі ортадағы байланыстарында түс керемет мән-мағына иемденген. 
Ырыс, берекеге кенелген Жақып пайғам­бар Жүсіп деген баласын басқа ұлдарынан артық жақсы көрген
Бір күні Жүсіп ағаларына: «Менің түсімді тыңдаңдаршы: бәріміз далада астық жинап, бау байлап жүр екенбіз
Кенет менің байлаған бауым тік тұра қалды, ал сендердің бауларың менің бауымды қоршап, оған иіліп тағзым етті» деді
Жүсіп екінші рет түс көріп, оны да ағаларына айтып берді:
– Бұл жолы күн мен ай, аспандағы он бір жұлдыз маған иіліп тағзым етті
Әкесі «сенің көргенің қандай түс? Біз, ата-анаң, ағаларың алдыңа келіп, тағзым етпекпіз бе?» деп зекіп тастады.
Жаратқан Ие Жүсіпке жар болып, оның істеген әрбір ісін оңынан келтіріп отырды
Соның бәрінде ықпалын тигізген түс көріп, түс жоруы еді
Бірде түрмеде бірге отырған шарапшы мен наубайшы көрген түстеріне алаңдап, мұңайып отырғанда, Жүсіп олардың ренжіген себептерін сұрайды.
– Біз екеуміз де түс көрдік, бірақ оны бізге жорып беретін ешкім жоқ, – дейді.
Сонда Жүсіп:
– Түстеріңізді мен жорып берейін
Маған айтып беріңіздер, – дейді.
Бас шарапшы Жүсіпке түсін әңгімелеп береді.
– Түсімде бір жүзім бұтасын көрдім
Бұтаның үш сабағы бар екен
Көгере бастасымен гүлдеп, жүзім пісіп те үлгеріпті
Қолымда перғауынның шарап ішетін ыдысы бар екен
Сонда мен жүзімді алып, сығып, шырынын ыдысқа ағызып, перғауынның қолына беріппін
Жүсіп оған:
– Түстің жоруы былай: үш жүзім сабағы үш күнді білдіреді
Үш күн өткен соң, перғауын жеке басыңызды сыйлап, қайтадан орныңызға отырғызады
Сіз оған бұрынғысынша шарап ұсынатын боласыз
Ал ісіңіз оңғарылған шақта мені ұмытпай, перғауынға мен туралы айта көріңіз
Мені түрмеден босаттырып, жақсылық жасарсыз
Бұл жерде түрмеге тастайтындай мен ештеңе істеген жоқпын, – дейді.
Бас наубайшы Жүсіптің түсті жақсы жорығанын көріп былай дейді:
– Мен түсімде басыма үш себет көтеріп жүріппін
Ең үстіңгі себеттің ішінде перғауынға арнап пісірілген тағамдар бар екен, бірақ оларды басымдағы себеттің ішінен құстар жеп жатыр екен
Сонда Жүсіп:
– Бұның жоруы мынау: үш себет үш күнді білдіреді
Үш күн өткен соң, перғауын басыңызды алып, дарға асып қояды
Құстар етіңізді жейтін болады, – дейді.
Үш күннен соң перғауынның туған күні болып, ол уәзірлеріне той жасады
Сонда перғауын қонақтары отырғанда, бас шарапшысы мен бас наубайшысын сарайға алдыртты
Бас шарапшыны бұрынғысынша шарап құйып беру үшін қайтадан орнына қойды, ал бас наубайшыны дарға асқызды
Бәрі де дәл Жүсіп алдын ала айтқандай болды
Алайда бас шарапшы Жүсіптің тілегін ескермей, оны ұмытып кетті.
Екі жыл өткенде, перғауын түс көрді
Түсінде ол Ніл жағалауында тұр екен
Судан жеті семіз, күйлі сиыр шығып, қамыс ішінде жайылып жүреді
Сосын судан олардан басқа, сұрықсыз, арық жеті сиыр шығып, жағада тұрған сиырлардың қасына келеді
Сұрықсыз арық сиырлар жеті семіз, күйлі сиырды жеп қояды
Сол кезде перғауын оянып кетеді.
Ұйықтап кетіп, ол қайтадан түс көреді
Түсінде бір сабақтан жеті бас, әдемі, толық масақ өсіп тұр екен
Ал олардың артында, шығыстан соғып жатқан жел күйдіріп жіберген жеті сидиған арық масақ жеті толық масақты жұтып қояды
Сол кезде перғауын ұйқысынан оянып кетіп, бұның түс екенін білді.
Ертеңінде ол Мысырдан барлық сәуегейлерді алдыртады, бірақ ешқайсысы да перғауынға түстерін жорып бере алмады.
Сонда бас шарапшы тұрып, перғауынға былай деді:
– Бүгін мен өзім жасаған кінәні есіме түсіріп тұрмын
Бізбен түрмеде бас қорғау­шы­ның қызметшісі – бір жас көшпенді жігіт отырды
Оған түсімізді айтып, ол әрқайсысымызға жорып берді
Сосын оқиға дәл ол жорығандай болды: мен қайтадан орныма тұрып, екінші адам дарға асылды.
Сонда перғауын кісі жіберіп, Жүсіпті тез арада түрмеден босатып алғызды
Перғауын Жүсіпке:
– Мен түс көрдім
Сен көрген түсті бір дегеннен жори алады екенсің, – деді.
Жүсіп перғауынға:
– Жоқ, түс жоритын мен емеспін, пер­ғауын үшін жақсылыққа жорып, Құдай айтады, – деді.
Перғауын Жүсіпке түсін айтып береді.
Жүсіп перғауынға былай деді:
– Перғауынның екі түсінің де шешуі біреу
Құдай перғауынға не болатынын көрсетті
Жеті әдемі сиыр мен жеті әдемі масақ та жеті жылды білдіреді
Бұл екеуі де бір түс
Олардың артынан келген жеті арық, ұсқынсыз сиыр мен шығыстан соққан желден кеуіп қалған жеті масақ ашаршылықтың жеті жылын көрсетеді.
Мен жаңа айтқандай, Құдай осы түстер арқылы келешекте не болатынын перғауынға білдіріп тұр
Бүкіл Мысырда жеті жыл бойы молшылық болады
Содан соң молшылықты ұмыттыратын жеті жылдық жұт келіп, елді титықтатып жібереді
Ешкім де бұл жерде болған молшылықты есіне алмайды, өйткені одан кейінгі ашаршылық өте ауыр болады.
Перғауынның түсті екі рет көруі Құдайдың өзі шешіп қойған бұл істі еш бөгелместен жүзеге асыратынын білдіреді.
Ал перғауын бұл күндері Мысырды бір ақылгөй, дана адамның қолына тапсырып, сонымен бірге арнайы қызметкерлер тағайындап, астықтың бестен бір бөлігін жинап алдыртсын
Осы адамдар болашақтағы молшылықтың астығын жинап, қалаларда перғауынның қарамағындағы қоймаларда азық қоры ретінде сақтаудың қамын жасаулары керек
Бұл астық Мысыр елін жайлайтын жеті жылғы жұт кезінде халықты аштан өлуден сақтайтын қор болады, – деді.
Бұл ұсыныс перғауынға да, оның барлық кеңесшілеріне де ұнап қалды
Перғауын кеңесшілерінен: «Біз Құдайдың Рухына кенелген осы адамнан басқа біреуді таба аламыз ба?» деп сұрады
Жүсіпке ол: «Мұның бәрін саған Құдай білдіріп тұр екен, өзің сияқты ақылгөй, дана ешкім жоқ
Сен менің сарайымды қарамағыңа аласың, бүкіл халқым сенің айтқаныңмен жүруі керек
Мен отырған тағыма байланысты ғана сенен жоғары боламын» деді.
Жүсіптің жорыған түсінен кейінгі оқиғалар тарау-тарау боп жалғаса береді
Түйіндеп айтсақ, ақылгөй, данышпан, түс жорушы тұтастай әулетті, қауым-қауым боп, әр жерде бытыраған елді аштықтан құтқарды, тіршілік нәрін сыйлады
Неткен ғанибет десеңізші!
Мағира ҚОЖАХМЕТОВА,
жазушы, «Балбұлақ», «Дертке дауа» басылымдарының бас редакторы
