Түс біздің тірлік-тынысымызды ұдайы жаңа мазмұнмен байытып отырады
Жауабын іздесең, түс өзінің қасиетін ашады, емле-ережесімен таныстырады
Адамның өзіне-өзі көмектесуіне, өзін-өзі тануына ықпал етеді.
Атап өткен жөн, оянған сәтте көптеген кісілер түсін лезде ұмытып, бұлдыр-бұлдыр елес қана қалады
Қайсыбірі миында сақталған түс көріністерін сөзбен жеткізе алмайды
Тіпті өйтіп-бүйтіп жеткізсе де, әлгі түстің өз орнын, айрықша маңызын со күйінде ұстап қалуға қауқарсыз, жаңа ғана ғаламат күй кешкендей жағдайлары қас-қағымда әлдеқайда ұша жөнелгендей.
Рас, барлық адамның түсі қызық болмайды, көбіміз әншейін ұсақ-түйек, құнсыз бірдеңелерді ғана шырамытамыз, ақылға сыймайтын өрескелдік те қылаң беруі неғайбіл
Кім білсін, көне жазбаларда жиі ескертетіндей, тән қалың ұйқыға кеткенде жанның жер-көкті самғауы үшін пенденің обырлық тажалдық танытпауы керек шығар
Оның басқа да жандармен қатынас жасауына, ғаламды тұтастай шарлап, көріп-біліп келуіне ішіп-жеуде адамның өз тәбетін тыйып ұстауы үлкен әсер етеді деседі.
Ешқашан түс көрмеймін дейтін адамдар да кездеседі
Ғылыми зерттеулер мұны жоққа шығарады, жоғарыда айтқанымыздай, олар түстерін еске сақтамайды
Дүниежүзінің түкпір-түкпірінде мыңдаған зертханаларда күн сайын мидың электр толқындарын тіркеу жүмыстары жүргізіледі
Бұдан алпыс жыл бұрын немістің қарапайым дәрігері Ганс Бергер ми толқындарын тіркеудің алғашқы тәжірибелерін жасаған, қазір бұл ізденіс өзінің жалғасын табуда.
Түс зерттеуші ғалымдардың бірі ­Н
Клейт­ман өткен ғасырдың елуінші жылдардың басында ұйқының алғашқы кезінде байқалатын көздің баяу айналу қозғалыстарына мән беріп, бұны одан әрі зерттеуді аспирант Ю.Азеринскийге тапсырған еді
Мұның соңы ұзақ жылдардан кейін жұмулы күйіндегі көздің жылдамдықпен қозғалған сәті түс көретін кезеңмен тұспа-тұс келетінін анықтап берді
Түс көру кезіндегі көздің шапшаң қимылдарының парадоксальді (күтпеген жағдай) пайда болуы тез ұйқы (құс ұйқы), парадоксальді ұйқы, көздің шапшаң қимылдауындағы ұйқы тәрізді жаңа терминдерді қалыптастырды.
Баяу, бір қалыпты ұйқымен салыстырғанда, көздің шапшаң қимылдауындағы ұйқы барысында адам ағзасы өзгеріске ұшырайды екен, тыныс алу, қан қысымы, тамырдың соғуы бірден ауытқып шыға келеді, басқа да оқыс жайттар болуы ықтимал
Ғылыми тұжырымдар бойынша түнде түс көретін бес кезең болатыны айғақталды
Сол кезде жабық қабақтың астында көз алмалары шапшаң қимылдайды
Ұйқының бұл кезеңі түстің қас қағым сәті саналады
Ұзақ түнде мұндай бес кезең болатындықтан, көрген барлық түсті есте сақтау мүмкін емес деседі
Түс көруден демалу кезеңіне көшкенімізде әлгі бейнелер өшіріліп қалады
Көптеген түстің ұмытылуы да сондықтан
Түнгі саяхаттардың бір өшіп, бір жанған әсерінен арылу, оянғаныңда оңайға түспейді
Күн мен түн, таң мен кештің арасындағы құбылмалылықтың ықпалы зор
Әрине, түнде көрген түсің күндізгі сана-сезіміңе көндіге қоймайды, жарықтың өлшеміне ол сыймайды да
Көзіңді ашқанда, осыған дейінгі әлде қобалжыған, әлде қуанған халіңнен жұрдай тоналып, өзіңді соншалықты қорғансыз сезінетінің де ұшырасады
Аса маңызды бір мәліметті ұмытқандай қиналасың
Басқа ғаламшарға тап болғандай, біразға шейін өз-өзімізге келе алмаймыз, кейде тіпті кім екенімізді есімізге әрең түсіреміз.
Ұйқыдан қалай оянудың да мәні бар
Есің жиған сәттен дереу ұшып тұрмай, денеңді оянған сәттегі қалпынан айнытпай жатқанда, еріксіз ағзаңа ден қоясың
Өзгеріс бар ма, жүрегің шаншымай ма, ауыр тартпай ма, басыңнан башпайыңа шейін тыңдап шығасың
Тәндегі сәл-пәл ауытқуларды зердеңе түйесің
Адам тәнінің қабылдағыштығы, сезімталдығы шексіз
Ауа райы құбыла ма, алақаны олжаға кенеле ме, жаңа киім кие ме, күтпеген кездесу бола ма, әлдекім қаза таба ма, тойға бара ма, дене патшасының алдын ала түйсінбейтіні кемде-кем
Өн бойыңнан соның бәрі толқын-толқын әлсіз діріл арқылы білінеді, ағзаны тұтастай бойлап ерсілі-қарсылы жүгіреді
Денесіндегі сәл ғана өзгерістерден дәл сол күні не болып не қоятынын білетіндер арамызда бар
Көрген түсіңді қайтадан елестетіп, електен өткізгенінде де ағза мүшелері оған жапсарласа кетіп, өзара хабар алмасады.
Әдетте түс көрмей ұйықтаған дұрыс деп жатады
Алайда түс көріп, әлде көрмей ұйықтады ма, аражігін ажырату мүмкін бе десеңізші
Өң мен түстің арасындағыдай бір ғажап сәттің бар екенін бәріміз мойындаймыз
Осы маужыраған сәтте талай сыр жасырынғандай
Бұлшық еттер босап, бойың балқып, әрлі-берлі тербелгендей, әлди-әлди, әлди-әуен
Жүйкені жұқартқан ой атаулы зым-зия
Әлденені бақылауға, әлденені жүгендеуге мұрша жоқ
Әне, таңғажайып түнгі саяхат сағымы… Ал енді дәл осындай халді тек ұйқыға кеткенде емес, былайғы шақта да қалауыңа орай кешуіңе болады ғой
Ауруынан айығуға, қалаған жерінен хабар алуға, болжауға ден қойғандар мұны тереңнен ұғады, творчестволық ізденістерге, шабыттың оянуына да ықпал етеді
Мұның өзі түс көру мен саналы түрде маужырау сәттерінің өте ұқсас екенін айғақтайды
Яғни ояу отырып та, түс көруге, ертегідей сапар шегуге болады
Қас қағымда өзгеше өмір кешіп үлгересің
Ішкі тілегіңе байланысты сол сәттен діттегеніңді дөп табасың: алыстағы ағайыныңның амандығы ма, түйінін таппай жүрген түйткіл ме, ұйқасын, бояуын іздеген өлең жолы ма, сурет сұлбасы ма, кенеттен қандай да бір шешімі алдыңнан шыға келеді
Сөйтіп ояу отырып түс көруді кәдімгі творчестволық хал-ахуалға айналдырасың
Бәрінен сытыла ғарышқа самғаған жан арқасында ғана
Өзінің бастапқы бұлақ қайнарына оралып, тәннің батпан ауыртпалығынан адаланған жанның азаттығы нендей кереметтерді ғана аян ғып көрсетпейді дейсіз, Алла тағаланың адамдарға деген сүйіспеншілігінің және бір дәлелі ғой бұл.
Мағира Қожахметова,
жазушы, «Балбұлақ», «Дертке дауа» 
басылымдарының бас редакторы
