«Адамзаттың бәрін сүй, бауырым деп…» деп жырлаған Абайдың 170 жылдығы Адамзаттың Абайын өмірге әкелген туған елінде, өскен ортасында кең көлемде аталып өтті
Бұл Қазақстан Республикасының Президенті Нұрсұлтан Назарбаевтың «Абайдың мұрасы — қазақтың ең қасиетті қазынасы
Абай өзінің туған халқымен мәңгі бақи бірге жасайды, ғасырлар бойы қалың елін, қазағын жаңа биіктерге, асқар асуларға шақыра береді» деген сөзінің дәлелі болса керек
Семейдегі Абай атындағы саз-драма театрында «Адамзаттың Абайы» атты салтанатты жиын өтіп, тойға арнайы келген Мемлекеттік хатшы Гүлшара Әбдіхалықова өңір жұртшылығын айтулы мерекемен құттықтап, өзінің ақжарма тілегін жеткізді.
Шығыс Қазақстан облысы­ның әкімі Даниал Ахметов елге келген қонақтарға ризашылық білдіріп, тойдың сәтті өтуін тіледі.
«Құрметті жерлестер! Ұлы Абай­дың 170 жылдық мерей­тойының қадірлі қонақтары! Алаштың ардақтысы, қазақ елінің ұлы данасы, дара тұлға – Абай Құнанбайұлының 170 жылдығын кең көлемде атап өткелі отырмыз.
Ұлы бабамызды ұлықтау, ұрпаққа қалдырған ұлағатын ұмытпау – біз үшін қасиетті парыз.
Ғұмырын, шығармашылығын еліне арнаған Абайдың тойы – халық тойы
Абай – қазақ халқының ұлы ұстазы, тәрбиешісі
Әр сөзі ақыл мен нақыл, мақал мен мәтелге айналған өлмес мұра қалдырған адамзаттың Абайы.
Абай мұрасы – рухани биіктіктің бастауы
Бұл ретте Елбасымыз Нұрсұлтан Әбішұлы Назарбаевтың «…Абайдан артық, Абайдан ұлы, Абайдан киелі ұғым болмауға тиіс… Абай әлемі біздің жеті түнде адастырмас Темірқазық іспетті» деген сөздерінен артық айту мүмкін емес.
Абай сөздері – келешегі кемел ел үшін тағылым аларлық рухани күш пен қайрат беретін қайнар бұлақ
Абайдың шығармалары – халқымыздың мәңгілік рухани азығы» деді өз құттықтауында Д.Ахметов.
Мерекелік шара барысында Шәкәрім атындағы Семей мемлекеттік университетінде Абайдың 170 жылдығына арналып түсірілген Ақберен Елгезектің «Абай» деректі фильмінің тұсаукесері өтіп, «Абай және әлемдік өркениет» атты халықаралық ғылыми-тәжірибелік конференциямен жалғасты.
Деректі фильм жайында абай-танушы ғалым Мекемтас Мырзахметов «Біз Абайды әлі дұрыс түсіре алмай келе жатырмыз
Мына фильмде Абайдың ішкі дүниесін көрсететін жағдайлар бар екен
Бұл жаңа көзқарас, жаңа лепті білдіреді
Абайдың жүріп кеткен жолын, рельсін өзгертіп, жаңа рельске қою керек
Сонда үйлесім болуы керек деп ойлаймын
Әр уақыттың өзінің адамы болады, жаңа ұрпақтың жаңа танымы деп білемін» деген көзқарасын білдірді.
«Абай және әлемдік өркениет» атты халықаралық ғылыми-тәжірибелік конференцияға әдебиеттанушылар, тіл мамандары, мәдениеттанушы, тарихшылар және алыс-жақын шетелдерден абайтанушы ғалымдар қатысып, сөз өнеріндегі Абай шығармашылығының мән-мазмұнына тоқталды
Абай дүниенің көрінбеген сырына мән бергендігі, әр сөзінде соншама салмақ жататындығы баса айтылды.
Абай атындағы театрда Мемлекеттік сыйлықтың лау­реаты Шахмардан Әбілов Абайдың әндерін шырқап, Ғарифолла Есім Абайдың туындыларына қатысты толғамдарын ортаға салды
Сондай-ақ мереке барысында Қазақстанда тұңғыш рет «Abaialemi.kz» энциклопедиялық онлайн порталы ашылды
«Abaialemi.kz» онлайн порталында ұлы Абай дәуірі, оның ізбасарлары туралы мәлімет, абайтану еңбектері, замандастарының естеліктері, Абайға арналған шығармалар, т.б
қазақ, латын және араб тілдерінде берілген.
Тойдың екінші күні Абай ауданында жалғасты
Біз мінген көлік Күшікбай кезеңін, Бөріліні, ұлы Абайдың туған жері Сырт-Қасқабұлақты, қос ғашық Еңлік-Кебекке қойылған ескерткішті артта қалдырып, Қарауыл ауылындағы Мамай батыр ескерткішіне тоқтады
Ескерткіштің ашылу салтанатына Шығыс Қазақстан облысы әкімінің орынбасары Жақсылық Омар қатысып, барша қауымды Мамай батырға арналған ескерткіштің ашылуымен құттықтады.
Қарауыл ауылындағы Мәдениет үйінде «Адамзаттың бәрін сүй, бауырым деп…» атты республикалық ақындар айтысы өтті
Серікзат Дүйсенғазы – Алтынкүл Қасымбекова, Сара Тоқтамысова – Өміржан Көпбосынов, Тілеген Әділов – Аспанбек Шұғатаев, Әсем Ережеқызы – Еркебұлан Қайназаров, Айнұр Тұрсынбаева – Айбек Қалиев, Мейірбек Сұлтанхан – Дидар Қамиев ара­сын­дағы айтыс тартымды өтті
От ауызды, орақ тілді ақындарымыз Абай шығармашылығының тереңіне бойлап, ақын рухына лайық сөз айтып, сонымен қатар бүгінгі қоғамның өзекті мәселелерін өткір көтере білді
Аманжол Әлтаев бастаған, Алмас Алматов, Тыныштықбек Әбдікәкімұлы, Қалқаман Сарин қостаған әділқазылардың шешімімен Бас жүлдені қарағандылық Дидар Қамиев иеленді
1-орын Сара Тоқтамысованың қанжығасында
2-орынды Тілеген Әділов пен Аспанбек Шұғатаев еншіледі
3-орын Өміржан Көпбосынов пен Айбек Қалиевке бұйырды.
Сонымен қатар шара барысында Абай кесенесі басында Құран бағышталып, құрбандық шалынды
Қарауыл ауылында Қазақ күресінен    Қазақстан кубогының ашылу салта­наты өтті
Жорға жарысы, Аламан бәйге, «Абай тойы­ның бас палуаны» сайысы ұйымдастырылды.
Мерекелік іс-шараны Шығыс Қазақстан облысы әкімдігінің қолдауымен Абай ауданы (әкімі Тұрсынғазы Мүсәпірбеков) ұйымдастырғанын айта кеткен жөн
Сондай-ақ ұйымдас­тырылған шаралардың жоғары деңгейде өтуіне Гумилев атын­дағы Еуразия ұлттық университеті де мұрындық болған екен.
«Абай Құнанбаев қоры­ның» құрметті төрағасы, Қазақ­станның құрметті журналисі, Абайдың жиені Балтабек Ерсәлім «Ана тілі» газетінен еке­німізді білгенде елең ете қалды
Бірден бұрылып: «Ана тілі» өте жақсы газет» деді.
Осындай көненің көзіндей қарттарымыз барда, Абай іліміне бойлай білген жастарымыз барда Абай даңқы, оның ғибратты сөздері үлгі бола береді
Ақын туындыларының күн өткен сайын қадір-қасиеті артып, әр жастың жанына жалау болып, өмірлік қағидасына айналары сөзсіз.
Бағдагүл БАЛАУБАЕВА
АЛМАТЫ – СЕМЕЙ –ҚАРАУЫЛТӨБЕ – АЛМАТЫ
