Жазиралы Жаңаарқа жерінде Халықаралық «Қазақ тілі» қоғамы мен Халықаралық Түріктану Орталығының ұйымдастыруымен Қазақ хандығының 550 жылдығына арналған «ХХ ғасырдың аумалы-төкпелі кезеңдері, қазақ қоғамының трансформациясы және жаңа заманға бейімделуі» атты тарихи-танымдық форум болып өтті

Жиынды халықаралық «Түркітану» орталығының төрағасы, Халықаралық «Қазақ тілі» қоғамының вице-президенті, филология ғылымының докторы Ерден Қажыбек жүргізіп отырды

Ғылыми-практикалық конференция Жаңаарқа ауданының әкімі Ғабдірахман Омаровтың беташар сөзімен ашылды.
Конференцияда Түрксойдың бірінші хатшысының орынбасары Санжар Мұлазымоғлы, саясаттанушы Сайын Борбасов, академик Бекен Кемелбеков, түрколог Нәпіл Базылхан, «Арыс» қорының президенті, Халықаралық «Қазақ тілі» қоғамының вице-президенті Ғарифолла Әнес және т.б
баяндама жасады.
Тарихи-танымдық форум барысында Алматының «Темір­қазық» баспасынан жарық көрген «Тектіден туған тұлғалар» кітабының тұсаукесері рәсімі өтті
Кітапта Орталық Қазақстанның қиын-қыстау жылдары өркендеуіне үлес қосқан Нұрлан Омарұлы туралы және оған өмірдің барлық сын сағатында онымен бірге тағдырдың ауыр тауқыметін мойымай көтерген зайыбы Шәрбан Елғұттықызы туралы қарымды қаламгерлер, олардың жақсылық-шапағатын көрген замандастары, ұрпақтарының, туған-туысқандарының, ұл-қыздарының естеліктері берілген.
Қазақ халқы тарихының қайбір қалтарыс-бұлтарыстарына үңілсек, ХХ ғасырдың отызыншы жылдары әкелген зұлматпен теңесер қасіретті табу қиын
Естен кетпес «Ақтабан шұбырынды алқакөл сұлама» сыртқы жаудың басқыншылық шабуылының салдары болса, 1932-1933 жылдар ойраны екі тізгін, бір шылбырын сталинизм ұстаған шикі социализмнің, голощекиншіл ұр-тоқпақтардың асыра сілтеп, жымысқылықпен бүркеп жүріп, қолдан жасаған қаскөйліктерінің кесірі еді
Бұрын «Жайлауымды жау алды, қыстауымды қар алды» деп мұңайған қазақтың енді, жайлауында жаны, қыстауында қаны шықты
Қара жолдың бойында шашылған сүйегі жинаусыз қалды
Бұл тарихымыздың ащы шындығымен қатар, дамыл-дамыл еске алар, еске алған сайын бүгінді барлап ертеңді ескертер, жазылуы қиын қара жара
Бұл ешбір алапат соғыссыз, жойқын табиғи апаттар мен зілзаласыз миллиондаған бейкүнәлар құрбан болған өткелсіз өткеніміздің құрдымы.
Міне, бұл тек бір ұлттың тарихындағы ғана емес, бүкіләлемдік тарихтағы жантүршігерлік санаулы нәубеттің бүкіл тауқыметін көтерген, көтеріп қана қоймай, жүздеген адамдардың өмірін сақтап, тіпті ұлт ретінде жойылу қатері төнген халқымыздың қысқа уақытта аяғынан тұрып, өсіп-өнуіне өлшеусіз үлес қосқан Нұрлан Омарұлына халқы дән риза, рухына тағзым етеді.
Шара барысында Сайын Борбасов, Бекен ­Кемелбеков, Ғарифолла Әнес, Әлімхан Жүнісбеков сынды белгілі ғалымдармен қатар дүлдүл домбырашы Мұхамеджан Тілеуханов, ақын, журналист, аудармашы, өлкетанушы, Қазақстан Жазушылар одағының мүшесі Сәбит Бексейіт, Ұлытау ауданының әкімі Хамит Омаров Түркі әлеміне қосқан сүбелі үлестері үшін Түрксойдың «Ұлы Түрік қыраны» медальдарымен марапатталды
Форум жұмысына белсенді қатысқан азаматтарға сертификаттар мен алғыс хаттар табысталды.
Алқалы басқосудың ғылыми-практикалық маңызы өз алдына бір төбе болса, сонымен қоса тәрбиелік мәні өте зор екенін мінберден сөйлеген азаматтар да, залда назарларын сала тыңдап отырған көпшілік те бірауыздан мақұлдады.
 
Нұрлыбек ӘУБӘКІРОВ,
филология ғылымының кандидаты,
ҚарМТУ профессоры
Қарағанды облысы
