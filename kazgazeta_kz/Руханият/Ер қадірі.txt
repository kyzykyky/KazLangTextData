«Ер – ел тірегі» деген қанатты сөз бар
Айтса, айтқандай-ау!.
Бейбіт күнде дүйім халықтың ішер ас, киер киімін қамдау сияқты материалдық сұраныстарынан бастап, олардың тамырын тереңге тартар рухани қажеттіліктерін де орнына келтіре білген, ал қиын-қыстау замандарда түтеген борандардың өтіне шығып, еліне ықтасын бола білген қаншама ардақты ата-бабаларымыздың есімдері тарихта қалды десеңізші
Сөйтсек, тұтас елге тұтқа болған сол бір пәруана жандар ең әуелі өз отбасыларының мызғымас тірегіне айнала білген екен ғой! Бұл пікірімізге дәлелдерді тарих парақтарын сәл-пәл ақтарыстыра бастағанда-ақ молынан ұшыратарыңыз сөзсіз
Демек, ол кісілер ең әуелі отбасы мүшелерінің алдындағы өздерінің айрықша жауапкершіліктерін жеріне жеткізе түйсініп, сезініп және сол міндеттерін хал-қадерлерінің жеткенінше биік деңгейде атқарып өтуге ұмтылған жандар екен
Менің әкем Үшбай ақсақал дастарқан басында балаларына арнап сөз қозғаған кейбір сәттерінде: «Бітісі жаман қамысты, Су ішінде өрт алар, Жүрісі жаман жігітті, Ел ішінде жау алар», – деп, ойларын термелей айтып отырушы еді
Демек, қисық қамыс кімнің, нендей қажетіне жарамақ десеңізші?! Әлі есімде, әжелеріміз қа­мыс­тан өреше тоқу үшін олардың түзу біт­кендерін ғана таңдайтын
Ал аталарымыз Қарашаңыраққа тіреу ретінде түзу де мықты емен ағашын тоғайдан-тоғай қоймай жүріп іздестіруші еді
Сонда бабаларымыздың айтпағы да, аң­сап өткені де: соңында қалар қарашаңырақта­рына тамырын тереңге салған биік бәй­теректердің тірек бола білуі екен ғой
Жай ғана армандап қоймай, ол кісілер әулетіндегі сүттей ұйыған берекенің келер ұрпақтарына жалғаса түсуін ерте бастан-ақ күйттей білген
Нақтылай айтқанда, шаңырақтағы тәрбие ісімен күн сайын, сағат сайын жеке іс-әрекеттерімен де, ұлағатты сөздері арқылы да айналысып отырған
Отбасындағы жеке үлгі-өнеге демекші…
Кеңес үкіметі кезіндегі журналистік сапарларымыз барысында сол жылдары тоқсан мен жүзіңізді алқымдап қалған, Қазан төңкерісіне дейінгі қазақ ауылдарының өміріне куә болған, көкірегі дария қарттармен көбірек сұхбаттаспақ­қа ұмтылушы едім
Айдынбай, Сарыбай, Дігәрбек, Әділбай және тағы басқа да аталардың шертер әңгімесінің тіні бөлек болатын
Сондай кісілердің бірі Қоштай ақсақал еді
«Түлкібас ауданының Абай ауылында тірі шежіре іспетті Қоштай Жанысбайұлы деген қария бар көрінеді» деген хабарды естісімен: «Сәлем бере барып, әңгімесіне қанықсам ғой, шіркін», – деп армандап, ақыры 1990 жылы арнайы іздеп те барғанмын
Сөйтсем, содан сәл ғана бұрын ол кісі 103 жасқа толған екен
Кенже әжеміздің өзі жетпістің үстінде боп шықты
Қоштай қария өзі 73-ке келгенде көрген 30 жастағы кенже ұлының қолында, қарашаңырақта отыр екен
Алматыдан арнайы келгенімізді естіп, қарияның 70 жасында көрген қызы да Шымкент шаһарынан «ат терлетіп» жетті
Қос перзенті де Қоштай атаның «со­йып, қаптап қойған» жас көшірмесі десе болғандай
Ол кісінің ертеректе дүниеден өтіп кеткен үлкен әйелінен (бәйбішесі ме, тоқалы ма, ол жағы есімде қалмапты) туған балаларының өзі сол тоқсанын­шы жылдары жетпістерді алқымдап қалған еді
Бәрі бір ауылда тұрғандықтан, әкелерінен күнде сәлемдерін үзбейді екен
Яғни жетпістегі ұл жүз үштегі әке­ге ізет-құрметін амандаса келіп білді­ріп тұрған
Ауылдастарының айтуынша, қария­ның үрім-бұтағы жиын-тойларда бас қос­қанда, бір қауым ел боп отырысады екен.
Қоштай атамен сол жолғы әңгіме барысында: «Дүниеге Алпысбай, Жет­пісбайларды әкелген «могиканның соңғы тұяқтары» осы кісілер боп жүрмесе екен!» – деген мазасыз ой жүрегімді тербеген еді
Одан бергі жиырма жыл уақыт ішінде тіпті «Қырықбай, Елубайлар да күрт азайып кетті», – деп демографтар дабыл қағып жүр
«Бұған айыпты кім? Көп бала туып, басын қатырғысы келмейтін, жан тыныштығын ойлайтын әйелдер ғана ма? Жоқ әлде отбасына билігін жүргізе алмастан: «әйелім не айтса, сол – заң» деуге көшкен ынжық ер-азаматтар да жауапты ма?!» – дейді ішкі бір ой.
Небір шежірені, әргі-бергі заманалар әңгімелерін үш күн бойы суыртпақтап сұрай отырып, ауық-ауық Қоштай атаның өмір сүру қалыбына да назар аударып жүрдік
Бойында туа бітті бір бекзаттықтың барлығы ол кісімен пікір алыса бастаған сәл ғана сәттен кейін-ақ аңғарылып жататын
Өзі ес біле бастаған 10-12 жасынан бері тартып, үш күн ішінде талай әңгіменің басын қайырыстық
Бірақ бірде-бір рет бірде-бір жан туралы жарты ауыз жаман пікір білдіргенін байқамадым
Жан мәрттігі деген осы болар, бәлкім!
Кеңес үкіметі жағдайында бізді қы­зықтыра, қайран қалдырған тағы бір жайт – ол кісі қандай қауырт шаруасы болмасын, біз қонақ болған күндерде бес мезгіл намазын үзбеген еді
Кенже әжеміздің айтуынша, ол кісімен отасқан жарты ғасырға жауық уақыт ішінде Қоштай атаның себепсізден-себепсіз намаздарын қаза еткенін көрмеген екен
Атеистік «қызыл қыспақ» жылдарында тіпті терезелерін қараңғылап, ұрланып та оқып жүріпті
Білдірмей оразасын да ұстаған
Небір қиын-қыстау заманалар аяусыз көлденең тартқан әлгіндей сын тездерінен осылайша иманын, арын өзінің «жан шүберегіне» түйіп, аман алып шыға білген екен де! Ұрпағының ынтымақ-берекесін де, жеке басының жақсылығын да намаз, дұғалары арқылы сұраған көрінеді
Сондықтан болар, отбасы мен тұтас әулетіне жылылық пен байсалдылық дарытып отыратын ол кісінің жайлы мінезі, көзге көрінбес бір алтын жіптей, бүкіл өрен-жаранын бір-біріне жалғап қойғандай, сыйластық деген арқанмен байлап тастағандай болатын… Келіп-кетіп жатқан ұрпақтарына да, көрші-қолаңдарына да мейірімі жетіп-артылып жатты.
Келесі қайран қалғанымыз 103-тегі қарияның «диетасы» болатын
Дас­тар­қандағы мәзірлер, кәмпит-сәмпитті есеп­темегенде, өз қолдарынан шыққан табиғи тамақтар болды
Дастарқаннан тіл үйірер қымыз үзілмеді.
Сол сапардан бастап, ұлттық тағам­дарымызды әзірлеудегі салдыр-салақ­тығымыздың ұлт, ұрпақ денсаулығына, керек болса, тіпті ұлттық рухымызға қаншалықты кері әсерін тигізетініне жете назар аудара бастадым.
Қоштай ата бір мезгіл үй іргесіндегі қора-қопсысын жағалап, малға жем-шөп салып, суғарып жүрді
Екінші күні қызық бір көріністің куәсі болдық
Ауылда біреу той жасап, көкпар берген екен
Көкпарға атаның кенже баласы түсті
Қарияның өзі болса, келесі бір сауырынан жараған сәйгүлігіне мініп алып, көкпаршыларды айнала шапқылап, қиқулай үн қосып, керемет белсенді «болельщик» боп жүрді
Естуімізше, ол кісі көкпарды сексенге таянғанынша тартқанға ұқсайды
Ұлттық ат спортының өзге де түрлерімен жанын сала айналысқан екен
Содан кейін ғана «қатардан шықса» керек.
…Арада тағы төрт жыл өткенде Қоштай ата тәуелсіз еліміздің үлкен сахнасында өткізілген дана Ақсақалдардың республикалық жарысына қатысты
Онда бас жүлдеге ие болды
Жиылған жұрт ол кісінің 107 деген жасқа «әйтеуір Құдайдың берген жасы ғой» деп қол қусырып, қалай болса солай келе салмағанына, ең бастысы, момақан қа­ра­пайымдылықпен көмкерілген терең даналығына қайран қалысты
Сол жолы іштей ойға қалған едім: «Әулеттің алтын діңгегіне, отбасының мызғымас тірегіне айналған Қазақ баба, данышпан қария прототипі осы кісідей-ақ болар-ау!» – деп
Ұлттық рухымыздың қисайып я әлсіреп кетпей, келер ұрпаққа бар бояуымен байып, аман-есен жетуіне өлшеусіз үлес қосқан жандар ғой ол кісілер!
Сондай қариялардың айтуында кө­кейімізде жатталып қалған небір өрнекті пікірлердің түп-төркінімен кейін келе, Шариғат бұлақтарынан су­сын­дай бастаған сәттерімізде жиі ұшырасып жүрдік
Нақтылай айтқанда, әрбір пенденің, оның ішінде ат жалын тартып мінген ер-азаматтың ең бірінші міндеті – Жаратушының құдіретіне шек келтірместен, тек Соған ғана құлшылық етіп, Содан ғана көмек сұрауы
Себебі жұмырбасты пендеге тән екі дүниедегі бар бақыттың қайнар-бұлағы осы қағи­дадан бастау алатыны қасиетті Құранда бірнеше мәрте ескертілген
Екінші орын­дағы міндет – ер жігіттің әке-ше­шесін қастерлеп, құрметтеуі
Және отба­сының басқа мүшелерінен, яғни әйел, бала-шағасынан да ата-әжеге деген имандылыққа толы сондай құрметті талап ете білуі
Сонда ғана бір шаңырақ астында, бір уақытта ата-әже, әке-шеше, немере дегендей… бірнеше ұрпақ өкілдері бір-бірлерімен мейірімдерін өзара бөлісіп, қатар өмір сүре береді.
Айта кеткеніміз жөн болар, біздің бала кезімізде әке-шешесін сопитып, қарашаңырақта қал­дырып, бала біткеннің бөлек шығып кетуі деген жоқтың қасы еді
Ал ата-анасын Қарттар үйіне тапсыру деген індеттің қазақ отбасыларының үш ұйық­таса түстеріне де кірмеген болар-ау, сірә
Жоғарыда баяндалғандай, сүттей ұйыған келісімге отбасы мүшелерінің бәрі де азды-көпті өз үлестерін қосатыны айдан анық
Десе де, ер-азаматтың рөлі ерекше екенін баса айтқанымыз жөн болар
Себебі Жаратушы Иеміз отбасының әрбір мүшесінің, яғни әйел, бала-шағасының жасаған әрбір келеңсіз қылықтары үшін отағасының қияметте ерекше жауапқа тар­тылатынын қасиетті Құранда бірнеше мәрте ескертіп өткен
Мұны білмеу, сірә, жарға соқтырар!
Сөз басын ер-азаматтың отбасы алдындағы құқықтарынан емес, мін­деттерінен бастап жатқан себебіміз – өзіне жүктелген жауапкершіліктерін абыроймен атқарған азамат қана құрметке толы құқықтарға ие бола алады екен
Бір сәт еске түсіріп көрелікші… Өмірлік мақсаттарын он сегіз мың ғаламның Иесінен жеткен бұйрықтарға сай құруға тырысқан бабаларымыз тәрбие ісіне келгенде: «Әйелді – бастан, баланы – жастан», – демеп пе еді
Дайын тұрған өмірлік қағида десе болғандай
Қысқа да нұсқа бағдарлама
Жүрек төріңе іліп қой да, шамаңның жеткенінше терең ықыласпен орындауға тырыс
Себебі бар мәселе ниетке байланысты
«Ол үшін ең әуелі ниетіңді түзет, жүрегіңді тазала»
Қасиетті бұйрық осылай дейді
Жоғарыда біз сөз еткен қариялар өздеріне осындай биік талап қоя білген жандар еді.
Расында, ойлап қарасаңыз, алкоголь­ді ішімдікке сылқия тойып алып, үй-ішін бөрі тигендей дүрліктіріп жүретін, не болмаса қолы ұйқы мен құмар ойындардан, бос әңгімелерден босамайтын ер адамнан ұрпағын түзу жолға салуды талап етудің өзі біртүрлі қисынсыз іс емес пе?! «Ең әуелі, толып жатқан нәпсілік әлсіздіктеріңді тый!» – дейді Ұлы бұйрық
Демек, «әйелді о бастан» тәрбиелеу үшін әуелі ер-азаматтың өзі түзу жолда болуы тиіс
Себебі иманды азамат қана жақсы жардың қадіріне жетіп, оның кемшіліктеріне төзіммен қарап, оны біртіндеп түзетуге әрекет етіп, Шариғат заңдарын орындауға әйелін және балаларын жетелей алады
Сондықтан да: «Сіздердің араларыңыздағы ең абзалдарыңыз – әйелдеріңізге жайлы болғандарыңыз», – делінген шынайы хадистердің бірінде
Өзі қалап үйленген әйелінің ата-анасы, туыстарына да лайықты құрмет көрсету – нағыз ердің еріне тән мінез
Сонда ғана қосағыңыз сіздің әке-шешеңізге лайықты ізетін жасайды
Байқап отырсаңыз, Шариғат заңдарына сай тірлік кешу сіздің отбасыңыздағы терең үйлесім мен түгесілмес сыйластыққа, бақытқа жол сап береді емес пе?!
«Баланы – жастан» деген қағидаға келер болсақ, перзенттеріне өзінің иманды мінез-құлқымен, өмір қалыбымен үлгі болып, тұтас отбасын ішіп-жем, киім-кешекпен тиісінше қамтамасыз ету де – азаматтық міндет
Отбасында харам нәрселерге жол бермеудің келесі кілті – ысырап атаулыдан аулақ болу
Бұл қағиданы ерлі-зайыптылардың екеуі де қатаң басшылыққа алып, Тәңірі берген ырзық-несібелеріне қанағат етіп, қайырын тілегенде ғана ырыс-берекенің отбасына үйірілетінін Ислам ғұламалары баса айтып келеді.
Байқап отырғанымыздай, отба­сының бақыты оның әрбір мүшесінің өзіне жүктелген жауапкершіліктерін толық сезініп, мін­деттерін бар ынталарымен атқаруына тікелей байланысты екен
Себебі Алла Тағала әу баста жер бетіндегі барлық тіршілік иелері үшін жауапкершілікті мойнына алуды Өзі жаратқандарының біразына ұсынған екен
Тіпті тау екеш тау да ондай міндеттің ауырлығын ойлап бас тартқанда, оны адамзат баласы өз мойнына алған көрінеді
Содан бері әр пенде түрлі деңгейде өзіне жүктелген жауапкершілік-міндеттерді арқалап ке­леді
Біз бүгін сөз еткендей, отбасы, оның әрбір мүшесі өмірінің басты жауапкері отағасы екен
Бір сәт ойланып көріңізші, азамат! Сіз осы қасиетті міндетіңізге тиісінше жауапкершілікпен қарай алып жүрсіз бе?! Әлде тіршіліктің негізгі қа­мыты жан жарыңыздың мойнында ма? Пікіріңізді «Шаңырақтың» келесі сандарынан күтеміз.
Нұрлытай ҮРКІМБАЙ

Алпысбай, Жетпiсбай түгiлi, Отызбайларға зар болмасақ болғаны
Ұмытпасам, 1988 жылы-ау деймiн, «Литературная газета» «Где вы, настоящие мужчины?» деген мақала жариялап, онда орыс ер азаматтарының араққа салынып, өздерiнiң қабiлет-қарымынан айырылып бара жатқаны жөнiнде мәселе көтерген болатын
Содан берi де орыс басылымдары бұл тақырыпты назардан тыс қалдырып көрген емес, дегенмен байбаламға мыңқ еткен орыс еркектерi әзiрге байқалмайды
Олар арақ iшуден ТМД елдерi арасында көш басында келедi
Ал бiздiң азаматтар болса осы орыс ағайындарының дәл қазiр аяғын құшып тұр
Ресейде арақ iшу бiр адамға 15 литрге жетiп қалса, Қазақстанда сегiз литрден асып тұр
Дүниежүзiлiк Денсаулық сақтау ұйымының мәлiметтерiне сүйенсек, арақ iшу бiр адамға шаққанда жылына он бес литрден асса, онда  ұлттың тегi бұзылады екен
Ал осы мәлiметтiң төркiнiне үңiлiп көрсек, сол тек бұзылу қаупi бiзге де жетiп қалғандай
Тек дегенiмiз бiзден тарайтын ұрпақ десек, бүгiнгi балаларымыздың денсаулығы сын көтере ала ма? Қыздарымыздың 70 пайызының денсаулығы сын көтермейдi десек, азаматтарымыздың денсаулығы жайында әңгiме айту тiптi қисынға келмейтiн сияқты.
Оны жыл сайын әскер қатарына шақырылатын жас жi­гiттердiң денсаулығына тексеру жүргiзетiн әскери дәрiгерлер «жастарына салмақтары сай келмейдi, жүйкелерi бұзылған, жүрек, бүйрек ауруына ұшыраған, майтабан, көкжөтел, туберкулез» деген аурудың сан түрiн айтып дабыл қағып, айтып та, жазып та жүр
Шындығында, қазiргi жастардың жүйкесi жұқа
Әлденеге келiспей, әлде шамасы жетпей қалса, қазiр арқанға жармасып немесе әртүрлi тәсiлмен өздерiн-өздерi өлтiруге бейiм жастар көбейiп кеттi
Неге? Сауал бар, бiрақ жауабы жоқ.
Отбасын құруға енжар қарайтын жастардың да көбейiп бара жатқанын жасырғымыз келгенмен, өмiр өзi әшкерелеп берiп отыр емес пе
Ал Елбасы болса, 2020 жылға дейiн ұлт санын 20 миллионға жеткiзсек деп армандайды
Ол үшiн өлiм-жiтiмдi азайтып, адамдардың өмiр сүру жасын ұлғайтсақ дейдi
Бiрақ, ең қызығы, осы мәселенiң барлығын бiз тек ана мен бала денсаулығы төңiрегiнде ғана айтады екенбiз де, ер-азаматтарымыздың денсаулығын жақсарту туралы ауыз ашпайды екенбiз
Ал, шындығына келсек, өмiрге он екi мүшесi бүтiн, денi сау ұрпақ әкелуге бiрден-бiр жауапты, ұрпақ өндiрушi – ер-азаматтарымыз емес пе
«Тұқымы мықты», «тегi жақсы» деген сөздердiң төркiнiне үңiлсек, тек атадан таралмай ма? Ал ананың алтын құрсағы оны жетiлдiрiп, өмiрге әкеледi
Сондықтан бiз ана мен бала тағдырын ойлағанда әке болар еразаматтарды да естен шығармауға тиiстiмiз.
Бұл мәселеде бүгiнде Б.Жарбосынов атындағы Уроло­гиялық ғылыми-зерттеу институтының мамандары бiрқатар iс-шараларды қолға алып, 2009 жылдан бастап ер адамдардың денсаулығына тексеру жүргiзудi бастады
Өткен 2010 жылы 24 мыңнан астам азаматтардың денсаулығына тексеру жүр­гiзген мамандардың мысалдарына қарасаңыз, үмiтiңiзден гөрi күдiгiмiз басым болары хақ
Осы екi жылғы тексеру нәтижелерi бойынша, ұлтымыздың санын жиырма миллионға жеткiземiз бе деген арманымыз тым алыстап кететiн сияқты
Бүгiнгi таңда әрбiр бесiншi ер-азаматымыз белсiздiк дертiне шалдыққан болса, әрбiр екiншiсiнiң жыныстық қабiлетi төмен
100 мың адамға шаққанда 588,6 азаматымыз – арақтың арбауына түскен маскүнем
Ал отбасын құрған ерлi-зайыптылардың 15 пайызы – бала сүю бақытынан айырылғандар
Ал олардың жас мөлшерiне қарасаңыз, жағаңызды ұстауға тура келедi
29 бен 49 жас аралығындағы қырқында қамал бұзар, ердiң жасы елуге келмеген жiгiттер
Ал жiгiттерiмiздiң жасына жетпей жiгiттiгiнен айырылуларының басты себебi арақ пен темекi десек, кейбiр мамандар өмiрдiң қиындығынан туындаған күйзелiстiң салдарынан дегендi айтады.
Экологиялық мәселелердi де алға тартушылар жоқ емес, дей тұрсақ та, ең басты экология әрбiр азаматтың өзiнiң жеке басынан басталатынын ескерсек, әке болар ұл, ана болар қыз өз денсаулығын өздерi жас кезден ойластырғаны абзал-ау
Ал қазiр ұл мен қыз қатар тұрып шылым шегiп, бiр құтыдан сыра iшу өмiр сәнiне айналып тұрғанда, Алпысбай, Жетпiсбай түгiлi, Отызбайларды өмiрге әкеле алмай қаламыз ба деген қауiп бар.
Ал адам баласы баладан өседi
«Балалы үй – базар, баласыз үй – қу мазар» деген бабалар сөзiнiң де жаны бар
Көшеде ит жетектеген қазақ әйелi мен қазақтың кемпiрлерiн көрсем, жүрегiм ауырады
Мәпелейтiн баласы, еркелететiн немересi болмаса, қазақ келiншегi мен кемпiрi иттiң күшiгi мен мысықтың баласын мәпелемей қайтсiн
Оның бетi аулақ, дегенмен қала тiрлiгiнде баладан безiну үрдiсi белең алып тұрғанын жасырмауымыз керек.
Өткенде бiр келiншек хабарландыру алып келiптi
Кiш­кентай баласын қарайтын күтушi iздеп жүр екен
Әңгiмелесе келе, әлгi келiншектiң енесi де, өзiнiң анасы да бар болып шықты
Екеуi кезiнде жоғары қызметте iстеген көрiнедi
Қазiр зейнет жасында
Бiрақ емiренiп немере қарауға уақыттары жоқ
Есесiне айына екi рет Үрiмжiге моншаға, жылына екi рет шетелге барып демалғанды қалайтын көрiнедi
Ал осыдан кейiн жастарға «неге көп бала тумайсың?» деп айтып көрiңiз
Балабақшаның бағасы ол аспандап тұр
Оның үстiне олар баланы екi жас сегiз айдан бастап қана қабылдайды
Осыдан-ақ ұлтымыздың санын көбейтсек деген арман-тiлегiмiздiң алдында қандай кедергiлер тұрғанын бiле беруге болады
Ең бастысы, ертең әке, ана болар жастарымыздың денсаулығын қолға алмасақ болмайтын сыңайлы.
Нұржан ҚОҢЫР
