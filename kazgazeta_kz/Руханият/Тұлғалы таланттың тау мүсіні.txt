Атырауда қазақтың көрнекті ақыны, Қазақстан Республикасы Әнұранының авторы, Мемлекеттік сыйлықтың иегері Жұмекен Нәжімеденовке арналған еңселі ескерткіш бой көтерді
Бұл елдің айтулы ақынына жасаған үлкен құрметі екені сөзсіз. 
Еңселі ескерткіш Атырау өңіріндегі «Жұмекен жылы» аясында ашылып, оған Атырау облысының әкімдігі мұрындық бол­ған еді
Шараның ашылу салтанатында Бақтықожа Ізмұхамбетов сөз сөйлеп, «Жұ­мекен-жыр әр қазақтың жүрегінде жа­са­сын!» деген ізгі тілегін жеткізген болатын.
«Менің Қазақстаным» – халықтың елдігін танытып, даланың жырын жырлап Әнұранға айналған құдіретімен ерекше
Өткеннің, бүгіннің, болашақтың жаршысы болған ән – бүгінде еліміздің Әнұранына айналды
Жарты ғасырдан астам уақыт ел есінде, тарих жадында сақталардай маңызы бар әнді дүниеге келтіріп, дарқан даланың, «қоңыр тірліктің қоңыр баласына» айналып, бар қазақтың данасы болар талантымен танымал Жұмекен ақынның өнері де, өмірі де ел есінде
Туған елінің ұлы мұраттары жолында «гүлі болып егілуге, жыры болып төгілуге» дайын ақынын құрметтеген Атырау жұртшылығы Жұмекен ақынның сексен жылдық мерейтойына сексен шара ұйымдастырса, Қазақстан Педагогикалық ғы­лымының академигі Н.Даумов бас­қаратын Атырау облыстық дарынды ба­лаларға арналған ұлттық гимназия шә­кірттері де «Тұлғалы таланттың тау мүсіні» тақырыбында әдеби кеш өткізіп, ақын рухымен сырласты.
Жас буын қазақтың дарынды ұр­пақтары Жұмекен ақынның поэ­зия­сындағы адамдық, ұлттық, адамзаттық ұлы құндылықтар мен мұрат-мүд­делерді танып, өз өмірінің сәулелі келешегіне арқау етері сөзсіз
Бұл бас­тама тұлғалы таланттың тау мүсініне айналған ескерткіш өлкеміздің әр жас өркенінің бас қосар мәдени ошағына, патриоттық рухын көтерер түрлі шараларға ұйытқы болар мерекелік алаңға айналса деп тілейміз
Осы бас­таманы дарынды балаларға арналған облыстық ұлттық гимназия шәкірттері мен ұстаздар қауымы қолдап, Жұмекен ақын ескерткішіне гүл шоқтарын қойды.
Н.Лесбек
Атырау
