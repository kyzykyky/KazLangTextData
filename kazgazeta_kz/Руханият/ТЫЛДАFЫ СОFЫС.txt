Серік ҚИРАБАЕВ,
академик, Мемлекеттік 
сыйлықтың лауреаты
Көне Қарағандының орталық көшесі
Госпитальдің оң жақ қанаты – қонақүй
Сол жағында облыстық атқару Комитетінің үйі
Оның қатарында – кітап дүкені
Арасында оған да кіріп қоямын
Содан «Абай» романын сатып алдым
Кейін де талай кірдім
1945 жылы «Жас түлектер», «Шығанақ» романдарын, «Қазақ батырын» да сол дүкеннен алғам
Алдындағы көше «Сталин көшесі» деп аталады
Электрпойыздың станциясынан басталып, универмагтың, Ішкі істер басқармасының, облыстық банктің үйін жағалап кетеді
Банктен кейін бір-ақ үй бар – тұрғын үй
Қарсы бетіндегі шеткі үй – қонақүй
Жаңа қаланың сол кездегі шекарасы осымен бітеді
Асфальт атымен жоқ, обкомның алдындағы алаңқайға ғана тас төселген, қалған көшелердің жазда шаңы шығып жатады
Жаңбыр жауса, батпақ
Қарағандының батпағы жабысқақ, галошыңды алып қалады
Сондықтан ел галоштың белінен байлап алып жүреді
Күйеуі мен баласын бірдей әскерге аттандырып, күн көрісі жоқ қарт әйелдің панасыз қалған қайғысын да Қарағандыда көрдім
Ондайлар ел ішінде де көп
Бірақ ауылда, ағайын ортасында, біріне-бірі сүйене, тіршілік кешті
Ал Қарағандыда, өндірісті қалада, жанында ешкімі жоқ кемпірдің жылағанын, аласұрып, не істерін білмей, ел іздегенін көрсең… Осындай күйде мен Бөкенов Мұхамедияның шешесі – Оралды елге көшірістім
Бөкен біздің әкеймен бөле еді, үйін іздеп барып, осындай күйіне кездестім
Кейін құдай беріп, екеуі де әскерден оралып, Жаңарқада табысып, бас құрады. 
Мұхамедия үлкен қызметтер атқарды
Құлжан үйіне жиналып, сол жерден әскерге, майданға аттанған жаңарқалық студенттерді (ішінде Сапар Шәкенов деген Айтыманның жақын апасының баласы бар) пойызға шығарып салдым
Бәрі де өмір
Соғыс әкелген өмірдің азаптары
Құлжан – қазақы адам, әңгімешіл
Сәкенмен аталас туыс
Енең тоқасы ішінде бірі – Байбек (Сәкен), екіншісі – Сайбек (Құлжан, біздің шешей) боп бөлінеді
Сәкенмен бір ауылда өскен, ол жайлы естеліктерін ірікпей айтады
Арасында арабша басылған кітапты жастығының астынан алып оқып қояды
Ескене, Байбек, Жәнібек – бергі атам… Ор, Аба, Есен, Нұра – жерім еді, Қуандық, Қаратоқа елім еді… Мен оның кімдікі екенін білмеймін
«Сәкендікі ғой», – дейді Құлжан
Кітаптың сыртқы мұқабасы жоқ
Жыртылған
Оған ешкім тиіспейді
Тек Құлжанның жастығының астында жатады
Құлжан әрі қарай оқиды: Мен келем тау ішінде түнделетіп, Аймақты күңірентіп өлеңдетіп… Таулары биік қиялы, Орманы шалғын миялы, Жылқы, қой, сиыр, түйелі Сағындым Арқа – жерімді… Саясаттан алыстау Құлжан осындай ел, жер туралы өлеңдерін теріп оқиды
Біраздан кейін кітабын жауып, орнына тығады да: «Қайран өкімет-ай, соларды да аямады-ау!» дейді
Сөйтіп, мен алғаш Өспенде атын естіген, жынды Әбеннен тыңдаған, Айтам айтқан Сәкен туралы әңгімелерді Құлжан оқыған өлеңдермен толықтырдым
Шілденің бас кезінде басталған оқуымыз екі айдан соң қыркүйектің басында аяқталды
«Екі айлық курс өтті» деген куәлік алып, ауылға қайттым
Менің оныншы класқа баратын жылым еді, сабақ басталып кеткен шығар деп мектепке барсам, оқу жоқ
Балалар жиналмапты
Ересектеулері әскерге кетіп, оған ілікпегендерін ФЗО мектебіне аламыз деп қорқытып, балалар бытырап, бой тасалап жүр екен
Қыркүйектің аяғына таман алты (бес қыз және мен) баланың басы құралды, оқу басталатын болды
Сол жылы өкімет ақылы оқу тәртібін кіргізіп, әкей мені ертіп барып, ақшасын төлеп шықты
Бұрын ондай тәртіп жоқ еді, соғыс тудырған қиыншылық ғой дестік
Кейін өкімет мұны дұрыс көрмеді ме, төлеу тәртібін жойды
Сабақ басталғанмен, жүйелі оқу болған жоқ
Ер мұғалімдерді әскерге шақырып, біртіндеп алып кетіп жатты
Олардың орнына сабақ беретін адам табылмайды
Осылай ырың-жырыңмен екі тоқсанды аяқтадық
1943 жылдың алғашқы күндерінің бірі еді, біздерді директорымыз (Амалбеков Бименде) жинап, аудандық оқу бөліміне алып барды
Оқу бөлімінің бастығы ауыл мектептерінің жабылып жатқанын, мұғалімдерді әскерге алып кеткенін айтып, бізді ауыл мектептеріне мұғалім болуға міндеттеді
«Оқу жылы аяқталған кезде қайтып келіп, емтихан тапсырып, аттестат аласыңдар» деді
Бізде үн жоқ
Мені «Ынталы» колхозындағы орталау мектепке жіберетін болды
Қарсы болғам жоқ, өйткені ол ауылда әкемнің інісі Жаман ауылдық кеңестің төрағасы еді
Жатын орным дайын.
Кейбіреулер баратын ауылында жатын үйдің қиындығын айтып жатты
Оған ауылдық кеңес, колхоз көмектеседі дегеннен басқа сөз айтылған жоқ
Сөйтіп, мен 1943 жылдың 16 қаңтарынан Ынталы мектебіне мұғалім болып, сабақ беруге кірістім
Қарағаш ауылдық кеңесіне Ынталы, Қосшоқы, Қарағаш деген үш шағын колхоз қарайды, Ынталы екеуінің ортасында
Жаман әуелде Қосшоқыға колхоз төрағасы болып барып, жуырда ғана Ынталыға ауысқан
Оның үстіне өзімнің тұңғыш мектеп есігін ашқан жерім, мектебі – жеті жылдық
Көрші ауылдардың 5-7 кластарының оқушылары осында келіп оқиды
Ол жерлерде бастауыш мектеп қана бар
Үй суық
Тұрмыс ауыртпашылығы балалардың үзбей оқуына мүмкіндік бермейді
Әсіресе жоғары кластарда бала сирек
Мен 5-6 кластарға қазақ тілі мен әдебиетінен сабақ бере бастадым
Мұғалім жетіспейді
Қарағандыдан үш айлық курс бітіріп келген екі қыз да мұғалім болып кірісті
Тұрмыс ауыр
Қайда барсаң, жетіспеушілік
Жаман ағам ауылдың бас көтерер ат-көлігін, адамдарын алып, көрші Нұра ауданынан астық әкелгені есімде
Отын жоқ
Сабақтан босаған кезде Қарағаштың орманына барып, ағаш қиып аламыз
Оны және орман ішіндегі маялардан малға азықтық шөпті шанамен тасимыз
Ауылда дәрігерлік пункт бар
Онда бір орыс жігіті жұмыс істейді
Елдің дәрігер іздеуге де шамасы жоқ
Жұмыссыз, көбіне бос отырады
Біз тұрған үйдің көрші бір бөлмесіне орналасқан
Ішер тамағы жоқ
Біз тамаққа отырар кезде ылғи есік қағып кіріп келеді
Ұялмайды, қысылмайды – қиыншылық, жоқтық бәрін де ұмыттырып жібереді екен
Қазақтың барын бөліп ішетін әдеті ғой, біз «кел, кел» дейміз
Осындай тіршілікпен қысты өткіздік
Мамырдың аяғына қарай бізді ауданға, орта мектеп бітірушілердің емтиханына шақырды
Оған екі қыз келмей қалды
Күйеуге тиіп кетті деді білетіндер
Олардың орнына күзде оқуда болмаған Әбікен Тәкешев пен Мақсұт Шәріпов қосылды
Емтиханды қалай тапсырғанымыз есімде жоқ
Аттестат тапсыру салтанаты да болған жоқ
Аттестатты оқу ісінің меңгерушісі тапсыра салды
Оқу бөліміне қайта бардым
Онда мені К.Маркс атындағы колхоздағы бастауыш мектепке ауыстыруды сұрадым
Өйткені әкей осы колхозға бастық болып ауысқан
Оқу бөлімі басшысының келісімін алып, тамыздың аяғында мұғалімдер кеңесіне келетін болып, демалысымды пайдалануға кеттім
Бірден К.Маркске тарттым
К.Маркске ол кезде пойызға мініп, Монадырь стансасынан не одан өткен соң 89-разъезден түсіп, көлікпен барады
Арасы 25 шақырымдай
Мен Монадырь арқылы сондағы туыстардың атымен жеттім
Маркс колхозы ол кезде Жарық деген жерді мекендейтін
Ар жағында Көнек деген таудың етегінде Жиделі деген бөлек колхоз бар
Екеуі бір ауылдық кеңеске қарайды
Ескі қазақтар 8-ауыл дейді
Кейін екеуі қосылып, К.Маркс атындағы үлкен колхозға айналды
Жарық – Жаңарқаның ең бір көрікті өлкесі
Қарағаштан шыққан бұлақтар мен Жартастан аққан өзен суы жазда құрғағанмен, қыстағы қармен қосылып, көктемде мол су болып, Жарыққа жайылады да, қалың шөп өседі
Үй-үйдің арасын су алып кетіп, қатынасты қиындататын кездер де жиі болады
Шөптің молдығы сондай, соғыстың қиын жылдарында отын болмай, ылғи шөп жағатынбыз
Мол шөп осынша шығынға төтеп беретін
Солтүстік бетін Жұмыртқалы деген көл, оңтүстік жағын Толағай мен Танаш, батысын кіші Толағай, шығысын Қарағаш орманы қоршап жатқан осы алаңды алғаш көргенде, жұмақ дерсің
Бұл ауылға бірінші қадам басқан мен де осындай әсерде қалдым
Алғашқы сезіммен «Жарық» деген өлең жазғам, кейін ол аудандық газетте басылды.
Толағай ерте кезде бізбен аталас Жайма деген байдың жайлауы болған
Жайманың бейіті Толағайдың етегінде
Тау айналасы қалың шөпті, бұлақ аққан нулы өлке
Толағайдың арғы шығыс жақ беті біздің ауылға қарайды, батыс беті – Маркстікі
Осы жақ беткейден төмен түссең, «Құмкөл», «Жаркөл» деген көлдер кездеседі
Құмкөл жазықта ойпаңға орналасқан
Жаз ыстық болған жылдары суы азайып, сортаң тартып қалатын
Жаркөл жан-жағы жарлауыт, қалың шөп пен жардың төменгі тасасында жатыр
Суы терең және сарқылмайды
Жайманың есепсіз малы осы екі көлден су ішкен
Баяғы байларды тәркілеу заманынан кейін бұл жерді ешкім қоныстанбапты
Жер шамасын жақсы білетін әкей салт атпен бір аралап қайтты да, келесі жазда ауылды Толағайдың етегіне көшірді
Екі көлге малды ауыл қонды
1943 жылдың күзінен осы ауылға ауысып, 1945 жылдың ақпанына дейін бастауыш мектепте мұғалім болдым
Мен келгенде ауыл киіз үйде, Жарық бойындағы қыстаудан төмен жайылымда отыр екен
Оңашалау тігілген үш киіз үй, бірі – біздікі де, екіншісі ауылдық кеңес төра­ғасы Сәмен Исабековтікі, үшінші үй – көшіп келгеніне 2-3-ақ күн болған Бәкен (Апатай деуші ек) апамдікі
Бәкен – Смайыл­дың үлкен апасы, Қирабайдың (Жақсыбайдың) тұңғыш қызы
Жас кезінде Аймағанбеттің Түсіпбегіне ұзатылған екен
Аймағанбет Ақбура руынан, елге сыйлы азамат, Аймұратбек деген інісі болған
Ол туралы кейінірек айтам
Аймағанбеттің 6 ұлы қонақ келгенде, бәрі бірдей тік тұрып қызмет етеді (бірі қонақтың атын қарайды, бірі самауыр қояды, бірі қонақтың қолына су құяды, тағы сол сияқты) деп жұрт аңыз қылысады екен
Бәкен солардың үлкені Түсіпбекке шыққан
Одан бір қыз (Күлше), бір ұл (Ибрагим) көрді
Одан кейін Түсіпбек қайтыс болды
Әмеңгерлік тәртібі бойынша енді Бәкенді Оспан алды
Одан да бір қыз (Жұмабике), бір ұл (Адам – бойы аласалау болған соң Тәпек атанып кеткен) тапты
Оспан да қайтыс болып, Құлжанбек деген қайнысы аяқ салады
Одан Ұлбике деген қыз туған
Кешікпей Құлжанбек те қайтыс болған
Осыдан кейін апай: «Мен Аймағанбеттің алты баласын қыруға келгем жоқ» деп, Бәкенді алғысы келген қайындарының ешқайсысына да көнбей отырып алған
Сыйлы болып, балалары мен қайындарының қасында отырған
Кеңес өкіметінің қиыншылықтары, ашаршылық жылдарында Аймағанбет өліп, балалары жүдеушілікке ұшыраған кезде, әкей апасын көшіріп алған
Бізге көшіп келген соң Ибрагим деген баласы өлді де, қалғаны аман-есен бізбен бірге араласып өсті
Екі үлкен қызы күйеуге шықты
Тәпек деген баласы менімен жасты еді, жігіт боп қызметке араласа бастаған кезде 1946 жылы қайтыс болды
Апай содан кейін кіші қызы Ұлбикемен қалды.
Қазір Ұлбике тірі, балалы-шағалы
Қарағандыда тұрады
Әкей өзі қайда көшсе де Бәкен үйін бірге ала жүретін
Карл Маркске де көшіріп алған екен
Ауылда демалып, ел адамдарымен танысып жүрген күндердің бірінде Ақкем атына бір хат келді
Оны жазған Нұрада тұратын кіші қарындасының күйеуі Рүстембек (өзі емес, балаларына жаздырған болу керек) екен
Онда үлкен ұлы Жағыпардың ФЗО-ға алынғаны, Қарағандының қасында Самарқан деген ауылда тұратыны, жағдайы ауыр екендігі айтылыпты
«Соған көмектесудің қандай жолы бар, босатып алуға шамаларың келе ме?» деп сұрапты
Самарқанда Аймағанбеттің інісі Аймұратбек тұратынын, Жағыпардың сол үйге барып жүретінін, мекен-жайын (Карагандинская, 16) жазыпты
ФЗО (фабрико-заводское обучение) деген мектеп соғыстың алдында жастарға кәсіп үйрету мақсатында ұйымдасып, алғашқы кезде біраз пайдалы жұмыстар атқарды
Мектептегі оқуы мәнсіз боп жүрген кейбір жастардың сол мектепке түсіп, жұмысшы мамандығын игеріп кеткенін де көрдік
Алайда соғыс кезінде ФЗО осы дәстүрінен жаңылып, жөнді оқу оқытпай, барған жастарды қара жұмысқа салып, оның үстіне тамағы, киімі жоқ, аш-жалаңаш қалдырып, безер қып алды
Оған еркімен барушылар болмай қалған соң өкімет күштеп шақырып, шақырғанына бармағандарды милициямен алып кетіп, жоспарды орындап жүрді
ФЗО-ның жағдайына көнбегендер қашып, соғыс кезіндегі заңмен қашқын есебінде сотталды
Қарағандыда жастарды безер қылған ФЗО болды да, соғысқа жарамаған, не жасы асқан ересектерді мезі қылған – Трудармия еді
Өкімет оларды еңбек армиясына деп алып, зорлап ауыр жұмысқа салды
Жұмысшылары әскерге кеткен Қарағанды шахталарын солармен толтырды
Оларда үй-жай, дұрыс тұрмыс болған жоқ
Барак жатақханаларда, аш-жалаңаш, биттеп-құрттап күзет астында өмір сүрді
Осындай бір жұмысшымен нан дүкенінде кезекте бірге тұрып, соның киімінің сыртына шығып өріп жүрген биттің менің пальтома жұққанын көріп шошығаным бар
Дереу далаға шығып, пальтомды қарға аунатып, сілкіп зорға тазарттым
Осыны көрген біз – Жағыпардың жайы жеңіл емес екенін сездік
Әкей ойланып отырды да: «Сен барып қайт
Егер ретін тапсаң, алып кет, осында алып кел» деді
Былтырғы оқудан кейін Қарағандыға жиі барып, жолды да жақсы біліп алғам
Жаңа туыс та тапқам
Қара Қасым деген туысымыз, әкейдің құрдасы және сыйласы, бір барып келгенімде, «Жаңа Қарағанды деген теміржол станциясында біздің Қасым, Әшім деген туыстарымыз тұрады
Барсаң, тауып, амандығын біліп кел» деген
Бір барғанымда, соларды іздеп барып таптым
Әшім сауда-саттық жасайтын вагон-лабкада істейді екен
Үйінде болмады
Қасымды үйінен таптым
Бауырмал адам боп шықты
Аты-жөнімді айтқан соң шұрқырап қарсы алды
Бізге туыстығы да алыс болмады
Әкейден үйренген шежірені мен де білуші ем, Қасекең де жақсы таратады екен
Біз Алтай, Алсай, Бигелді, Шақа болып тараймыз
Шақадан Тілеп, Тілептен Айтбай, Бабатай, Жаманқара болып бөлінеді
Біз – Бабатаймыз
Айтбайдан – Қара Қасым мен мына, мен барған Қасым
Кейін бір барғанымда інісі Әшіммен де таныстым
Бұл жолы бұрынғы үйреншікті Құлжанның үйіне түстім
Самарқанға (қазіргі Теміртау қаласының орнындағы поселок солай аталған) баратын көлік іздестіріп, қалалық автобус стансасына барып едім, ондағылар: «Автобус жүрмейді, Қарағанды-Сортировочная стансасынан пойыз жүреді» деді
Содан поезға мініп, Қарағанды-Сортировочнаяға жеттім
Одан да жүретін пойыз болмады
Пойыз күткен оншақты адам, әне-міне болып қалар деген үмітпен 2-3 сағаттай тосты да, аяғында жаяу кетуге бекінді
Мен де ердім.
Жалғыз жарым жүру ол кезде қауіпті болатын
Қарағандыда бұзықтықтың неше түрі кездеседі
Топ болып жүретін болған соң, басқа амал жоқ, көндім
Жолда бір-екі елді мекен кездесті
Соңында Нұра өзені мен Самарқан су қоймасын жағалап өттік
Поселокке кірген соң жолдастарымнан бөлініп, Аймұратбектің үйін іздеуге кеттім
Тез таптым
Үлкен қақпасы бар, оңаша салынған үй екен
Қақпа ашық
Есік алдында отырған шал Аймұратбек болар деп шамалап, сәлем бердім
– Ассалаумағалейкүм! – Әликмуссалам! Жоғары шық, балам
Қайдан келесің, кімсің? – Жаңарқадан, Қирабайдың Смайылының баласымын! – Ой, жаным-ай, құда бала болдың-ау! Шал даусы дірілдеп, түрегеліп бетімнен сүйді
Үй жаққа қарай ұмтылып, бір адамның атын атап (баласы екен, атын ұмыттым), «мұнда кел, Бәкеннің інісі келді» деп айғайлады
Амандық сұрасып, жайғасқаннан кейін шаруамды айттым
«Жағыпар осы үйге келіп жүреді
Тұрмыстары ауыр екені рас
Демалыс күндері осында болады, барымызды бөлісіп ішеміз
Іздеп келгенің қандай жақсы, қайран жұрағатым-ай!» деді шал
Бұл – сенбі болатын, сонда қондым
Ертеңіне Жағыпар келді
Үй-іші боп, бәріміз ақылдасып, оны алып кететін болдым
Барса, көзге түсіп қалар деп, киім-кешегін тастауды ұйғардық
Алуға тұрарлық та ештеңесі жоқ… Аймұратбектің баласы біреулермен келісіп, Қарағандыға жүретін жүк машинасына мінгізді
Мен кабинаға отырдым, Жағыпарды үстіне жатқызып, үстіне машинаның брезентін жаба салдық
Сөйтіп, Құлжанның үйіне бір-ақ түстік
Ертеңіне пойызға мініп, елге қайттық
Кейін білдік
Жағыпарды жоғалтқан ФЗО мектебі іздеу салыпты
Қасындағы балалары барып жүретін үйін біледі екен, сол жобамен Аймұратбектің үйіне іздеп келіпті
Нұрадағы үйіне милиция келіп тінту жүргізіпті
Рүстембек білмеген болып, «баламды өлтіріп тастап, іздеп жүрсіңдер ғой, тауып беріңдер» деп жылапты
«Төбеттің аярын-ай!» деп күлді мұны естіген әкей
Сөйтіп, Жағыпар соғыс біткенше біздің қолымызда болды
Кейін әке-шешесі көшіп келіп, жұмысқа орналасып, ел қатарына қосылды
Күзде сабақ басталды
Төрт кластық бастауыш мектеп
Бала саны көп емес, әр класта 4-5-тен ғана
Мен жалғыз мұғаліммін
Екі мезгіл оқимыз
Екі қатар партаға екі кластың балаларын отырғызып, біріне тапсырма беріп, екінші қатарға ауысам
Осылай бір оқу жылы өтті
1944 жылдың күзінен мектепке екінші мұғалім берді
Менен жасы үлкен, тәжірибелі мұғалім басқа ауылдан ауысып келіпті, аты – Көпжасар
Екеуіміз екі-екі кластан бөліп алып, қалыпты сабақ өткізуге мүмкіндік туды
Балалардың саны да өсті.
К.Марксте өткізген өмірімнің елеулі бір жаңалығы – менің баспасөзбен байла­ны­­сымның артуы
Жас кезімнен газет-журналға хабарлар, өлеңдер жіберіп тұра­тын әдетім бар еді
Тіпті бала кезімде «Октябрь балалары» (кейінгі «Қазақстан пионері») газетіне хабарлар жіберіп, редакциядан талай хат та алғам
Бірақ ештеңем басылған жоқ
Одан кейін «Қарағанды комсомолы» деген газетке хабарлар жібердім
Оның кейбіреулері баспа бетін көрді
Енді облыстық «Советтік Қарағанды» газетіне жазатын болдым
Онда да бірталай тілші хабарлары мен өлеңдерім жарияланды
Газет тілшісі болып таныла бас­тадым
Ауылдағы еңбек озаттары жайлы мақалаларымды оқығандар «мені де жазсайшы» дегенді шығарды
Аудандық «Лениндік жол» газетімен жиі хабарласып тұрам
Жазғанымды тоқтатпайды
Махамбеттің Қамарымен осы газетте танысып, сыйласып кеттік
1944 жылы Жаңарқада тұңғыш айтыс өтті
Ол соғыс кезінде қайта жаңғырып, 1943 жылы Қарағандыда басталған айтыстың жалғасы сияқты
Жаңарқа оған дайындалып, ақындарын іріктеді
Сол тізімге мен де іліктім
Айтысты ауданның қарт ақыны Бұралқы Құдайбергенов бастағаны есімде
Бірақ барлық материалдар аудандық газетке басылған
1944 жылы соғыстың беті бері қарап, елдің көңіл күйі көтеріле бастады
Бірақ тұрмыс ауыр
Көп отбасы азаматтарынан қара қағаз келіп, жетім қалды
Жараланып елге қайтқандар да бар
Олар ауылдағы жұмысты ұйымдастыруға қатысты
Сөйтіп, 1945 жыл да келіп жетті
Бұл жылы көктемдегі әскерге шақыруға мен де ілігуге тиіспін.
Бірақ соғыстың бет алысы жөнделген соң онша алаңдамай жүргем
Соғысқа кірем бе, бер жағынан қайтам ба, әйтеуір әскерге баруым хақ еді
Осындай бір күні әкей ауданға барып келді де: – Биыл сені әскерге шақыратын жыл ғой
Аудандық Ішкі істер бөлімінің бастығымен сөйлестім
Оларда орын бар екен және броны бар көрінеді
Соған ауыссаң қайтеді? – деді
Қарсы болмадым
Қысқы демалыстың кезі еді, ауданға кеттім
Аудандық Ішкі істер бөлімінің бастығы Мұхамеджан ­Елеубеков деген жігіт екен
Онша елпілдемей, ресми ғана сөйлесті
Аудандық бөлім жанындағы еңбекпен түзеу инспекциясына бастық (барлығы бір-ақ адам) етіп алуға келісті
Бұл орында бұрын Сәмен Есендәулетов деген жігіт істеген екен, әскерге кетіпті
Ол кеткеннен кейін енді әскерге шақырмайтын бронь беріпті
Мен келісіп қайттым
Бірақ мұндай мекемеге қызметке алынатын адамдарды тексеру болады
Сондай жұмыстарға кететін уақытты есептеп, ақпанның бас жағында хабарлас деді
Ақпанның басында келіп, сол қызметке кірістім
Аудандық Ішкі істер бөлімінің сұрауы бойынша, облыстық инспекциядан адам келіп, бұрынғы құжаттарды тексеріп, актілеп, мені істің жоба-жосығымен таныстырды
Көрші Шет ауданында осындай инспекция бар екен, бірақ оның адамы инспектор болып саналады екен, оларды маған қаратты
Анда-санда сонда барып, іс барысын көріп қайтып жүрдім
Ішкі істер мекемесінің ол уақыттағы қызметі тым ауқымды еді
Оның ішкі қылмыспен күресу, тергеу жұмыстарымен қатар паспорт үстелі, еңбек түзеу мекемелерімен жұмыс істейтін инспекциясы, арнаулы комендатурасы бар
Паспорт үстелінің қызметі белгілі, еңбек түзету мекемелерімен жұмыс істейтін инспекция сот шешімі бойынша шартты жазаға кесілген, зорлап еңбекке жегілген адамдарды қадағалайды, мекемелермен байланыс жасайды
Комендатура соғыс кезінде жер аударылған және басқа режимді жүріс-тұрысқа бұйырылған адамдардың іс-әрекетін қадағалайды
Осылардың бәрін де жас жігіттер істейді
Олардың ішінде Көрпеш Әбіқаев, Қабдышбек (фамилиясын ұмыттым), Іздебай Абатов, т.б
бар еді
Бөлім бастығы Мұхамеджан Елеубеков, орынбасары Қатжан Байділдинов деген жігіттер
Жұмыстарын жақсы білетін, аудан көлемінде, ұжымда сыйлы азаматтар болды.

Елеубеков біздің әкеймен сыйлас еді
Әрқашан ақылын айтып тұрды, көмегін де аяған жоқ
Біз өзіміздің қызметімізбен шектеліп қалғанымыз жоқ
Ішкі істер қызметінің әр саласындағы жұмыстарға араластық
Түрме толы адам, көбі қашқындар
Соғыс кезінде әскерден, еңбек армиясынан, ФЗО-дан қашқандар көп болды
Тек аудан көлемінде ғана емес, басқа жақтан қашып, ел жағалап жүрген адамдар да көп ұсталады
Көбінде күн көріс тіршілігі өз алдына, киім-кешек те жоқ
Ондайларға түрме тамақ береді
Кейбірі сотталады, кейбірі облыстың рұқсатымен басқа жаққа жөнелтіледі
Оның үстіне Жаңарқаның өз қашқындары бар
1941 жылдың күзіндегі жаппай әскерге шақыру кезінде Ыршыман Омаров деген жігіт бастаған бір топ адам «әскерге бармаймыз» деп қол жиып, өкіметке қарсы көтерілді
Оларға қарсы әскер шығып, атыс болды
Атыста Ыршыман қайтыс болып, қашқындар ыдырап, біразы құтылып кетті
Олардың ішінде Исатай, Балтабай деген қарулы жігіттер бар еді
Екі-үш рет өкімет әскер шығарып, олардың соңдарына түсті
Біразын қырды да
Алайда Исатай мен ­Балтабай қолға түспей кетті
Олар елге таянып, сенімді жерлерден хабар алып, ұзақ уақыт Бетпақдалада, елсізде жүрді
Соңғы бір соғыста бір-бірінен ажырап қалған екеуі 1944-1945 жылдың қысын жалғыз-жалғыз өткізіпті
Көктемде ел шетінен хабар алуға келген олар соғыстың аяқталғанын естіп, өз еркімен келіп берілді
Әуелі Исатайды алып келді
«Шаршадық, не істесеңдер де еріктерің
Қиын екен, әрі мылқау, әрі саңыраусың» деді Исатай көп алдында
Исатайдың берілгенін естіп Балтабай да келді
Оларға кешірім берілді
Әуелгі кезде жиі келіп, комендатураға тіркеліп кетіп жүру тапсырылды
«Келмесем де қорықпаңдар
Енді елдің бәрі қашса да мен қашпаймын» дейтін Исатай
Екеуі де батыр мінезді, тұлғалы азаматтар, біздің ауылдың жігіттері еді
Кейін колхозда еңбек етіп, едәуір жасап, қайтыс болды
Сөйтіп, жеңісті қарсы алдық
Бұл күнгі елдің қуанышында шек болмады
Ел ішінде, бұрынғыдай емес, ойын-той көбейе бастаған
Ол кезде қазіргідей тойға шақыру, хабарлау деген әдет жоқ
Біреу әскерден келсе, біреудің үйінде бала туса, басқадай қуаныш болса, сол қуанышты бөлісуге естіген ел келе беретін
Ел ниеті кең еді ғой… Соғыстың ауыр кезінде халық барын бөлісіп ішіп отырды
Қазір ғой, пейілдің бұзылғаны, көрші отырып бірінің малын бірі ұрлайды.

Көбінде күн көріс тіршілігі өз алдына, киім-кешек те жоқ
Ондайларға түрме тамақ береді
Кейбірі сотталады, кейбірі облыстың рұқсатымен басқа жаққа жөнелтіледі
Оның үстіне Жаңарқаның өз қашқындары бар
1941 жылдың күзіндегі жаппай әскерге шақыру кезінде Ыршыман Омаров деген жігіт бастаған бір топ адам «әскерге бармаймыз» деп қол жиып, өкіметке қарсы көтерілді
Оларға қарсы әскер шығып, атыс болды
Атыста Ыршыман қайтыс болып, қашқындар ыдырап, біразы құтылып кетті.

Ел ішінде жұмыс істеген бес жылға жуық уақытым менің азамат есебінде есеюіме едәуір ықпал етті
Ауылдағы өмірді де, ел ішін де талай араладым, көрдім
Көп адам­дармен таныс болдым, өнегесін қабылдадым.
Осы жылдардың ішінде қаншама өмір танып, еңбек жолымды абыройлы бастағаныма қарамастан, ойымнан кетпейтін бір нәрсе – оқу еді
Әрі қарай оқысам, білім алсам деймін
Әкем марқұм да қарсы емес
Бірақ оның жөнін білмейді, өзің шеш дейді
Мен оқу іздеп жалғыз кетуге жасқанам, Алматы алыс қой… Жолдас іздеймін
Оның үстіне бұрынғыдай кетем десең, жүре беретін жағдай жоқ
Ішкі істер қызметі рұқсат алуды талап етеді
Бірақ ауданнан да, облыстан да менің мәселем шешілмеді, ол ұзақ әңгіме
1947 жылдың басында Қазақстан өкіметінің басшылығында өзгерістер болды
Жоғарғы кеңес президиумының төрағасы болып Д.Керімбаев сайланды
Жоғарғы кеңес сессиясы өтті
Газеттегі осы хабарларды оқып отырып, менің басыма «неге республика басшыларына хат жазбаймын?» деген ой келді
Сөйтіп, оқуға ынтам барын, бірақ ішкі істер қызметінен босай алмай жүргенімді айтып, Қазақстан Компартиясы Орталық Комитетінің І-хатшысы Ж.Шаяхметов пен Қазақ КСР Жоғарғы Кеңесі президиумының төрағасы Д.Керімбаевтың атына хат жібердім
Кешікпей менің арызымды Ішкі істер министрлігіне жібергені жайында хабар алдым
Соның артынша облыстық басқарма ауданға «Егер оқуға түскені жайлы қағазы болса, босатуға рұқсат етіңдер» деген хат жазды
Енді кезекті демалыс алып, Алматыға барып қайтуға бел будым
Осының алдында ғана әкей Алматыдан оралған
Алматыны көріп, табиғатына таңырқап, ондағы шаруасын тындырып қайтқан әкей менің ниетімді білген соң: «Баратын болсаң, тәуекел, қысылма, түсетін үй тауып қайттым
Сейфолланың Сәкенінің інісі Мәжитті таптым» деді
Мен енді аттестатымды іздедім
Ол Лөлемнің (Шүрегей апам) үйінде еді
Әр жерде бір жатып жүрген соң кітаптарым мен қағаздарымды бір чемоданға салып, ауданға көшіп келген сол үйге апарып қойғам
Қажеті бола қоймады да, іздемедім
Енді аттестат керек болды.
Іздеп барып ашсам, чемоданның ішіне тышқан кіріп, қағаздарды мүжіп тастапты
Ішінде бүктеулі жатқан аттестаттың да шетін ойып жепті
Жазулары аман екен
Сол тышқан мүжіген аттестатпен Алматыға тарттым
Алматыға Балқаш арқылы ұштым
Елдің көбі Балқашқа келіп, самолетпен ұшады
Жаңа самолет те жоқ, немістің қолға түскен ескі самолетін жөндеп, Балқаш-Алматы арасында рейс жасап қойған
Екі араға 3,5 сағат ұшады
Алматы аэропортынан қалаға келетін автобус бар екен
Ол қазіргі Жібек жолы мен Фурманов кө­шелерінің қиылысына тоқтайды
Сол жерде аэропорттың қалалық агенттігі бар
Қарсы бетінде «Колхозшылар үйі» деп аталатын қонақүй
Мен автобустан түсіп, осы қонақүй алдында тұратын таксиге міндім
«Алатау» көшесі (қазіргі Байсейітова) 28-үйдегі Мәжиттің үйіне келдім
Мәжекең Әмина екеуі ықыласпен қарсы алды
Жарықтық, кісіге тарлығы жоқ, пейілдері кең, қонақжай адамдар еді
Осы үйде мен Алматыдағы өмірімді бастадым
Мәкең өзі ертіп жүріп, кейде ұлы Орынбекті қосып беріп, мені қаламен таныстырды
Студент кезімде жатақханада жаурасам, бойымды жылытатын, аш болсам, қарнымды тойдыратын да осы үй
Үйленгенде Әлияны да осы үйге түсірдім
Әке-шешемдей адал ниетімен іш тартты
Мәжекең ҚазПИ-ге ертіп барды
Құжаттарымды тапсырдым
Тәліп Мұсақұлов проректордың қызметін атқарады екен, құжаттарымды сол алды
Тамыздың аяғында сабақ басталар кезде келсең болады деді
ҚазПИ-ге бір жыл бұрын келген Мәдіхан Әбсаматовты ­тауып жолықтым
Қайтарға самолетке билет ала алмай, УИТЛК (управление исправительно-трудовых лагерей и колоний) деген Ішкі істер министрлігінің өзімді тікелей басқаратын басқармасына барып, бастығына кіріп, бронь алдым
Аман-сау елге жетіп, жұмысыма кірістім
Шілденің аяғына таман босатуға келісім берді
Тамыздың бас кезінде-ақ Алматыға оқуға баратын балалар (ішінде біздің Хамит бар) аттанып кетті
Мен құжатым сонда болған соң, айдың аяғын күтіп қалдым
Тамыздың 29-ы күні ұшып келсем, Хамит менің ешбір тізімде жоғымды айтты
Құжаттарымды да іздеп таба алмапты
Ол ҚазПИ-де аспирант болып жүрген Әбутәліп Жұбаевты іздеп ­тауыпты, жатақхана кеңесінің бастығы екен
Ол да бірге іздесіп, менің құжатымды таппапты
Келе сала Мұсақұловты іздеп барсам, ол ауысып кетіпті
Соның үстелін қарап жүріп құжаттарымды тауып, Әбутәліпке еріп институттың директоры Серғали ­Толыбековке кірдік
Серғали марқұм әуелде «Бәрі бітіп кетті ғой…» деп отырды да, «мына аттестатыңа не болған, шырағым?» деп сұрады
Мен болған оқиғаны айттым
Сонсоң арызымның шетіне «Зачислить» деп жазып берді
Сөйтіп, мен студенттер қатарына қосылдым.
