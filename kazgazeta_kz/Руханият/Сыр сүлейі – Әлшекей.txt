Жуырда «Астана» концерт залында дарынды күйші Әлшекей Бектібайұлының 170 жылдығына орай «Сыр сүлейі – Әлшекей» атты шығармашылық кеш өтті
Астана қаласы Мемлекеттік академиялық филармониясының Қазақ оркестрі алғаш рет Әлшекейдің бірнеше шығармаларын көрермен назарына ұсынды
Атап айтқанда, «Толқын», «Шерлі», «Айрауықтың ащысы-ай», «Бұқтым-бұқтым», «Сауда бұзар», «Жаяу кербез», «Аққу кеткен», «Желдірме», «Ақжелең», «Терісқақпай», «Сыбызғының күйі» және «Отарба» күйлерін нақышына келтіре орындады.
Аталған концертте Әлшекейдің «Тайшұбар» күйін Қызылордадан арнайы келген домбырашы Тынысбек Дүйсебеков, «Қыз тоқтаған» күйін Жексен Нұржауов, «Ол кім?» туындысын Төлепберген Тоқжанов шебер жеткізе білді
Әлшекейге арналған Еркін Нұрымбетовтың «Тарту» және Бәден Айсыновтың «Әлшекейдің сарыны» атты шығармалары да концерт бағдарламасын байыта түсті.
Кеш барысында таяуда жарық көрген «Толқын» атты кітаптың таныстырылымы болып өтті
Онда Әлшекей Бектібайұлының 12 күйі оркестрге өңделіп, алғаш рет жарияланған
Елімізге танымал дирижерлер мен өнер майталмандарының күйлерді арнайы әрлеуіндегі бұл партитуралар жинағы музыкалық оқу орындарының оқушылары мен студенттеріне, кәсіби дирижерлер мен оркестр жетекшілеріне көмекші оқулық құралы ретінде ұсынылады
Жинаққа Ә.Әбдіқалықов, Т.Дүйсебеков, Ж.Дәнебеков, А.Жаманқұлов, З.Мұсабаев, Қ.Тасбергенов сынды күйшілердің орындауындағы күйлер және композитор Е.Нұрымбетов туындылары енгізіліп отыр.
Экономика ғылымының докторы, қаламгер Мырзагелді Кемел: «Әлшекейдің керемет күйші екенін 1990 жылдардың басында танымал өнер иесі Шәміл Әбілтаевтың «Күйші Әлшекей» атты радиохабарынан алғаш рет естіген едім
Одан кейін терең ізденуші Илья Жақановтың радиохабарын тыңдадым
Бертін келе Әлшекейдің өмірі туралы газет арқылы кеңірек таныса бастадық
Ал бүгінгідей толыққанды концерт көрген жоқ едік
Күйшінің өзі Абаймен замандас, Кеңес өкіметінің зобалаңын бастан кешкен, қуғынға ұшыраған, жер ауып кетіп, сүйегі шетелде қалған екен
Енді күйлері елге оралып жатыр
«Жаяу кербез», «Аққу кеткен» деген күйлері қандай тамаша?! Тыңдаған адам үлкен рухани қуат алды деп ойлаймын
Осындай ұлттық құндылығы мол концертті отандық телеарналарымыз жазып алып, халыққа көрсетсе, қандай ғаламат болар еді?» деген ойын білдірді.
«Оркестрлердің репертуары енді Әлшекей бабамыздың ­туындыларымен толыға түсті
Бұл істе Астана қаласы Мемлекеттік академиялық филармониясының Қазақ оркестрі де өз үлесін қосуда
Ендігі жерде туған елінде қанат жайып, екінші тынысы ашылған Әлшекей күйлерінің халыққа кеңінен тарала беретініне кәміл сенеміз» дейді Қазақстанның еңбек сіңірген қайраткері, профессор Айтқали ­Жайымов.
Айдын БӘЙМЕН
АСТАНА
