Биыл қайталанбас, айрықша қадір-қасиетімен дараланған діни ағартушы ұстаз, ғұлама тұлға Ержан Төлегенұлының туғанына 130 жыл
Ержан Ата 1887 жылы Бозашы түбегінің Керел жерінде дүниеге келіп, 1966 жылы күзде қазіргі Түпқараған ауда­ны­ның Таушық ауылына таяу «Шилі­құдық» жерінде өмірден озды.
Ержекем аузы дуалы, сананы сілкінтер, ойды оятар, әр қадамы, әр сөзі, әр іс-қимылы өзіне тартып, жүректі тебірентер, есімі елге етене таныс, шын мәнісіндегі тірі әулие болып өткен біртуар адам еді
Ол Мұхаммед пайғамбарды, мынау он сегіз мың ғаламның ұлы әміршісі Алла Тағаланы жан-жүрегімен қалтқысыз таныған тұлға
Бұл ретте Елбасымыз Нұрсұлтан Назарбаев айтқан мынадай терең мағыналы сөзді еске алмай болмайды: «Ұлы тұлғаларын білмейінше, бір де бір дәуірді дұрыстап тану мүмкін емес
Адам тарихының айнасынан тарих көшінің жүрісін ғана аңдап қоймаймыз, оның рухын, тынысын сезінеміз
Сондықтан да халқы мен елінің алдындағы өздерінің перзенттік парызын айқын да анық түсінген, қандай қиын-қыстау жағдайда да оны орындаудан жалтармаған адамдар қай дәуірде өмір сүрсе де, дәйім өз жұртының азаматы болып қала берген.
Тарихтың қай кезеңінде болсын, олар өз ұлтының бетке ұстар мақтанышы болып кел­ген»
Ер­жекең сонау бір есін жиып етегін жапқан балаң шағынан-ақ оқу-білім­ге құштарлығымен ауызға ілініп, алға­шында Бозашы түбегіндегі Айдар Ишан мешітінде, одан соң Тұрмағанбет ахунның медресесінде діни білімге сусындап, ақырында атақты Бұхара медресесін 1926 жылы тәмамдайды
Елге қайтып оралғаннан кейін «Сорқұдық» деген жердегі мешітте өз шәкіртте­рін оқытады
Кейініректе егіншілікпен, ба­лықшылықпен айналысып, өзінің аз ғана мал шаруашылығымен де шұғыл­данады
Осы жылдарда дін жолын берік ұстанып, ақиқаттың ақ жолынан тайған жоқ.
Кеңес өкіметі орнағаннан кейін «молда» деп талай жылдар бойы қудаланып, 1932, 1936 және 1941 жылы сотталып, бірақ барлығында да мерзімінен бұрын босатылып отырған
Ол өзінің табандылығымен, қандай пенде болса да тіл тапқыштығы­мен, адамгершілігімен, еңбекқорлығымен әрдайым көзге түскен
Ержекем қор­лық пен зорлықты, ең алдымен, жергілікті жердегі «белсенділерден» көрген
Сөйтіп, талай рет тар жол, тайғақ кешуден өтсе де, жанкештілікпен діни қағидаларды берік ұстанған
Ешбір жанға қылдай қиянаты жоқ қақпа-соқпа әңгіме айтпайтын, иманды жүзінен нұры төгіліп тұрған қалпынан айнымаған.
Ол дүние жиған жоқ, ешкімнен ештеңе дәметкен жоқ, қайтыс болғанда, артында қалған бар байлығы діни негіздегі киелі кітаптары болды
Оның айшықты істері, ерен әділдігі, жанының жазирадай кеңдігі, орасан көріпкелдігі, емшілік қасиеті, ай­рықша қарапайым кішіпейілділігі, барға қанағат тұту ұстамдылығы ел ішінде аңызға айналды
Халықтың абыз ақсақалы атанды
Оның естігенін де, көргенін де ұмытпайтын аңғарымпаздығы туралы да аңыздар аз емес
Асқан білімдарлығы сондай, өз ана тілінен басқа араб, түрік, парсы, өзбек, орыс тілдерін де жетік білді
Сондай-ақ жаратылыстану, тарих, астрономия, ­математика, химия ғылымдарымен қоса дін негіздерінің құпия сырларын, ілімдерін терең меңгерген данагөй.
Оның есімі өз еліміз ғана емес, бір­қатар Иран, Түркия сияқты, сондай-ақ Түркіменстан, Өзбекстан, Ресей сияқ­ты елдерге де белгілі болды, есімі зор құр­метпен аталды
Дос түгілі қас дұшпанын да мойындатқан Алаштың бәйтеректей биік тұлғасы одан әрі оқшауланып, заңғар шыңдай ерекше көрінді.
Ержекеңнің жарқын жолы, өміршең үлгі-өнегесі кейінгі толқын жас ұрпаққа адал­дыққа, адамгершілікке, иманды­лыққа тәрбиелейтін, оларға бағыт беретін бағдар
1989 жылы бұрынғы жазық­сыз жаладан толықтай ақталды
Оның өз өсиеті бо­йынша Шопан Ата қауымдығындағы өте қарапайым төрт құлақты биіктігі бір жарым метрдей ғана тамы салынды
Мәңгілік Алланың нұры заңғар көктен оған құйылып жатыр
Осындағы сәулетті де сәнді биік дөңнің үстіндегі, айналасы жасыл желек жамылған түнеухана-мешіт үйін өз ұрпақтары, барша халық болып тұрғызды
Түнеухана-мешіт ғимараты сондайдан қол бұлғап тұрғандай
Тау­шық­тағы «Ержан Ата» мешіті де жұртшы­лықтың киелі орны
Жаңаөзен қаласында Ержан хазірет атындағы рухани орталық үйі жұмыс істейді
Шақпақ Атаға келіп, ұлы тұлғаның басына келіп тәу етушілер легі қысы-жазы толастаған емес.
Ержекең туралы еліміз егемендік алып, Тәуелсіздік туы көтерілгеннен кейін-ақ, оның есімі жариялы түрде кеңінен атала бастады
Республикалық, облыстық және аудандық баспасөз беттерінде көз көргендердің естелік ­материалдары жиі жарияланды
Ағайынды Бисенбі, Дүйсенбі Әріповтердің, Шахы Заузанбаевтың, Төлесін Көшековтың, Естерек Жаман­баевтың және басқа да ондаған автор­лардың естеліктері мен естігендері жария­ланды
Сондай-ақ 2004 жылы есімі елге белгілі, шежіреші, қарымды қаламгер Әбілқайыр Спанов пен үлкен педагог, Қазақстанның білім беру ісінің үздігі Шерелхан Әленовтың 138 беттік мазмұнды да мәнді, ұлы тұлға туралы ғұмырнамалық кітабы жарияланып, әркімнің де қақ төрінде тұрар қасиетті оқулыққа айналды.
Ержекең жоғарыда айтылғандай көзінің тірісінде мұсылман діні ­туралы кітаптарды көп жинаған
Оның артында қалған осынау баға жетпес асыл қазынаның біраз бөлігі атақты молда Төлесін Самиевке бұйырды
Ол кітаптардың ішінде ескі араб тілінде жазылған «Дакоййкул ахбар» /«Хадистердің нәзік сырларын/ және «Муннаби ахбар» / «Жүрек оятушы»/ кітаптарын белгілі дінтанушы шетпелік азамат Марат Бақбергенұлы Себасов қазақшаға аударып, кітап етіп бастырып халық игілігіне жаратты.
Ержекеңнің 130 жылдығында өте сирексіп қалған көз көргендермен талай рет әңгімелесіп, қойын дәптеріме жазып алғандарымды алғаш рет назарға ұсынып отырмын
Кей ретте «Ержекем айтқан екен» деген сөздердің шындыққа келе бермейтінін де аңғарып жүрдім
Әрине, ондайларға сын көзбен қарауға тура келді
Ол кісіні 1964 жылы 24 желтоқсан күні нағашы атамның жаназасында бір-ақ рет көрдім
Үнсіз ғана күлімсіреп отырған еді, жарықтық.
Гурьевтен Маңғыстауға  жаяу шыққан еді
Красноярск айдауынан мерзімінен бұрын екі жыл бұрын босатылып, Ержекең суық күз айларының бірінде Гурьевтен су жолымен ешқандай көлік болмаған соң нартәуекел деп Маңғыстауға теңіз жағалап отырып, жаяу шығады
Мұның өзі де көзсіз ерлік еді
Бір күндері теңізге жақын бір мұнай кәсіпшілігіне келеді
Қалашықтың орта жеріндегі бір дүкенге көзі түскен ол соған қарай бұрылады
Келсе біраз адам «карточкамен» берілетін азын-аулақ тамақ­тарын алып жатады
Адам қарасы сәл азайған кезде Ержекең сатушы әйелге:
– Қарағым, жолаушы едім, бір оттық бермейсің бе? – дейді
Аштықтан құр сүлдері қалған адамнан әлгі сатушы әйел жөн сұрап, бар жағдайды біледі.
– Маңғыстау қайда, біреу қайда, он шақты оттық алыңыз, қалтаңызды әкеліңіз, – дейді.
– Қарағым, менің төлейтін ақшам жоқ.
– Ақшаңыз қажет емес, – деп әлгі әйел Ержекеңнің қалтасын қараса, ішінде түк жоқ, бос екен
Жылы шырайлы, күлімсіреп тұрған бұл адамның құр адам емес екендігін сезген қайырымды әйел бір бөлек жапа шай, бір бөлек нан, шақпақ секер салып береді
Ержекең:
– Бұл біреулердің үлесі болар, алмай­мын, – деп азар да безер болып тұрып қа­лады
Сатушы әйел:
– Бұл заттар менің өз үлесім, ел ішіндеміз ғой, – деп Ержекемді өзі жолға салып жібереді
Ержекең сонда «Әй, мына балаға ­зәбір жасадым-ау» деп, біразға дейін қапаланып кеткен екен
Бұл әңгімені марқұм Естөре Жаманбаев айтқан еді
Ержекең теңіз жағалап отырып, «Теміртапқан», «Байтақ» жерлері арқылы Есекеңнің «Жетітөбе» жеріндегі малшы ауы­лына келіп жетеді
Бұл Қызаннан елу шақырымдай әрі қысқы қоныс.
«Ақсұр ат МағауИяға  тиісті…»
Бұл күндері Шетпе кентінде тұратын ардагер ұстаз Қаным Жәлешқызы Ержекең туралы өз естелігінде былай дейді:
– 1959 жылдың тамыз айында әкем Иманов Жәлеш 53 жасында дүниеден озды
Біздің үйіміз Таушық ауылының батыс жағында бес-алты шақырымдай «Есекжар» деп аталатын жерде тұратын
Қарт әкеміз Иман, әжеміз Жұма шаруагер адамдар еді
Қолымызда жеке меншік ірі қара малдары мен бір отардай қой малы болды
Ал «Есекжар» қонысты, шұрайлы, малға қолайлы жер болатын
Есекжардың арғы жағы «Қаушы», «Жалбарт», бергі жағы «Кереге шағыл» болып жалғаса береді.
Біз әкемізден ең үлкені мен, сосын Мағауия, Мақсат, анамыз Ұлданай болып қала бердік
Ағамыз Махмұт (марқұм) әкемнің жаназасын шығартуға Ержекемді шақырып келді
Әкемді жерлеп болғаннан кейін атам Иман: «Ержан қарағым, шақырғанда біраз жерден келдің, Алла разы болсын
Енді осы балама Құран шығартуды сұраймын
Сол еңбегің үшін мынау ақсұр атты ер-тұрманымен сыйға тартпақпын» деп көптің көзінше атты алып келді
Сонда Ержекең: «Жәлеш тым жас кетті
Мен оны жақсы білуші едім
Сәлемі де, жөні де түзу азамат еді
Артында шиеттей балалары қалды
Балдарының алды қандай еді?» Сонда анам: «Алды Қаным деген қыз бала, 13 жаста» деді
Ержекең: «Ал одан кейінгісі ше?» деді
«Мағауия деген бір баласы алты жаста
Одан кейінгі баласы үш жаста» деді
Сонда Ержекең: «Балалары кәмелетке толмаған екен, олай болса мына ақсұр атты Мағауияға мінгіземін, бұл шариғат жолы, ал маған Алла разы болсын десеңдер болғаны» деп қарсылыққа қарамай Мағауияны атқа мінгізді
Бұдан соң Ержекеме қомақты ақша берілді
Ол кісі әлдене деп Құран оқып, бетін сыйпады
Ержекемді ­аулына апарған шопыр: «Ержекең алған ақшасын жетіге бөледі екен, соның бірі өзі, қалғандарын күй-тұр­мы­сы төмен, жалғызілікті адамға береді екен, «мынау марқұм Жәлештің жұбайы Ұлда­найға тиісті» деп ақша беріп жіберді» деді.
Әлі есімде, Ержекеңнің көзінше «мен молдамын» деп жүргендер үнсіз әңгі­мелесіп, сілтідей тұнып қалады екен
Ержекемнің әрдайым сәл күлімсіреп, сұраққа қысқа жауап беріп отыратыны, басындағы сәлдесі, үстіндегі ақ шапаны есімде қалды
Содан соң ол кісіні көре алған жоқпын.
Сонау бір жылдары мен Гурьев педа­го­гикалық институтында оқып жұрге­німде математик бір мұғалім ағамыз (аты-жөнін ұмыттым): «Сен Маңғыстаудан келсең, Ержекемді білесің бе?» деді
Мен «білемін» дедім
Сонда ол кісі: «Мен жоғарғы оқу орнын бітіріп келгеннен кейін, Форт-Шевченко ауданының (қазіргі Түпқараған ауданы) «Путь к коммунизму» балықшылық колхозына жолдамамен сол жақтағы мектепке мұғалім болып бардым
­Ержекем жан-жақты білімдар адам еді
Менің шығара алмай қиналған бір есепті ол кісі беймәлім жолмен жауабын шығарып бергенде таң-тамаша қалғаным бар…»
Марқұм Шөркебай Маңғыбаевпен 2016 жылдың 7-ші қыркүйегінде сөйлескенімде былай деді: «Мен 1958-1959 жылдары «Путь к коммунизму» колхозында балық аулау жұмысында болдым
Үш-төрт ай бойы елден жырақ кетіп, Иран жағына дейін барып қайтатынбыз
Келген соң балықшылар болып Ержекеңе міндетті тұрде сәлем беретінбіз
Сонда ол «Талаптарың қалай, аман келдіңдер ме?» деп күлімсіреп қарсы алатын.
1961 жылы шілде айында жігіттер болып асарлатып Ержекеңе жаңадан тұр­ғын үй салып бердік
Бұрынғы үйі өте тар, тек басқалқа есепті болатын
Құрылыс ма­те­риалдарын біреулерге емеурін білдіріп, Төлеген Қағазов жеткіздіріпті деп естідік
Сол кезде Төкең аудандық партия комитетінің бірінші хатшысы
Бір таң­ғаларлығы біз қашан құрылысты аяқ­тағанша күн қарамықтанып, аспанды алақандай бұлт торлап тұрды
Біз оны Ержекемнің қасиеті деп жорыдық
Ержекемнің емсектігі де зор болды
Сол алпысыншы жылдары Шиліқұдықтағы Бисембай Тұрманбаев деген кісі қатты көтеріліп ауырды
Мұны естіген Ержекең Төлепберген деген жігітке: «Мына дұғаны жазып отырмын, осыны Бисембайдың жас­тығының астына өзіне білдірмей қой­сын, Алла сәтін салар» деп жібереді
Көп ұзамай Бисембай құлантаза жазылып кетті.
Ержекең жұма күндері Шақпақ ата­ның басына жаяулап барып дұғасын оқып, әулиеге зиярат етіп қайтатын
Ержекеңді көргенде кім де болса әрі құрметтеп, әрі қаймығып сәлемін жазбай, алдынан кесе көлденең өтпей, кез келген сөзді айтпай өтетін.
Марқұм Сайлау Қашағанов деген кісі сол жылдарда Шиліқұдықта байланыс бөлімшесінің меңгерушісі болған екен
Сол кездері Ержекеңе хаттар мен посылкалар жиі келіп тұратын дегені бар
Ержекең бірқатар хаттарға жауап жазып тұрды
Ал посылка салған адамдар мүлдем танымайтын болса, посылканы кейін қайырып жіберетін…»
«Қарғыстың ең ауыры – тәңірден тапқыр»
Бірде Ержекеме сөзі өтетін сырлас адам­дарының бірі оған бұлай деп сұрақ қояды:
–Сіздің ешқашан біреуді тілдеп, балағаттап немесе біреудің сыртынан сөз айтқаныңызды естіген емеспіз, осы ретте Сіздің де ренжіген соң ашу үстінде айтқан сөзіңіз болды ма? – депті
Сонда Ержекем:
– Неге болмасын, мен де сүйек пен еттен жаралған өздеріңдей пенде емес­пін бе? Баяғыда Форт-Шевченко түрме­сінде жатқанда бір тергеуші ұрып соғып, басымдағы сәлдемді жұлып алып, аяғымен тепкенде аузымнан ең ауыр қарғыс «тәңірден тапқыр» деп ашу қысып, ызаланып айтқаным есімде.
«Ал өзің ақылға  салып көр…»
Бірде сәлем бере келген бір колхоз басшысы Ержекеңе сұрақ қойып:
– Менің сауалым, «Бал ұстаған барма­ғын жалайды» деп, аздап та болса қоғам мүлкін пайдаланып қоятынымыз бар, – дейді
Сонда Ержекең сәл ғана жымия күліп:
– Қатты шөл қысып келе жатқанда алдыңнан теңіз шықты делік
Сонда бір ұрттайсың, шөлің сәл басылғандай болады, тағы екінші ұрттайсың, сәл жан шақырасың, ал үшінші ұрттағанда бәрін де құсасың
Қоғам мүлкі де сондай, енді қалғанын ақылға салып көрші, – депті
Анау кісі үндей алмай қалған екен.
«Мен Сізге қол бере  алмаймын…»
Елуінші жылдардың аяқ шенінде Ер­жекеңе Таушықта тұратын бір қария келіп:
– Жас келді, өлімнің хабары да алыс болмас, Ержеке, мен Сізді пір тұтам қол берсең, – дейді.
Сонда Ержекең жай ғана:
– Сіз туған балаңызды ширек ғасыр бойы көрмей келесіз, мен оны анық білемін, солай ма? – дейді.
– Иә, қызым жарлы-жақыбай бір жігітпен қашып кеткен, мен араға адамдар түсіп келгенмен, кешірім берген жоқпын, араласқан емеспін, – дейді.
– Балаңыз өзінің сүйгеніне кетті, құда түссе де Сіздің бермейтініңізді балаңыз білген
Ал баласынан хайуан екеш хайуан да безбейді
Сондықтан Сізге қол бере алмаймын, – деп кейін қайыр­ған екен.
«Бұзақыға да  ара түскен…»
Ержекең «молда» деп ұсталып, Гурьев түр­месінде жатады
Қай кезде де түр­­менің қайбір оңған тамағы бар
Ерже­кең де өлместің күнін көріп, жүрек жал­ғарлық қана тамақты місе тұтып көппен бірдей болады
Бірақ сол азғананы мұнда жатқан кейбір басбұзарлар Ержекеңнен тартып алып, ішіп-жейді екен
Ержекең қарсы­лас­пай қара сумен жүре береді
Мұны көрген қазақтар:
– Ержеке, мұныңыз қалай, мыналар Сізді әбден басынып алды ғой, – дейді
Сонда Ержекең:
– Несібеміз солай бұйырып тұрған болар, – деп күледі
Содан түрмедегі маңғыстаулық жігіттер әлгі бұзақыны талдырып сабап, қарсы келгендерді де тас-талқан етіп тастайды
Ержекең сонда да әлгілерге ара түседі
Бұзақылардың да құдайы есіне түсіп, Ержекемнен кешірім сұрап, тіпті алдында құрдай жорғалап, қызмет көрсетуге дейін барған.
Иә, дін жолындағы ақ-адал антын ғұмыр бойы берік ұстанған, ғұлама әулие Ержекем туралы ел аузында аңыз-әңгімелер жетіп артылады
Бұдан өзге де мол деректер жоғарыда айтылған Ә.Спанов пен Ш.Әленовтың 2009 жылы жарық көрген «Ержан хазірет» атты кітабында, өзге де көпшіліктің естеліктерінде баяндалған.
Әулие Атаның әруағы жар болсын..!
Әзірбайжан ҚОНАРБАЕВ,
Қазақстан Журналистер 
одағының мүшесі
