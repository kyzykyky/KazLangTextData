1972  жыл болатын
Мемлекеттік сыйлықтың лауреаты, жыр тұлпары, ақын Сырбай Мәуленовтің 50 жылдық мерейтойы Торғайда аталып жатқан кез
Торғай өзенінің жағасында, «Ақындар түбегі» деп аталып кеткен жерде Алматыдан келген құрметті қонақтарға арналып бірнеше ақшаңқан киіз үйлер тігілген
Ортасындағы ерекше безендірілген киіз үйдің төрінде атақты жазушы Сәбит Мұқанов, оған таяу академик Мұхамеджан Қаратаев отырған. 
Сәбеңнің оң жағында аппақ шоқша сақалы бар, бүркіттің тұмсығындай сәл иілген қыр мұрынды, сары кісі отыр еді
Бұл Торғай өңіріне ­ертеден кең танымал айтыс ақыны ­Ахметхан Әбіқаев болатын
Киіз үй іші қонақтарға толы, бәрі негізгі әңгіме айтушы, қазақ әдебиетінің ақсақалы Сәбеңнің аузына қарайды
Сәбит Мұқанов өте әңгімешіл, өткен кеткен тарихты айтқанда, тыңдаған жұртты елітіп отырды
Ахметхан Әбіқаев та тек Торғайдың ғана емес, қазақ шежіресін терең білетінімен астанадан келген қонақтарды таңғалдырды
Ахаңның әңгімесіне тарихты терең зерттеген Сәбең мен Мұхаңның бастарын изеп отырғанының өзі соның белгісіндей еді
Ахметхан Әбіқаев сол жерде Торғайдың кезінде атағы дүркіреген ақындары Әбіқай (өз әкесі), Есенжол, Күдері және өзінің жан жолдасы, досы болған, «Торғайдың топжарғаны» атанған ақын Нұрхан Ахметбековтің поэмаларынан үзінділерін, өлеңдерін жатқа айтып, дүйім қонақтардың назарын өзіне қаратып отырғанының өзі бір бөлек әңгіме
Сол тойда Сәбит Мұқановтың А.Әбіқаевқа разы болғаны сонша, Торғайдан кеткенше бір елі жанынан тастамады.
1983 жылы Торғайда Абай атындағы Мемлекеттік сыйлықтың лау­реаты, дүлдүл ақын Н.Ахметбековтің 80 жылдық мерейтойы өтетін болып, Жазушы­лар одағы атынан тойға Сырбай Мәуленов келген болатын
Облыстық «Торғай таңы» газетінен олардың қасына жазушы Сейіт Кенжеахметов пен мен ерген едім
Қонақтар Торғайға мерейтой өтетін күннен бір күн бұрын келгендіктен, Сырағаң өзінің ағасы Мырзалы Өтелбаевтың үйіне түскен еді
Үйде Алматыдан келген қонақтарды жыршы, шежіре қарт А.Әбіқаев бастаған Торғайдың үлкен кісілері күтіп отыр екен
Ахметхан Сырағаңды сонау соғыс кезінен, яғни 1943-жылдан бастап білетін еді
Сырбай ағамыз ол кезде Қостанай облыстық газетінде, тілші, одан кейін редактордың орынбасары болып істеген кезі
Сол жылдары Сырағаң Торғайда ақындар айтысын ұйымдастыру үшін бірнеше рет келген
Сонда алғаш рет ақын Н.Ахметбеков Ахметхан Әбіқаевпен алғаш рет айтысқа түскен
Ол кезде Н.Ахметбеков «Торғай Амангелді» театрын басқаратын
Соғыс кезінде таң атып, іңір қараңғысы түскенше жұмыстан бас алмайтын жұрт сол айтыстарды тыңдап, бір еңсесін көтерген тұс еді
Сол тұста Торғайдағы болған айтыстарға белсене қатысқан айтыскерлердің айтысты жаңа белеске көтеруге қосқан Нұрқан ақынның, Сәт ақынның, әңгіме етіп отырған А.Әбіқаевтың сіңірген еңбектері орасан зор еді
1957 жылы Ахметхан әйгілі айтыскерлер Сәт ақынмен, Игібаймен, Қалқаманмен айтысқа түсіп, елге жүлдемен оралған.
Әңгімеміздің басына қайта оралсақ, Торғайда сексен жылдығы аталып өткелі отырған топжарған ақын Н.Ахметбековтің көзін көрген, оның дастандарын күн мен түн асырып, жанында тізе түйістіріп отырып тыңдаған ақын Сырбай Мәуленов пен белгілі жыршы Ахметхан Әбіқаев еді
Сырағаңның ағасы Мырзалы Өтелбаевтың үйінің дастарқанында осы әңгіме айтылды
Соғыс жылдарында болған айтыстар еске алынды
Ахметхан өте әңгімешіл, шежірені өте терең білетін кісі еді
Ахаң бір әңгімені бастағанда оны тоқтату да қиын болатын
Ахаң шай, дәм ішіліп болғаннан кейін де Сырағаңа әңгіме айтып жатқан, менің сол әңгімені тыңдап жатып көзім ілініп кетіпті
Таңертең тұрсам, Ахаң әлі әңгіме айтып, Сырағаң тыңдап отыр екен
Сейіт пен менің оянғанымды көріп, Ахаң «Сырбайды сағынып қалыппын, әлі әңгімем таусылмай жатыр» деп күлді
Сырағаң түнімен ұйықтай алмапты
Шай ішіп болысымен, Сырағаң, Сейіт, Ахметхан ағамыз болып, Нұрхан Ахметбековтің үйіне бет алдық
Ақын тұрған үй мұражай еді, Нұрекеңнің ұрпақтары Сырағаңның той алдында кіріп шығатынын біліп, күтіп отыр екен
Сырағаң, Сейіт Нұрекеңнің зайыбы Нәзира апаймен, баласы Мәлікзаданың үйіндегі келінімен, балаларымен амандасып, үйге кіріп, Нұрхан Ахметбековтің мұра­жайын аралады
Сырбай ақын досын еске алып, сол жерде өлең шы­ға­рып, жұртты елжіреткені бар
Оны мен кезінде жазғанмын
Сағат он бірде Ы.Алтынсарин мектебінің жанында топжарған Нұрхан ақынның жылдық мерей­тойына арналған жиын болып, ақындар Сырбай Мәуленов, Ахметхан Әбіқаев және т.б
қонақтар Нұрхан туралы естеліктерімен бөліскен еді.
Мен жырау А.Әбіқаевты ес біле­тін кезден бастап білетін едім
Оның баласы Балашал менімен Киров атындағы орта мектепте бір сыныпта оқып еді
Жыршы, айтыс ақыны А.Әбіқаев 1904 жылы қазіргі Қостанай облысы, Жангелді ауданы, Шилі ауылында туған
Әкесі Әбіқай Нұртазаұлы бүкіл Қостанай өңіріне аты шыққан ақын
Ұлт ұстазы Ахмет Байтұрсыновтың замандасы
Ақын Ә.Нұртазаұлының шығар­машылығы туралы ақын, ғалым Серікбай Оспанов біршама зерттеу еңбектерін жазған.
А.Әбіқаев суырыпсалмалық қабілетімен соғысқа дейін де ел жұртқа кеңінен танылған
1937 жылдан бас­тап «Торғай Амангелді» ауданаралық театрында қызмет атқарып, өнерімен танылған
А.Әбіқаев айтқыш, шешен де болған адам
Ол туралы ел арасында тараған аңыз-әңгімелер баршылық.
Нұрхан, Сәт, Құтжан ақындар, жы­рау­лар Қайролла, Мұхамедияр Ахаң­ның сыйласып, араласып өткен заман­дас­тары
Өзара әзіл-қалжыңдары да жарасқан
Нұрхан Ахметбековтің Ахметханға арнаған «Амалсыз айырылысу» атты толғауы ел арасына кең тарағаны белгілі
Осы күнге дейін аңыз болып кеткен «Ахметхан айтты» деген асыл да, қалжың сөздер қанша ма! Иә, айтыс­кер, жырау А.Әбіқаев артында ел ай­тып жүретін асыл сөздер мен жырлар қал­дырған біртуар тұлға екенін айтып өткен абзал.
Жұмат ӘНЕСҰЛЫ, 
журналист-жазушы
