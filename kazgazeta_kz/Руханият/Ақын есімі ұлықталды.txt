М.Дәуленов атындағы мектеп-интернатында Зайсан аудандық білім бөлімінің әдіскерлері мен М.Ломоносов атындағы орта мектеп мұғалімдерінің ұйымдастыруымен «Жас ғұмыр – жалғыз терекпін» атты ақын Нұрлан Мәукенұлын еске алуға арналған көркем сөз оқу шеберлерінің сайысы өтті.
Салтанатты шараға Шығыс Қа­зақстан облысы әкімінің орынбасары, Нұрланмен бірге өскен досы Серік Ахтанов, аудан әкімі Темірбек Қасымжанов, аудандық мәслихат хатшысы Дәулет Ыдырышев қатысты
Кеш барысында ақынның замандастары Н.Мәукенұлы жайында естеліктер айтып, оның өлеңдерінің ерекшелігіне тоқталды.
Сайыс басталар алдында сахна төріне ақынның анасы Дәмеш пен ­зайыбы Гүлмира шақырылды
Өз кезегінде ақынның жары Нұрлан­ды ұмытпаған халқына алғысын біл­дірсе, анасы сайысқа қатысушы оқу­шыларға сәттілік тіледі
Көркемсөз оқу шеберлері сайысында оқушылар ақын өлеңдерін мәнер­леп, нақышына келтіре оқыды
Тартысты өткен сайыста үздіктер сараланып, жүл­делі орындар өзара сарапқа салынды.
Сізді көрдім,
Түсімде Сізді көрдім –
Төбеме кеп түнерген күзді көрдім.
Аспан жаққа алаңдап, аңқам кеуіп,
Бәлкім тағы бір ғасыр үздігермін, – деп жырлаған ақынның өлеңін тебіреніспен оқыған Тасбау орта мектебінің 4-сынып оқушысы Сағыныш Қалиақпар сайыстың бас жүлдесін еншіледі
Ал ақынның 80 өлеңін жатқа оқыған Х.Мұстафина атындағы мектеп-лицейінің оқушысы Алуа Дулатова жүлделі бірінші орынға ие болды
Екінші орынды Жамбыл, Жарсу орта мектептерінің оқушылары ­Жансая Жеңісбекова мен Аружан Сағатбек иеленді
А.Орманбетова атындағы мектептен келген Жаннұр Ермекова, Назгүл Арбаекова үшінші орынға табан тіреді
Жарыс қорытындысына орай, барлық қаты­су­шыларға дипломдар мен Алғыс хаттар тапсырылды.
Ұлы Отан соғысының ардагері Қайырбек Досановтың қызы Сайраш ­Досанова сайыста көзге түскен екі оқушыға, аудандық «Достық» газетінің редакторы Ардақты Бөлдекбаева Қаратал орта мектебінің оқушысы Зере Сайранбекова мен Орманбетов атындағы орта мектептің оқушысы Назгүл Ардабековаға ақшалай сыйлық тапсырды.
Кеш соңында сөз сөйлеген Қазақстан Республикасы Журналистер одағының мүшесі, қазылар алқасының мүшесі Әмина Сақажанова: «Нұрланды алғаш өлең жазып жүрген кезінен бастап, оның ешкімге ұқсамайтын талантты дара ақын екенін сезетінмін
Ол алғашқы еңбек жолын «Достықта» бастады
Өзі сабырлы, сөзі салмақты, айналасына нұрын ша­шып жүретін еді» деп сағынышпен еске алды.
Ол – талантты ақындардың бірі болатын
Ешкімге ұқсамайтын дара таби­ғатымен, ақындық болмысымен ерек­ше­ленетін Нұрлан Мәукенұлының жырлары ұрпақтан-ұрпаққа жалғаса берері сөзсіз.
Абылайхан ЖҰМАШЕВ
