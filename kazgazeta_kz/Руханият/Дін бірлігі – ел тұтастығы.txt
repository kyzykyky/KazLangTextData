Елбасы Нұрсұлтан Назарбаевтың «Болашаққа бағдар: рухани жаңғыру» атты  бағдарламалық мақаласы көптеген ізгі шараларға түрткі болғаны анық.  Соның ішінде, адамзаттың асыл қазынасы – діни наным-сенімдеріне қатысты айтылған ойлары да жұртшылықтың назарынан тыс қала қойған жоқ
Алматы облыстық дін істері басқармасының ұйымдастыруымен  жолға шыққан «Рухани керуен» осының айқын айғағы бола алады.
Құрамында облыстың басқарма басшылары, өлкеміздегі танымал өнер тарландары мен зиялы қауым өкілдері бар керуен алдымен Жамбыл ауданында болып, екінші күні қасиетті Қарасай жеріне ат басын тіреген
Ұлтымыздың салт-дәстүрін ұлықтайтын жұртшылық өз жұмысын дәстүр бойынша ата-бабалар рухына тағзым етуден бастап, Ұлы Отан со­ғы­сында қаза тапқан боздақтарға арнал­ған ескерткішке гүл шоқтарын қойды.
Осыдан кейін аудан әкімдігінің жиын жайында аудан активі, діни бірлестіктердің басшылары және бұқаралық ақпарат құрал­дары өкіл­дерінің қатысуымен «Дін­аралық татулық – болашаққа қа­дам» тақырыбында жиын бастау алған
Алқалы басқосуды ашып, жүр­­гізіп отырған Қарасай ауданы әкімінің орынбасары Айжан ­Назарбаева жиылған қауымға «Рухани керуеннің» мақсат-мұраттарын таныстырып өткеннен кейін, алғашқы сөз кезегін осы топты басқарып келген облыстық дін істері басқармасының басшысы Рахмет Есдәулетовке берді
Әлемде өңірлік соғыстар толастамай келеді
Осылардың көпшілігіне діни мәселелер негіз болып отырғаны да жасырын емес
Алдымен ақпарат құралдары мен әлеуметтік желілер арқылы адамдардың санасын улап, соңынан бір-біріне өшіккен түрлі діни ағымдардың өкілдерін қаруландырып, бір-біріне айдап салып отырған жайлар мыңдаған, миллиондаған адамдардың тағдырын тәлкекке айналдырып, өмірлерін қиып жатыр
Мемлекет, шекара дегенді білмейтін осынау қауіптен қалай қорғану керек? Бастауында бейбітшілік, ізгілік, қайырымдылық құндылықтары жатқан дін атын пайдаланып, арам ниеттерін жүзеге асырып жатқандарды қалай құрықтаған жөн?! Елімізде экстремизм мен терроризмнің етек алуына жол бермей, ата-бабаларымыз мінәжат еткен ислам дінінің тазалығын сақтау үшін не істеуіміз керек?! Рахмет Разбекұлының баяндамасы осы жайларды қамтыған.
Осыдан кейін мінберге көтерілген «Нұр Отан» партиясының облыстық филиалы төрағасының бірінші орын­басары Ғалиасқар Сарыбаев ­Елбасы Нұрсұлтан Назарбаевтың «Бола­шаққа бағдар: рухани жаңғыру» атты мақаласында айтылған маңызды мәселелерді жүйелей келіп, зайырлы әрі демократиялық мемлекетте қоғам мен діннің өзара келісімде қатар өмір сүруі турасында жан-жақты әңгіме қозғады.
Талғар ауданының Құрметті азаматы, ақын әрі сазгер Кәмнұр Тәлімұлы сөз қадірін өз қадірім деп түсініп, «Өнер алды – қызыл тіл» деген ұстанымға бас иетін халқымыздың дінге қатысты өлеңдерін тілге тиек ете келіп, жұртшылықты ізгі істерге шақырса, Қазақстан Мұсылман­дар діни басқармасының Алматы өңірі бойынша өкіл имамы Қуаныш Нұржанов жастардың діни сауатты­лығын көтеру мәселесіне тоқтала отырып, осындай рухани керуендер аудан орталықтарына ғана емес, ауылдарға да барса деген тілегін жеткізді.
Аудан әкімдігіндегі үлкен жиын аяқталғаннан кейін керуен мү­шелері бірнеше топқа бөлініп, түрлі тақырыптарда көптеген кездесулер өткізген
Атап айтқанда, Алтын ауыл орта мектебінің спорт залында діни бірлестіктер жетекшілерінің қатысуымен «Дін бірлігі – ел тұтас­тығы» деген ұранмен спорттық жарыстар өтсе, аудандық еңбек және әлеуметтік бағдарламалар бөлімінде «Рухани жаңғыру: жарқын істердің бастамасы» деген тақырыппен деструктивке шалдыққан отбасы мүшелерін қоғамға бейімдеу үшін әлеуметтік мәселелерін шешудің жолдары сарапқа салынды
Ал аудандық ауруханада өткен басқосуда діни себептермен екпе егуден, науқастарға қан құюдан бас тартқан азаматтармен жұмыс мәселелері талқыланды.
Осы мезгілде аудандық кітапханада топ өкілдері ардагерлер кеңесінің мүшелерімен, аудан ақсақалдарымен келелі әңгіме өткізген болатын
«Ұлттық рух: рухани жаңғырудың негізі» деген тақырыпты өзек еткен бұл басқосуды Рахмет Разбекұлы ашып, соңынан «Ұлы мұра» қорының директоры, Алматы қаласы дін істері басқармасының ақпараттық түсіндіру тобының мүшесі Тимур Нүсіпханов, дін істері басқармасының теолог-­маманы, облыстық ақпараттық түсіндіру тобының мүшесі Қанат Мүтебаев, Қарасай ауданының бас имамы Ернар Мажен тұрғындардың діни сауаттылығын арттыру, жастарды жат ағымдардан сақтау және күнделікті тірлікте діни негізде туындап жататын түрлі оқиғаларға қатысты ойларын ортаға салды
Соңынан аға буын өкілдерінің тақырыпқа қатысты көзқарастарын біліп, сауалдарына жауап берді.
Қуат ҚАЙРАНБАЕВ
Алматы облысы
Қарасай ауданы
