Жылдағы дәстүр бойынша Қазақстан Жазушылар одағының Әдебиетшілер үйінде 2014 жылға арналған әдеби жыл қорытындысы өтті.
Жиынды Қазақстан Жазушылар одағы басқармасының төрағасы, сенатор Нұрлан ­Оразалин ашып, жүргізіп отырды
Бұдан әрі әр жанр бойынша баяндамалар жасалды.
Бұл басқосудың орны бөлек
Себебі бір жылда жарық көрген кітаптарға талдау жасалады
Қай шығарманың шоқтығы биік болғандығы, нендей «әттеген-айлардың» орын алып отырғандығы айтылады
Бір сөзбен айтқанда қаламгер еңбегіне баға беріледі
Жиынның маңыздылығы да осында болып тұр.
Алғашқы болып проза жанры бойынша баяндаманы М.Әуезов атындағы әдебиет және өнер инс­титутының Бас ғылыми қызметкері, филология ғылымының докторы, профессор Айгүл Ісімақова жасады
Баяндамашы сөзін әріден бастады
Оның айтуынша әлем әдебиеттануы қа­зір үш бағытта дамып келеді
Нео­риторика, нарраталогия, интер­текст теориясы
Неориториканы бельгиялық әдебиет теориктері қалыптастырған таза еуропалық теория
Бұлар дәстүрлі Аристотель ілімін дамытушылар
Нарраталогия мен интертекст теориясы – әлемдік ілім, 1920-1940 жылдардағы ресейлік әдебиет теориясы негізінде қалыптасқан ағым.
«Әлемдегі прагматикалық даму ілгерілеп, эстетикалық шығар­машылық ұмытылып барады
Бүгін ең маңыздысы адамның жан тазалығы не интеллект емес, жеңіске жету маңызды
Тұлғаның еркіндігі не рухани тәуелсіздігі емес, оның ұтымды әрекеттері ғана алға шығуда
Қалай болғанда да жеңіске жету қазіргі әдеби кейіпкердің басты мақсаты
Геосаясиланған қоғамда әдебиетке деген сұраныс өзгергені жаңалық емес
Қазіргі әлем әдебиетінде шынайы көркем мәтіндерден гөрі шапшаңдықпен жеңіске жеткен кейіпкердің әрекеттері сұранысқа ие болып келеді
Бұл ретте көркемдік мәселесі екінші кезекке шығып отыр»
Баян­дамашы осыны тілге тиек ете келе қазіргі қазақ прозасының хал-ахуалына көңіл бөлді
Ол өзі танысып шыққан кітаптарды төрт топқа бөлген екен
Олар: тарихи дискурс: ұлт-азаттық қозғалыс, тарихи тұлғалардың істері, мұрағат деректеріне негізделген ­тарихи шындықты бейнелеген проза; классикалық дискурс-оқырман жанына әсер ететін дәстүрлі көркемдік мәтіндер; ғылыми-танымдық құжаттық негізі бар эсселер мен жас­тар дискурсы; гендерлік ­дискурс.
Баяндама барысында тарихи дискурстық мәтіндер қатарында Әбдісаттар Оспановтың «Наркескен», Ілияс Қоңырбайдың «Шоған абыз тарихи тұлға», Әнуар Тарақтың «Абылай хан», Момбек Әбдікәкімұлының «Күн тұтылған мезгіл», Жұмабай Қайранбайдың «Өмір керуен», классикалық дискурс ретінде Қабдеш Жұмаділовтің, Дулат Исабековтің, Әлібек Асқаровтың, Қуандық Түменбаевтың, Ұзақбай Доспанбетовтің, Мамытбек Қал­ды­баевтың, Көсемәлі Сәтті­байұлы­ның, Бейбіт Сарыбай­дың және басқалардың ғылыми-та­ным­­дық құжаттық негізі бар эссе­лер, жастар дискурсына Айтақын Әбдіқаловтың, Құлтөлеу Мұқаштың, ал гендерлік дискурс­ке Зейнеп Ахматованың, Сәуле Досжанның, Жанар Әбдішеваның, Мира Шүйіншіәлиеваның, Өріс Әшүкірқызының кітаптары аталды.
Ақын, ҰҒА корреспондент-мүшесі Бауыржан Жақып поэ­зия жөніндегі сөзін ғұлама ғалым, ака­демик-жазушы Зейнолла Қабдо­лов­­тың поэзия туралы айтқан жү­­рек­­жарды лебізінен бастады
Баян­дамашы осы алқалы жиын алдын­да 50-ге тарта өлең кітаптарын сын тезінен өткізген екен
­Олар­дың ішінде ақындар Жүрсін Ер­ман­ның, Ғалым Жайлыбайдың, Серік Ақсұңқарұлының, Тыныштыбек Әбдікәкімовтың, Әділғазы Қайырбековтің, Төрегелді Тұяқ­байдың, Қасымхан Бегмановтың, Әбубәкір Қайран­ның, Светқали Нұржанның, Гүлнәр Шәмшиеваның, Қатира Жәленованың, Сәрсенбек Бекмұратұлының және басқалардың өлең жинақтары бар.
Жүрсін ақынның «Ақынның үйі», «Терісаққан», «Түнгі такси», «Әйелге ода» өлеңдерінен үзінділер келтірген баяндамашы жүректерден орын алған жырлар жөнінде былай деді: «Бұл өлеңдер таптаурын ізден алшақ, ақынның тек өз сүрлеуін табуынан туған, қазақ оқырманын ұзақ жылдар тербейтін, жарығы да болашаққа, туу алыстарға жететін өміршең сөз
Біз мысалға алған шығармалардың қай-қайсысы да қазақ поэзиясының антологиясына еркін қосылатын ерекше жырлар
Жүрсін ақын бір ғана ырғақпен, біркелкі бунақпен жазудан қашады
Әр өлеңін жаңа бір сырлы әуезбен әрлеп, жаңаша нұрлы әуенмен өрнектейді
Бұл оның өлең техникасын еркін меңгерген, басты ерекшеліктерінің бірі десек қателеспейміз»
Енді ақын Ғалым Жайлыбай шығармашылығының ерекшелігі жөніндегі пікірге ден қоялық: «Ақын тағдыры тіл білмейтін тылсымдарға толы
Кейде қалың көпшілік жүрегінен жол табу үшін өршіл рух пен батылдық та керек шығар
Ол – Ғалым ақында бар
Ол елдің еңсесін түсірген – көңілге кірбің ұялататын, бүкілі қазақтың қабырғасына батқан ғасыр ахуалына қарсы ұлт атынан сөз алады
Сонау Ақтөбеде Алғадағы аққулардың азаюы, Бетпақтың киіктерінің ауып кетуі, Семей полигоны мен Арал қасіреті жайлы боямасыз жырлары – қазақ экологиялық поэзиясының озық үлгілері ретінде оқырманға жол тартты
Ғалымның «Қара орамал» поэмасы қазақ поэзиясында резонанс туғызды».
Б.Жақыптың сөзінің соңындағы мына ұсынысы көңілге қонды: «Біз қашанғы Есенин, Шолохов, Бунин, Делвиг сияқты өзге ұлт өкілдерінің медалін ала береміз
Өзіміздің Абай, Махамбет, Жамбыл, Ілияс, Мағжан, Жұмекен, Мұқағали, Төлеген, Жа­рас­қан, Жұматай атындағы өз сый­лық­тарымыз, өз марапаттарымыз болу керек
Бұл поэзия саласындағы ұсыныс».
«Біз 2014 жылғы әдеби үрдіс­тен нақты ақпарат беретін респуб­ли­калық әдеби журналдар «Жұлдыз», «Жалын», «Простор» және «Қазақ әдебиеті» газеттеріндегі әдеби сын айдарларымен жарық көрген мақалаларға тереңірек үңіліп, мән беруге, мүмкіндігінше әдеби сын жанрының талаптарына жауап беретін тұстарына тоқталуды жөн көрдік
Және олардағы мақалалар біздің қазіргі қазақ әдебиетінде көркем сын бар ма, жоқ па деген сауалға жауап беретін нақты әдеби деректер мен деректер болады деп ойлаймыз
Бұл сандық көрсеткіштер бүгінгі сынымыздың сапалық өресін танытып, кемшілігіміз бен жетістігіміз қайда деген сауалдарға жауап болары сөзсіз
Өйткені әдеби үрдіс, көркем сын өмірі мерзімді басылымдардан көрініп, әдебиеттің «айнасына» айналары ақиқат» деп сөзін бастаған М.О.Әуезов атындағы әдебиет және өнер инс­титуты «Әуезов үйі» ғылыми-мәдени орталықтың Бас ғылыми қызметкері, филология ғылымының докторы, профессор Гүлзия Пірәлі бүгінгі сынның өрісі мен өресі, сапасы мен сандық көрсеткіштері туралы айтқанда «Қазақ әдебиеті» газетінің жетекшілік және ұйымдастырушылық тұрғыдан белсенді әрі жүйелі жұмыс атқар­ғанын атап өтті
Расында да, аталған газеттегі талдаулар, пікірлер қазіргі жастардың интеллектуалдық дең­гейіне, әлемдік әдеби үрдістерден хабардар болуға деген ұмтылыстарын көрсетеді
Әсіресе «Әдеби талқы» айдарымен жиі жарияланып отыратын пікірталастар, дөңгелек үстелдер, ашық ойлар алаңдарындағы әдебиет туралы әңгімелер де оқырман ойынан шығып отырады.
Басылымдардағы сын мақа­лалар­ға талдау жасаған баяндамашы өз сөзін былайша қорытты: «Бүгінгі сынды кәсіби деңгейі өскен, көр­кемдік-аналитикалық талдау дәстүрі бай, өзіндік мектебі қалыптас­қан деп дәріптегенімізбен оларда әлі шығармалық жетістігі мен кем­шілігі неде деген нақты сауалға жауап берерлік эстетикалық, фило­со­фиялық, психологиялық, интел­лек­туалдық, ғылыми сараптама­лардың жетіспеушілігі жетіп артылады».
Баяндамашының бірде ашылып, бірде жабылып жүрген «Сын» журналына қатысты пікірі қолдауға тұрарлық
Бұл басылым тұрақты шығып тұратын болса жас ғалымдар мен әдебиетке жаңа қадам басқан жас сыншылардың қалам ұштар ұстаханасы, кәсіби шеберліктерін шыңдау мектебі болар еді.
Қазіргі кездегі балалар әдебие­тінің бау-бақшасы қандай? Жемісі мәуелі ме? Осы сауалдарға балалар әдебиеті жөнінде баяндама жасаған жазушы Ділдәр ­Мамырбаева жау­ап берді
Бұл салаға келгенде ауызды қу шөппен сүртуге болмас
Өзгесін айтпағанда балаларға арналған «Дарабоз» бәйгесі тоғыз жыл қатарынан ұйымдастырылып отыр
Жыл ­сайын осы байқауға кем дегенде 200-300 шығарма түседі
Осындай байқауды «Балауса» деген атпен «Қазақмыс» кор­порациясы да ұйымдастырады
Оған да осы шамадағы шығармалар жа­зылады.
Баяндамашы кітаптары жарық көрген Сұлтан Қалиевтің, Ора­зақын Асқардың, Шәрифолла Сәниевтің, Тұрсын Елеусізұлының, Тұрдақын Жексенбайдың, Баян Болатханованың шығармалары туралы жылы пікір білдірді
Қанат Әбілқайырдың «Көршінің қызы», Жандос Байділдәнің «Поштабойы», Сәбит Дүйсенбиевтің «Аялайық дос­тарды» деген шығармаларындағы бейнелер балалар әдебиетіндегі кейіпкерлердің көркем галереясын толықтыратынына сенім білдірді.
«Шығып жатқан жинақтар баршылық
Бір Алматының өзінде 156 баспа бар екен.  Солардың әр­қайсысы жылына балаларға арнап сапалы бір кітап шығарса, балалар бағының жемісі мәуелеп шыға келмей ме?» деген баяндамашы сөзі назар аудартады.
Сатира жанры бойынша баяндама жасаған жазушы-сықақшы, Шона Смаханұлы атындағы сыйлықтың лауреаты Мұхтар Шерім «сатира құрдымға кетті» дегеннің жай дақпырт, сатира әрдайым да сапта екенін, жыл сайын сатиралық кі­тап­тар жарық көріп жатқанын шегелеп айтты
Мұхтардың көтер­ген мәселелерінің бірі жас сатирик­тердің аздығы
Оның себебі ре­тінде сатираны насихаттау, сати­раға қатысты іс-шаралардың сирек ұйымдастырылатындығы
«Күллі әлемнің күлкісін оқимыз да өз күл­­кімізді шетелдерге шығара алмай­­тынымыз қынжылтады
Көр­кем аудармамен айналысатын аға­йын­дар сатираға көз жұма қарайды
Қазақ күлкісінің королі Оспан­хан Әубәкіровтің, Үмбетбай Уайдиннің, Ғаббас Қабышұлының шығар­маларын Түркияда, Қытайда, тағы басқа елдерде кітап етіп бастырып, қазақ күлкісін насихаттауда не кедергі?» деді ол.
Жиында Қазақстандағы орыс әдебиеті туралы ақын Любовь Шашкова, ұйғыр әдебиеті хақында жазушы Рахметжан Юсупов, фантастика, драматургия, жастар әдебиеті, деректі проза, аударма жанрлары жөнінде Шәмшиден Әбдіраман, Сұлтанәлі Балғабаев, Ермек Қаныкей, Сара Латиева, Ғазизбек Тәшімбай салмақты ой өрбітті.
Бір айта кетерлігі, баяндама­шы­лардың белгіленген тақырыптарға жан-жақты дайындалғандығы
Олардың сөздерінде алдағы уақытта көңіл бөлер мәселелердің ұшығы аңғарылды
Кейбір тақырыптарға –  әдебиеттің қоғамдағы орнына, тіл тазалығына, балалар әдебиетіне және басқаларға қатысты жеке жиындар, пікіралмасулар өткізуді уақыттың өзі талап етіп отыр.

Нұрперзент ДОМБАЙ
