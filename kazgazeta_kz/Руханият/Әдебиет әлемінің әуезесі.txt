Қазақстан Жазушылар одағында 2016 жылдың әдеби жыл қорытындысына арналған жиын өтті
Оны ҚазақстанЖазушылар одағы басқармасының төрағасы Нұрлан Оразалин ашып, жүргізіп отырды

Баяндама жасаушылар ­проза, ­поэзия, драматургия, сатира, балалар әдебиеті, деректі проза, сын, орыс әдебиеті, ұйғыр әдебиеті, аударма және фантастика жанрына талдау жасап, баға берді.
Өткен мешін жылында қазақ прозасы біршама жаңа туындылармен толықты
Бұл туралы проза жанры бойынша баяндама жасаған жазушы Жаңабек Шағатай өз сөзінде жан-жақты атап өтті
Қаламгер ел ішінде ақын-жазушылар көп деген жалған елес кезіп жүргенін, ал шын мәнінде, 17 миллион халықтың сұранысын 700 ақын-жазушы шама-шарқынша өтеп жүргенін неге біле бермейді деген қынжылысын білдірді
Бұған қоса, қазақ қаламгерлеріне қолдау қажет екенін айтты
Баяндама барысында Қабдеш Жұмаділовтің «Қылкөпір», Асқар Алтайдың «Сират», Жүсіпбек Қорғасбектің «Көкжалдар», Момбек Әбдіәкімұлының «Түркістан өлкесіндегі ойран», Нұрдәулет Ақыштың «Рақымсыз көктем», ­Шойбек Орынбайдың «Қайғы заман немесе Төле би тағдыры», Әбдінағым Көшердiң «Дүрбелең» трилогиясының «Мәделі» атты томы, Есқара Тоқтасынұлының «Бауырым-ай» және т.б
шығармалары талданды.
Тағы бір тұлғалы әрі сыршыл, адам жанын нәзік әуенге толтыра қалам сілтейтін талантты жазушымыз Нұрғали Ораздың «Менің де өмірім бір қызық» атты шығармасы өткен жылы түрік тіліне аударылып, түрік тіліндегі «Қардеш-қаламгер» журналында жарияланды
«Журнал дегеннен шығады, – деді баяндамашы – «Бір тойым болатыны сөзсіз менің» дегендей, әдеби журналдарда да туған күн немесе туған жыл болады
Солардың бірі – көпшілікке аты жақсы мәлім «Үркер» журналы
Осыдан 10 жыл бұрын қазақтың тұңғыш роман-газеті «Үркер» ашылғанда Әбіш Кекілбай: «Үркер» – уақыт пен табиғаттың ең саф сипаттарын алдын-ала айқын аңғара алатын ең елгезек және елеулі самалалар шоғыры» деп ақжол тілеген еді
Тұңғыш санына Б.Майлиннің «Оспан Олжабаев» пен «Күлегеш жеңгей» хикаяттары шықты
Үш санынан кейін уақыт талабына сай жастардың әдеби-мәдени, қоғамдық-саяси басылымы боп бағытын өзгертті
Өткен жылы «Арбаның алдыңғы дөңгелегі» айдарымен жарияланған Серік Асылбекұлының «Сарықыз» әңгімесін көркем прозаның жетістігіне жатқызар едік
Майраның жандүниесі нәзік
Қаламгер «Сарықыздың» бейнесін мөлдіретіп ашып шыққан
Тұсауын роман-газет боп кескен журналдың осындай жаңаша жетістіктерін айта кеткеннің әбестігі жоқ деп білемін».
Мұнан соң белгілі қаламгер ­Қуа­ныш­бай Құрманғали «Өткен жылдың өлеңдері: жемісі мен кемісі» деген тақырыпта баяндама жасап,бүгінгі қазақ поэзиясына қатысты ой-пікірін білдірді.
–Шығармашылық жолы өлең құрастырудан басталмаған бірде-бір қаламгер жоқ
Бұл да болса қазақ баласының тумысынан өлең-жырмен ауызданғанының айғағы
Әуелгі әуез-әуесқойлық көбінесе аттың басын ақындыққа бұрғызуының әдебиетіміздегі шайырлардың шаш-етектен екендігінің түпкі сыры осы
Басқа жанрларға қарағанда баспасөзде өлеңдердің көп жарияланатыны да, кітаптарының жедел жарыққа шығатыны да шындық
Мұны тәптіштеп айтудағы мақсатым – қазақтың жаратылысынан өлеңжанды екендігін еске түсіре кету
Ендеше, 2016 жылы кімнің және қандай жыр жинақтары жарық көргеніне және Жазушылар одағына тапсырылғанын, менің қолыма тигенін тізіп өтейін.
Бір жылдың ішінде бірнеше жыр жинағы жарық көріпті
Олардың қатарында Нұрлан Оразалиннің «Боз дүние», Ғалым Жайлыбайдың «Есіл ағады», Жүрсін Ерманның «Ұларың қайда, Ұлытау?», Софы Сматаевтың «Ботасымын боздаған боздаламның», Рафаэль Ниязбектің «Тауқымет», Оразбай Байбақұлының «Желқайық», Төрегелді Тұяқбайдың «Төрттаған» және «Аушадияр» қостомдығы, Мағиза Құнапияқызының «Қызыл қайың», Ақ-Бөрі Қыдырдың «Сақ-малақ», ­Шаяхмет Құсайынұлының «Өлең-өрім», Болат Дәулетовтің «Сыр мен жыр», Өсербай Қарасаевтың «Өмір-өрнектер», Гүлнар Шәмшиеваның «Жәннаттың төріндей болып», Қуандық Шолақовтың «Таңдамалы» жинағы бар.
Ал биылғы жылғы поэзиялық кітаптардың ішінен айрықша бөліп-жарып айтуға лайықтысы – Нұрлан Оразалиннің «Боз дүниесі» мен Ғалым Жайлыбайдың «Есіл ағадысы»
Аталған екі ақынның шығармашылығы бұған дейін де шынайы бағасын алып жүргені белгілі
Мысалға жүгінсек, Нұрланның өлеңдерін әлем әдебиетінің классигі Шыңғыс Айтматов «ғарыш мінезді жырлар» деп бағаласа, ал Ғалымның жаңа кітабының беташарында атақты академик Серік Қирабаев оның өлеңдерін «қазіргі заманның тынысын танытқан, бүгінгі кездің келбетін кестелеген өрісті де келісті туынды» деп бағалапты
Осынау ой-пікірлердің ақиқаттығына мен де кепілдік бере аламын, – деді баяндамашы.
Жиын барысында балалар әде­биетіне қатысты сөз сөйлеген Қанат Қайым жазушы Маркиза Базарбайқызы, ­Ертай Айғалиұлы, Әлібек Файзуллаұлы, Гүлдария Әшірбаева мен Ермахан Шайхыұлының еңбектерін ерекше атап өтті.Ол, сондай-ақ Жазушылар одағының алдағы жиындарының бірі балалар әдебиетіне арналса деген ойын білдірді
Ал драматургияның бүгінгі жайы туралы әңгіме қозғаған ­театртанушы Меруерт Жақсылықова жыл өткен сайын театр сахналарында жаңа авторлардың шығармалары қойылып, көрермендерден лайықты бағасын алып жүргендігін тілге тиек етті
Мәдина Омарованың «Ақтастағы Ахикосы», Қолғанат Мұраттың «Бақыт кілті» атты шығармалары Мұхтар Әуезов атындағы академиялық драма театрында сахналануы – осының дәлелі.
«Сатира – күштілер қаруы» дегенге сенсек, «қазіргі қазақ сатирасына бірлі-жарым кітаптарымен енген сатириктер сол қаруды беліне көтере алып жүр ме?» деген сауалға жауап іздеп көрелік» – дейді белгілі сатирик Толымбек Әлімбекұлы
Бүгінгі сатираның салмағы туралы сөз еткен қаламгер оның кем-кетігіне де арнайы тоқталды
Бір жылдың ішінде бірнеше кітап жарық көріпті
Оның қатарында Александр Алханның «Пардон, пародия!», «Күлкі – ғажап кеме», Ермахан Шайхыұлының «Сандалған сауал», Көпен Әмірбектің «Шәмшінің әндері мен әзілдері», Кәдірбек Құныпияұлының «Кемпірауыз» атты пародиялық жинақтары бар
Сатирик Александр Алханның жинақтарының кемшілігі мен жетістігін тізіп шықты.
Биыл Қазақстан Жазушылар одағына деректі прозадан 15 кітап тапсырылған екен
Ішінде бұрыннан белгілі деректанушылар да, деректі прозаны жаңадан бастап жүргендер де бар
2016 жылы деректі проза жанрында жарық көрген шығармаларды ақын Төреғали Тәшен саралап, бұл жанрда ілгерлеу бар екеніне ­назар аударды
Баяндамашы Зәмза Қоңырованың ­«Туымы бөлек», Отыншы Көшбайұлының «Би Мәтжан», Ербақы Байбазардың «1989
Намысқа шапқан ерлерім!», Жанат Ахмадидың «Тектілік тегеуріні», Өскенбай Құлатайұлының «Елу жылда – ел жаңа», Ораз Қауғабайдың «Әз Тәуке және Әлмерек» және т.б
шығармаларға шолу жасады.
Белгілі қаламгер Жұмабек Кенжалин­нің «Елжандылық мұраты және баспасөз беделі» атты монография­лық еңбегінің өскелең ұрпақ үшін берері мол дүние деген бағасын береді
Себебі, кітапта отансүйгіштікті қалыптастырудың бүгіндегі жай-күйімен қатар, оның табиғи тамырлары, тарихи кезеңдері ғылыми жүйеде зерделенген
Баян­дамашы бұл кітаптың негізгі айтары – кезіндегі кеңестік идеологиядағы ұраншылық, науқаншылық салдары секілді қазір де патриотизм ұғымын жадағайландырып, оны әсіребелсенділіктің құралына айналдырып жүргендерден сақ болуымыз керек деп ойын түйіндейді.
Ел Тәуелсіздігінің 25 жылдығына орай, 1916 жылғы Қазақстандағы Ұлт-азаттық көтерілісінің 100 жылдығына арналып, «Қарқара-100» атты сериямен жеті кітап топтамасы «Ан Арыс» баспасынан жарыққа шыққан
Баяндамашы «Қарқара құжаты» атты жинағын зерделеп, Қарақол түрмесіне қамалған Жәмеңке, Ұзақ, Әубәкір, Тұрлықожа және басқа тұлғалардың тергеу ­материалдарымен танысып, жазалау­шы әскердің тегеурініне шыдамаған қазақтардың Қытай асуы, ондағы ауыр тағдырларына қатысты тарихи құжаттары өте орынды берілгеніне мән берген
Мұрағат қорларында сақталған құжаттар орыс тілінде болғандықтан құжатты сол түпнұсқалық негізде бергенімен, болашақта қазақшаға аударылады деген тілегін де білдірген.
Әдеби сын жанрын – ­Марат Әзімхан, Қазақстандағы орыс әдебиетін – Любовь Шашкова, ұйғыр әдебиетін– Рахметжан Юсупов, аударманы – Темірақын Жақып, фантастиканы – Нәрбін Кенжегұлова саралап, ұсыныс-тілектерін ортаға салды.
Абылайхан ЖҰМАШЕВ
