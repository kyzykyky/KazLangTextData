Отан – отбасынан басталады десек, сол жекелеген шаңырақ иелері қара ормандай қалың өскен еліміздің қатарын көбейтіп жатады
Әрбір отбасында бірнеше мамандық түрлерін игерген, өз ісінің шеберлері өсіп шығып, қоғамымыздың кәдесіне жарап жатады
Атырау өңірі Новобогат ауданы Кетешағыл ауылдық кеңесінде дүниеге келген Дәулетұлы Нұрыштан тараған ұрпақ өкілдері өніп-өсіп, еліміздің әр шалғайында өздерінің шама-шарқынша еңбек етіп жатқан жайы бар

Шаңырақтың үлкені Дәулет атамыз 1857 жылы дүниеге келіп, 1933 жылы 76 жасында дүние салған екен
Дәулеттің үлкен ұлы Жақыпқали 1881 жылы туып, 1938 жылы 57 жасында өмірден өтеді
Дәулеттің үшінші ұлы Еріш мектепте ұстаздық қызмет атқарған, көзі ашық, көкірегі ояу, білімді адам болған
Төртінші ұлы Дәріш Махамбет ауданының Таңдай ауылында тұрған
Бесінші ұлы Қарабай Ұлы Отан соғысында қаза табады
Дәулеттің екінші ұлы Нұрыш 1884 жылы өмірге келіп, Зылихамен отасып, олардан Мырзабай, Хабижан, Жұмабай, Рысты, Олжабай, Боранбай атты алты перзент тарайды.
Ал Нұрыш атамыздың тұң­ғыш ұлы Мырзабай 1921 жылы туған
Мырзабай ­Нұ­рыш­ұлы Гурьев педагогикалық учи­лищесін бітіріп, ұстаздық қызмет атқарған ауыл интелегенциясының алғашқы өкілдерінің бірі болған
Индер ауданындағы Мәмбет ауылдық мектебінде директор болып еңбек жолын бастайды
1941 жылы әскер қатарына алынып, алдымен Чкалов қаласындағы офицерлердің үш айлық курсынан әскери дайындықтан өтеді
Майдан шебінде бораған оқ пен оттың арасында жүріп, Фин соғысына, кейіннен Ұлы Отан соғысына қатысқан ол 1944 жылы Польша жерінде хабар-ошарсыз кетеді
Көзі ашық, сауатты азамат әскерде гвардия лейтенант шенін иеленіп, взвод командирі болады
Майданда жүргенде жазған хаттарын өлеңмен де жеткізіп отырған көрінеді
Ұлы Отан соғысында хабарсыз кеткен туған ағасы Мырзабайдың аты өшпесін деген мақсатпен Жұмабай өзінің тұңғыш ұлы Қайыржанның фамилиясын Мырзабаев деп жаздырады.
Мырзабайдан кейін арадағы балалары шетіней берген соң дүниеге келген ұлы Хабижанды ауылдағы Мұхамбет молданың ақылымен Зылиханың інісі Панкерейге беріп жібереді
Хабижан 1950 жылы С.М.Киров атындағы Қазақ мемлекеттік университетінің журналистика факультетін үздік бітіріп, Қазақстан Компартиясы Орталық Комитеті жанындағы Жоғарғы партия мектебіне оқытушы болып, кейін қазақ баспасөзінің қарашаңырағы – «Социалистік Қазақстан» газетінің Оңтүстік Қазақстан облысы бойынша меншікті тілшісі болып, 1962 жылдан бастап өмірінің соңына дейін 30 жылдан астам өзі бітірген университетте оқытушы болып, оған қоса партком хатшы жұмыстарын да атқарған
Кәсіподақ комитетінің төрағасы, ұзақ жылдар жемісті еңбегі ескеріліп «Құрмет белгісі» орденімен, көптеген медальдармен марапатталған еді

Нұрыштың үшінші ұлы – Жұмабай жастайынан оқу-білімге құштар, өте зерек болып өседі
1933-1934 жылдары Новобогат ауданындағы «Бекқожа» орта мектебіне барып, кейін аудандағы Папанин және Гурьев қаласындағы Жамбыл атындағы орта мектептерде білімін жалғастырады
Мектеп қабырғасындағы озат оқушылардың қатарынан көрінген Жұмабай ел басына күн туған сұрапыл соғыс жылдары тылдағы еңбек майданына белсене араласады
1942 жылдан бастап, «Жас қайрат» ұжымшарында есепші болып еңбек жолын бастаған жасөспірім жігіт 1944 жылы аудандық жер бөлімінің бастығы, 1944-1954 жылдар аралығында Новобогат және Бақсай аудандарының ауыл шаруашылығы бөлімдерінде есепші болып еңбек етеді
Қиын-қыстау кезеңде еңбектен қол үзбей жүріп, Гурьев облыстық жер бөлімінің жанындағы үш айлық нұсқаушы-есепшілер дайындайтын курсты, кейіннен Гурьев ауылшаруашылық техникумын бітіреді
Еңбекке деген жауапкершілігі мен ұқыптылығының арқасында 1957 жылы Бақсай аудандық партия комитетінің ауыл шаруашылығы бөліміне нұсқаушылық қызметке шақырылып, кейіннен кеңшар­дың бас экономисі, кеңшар дирек­торының орынбасары, бас мал дәрігері, ферма меңгерушісі, партия комитетінің хатшысы қызмет­терін абыроймен атқарады
Жұмабай Нұрышұлы ағайын-туысқа өте мейірімді, қайырымды жан болған
Елдегі жетім-жесір, мұқтаж жандарға қолұшын беруге әрқашан әзір тұрған
1955 жылы ұсақ бес-алты колхозды біріктіріп, оған қоса қарамағында 100 автомашинасы, 85 әртүрлі маркалы тракторы бар стансаны қосып, үлкен кеңшар құрылған кезде (қой саны 90 мың болатын) Жұмабай Нұрышұлы совхоз директорының орынбасары болып істеді
Елді жұмылдырып, ша­руашылық жұмысын алға бастыруда көп еңбек етті
Сол жылдары бала-шағасы көп, өзі іскер Жарылғап Мұқашевті көлік жіберіп, екі жүз шақырым жерден көшіріп алады
Үй-жайдан көмек көрсетіп, алаңсыз жұмыс істеуіне қолғабыс көрсетеді
Бұл күнде тоқсаннан асқан Жарылғап атамыз сол қиын-қыстау кезде көмек қолын созған Жұмабайдың жасаған жақсылығын әлі күнге дейін туыстарына, балаларына «Жұмабай атаңдай қайырымды бол» деп үнемі айтып, ол кісіні еске алып отырады.
Нұрыштың 4-ші қыз баласы – ­Рысты 35 жасында 4 қыз баланы дүниеге әке­ліп, аяқ астынан көз жұмды, қызда­рының бәрі, қатарларының алды, жақсы отбасы
Үлкені Мақпал, одан кейінгілері Роза, Салтанат, Ұлдай.
Нұрыш атамыздың бірінші ұлы Боранбай ерте, он төрт жасында өмірден өтіп, соңынан ұрпақ қалмады.
Текті әулеттің тәлім-тәрбиесі бұл шаңырақтан тараған ұрпақтарына өзінің шапағатын тигізіп, олардың әрқайсысы еліне елеулі, халқына қалаулы, өз орталарына сыйлы азамат болып қалыптасады
Нұрышевтар әулетінен шыққан Мырзабайұлы Қайыржан ата-ана өнегесімен, поли­цияның генерал-майоры лауазымына дейін көтеріліп, ішкі істер саласында абыроймен еңбек етті
Павлодар, Маң­ғыстау және Атырау облыстарында Ішкі істер басқармасының бастығы болып жұмыс істеді
Жұмабайдың екінші ұлы Бақытжан да Қазақ мемлекеттік университетінің журналистика факультетін үздік бітіріп, ұзақ жыл Ұлттық қауіпсіздік қызметінде жауапты қызмет атқарды
Кейіннен Атырау облыстық Ішкі істер басқармасында еңбек етіп, полковник шенінде құрметті демалысқа шықты
Олардың қарындасы — Гүлжиһан да ғылым жолына түсіп, философия ғы­лымының докторы, профессор, бірнеше ғылыми кітаптардың авторы атанды
Әл-Фараби атындағы Қазақ мемлекеттік университетінің кафедра меңгерушісі болып еңбек етеді
Кенже ұлдары Қамбар Жұмабаев Қазақ мемлекеттік университетінің заң факультетін бітіріп, білімді де, қабілетті заңгер болып шықты
Маңғыстау және Атырау облыстық соты төрағасының бірінші орынбасары қызметін атқарды
Кейіннен Батыс Қазақстан облыстық сотының төрағасы болып еңбек етті
Қазіргі кезде Қазақстан Республикасы Жоғары сотының судьясы.
«Генералдар мен ғалымдардың анасы» атанған Дәметкен анамыз еңбек жолын бастауыш мектептің мұға­лімі болып бастаған екен
Ұстаздық қызмет пен отбасының тірлігін қатар атқа­рып, шаңырақтың да, ағайынның да берекесін кіргізе білді.
Осы әулеттен шыққан Нұрышев Ғалымжан Жұмабайұлы жастайы­нан ғылым-білімге құштар болып, еңбекқорлығының арқасында елімізге танылған азаматтың бірі болды
1957 жылы Махамбет ауданының «Он үшінші» ауылында дүние есігін ашқан Ғалымжан мектептен кейін Алматы халық шаруашылығы институтын бітірді
Еңбек жолын ­Гурьев мұнай өңдеу зауытында экономист болып бастады
1979-1982 жылдары Гурьев пединститутында оқытушы, аға оқытушы, 1982-1985 жылдары Қазақ мемлекеттік университетінің аспиранты, 1986-2000 жылдары Гурьев пединститутында, Атырау университетінде аға оқытушы, факультет деканы, оқу ісі жөніндегі проректоры, 2001-2004 жылдары Л.Гумилев атындағы Еуразия университетінің ғылыми жұмыстар жөніндегі проректоры, 2004 жылы қайтадан ашылған Ақтөбе мемлекеттік педагогикалық университетінің ректоры болады
Өмірінің соңғы күндеріне дейін осы оқу орнына басшылық етіп, институттың еліміздегі жетекші білім ордасына айналуына барлық қажыр-қайратын арнады
Институттағы оқу-тәрбие ісіне инновациялық технологияны кеңінен енгізу арқылы білім беру ісін халықаралық стандарттар деңгейіне көтеру бағытында жасалған ірі қадамдардың бастамашысы бола білді
Ғалымжан Нұрышев Ақтөбе мемлекеттік педагогикалық ­институтын басқарған жылдары білім жүйесін және облыстың қоғамдық, саяси-экономикалық салаларын дамытуға зор еңбек сіңірді
Студент жастардың бойында шынайы адами құндылықтарды қалыптастыру, ізгілік пен қайырылымдылықты насихаттау істеріне көп көңіл бөлді
Институт республика жоғары оқу орындары ішінде алғашқы орындарды иеленіп келді
Ғалымжан Нұрышевтің еңбегі жоғары бағаланып, «КСРО Жоғары біліміне сіңірген айрықша жетістіктері үшін», «Білім үздігі», «ҚР білім беру ісінің құрметті қызметкері», «ҚР ғылымын дамытуға сіңірген еңбегі үшін», Ы.Алтынсарин және «Қазақ тілінің жанашыры» төсбелгілерімен, «Құрмет» және М.Ломоносов ордендерімен, «ҚР Тәуелсіздігіне 20 жыл» медалімен, төрт мәрте Елбасының Алғыс хатымен марапатталды
Кембриждегі (Англия) Халықаралық Биографиялық орталықтың шешімімен «Білім саласын дамытуға қосқан зор үлесі үшін» 2008 жылы «ХХІ ғасырдың әлем таныған 2 мың аса көрнекті ғалымдары» қата­рында аталып, есімі мен өмірбаяны осы орталықтың Халықаралық мұрағатына енгізілді
Ақтөбе облыстық мәслихатының екі шақырылымының депутаты, Халықаралық «Қазақ тілі» қоғамы Ақтөбе облыстық филиалының төрағасы болып, ана тіліміздің өркендеуіне үлес қосты
Оның зайыбы Гүлімхан Бәйкенқызы Шөптібаева да Ақтөбе университетінің профессоры, әлеуметтану ғылымының докторы болды
Қазақстанның ғылымы мен білім беру саласында еңбек етіп, жас мамандарды тәрбиелеп шығару ісінде тер төгіп, өлшеусіз үлес қосып келе жатқан ерлі-зайыпты ғалымдар 2012 жылы шілденің 24 жұлдызында жол апатынан қаза болды
Соңдарында ұлдары Санжар мен қыздары Гауһар қалды.
Әкелі-балалы Жұмабай мен Ғалым­жан Нұрышевтар егер тірі болғанда биыл әкесі 90 жасқа, ұлы 60 жасқа толар еді

Нұрышевтар әулетінен біз жақсы танитын, өмірден көргені мол, жасы сексеннің сеңгірінен асқан ­Олжабай көкеміз
Әулеттің қазіргі кезде ең үлкені болғандықтан, өзінен кейінгілерге ақылын айтып, атадан тараған ұрпақтың ынтымақта, бірлікте тату-тәтті өмір сүрулеріне ұйтқы болып келеді
Әулеттен тараған ұрпақтың жат болып кетпеуі үшін, ата-бабаларының кім болғаны, қайдан шыққаны, ағайын-туыстың кімдер екенін айтып, қуанышын да, ренішін де бірге көтерісуге жұмылдырып отырады
Жастайынан спортпен айналысқан, КСРО спорт шебері, бокстан Орта Азия мен Қазақстанның 1955 жылғы чемпионы болған, жаны жомарт жан
Алматы ауыл шаруашылығы институтын бітірген, Ауыл шаруашылығы министрлігінде ұзақ жыл бас маман болып жауапты қызмет атқарып, зейнеткерлікке шыққан Олжабай Нұрышев спортпен айналысқанының арқасы болар, әлі де денсаулығы жақсы, ойы сергек қария жастарға ақыл-кеңесін айтып отырады
Қазіргідей байлықты мансап еткен нарықтың күрделі кезінде салт-дәстүрімізді, дініміз бен тілімізді көздің қарашығындай сақтап, үлкендерді құрметтеуді өнеге етіп айтып отырады.
Бұл күнде Нұрышевтар әулетінен тараған үрім-бұтақ еліміздің әр түкпірінде, әртүрлі мамандық түрлерін игеріп, өз салаларында абыроймен еңбек етіп жатыр
Өздерінен бұрынғы ата-аналарының жақсы қасиетін бойына сіңіріп, алған өнегесінің арқасында көпшіл, елмен қоян-қолтық араласып, тәуелсіз еліміздің өркендеп-дамуына үлестерін қосып келеді.
Өтеш ҚЫРҒЫЗБАЕВ,
Қазақстанның Құрметті журналисі
 
