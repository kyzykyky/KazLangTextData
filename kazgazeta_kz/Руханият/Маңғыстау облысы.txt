Аққұрық – құдық
Үстірт жазығының батыс бөлігінде орналасқан
Ақ (сын есім) және құрық (зат есім) сөздерінің бірігуінен жасалған
Гуррук (куруг «құрғақ») көнетүркі тілінде – «көне, суы жоқ кеуіп қалған құдық» деген мағына береді (З.Б.Мухамедова, 1971, 182)
Атаудың мағынасы: «топырағы ақ түсті жердегі көне, суы сарқылған құдық».
Аққұт – құдық
Маңғыстау ауданында орналасқан
Ақ (сын есім) және құт (зат есім) сөздерінің бірігуі арқылы жасалған
А.Т.Қайдар «Структура односложных корней и основ в казахском языке» атты еңбегінде: «құт: құдық ˂ құд+ық колодец» деп көрсетеді (А.Т.Кайдар, 231)
Құт – құдық сөзінің көне формаларының бірі
Осы дерекке сүйене отырып, атаудың мағынасы: «ақ құдық», «ағынды, ауызсулы құдық».
Ақмая – тау
Таушық-Қаламқас автомобиль жол бойында орналасқан
Ақ (сын есім) және мая (зат есім) сөздерінің бірі­гуінен жасалған
Тау кескіні мая түйенің бір өркешті өркеші сияқты ­болуына байланысты және түсінің ақтығына байланысты аталған.
Ақмешіт – төбе, үңгір, мола
Қарақия ауданында орналасқан
Ақ (сын есім) және мешіт (зат есім) сөздерінің бірігуінен жасалған
Мешіт – «мұсылмандардың жиылып намаз оқитын және бала оқытатын жері»
Ақ борлы жерден салынған мешітке байланысты аталған.
Ақмола – мола
Маңғыстау ауданында орналасқан
Ақ (сын есім) және мола (зат есім) сөздерінің бірігуінен жасалған
Ақ сөзі «киелі, қасиетті» деген мағынада қолданылып, «киелі мола» деген мәнде және моланың ақ тастан салынуына байланысты да аталуы мүмкін.
Ақмұрын – шатқал, қорым
Қарақия ауданында орналасқан
Ақ (сын есім) және мұрын (зат есім) сөздерінің бірігуінен жасалған
Аталған жердің сырт көрінісінің шығыңқы, биік (мұрын тәріздес) пішініне қарай аталған
Мағынасы: «сусыған биік құмды жер».
Ақмыш – бұлақ
Маңғыстау ауданында орналасқан
Ақ (етістік) және мыш (зат есім) сөздерінің бірігуінен жасалған
С.Қондыбай «-мыш» тұлғасын оғыз тіліндегі «бұлақ» деген сөз деп қарастырады (С.Қондыбай, 2007, 171)
Біздің пікірімізше, топоним құрамындағы «-мыш» – есімшенің көне жұрнағы
М.Томанов «-мыш – Орхон Енисей жазбалары тілінде, сондай-ақ кейінгі орта ғасыр жазбаларында да есімшенің өткен шағын жасаған аффикс: қалмыш (қалған), тегміш (түйіскен), қазіргі біздің тіліміздегі -ған аффиксінің қызметін атқарған» деп көрсетеді (М.Томанов, 2002, 272-273)
Демек, Ақмыш «аққан бұлақ».
Ақмыштау – тау
Маңғыстау ауданында орналасқан
Атау есімше тұлғалы ақмыш (етістік) тұлғасы мен тау (зат есім) сөздерінің бірігуінен жасалған
Атау «қасында ағып жатқан бұлағы бар тау» деген мағынаны білдіреді.
Ақой – құдық
Орталық Үстіртте орналасқан
Ақ (сын есім) және ой (зат есім) сөздерінің бірігуінен жасалған
Бұл жерде ақ «үлкен, кең» мағынасында, ал ой «ойпаң, ойыс жер» мағынасында қолданылған
Сонда атаудың мағынасы: «үлкен ойыс жердегі құдық».
Ақорпа – құдықтар
Бейнеу ауданында орналасқан
Ақ (сын есім) және орпа (зат есім) сөздерінің бірігуінен жасалған
Орпа – аузы кең, тайыз әрі шегенделмеген құдық
Мағынасы: «құдық қазылған жердің топырағының ақ болуына орай аталған».
Ақотты нар – шыңырау
Оңтүстік Үстіртте орналасқан
«Ақ от» – қазақ тілінде шөбі мол, жусанды, малға жайлы жерге байланысты айтылған сөз (С.Қондыбай, 2007, 171)
Ал нар атауы, жергілікті аңыз ­бойынша, құдықты қазу кезінде құдықшыны сыртқа алып шығуға қолданылған нарға байланысты қалған
Сонда атаудың мағынасы: «шөбі мол, жусанды, малға жайлы жерде қазылған суы мол, терең құдық» дегенді білдіреді.
Ақпан – төбе, құдық, сор
Абсолютті биік­тігі 224 см
Қарақия ауданында ор­на­ласқан
Ақ (сын есім) және пан (зат есім) сөздерінің бірігуінен жасалған
Мағынасы: «ақ тау немесе ақ төбе».
Ақпан ысық – киелі орын
Бейнеу ауданында орналасқан
Кіші жүздің Байұлы-Ысық руынан шыққан батыр жерленген қорым.
Ақсаз – газконденсант кен орны, алқап
Қарақия ауданында орналасқан
Ақ (сын есім) және саз (зат есім) сөзде­рінің бірігуінен жасалған
Бұл жердің топырағының ағарып сазды болып жатқандығына байланысты берілген атау.
Ақсай – жыра, сай
Қарақия ауданында ор­наласқан
Ақ (сын есім) және сай (зат есім) сөздерінің бірігуінен жасалған
Сай дегеніміз – «үлкен жыра, аңғар»
Атаудың мағынасы: «ұсақ ақ тас, шағыл тасты жыра» мәнін білдіреді.
Ақсаймола – мола
Бейнеу ауданында ор­на­ласқан
Ақ (сын есім) және сай (зат есім), мола (зат есім) сөздерінің бірігуінен жасал­ған
Мағынасы: «ақ тасты сайдағы мола».
«Маңғыстау облысының
топонимиясы» кітабы бойынша
әзірлеген өлкетанушы
Молдияр СЕРІКБАЙҰЛЫ
