93 жасқа қараған шағында атақты ұшқыш, екі мәрте Кеңес Одағының Батыры, авиация генерал-майоры, көрнекті мемлекет және қоғам қайраткері Талғат Жақыпбекұлы Бигелдинов өмірден озды.
Талғат Жақыпбекұлы 1922 жылы 5-тамызда өмірге келген
Ол ­Саратов және Орынбор әскери авиация училищелерін бітірген.
1943 жылдың қаңтар айынан Ұлы Отан соғысына қатысты
I Украин майданының 144-інші гвардиялық шабуыл­даушы әуе полкында эскадрилья командирі болды.
1943 жылы ерлігі мен батылдығы үшін Кеңес Одағының Батыры атағын алды.
Екінші «Алтын Жұлдыз» 1945 жыл­дың маусым айында Краков, Оппельн (қазіргі Ополе), Катовице, Бреслау (қазіргі Вроцлав) және Берлин қалалары үшін болған ұрыстарда жауынгерлік тапсырманы мүлтіксіз орындағаны үшін берілді.
Ол 1945 жылғы Жеңіс парадына қатысушы
Соғыстан кейін Әскери-әуе академиясын тәмамдап, КСРО Әскери-әуе күштерінде қызмет етті
Кейін азаматтық авиация саласында жұмыс істеді
Мәскеу инженерлік-құрылыс институтын бітіргеннен соң еліміздегі мемлекеттік құрылыс жүйесінде басшылық лауазымдарда еңбек етті
Оның жетекшілігімен көптеген нысандар бой көтерді.
Т.Ж.Бигелдинов КСРО Жоғарғы Кеңесінің шақырылымдарына депутат болды
Ленин, Александр Невский, екі мәрте Еңбек Қызыл Ту, I және II дәрежелі Отан соғысы, Қызыл Жұлдыз, III дәрежелі Даңқ ордендерімен, Қазақстан Республикасының «Отан» және I дәрежелі «Даңқ» ордендерімен марапатталды.
Соңғы жылдары Ұлы Отан соғы­сының мүгедектеріне және жетім бала­ларға көмек көрсететін Ха­лықаралық қайырымдылық қорының пре­зиденті болды.
Қазақтың ержүрек жігіті ел басына ауыр күн туғанда ерліктің, Отанды сүюдің үлгісін көрсете білді
Сөйтіп ол өзін ғана емес, қазақ халқын әлемге танытты
Еліміз, халқымыз аман тұрғанда батыр ағаның аты да жасай беретіні анық.
«Қазақ газеттері» ЖШС 
және Серіктестікке 
қарасты басылымдардың еңбек ұжымдары
