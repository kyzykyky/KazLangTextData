Көк жүзін қоңыраулатып жеткен көктемнің бір күнінде Қызылорда өңіріне сапарға шықтық
Қасымда дос-жарандарым бар еді
Қытайда жасалынған жаңа вагондар тап-таза, ыңғайлы екен
«Түк-түк» етіп рельске соғылған доңғалақтардың әуені де құлаққа жағымды естілгендей
Біздің көңіліміз – көктем, жанымыз – жаз еді
Тіпті біз мінген вагон жүріп емес, билеп келе жатқандай
Көтеріңкі көңіл күймен «дәудірлеген» біздер түн ортасы ауғанға дейін  әңгіме-дүкен құрып отырып қалдық
Жолаушылардың әрлі-берлі сапырылысынан оянып кетіп терезеден сыртқа қарасам, таң қараңғылығы енді-енді ғана ыдырап келе жатыр екен
Пойыз мидай далада жүйткіп келеді
Уақытпен есептегенде шамасы Шымкент пен Арыстың арасында  келе жатқан секілдіміз
Қасымдағы серіктерім де оянып алыпты
Ұйқым ашылып кетті
Орнымнан тұрып біраз уақыт әңгімелесіп отырдым
«Ерте тұрып алдық қой, жата тұрайық» деген сөзден кейін қайта жатуға тура келді.
Оянсам таң атыпты
Күн шығып келеді екен
Вагон ішінде абыр-сабыр тіршілік басталыпты
Сірә да, Түркістанға жақындап қалған сияқтымыз
Орнымыздан тұрып, жуынып-шайынып ертеңгі тамаққа отырдық
Сәлден соң көз ұшынан қасиетті мекен – Қожа Ахмет Ясауидің көк мешіті көріне бастады
Көңілге де, көзге де ыстық, қайран Түркістан! Сенде талай-талай рет табан ізімізді қалдырып едік
Ол да бір алаңсыз, бейқам күндер екен-ау! Менің көз алдымнан екеуміздің бала-шағамызбен бірге келген сәттеріміз біртіндеп өтіп жатты, Абдолла
Шіркін, дүние-ай! Сенің осылай өте шығарыңды кім білген?…
Пойыз Түркістаннан шығысымен-ақ жүрегім алабұртып орнымда отыра алмадым
Көңілім құрғыр аласұрып тағы да сені іздеді, Абдолла
«Жо-жоқ, біреудің қуанышында өзімнің мұңымды білдіруге тиісті емеспін, шыдауым керек» деп өзіме-өзім қайрат берудемін
Орнымнан тұрып дәліздегі терезе алдына келдім
Өзімді-өзім барынша алдарқатуға тырысудамын
Бірақ болар емес
Пойыз Шорнақтан өткенде жүрегім аласұрып аузыма тығылғандай болды
Міне, міне, қазір ескі Сауран қаласының орнына жақындаймыз
Осы Сауранды әрлі-берлі өткенде ғана көрмесек, сенің тірлігіңде бір рет те барып аралап көрмеппіз ғой, Абдолла? Тек сенсіз келген екінші сапарымызда ғана Астанадан келген құда-құдағиым Дәулет пен Гүлбаршынды ертіп барудың реті келіп еді
Биыл табиғат та ерекше құлпырып тұр екен
Жер беті жап-жасыл
Жасыл кілемде бедерленген гүл секілді болып қызғалдақтар тербеледі
Қарасаң көз тоймайтын сұлулық.
Пойыз Бесарыққа таяп қалғанда тамбурға шығып кеттім
Бұдан әрі шыдап отыруым мүмкін емес еді
Жалпы мен сезімімді жасыра алмаймын, оның алдында өте әлсіз жанмын ғой
Қазірдің өзінде көз жасым кірпігіме ілініп қана тұр еді
Жанарымды бір рет қана қағып қалсам мөлдір моншақтар төмен қарай саулай жөнелмекші
Сол себепті де қасымдағыларға көз жасымды көрсетпес үшін тамбурға беттедім
Мен тамбур терезесінен Бесарыққа тесіле қарап тұрдым
Кішкене ауыл бұйығып қана жатыр
Тып-тыныш
Көшеде бір жан көрінбейді
Перрон да бос қалған
Осы ауылға ең алғаш келін болып түскен кезімдегі суреттерден бастап одан кейінгі сансыз сапарларым біртіндеп көз алдымнан өтіп жатты
Мынау перронда талай рет туыстармен қуана қауышып, қимай қоштасып едік
Осы перронда апамыздың жаулығының ұшы желбіреп пойызбен ілесіп біразға дейін жүгіріп шығарып салатыны әлі көз алдымда тұр
Енді, міне, сол күндердің барлығы да ертегіге айналып кеткендей
«Қайран ауыл, сен де менің жүрегімнің терең түкпірінен орын алғаныңды білер ме екенсің?!… Мен үшін сенің мынау шаңы шығып жатқан көшелерің, пәкене тамдарың мен еңселі үйлерің қазір сағынышқа айналған
Сендерді Абдолла жылына бір көрмесе сағынып, жетуге асық болып жүруші еді
Мен де Абдолламен бірге ілесіп келетінмін, аралайтынмын
Бірақ өзімнің туған жерімдей сезіне алмаушы едім
Енді, міне, Абдолла алыстап кеткелі сендер менің бір сәтке де есімнен шыққан емессіңдер
Ол кешкен бір кездегі сағыныш күйін енді мен де кешіп жүргендеймін
Бүгінде Қызылорда, Жаңақорған, Талап, Бесарықтың аттары аталғанда жүрегім құрғыр бір шаншып өтетіні шындық
Мен сендерді сағынып жүремін
Әрқашан да сендерге жетуге асығып жүремін
Мен сендерге жылына ең болмаса бір рет келуім керек
Абдолла үшін, өзім үшін, балаларым үшін»
Бұл менің көкірегімнің терең түбінен шығып, ойым арқылы сыртқа шығып жатқан, үнсіз айтылған жүрекжарды лебіздерім еді.
Сәлден соң Бесарық та жылжып артта қалып бара жатты
Ауылдың күнбатысындағы анау бір үй көңілге көп қуаныш себуші еді
Талай-талай бақытты сәттеріміз де сол үйде өтіп еді
Енді бүгін сол сәттеріміз де алыстап, артта қалып кетіпті-ау!..  Сонау оңтүстік-батыста, көз жетер жерде жағасын қалың тоғай жапқан Сырдария көрінеді
Бірде дарияның жағасында отырған Қазыбек ағамыздың үйіне барып Сәбира жеңешеміздің қуырдағын жеп, бірақ қонбай кеткеніміз есіңде шығар, Абдолла?! «Жыланнан қорқамын» деп қонуға мен көнбей қойып едім ғой сонда.
Мен тамбурдың келесі бетіндегі терезеге келдім
Әне №3 Талап тұсымызда қалып барады
Халық ақыны Манап Көкеновтің биік күмбезі анадайдан көз тартады
Бетімді сипап ішімнен: «Жатқан жерлеріңіз жайлы болсын!» дедім
Осы қорымда біздің Сүлеймен атамыз бен інісі Сыздық атамыз, атамыздың тұңғыш баласы Сейітқасым атамыз бен ол кісінің әйелі Қасиет апамыз, Анар жеңешем мен Жанар жатыр.
Осы ауыл маған да ыстық
Бұл жерде сен мектеп табалдырығын аттадың емес пе, Абдолла?! Ба­ла­лық шағыңның бал күндері де осы ауылда өтті
Ауыл­дың арғы жағында өзің аузыңнан тастамайтын Қызылжар да көрініп тұр
Ол сенің таңертең қозы-лақтарды айдап өріске шығарып салып, кешкісін күтіп алатын жерің ғой
Қызылжар өзің айтатын әңгімелерден кейін есімде қалған еді
Енді, міне, көз алдымда тұр
Тірлігіңе онша көңіл аудармау­шы едім
Ал сен өмірден өткелі бері барлығы да өзгеше сипатта, басқа қырынан көрініп жүрегімді ауыр­тады
Соларды көру, сен жүрген жерлермен жүру маған ауыр соғады, Абдолла
Бірақ амал бар ма?…
Темір жолдың астынан өтетін мына бір көпір арқылы №3 Талапқа баратынымызды айтсайшы! Қара жолдың шаңын будақатып лезде жетіп барушы едік
Ол жерде бізді менің жақсы көретін Қасиет апам мен Тұрғанай әпкем күтіп отыратын.
Бесарық суқоймасы көрінгенде көңілім нілдей бұзылды
Өзіңмен бірге соңғы рет келген анау бел де қып-қызыл болып қызғалдақтардан өртеніп жатыр екен
Иә, сол бір көктемде аталарымызға арнап берген астан кейін «Ендігі өміріміз ылғи да қуаныш пен қызыққа толы болсыншы» деген тілекпен тау жаққа шығып, менің туған күнімді тойлап едік
Бірақ бұл бәріміз үшін сенімен бірге болған соңғы кездесуіміз екенін білмедік қой
Сол жолы қимай-қимай қоштасқанбыз
Араға 4 ай салып Қасиет апа, іле-шала Жанар қарындасың, оның артынан өзің де өмірден өттіңдер
«Сол бір күнгі таза пиғылымыздан, ақ көңілімізден туған тілек қайда кетті екен? Әлде адасып басқа біреулерге барып қонды ма?» деп ойға қаламын кейде
Шынымен-ақ қайда кетті екен?!…
Осылай елестің етегінен ұстап, қиялдың құшағына енген мен сәлден соң терең ойдың бұлтына оранып алып аспан әлеміне еніп кеттім
Көз алдыма өткен күндер елестеп, жүрегіме қан­жар сұғылғандай болды
Анау төбеден нұрын шаш­қан күн де, мынау жайқалған шөп те, ырғалған қызғал­дақтар да, толқыған су айдыны да сол сәтте жаныма араша бола алмады
Көңілімнің аспанын қара бұлт қымтап алды да көңілімді ауыр бір мұң басты
Тіпті ешнәрсеге де «селт» ете алмадым
Мына сәт тіпті денемді ауырлатып жібергендей болды.
Көп кешікпей жүрдек пойыз жүйткіп 28-інші разъезден де өте шықты
Осы разъездің тұсындағы анау бір қырқаның астында сенің кіндік қаның тамған қойшы ауыл – Жылысу бар
Енді бір сәтте анау қырдың астындағы мал қора мен жер кепе, ағаның екі бөлмелі еңселі үйі көз алдыма келгендей болды
Даланың мына бір қара жолында үш аяқты мотоциклге мініп алып талай рет қойшы ауылға барып едік
Жылысуға баруымыздың өзі бір той болушы еді-ау! Әбдіманап аға мен марқұм Анар жеңешем біз барғанда мәз болып қалатын
Біз қойшы ауылды 1-2 күн думанға бөлеп, сосын кері қайтатынбыз
Анар жеңешем мені қатты жақсы көретін
Сандықтағы бар жақсы матасы мен жаулығын маған деп сақтап қоятын
Өзара айтатын сырларымыз да бар еді
Абысын емес, апалы-сіңлілердей болатынбыз
Бесарықтағы енемнің алдында еркін жүре алмайтын мен ағаның үйінде емін-еркін жүретінмін, еркелеп жүретінмін
Жолым кіші болса да олар мені төріне отырғызатын (Әлі де солай
Жеңешемнің көзі жоқ болғанмен қайын ағам мен барған сайын қатты қуанып, бір жасап қалады)
Қайран туыстар-ай, біздің жолымызды тосып жүруші еді
Сол себептен де екеуміз де ауылға барған сайын Жылысуға баруға асығушы едік
Беу, дүние-ай десейші!..
Жылысуға барғанда Бауыржан мен Еркебұлан Әбдіманап ағаның Бағдат, Талғат, Болат, Самат атты балаларына қосылып алып даладан жылан қуатын
Иә, ол жақта жылан көп болатын
Бірақ мен бір рет те көрмеппін
Сол көрмегенімнен шығар ол үйге қонып қалатынымыз
Түнге қарай ыстыққа шыдай алмай есік алдына тігілген киіз үйге ұйықтар алдында мен сол жылан деген пәледен қорқып бәрін әбігерге салушы едім
Ондайда марқұм Анар жеңешем ерінбей-жалықпай киіз үйді айналдыра су құйып тастайтын
«Жылан судан өте алмайды
Қорықпай ұйықтай бергін енді» деуші еді
Шынымен де солай ма, әлде мені тыныштандыру үшін айта ма екен? Кейін сұрамаппын, ол жағы маған жұмбақ күйінше қалды
«Қорықпағын, мен таң атқанша үйді айналдыра қарап жүремін» деген аға сөзін малданамын ба, әйтеуір елегізіп жатып ұйықтап тұратынмын.
Осы Жылысуда аға мен жеңешемнің Жанар, Гүлнар, Гүлшар, Тұмар, Шынар есімді қыздары дүниеге келіп еді
Кейін бәрі де анау қырдың бетін жапқан қызғалдақтардай болып көздің жауын алып ырғалып өсті, шеттерінен әдемі болды
Қазір бәрі де қияларына ұшып ұяларын тапқан
Бір-бір әулеттің ұрпағын өсіріп отырған балапан-қаздар
Бәрі де аман-есен
Тек Жанар ғана небәрі 31 жасында төрт баланы артына тастап бақилық болды
Әрине, бұл біз үшін өкінішті еді…
Көз алдымнан өткен жылдар суреттері кинолентадай болып сырғып өтіп жатыр, өтіп жатыр
Тіпті таңдайыма кермек жастың дәмі де білінгендей
Кенет құлағыма алыстан бір ән әуені үздігіп естілген сияқты болды.
Жүректе сыр қалдырып,
Қол созған алыс қырдан, сағынышым.
Арманым табыстырып,
Қиялмен жарыстырған, сағынышым, – деген ән жолдары анық естілгендей
Елегізіп жан-жағыма қарадым
Бірақ ән салып жатқан адам байқалмайды
Мен сонда ғана барып бұл дыбыстың миымның қалың қатпарынан, кеудемнің терең қуысынан естілген дыбыс екенін сездім
Сездім де сезіміме ерік бердім
Онсыз да толқып жатқан кеудемдегі көңіл-теңізім дауыл тұрғандай болып жарға соғып, тулап сала берді
Жұдырықтай жүрегім тынымсыз тыпырлауда
Сағыныш па, өкініш пе, әйтеуір бір нәрсе жанымды қылбұрау салып бұрап жатқандай
Жан дүнием астан-кес­тен, ішкі жағымда алапат дауыл соққандай күй кештім
Мынау қызғалдақтармен өртеніп жатқан дала секілді болып кеуде тұсым өртеніп бара жатты
Есіме Еркін Нұржанов айтатын әннің сөздері түсті.
Алтыным, сені әлі де қимай жүрмін-ау!
Себезгі нұрға шомылып жатқан қыр мынау.
Арылтып жатыр алты айғы қысқы қар мұңнан,
Сонда да болса ерімей жатыр бір қырау.
Қинаса келіп сағыныш атты қыл бұрау,
Құтқарар пірім – өзіңе арнап сөз құрау.
Сезімім өрнек, сетінеп кетсе бір жібі,
Қиын емес екен қайғыға қарай құлдырау.
Алтыным, сені әлі де қимай жүрмін-ау!
«Абдолла, сені әлі де қимай жүрмін-ау!» деген бір­ауыз сөйлемді тілім жетіп айтпасам да, дәл сол сәтте осы сөйлемді миымның да, жү­регімнің де, тіпті бүкіл жан дүниемнің де сансыз мәрте қайталап жатқаны анық еді
Мен өзімнің сені сағынып жүргенімді анық сездім де бар еркімді қос жана­рыма бердім, Абдолла
Тіпті көз жасыма ие бола алар емеспін
Қос жанарымнан аққан тамшылар екі бетімді жуып тамбур терезесін жасқа шылау­да
Тілімнің ұшына Мырзатай Жолдасбековтің Иран Республикасында Елші болып жүргенде жазған «Тотым-ау» деген әнінің екі жолы орала берді.
Тотым-ау, тотым, тотым-ау,
Біздің де көңіл жетім-ау!..
Иә, менің жабырқаған көңілімді кім жұбатар екен, Абдолла?!..
Қайтар жолда тағы да сенің ауылыңның үстінен өттік
Тағы да сол көңілсіздік бойымды биледі
Жаңақорғаннан ұзай бере көңілім кіреукеленіп, жанымды тағы да ауыр мұң басты
Алда – Бесарық, сенің ауылың
Бірақ бұл жолы мен тамбурға шықпадым, купеде отырдым да қойдым
«Шыдайын, өткенде ыңғайсыз болды ғой
Бұл жолы шы­дауға тырысайын» деп ойлап отырдым
Бірақ екі көзім терезеде еді
Әне Бесарықтың үйлері де көріне бастады
Мен құлықсыз отырмын
Пойыз  зулаған күйінде келіп вокзалға тоқтаған кезде орнымнан ұшып тұрып терезе алдына келгенімді өзім де білмей қалдым
Қарасам перронда адам қарасы әжептеуір екен
Жапырлай мініп-түсіп жатқандар біршама
Бірақ мен танитын ешкім көзіме шалынбады
Жүрегім құрғыр шаншып-шаншып барып басылды да кеуде тұсым шымырлап кетті
Бүкіл көкірегім от-жалынға оранып бара жатқандай лезде бір әлемтапырақ күйге түстім
Мынау перроннан талай рет пойыздан түсіп, талай рет пойызға мініп едік
Сен әнебір шарбақтан өтіп келе жатқандай болып елестедің, Абдолла
«Балалар, берірек тұрыңдар
Пойыздың екпіні қатты болады, астына түсіп кетпеңдер» деген дауысың да құлағыма келгендей
Елеңдеп, жанарыммен перронды кезіп кеттім
Бірақ сен көрінбедің
Әрине, бұл сенің көз алдымнан да, көңілімнен де кетпес елесің мен құлағымнан кетпес дауысың еді
Мен есімді жиып, ойымды жинақтап үлгергенше пойыз қозғалып кетті де біртіндеп жылдамдығын арттыра түсті
Ауыл маңында сиырлар жайылып жүр екен
Тамағымды өксік буып, тұншығып бара жатқандай болдым
«Ауыл да орнында, мал да орнында
Тек сен ғана жоқсың ғой, Абдолла» дедім күбірлеп
Жана­рымда толып тұрған жасты бұдан әрі іркіп тұру мүмкін емес еді.
Сәлден соң біз мінген пойыз қатты жылдамдық алып алыстап бара жаттық
Енді бір сәтте Талап пен Бесарық көз ұшында бұлдырап қала берді…
Сәуле Әбдіхалыққызы
