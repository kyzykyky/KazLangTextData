Белгілі қаламгер Мырзағали Іңірбаев – Мір Шайыр басқарған «Адам Ата-Ман Ата» Қоғамдық қоры Ман Ата тауының Ман Ата асуында жатқан ежелгі Ман Ата әулие зиратына кесене тұрғызды
Таяуда осы кесенені жұртшылық өкілдеріне таныстыру рәсімі болып өтті.
– Бағзы заманда жасампаз өмір сүрген ғұлама ағартушы әрі ұйымдастырушы Ман туралы жер бетінің көптеген халықтарына мәлім және оның қаһармандық қызметінің іздері бүкіл Еуразия континентінде сайрап жатыр, – деді Мір ­Шайыр
– Нәсілі ежелгі арийлермен сабақтас дей-дей түркілік, тұрандық дерлік Ман адамзаттық ұлы істерін әуелі Үндістаннан бастағанын байқаймыз
Ол адам баласын әлеуметтік ілімге, білімге, әдет-ғұрыпқа, әдепке үйреткен, тұрмыс құру, еңбек ету, кеме жасау істеріне баулып, ережелер, заңдар шығарған
Үндістандағы ежелгі мемлекеттік құрылымдар, Әзербайжандағы Ман империясы, біздің аймақтағы Кангюй қала-мемлекеті, Манкент қаласы, Ман әулеттері сол сан қырлы еңбектің жемістері
Ман атын иеленген өзендер, таулар: Сібірдегі Ман, Маңғыстаудағы Ман Ащы (Манашы), Отман (Отпан), өз өлкеміздің атауы Ман+қыстау
Мысалдар жетерлік
Ман туралы адамзаттың тұңғыш пайғамбары Заратустрадан бастап ­Аристотель, ұлтымыздың бастауындағы Майқы би, Түмен ақын, орыс, неміс, ағылшын ғалымдары мол мәлімет қалдырған
Ман ғұмыр сапарының соңында адамзаттық ұлы мұратпен бағзы дүниеде-ақ киесімен әйгілі Маңғыстауға кеп, топырақ осында бұйырған
Ол Маңғыстаудың 360 (362) әулиесінің басы деп саналады
Еңбек Ері, академик Әбіш Кекілбайұлы зороастризмдегі Алғашқы Адам Манның өзі Маңғыстауда, Ман Ата тауында мәңгілік орнын тапқан деп айқындады
Орыс зерттеушісі А.Шапошников: «Ман – Атлант… Миф о Первочеловеке Ман – сыне Земли и Неба известен иранцам, германцам… но только у скифов-саков сформирован общеиндоевропейский образ Первочеловека» деп бұны нақтылай түсті
Бейнесі әлем халықтары әдебиетінде, ежелгі үнді-арий, герман мифологияларында Первочеловек Ман, Құдай-Адам, Воху-Ман, Бақ-Ман, Бог-Ман, Адам Ата-Ман Ата атанған Ман Ата зиратына қазақ қана емес, барлық ұлттар өкілдері, шетелдіктер де тоқтап, құрметін білдіріп өтеді
Маңғыстау жолдарының жиегінде ондаған, жүздеген әулие, зираттар бар
Бәрі қастерлі, қасиетті
Бірақ тек Ман Атаға ғана жұрт жаппай тоқтап өтеді
Ол адамдарды ерекше ілтипатпен шапағатына бөлеп жатыр.
Кесене құрылысы өзге тамдардан ерекше, ол Жаңаөзеннің ақ мәрмәрінің іші ойып алынып, бетондалып құйылған
Жан-жағындағы терезе іспетті 18 ашықтан ішіндегі ежелгі ғұлама зираты көрініп жатыр
Ал маңдай бетінде Қордайдың қалыңдығы 9 сантиметр, зор 10 гранитіне Астана қаласында біз жоғарыда атап өткен ғұламалар нақылдары ойып жазылған
Кесененің кокарда тұсында үлкен қызыл гранитке ежелгі түркі жазуы­мен Ман Ата деп түсірілген
Одан төменде ежелгі футарка, герман, араб, авеста қаріптерімен және Мысыр, шумер иероглифтерімен әулие есімі жазылған, себебі Ман Ата есімі осы жазулармен де әлемге тараған.
– Бұл Ман атамызға бүгінгі ұрпақтың құрметін білдіріп, атын жаңғырта беру мақсатындағы алғашқы қадамдардың бірі, – деді Мір Шайыр
–Әуелі биыл «Ман Ата
Первочеловек Ман» кітабын шығардық, Баспасөзде үсті-үстіне мақалалар жарияланып жатыр
Енді Ман Атаның жатқан жерін абаттандыру, саялы ағаштар отырғызып, күтімге алу міндеті тұр
Ал тау үстіндегі маңайы бірте-бірте тарихи-танымдық, туристік орталыққа айналатын Ман Ата стеласын тұрғызу күн тәртібінде
Кідіртпей Ман Ата монографиясын жазуды қолға алмақпын
Қазір тарихқа талас күшейді
Ман ғұламаны әркім, әр халық өзіне тартады
Ал ұлы мұраға ие біздерміз
Біз өз тарихымызды жұртқа қолжаулық етпей, оған ие болуымыз керек
Бұл маңызды істегі басты мақсат – осынау игі мұраның ежелгі де жаңа мемлекетімізде өркениеттік үдерістің өрістеуіне, адамгершілік, әлеуметтік идеялардың салтанат құруына қызмет етуі.
C.Базарбай
Маңғыстау облысы
