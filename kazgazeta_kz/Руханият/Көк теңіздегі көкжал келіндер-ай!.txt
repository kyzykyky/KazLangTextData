Ой-хой, дөңгеленген дүние-ай! ХХ ғасырдың жетпісінші жылдары еді-ау! Теңіз суы тартылып, айдында жүзген кемелер құмшағылдың ортасында қаңқиып-қаңқиып қалған-ды
Әйтсе де, кезінде ақжал толқынмен айдаһарша алысқан ер-әйелдердің жанкешті еңбек даңқы әлі де ұмытыла қойған жоқ-ты
Әсіресе Бүкілодақтық староста М.Калининнің қолынан марапат-медаль алып, көк теңізді ескекті қайықпен-ақ көктей тіліп шарлаған, көпшілік «Көкжал келіндер» бригадирі атап кеткен Күміс Сағымқызы Суханованың есімі ел аузына көбірек ілінетін-ді

Міне, сол Күміс апаймен тілдесу ниетімен соңғы тұрағы «Қаратерең» елді мекеніне іздеп келгенмін
Алпысқа иек артқан, орта бойлы, әжім іздері маңдайын енді-енді дендей бастаған өңді әйел қызыл-ала құрақ көрпеге жайғасып алып, мұңлы әннің қайырмасын қайталап ұршық иіріп отыр екен
Сәлем-сауқатты есітпегендей ұршығын тағы бір қаттырақ айналдырып жіберді… Ой-дүниесі де сол ұршыққа қосыла зулай ма, қалай?.
Әлден уақыттан кейін барып, ұршығын оң жамбасына қоя салды да, тіп-тік қалпын бұзбастан сауалыма орай әңгімесін бастап кетті…
– Е-е, алыста қалған жастық шаққа және бір оралып, еске түсір дейсіз-ау, ә? Жөн-жөн
Мен өзі әкеден де, анадан да тым ерте айрылдым, – деді көңілі бұзылып, – Айдан анам дүниеден озғанда үш-ақ жаста едім
Сағым әкем Дүрия деген әйелге үйленеді
Мен жеті жасқа толғанда, яғни 1922 жылы әкеден де жаманат хабар жетті
О жылдары ­аудан орталығынан шалғайдағы, теңіздің Қарақалпақ ағайынға таяу «Қуырайлы-Жыңғылтүп» аймағында көшіп-қонып күнелтетінбіз
Сағым әкем Оспан және Өтеген есімді серіктестерімен аулаған балықтарын «Үш сай» жақтағы балық зауытына тапсырып, қайтар жолда желқұмды қайығын ұйтқып соққан ­дауыл (Шторм) аударып тастайды.
Табиғи апаттан үш азамат опат ­болады
Мен ол кезде жетідемін
Ақшын әжем екеуміз Дүрияның қолында қалдық
Сол кезде ол 26-27 жастағы ақсары, келімді, сымбатына ақылы сай өр кеуде әйел болатын
«Тұрмысқа шық» деп сөз салушылар көп болды
Бірақ ешқайсысына ықпады
Расын айтқанда, әжем екеумізді тағдырдың тәлкегіне тастап кеткісі келмеді
Белді бекем буды да: «Маңдайыма жазылғаны осы шығар» деп балық аулауға шықты
Бізді өз туысынан бетер мәпелеп бақты.
– Пай… әйел-ақ екен, ә?
– Айтпа, айтпа
Көңілі періштедей таза еді
Мен сауат ашу мектебіне ара-тұра қатысып жүрдім
Бірақ он төр­тімде, сірә, 1929 жылдың күзі-ау деймін, ақ орамал тартып, келін болып түсіп, әлдекімдерге иіліп сәлем етіп тұрдым…
– Қалайша? Он төртіңізде ме?!
Е-е, солай, шырақ
Күні-түні үйді аңдушылар көбейді.
Дүрия анам қарсыласып-ақ бақты
Оқытамын, кәмелетке жеткіземін, сосын өз еркі деп
Жоқ, олар болар емес
«Берсең қолыңнан, бермесең жолыңнан» деп ойда жоқта сау ете қалады
Кімге шағымданасың? Және ол өзі ештеңені ұғып болмайтын аласапырандау кез еді ғой
Бір күні әбден мазасы кеткен Ақшын әжем:
– Баршы қалқам, әйтеуір ауыл арасында болсаң жарар
Көзім жұмылғанша жалғызымнан қалған жұрағатты көріп отырсын десең, тілімді ал, – деп Дүрияға да, маған да қолқа салды
Сөйтіп, өзімнен жиырма жастай үлкендігі бар Махамбет ­Суханов деген азаматтың табалдырығын аттадым.
– Ал, оқу қайда?
– Оқу-тоқу дейсіз, ә? Сол оқуға аса құмар-ақ едім
«Қуырайлы-Жыңғылтүпте» ­бастауыш мектеп 1932 жылы ашылды
17-демін
Оқуға түстім
Күйеуім мүлде қарсы
«Сенікі не желік» деп кітап-қағазымды ­шашып тастайды
Өйткені әйелден оқитын жалғыз мен тұғын
Мұғалім Әбибулла Исаев ағайдың қолдауымен екі жылда мектепті үздік бағамен бітіріп алдым
1935 жылдан бастап балық ауладым
Махамбет екеуміз бір жылымдамыз
Балықшы әйелдер қатары көбейді
1937 жылдың ­8-наурызында ­«Рыбаккол­хоз­сою­дан» Уәйіс Қосымов келіп, кілең әйел­дердің ­басын қосып, жиын ашты да:
– Кәне, бүгінгі әйелдер мейра­мының құрметіне қайсысың қолхозға мүше боласыңдар? – деді.
«Қызыл балықшы» колхозының 1929 жылы ұйымдасқанын естігенбіз
Оның орталығы теңіздің орта беліндегі «Көзжетпес» атауында дейтін
Ал оған мүшеміз бе, жоқ па, оны білмейтінбіз
Енді білдік, мүше еместі­гімізді… Әйелдер мені түрткіледі
­Саңы­лауың бар ғой, бірдеңе айтсаңшы деп
­Орнымнан тұрдым да.
– Уәйіс аға, колхозға мен мүше ­боламын, – деп қойып қалдым.
– Ә-ә, бәрекелді, колхозға әйелден алғаш мүше болған Күміс Сағымқызы деп жазып қоямын, – деді күліп.
Сол арада Оразбике Тілеубаева, Збайда Тілеубергенова, Ажар Қалабаева, Збайда Нысанбаева, ­Назира Асанова, тағы кім еді, әйтеуір 8 әйел мүше болдық
Әйелдер бригадасы құрылды
Бригадирлікке мені сайлады
Сонымен, ау, жылым алып ерлермен жарысқа түстік
Олар бізге білгендерін істеп бақты
Ұрды да, соқты да…
Жастық жалын-ай! Алған беттен қайтпадық
Қуырайлы-Жыңғылтүп, Тасты аймағына көшіп-қонып жүріп ау, жылым саламыз
Әлі есімде ­«Тастыда» жылым тартып жатқанбыз
Екі келіншектің күйеулері келіп:
– Қайтыңдар ауылға, бұл не сұмдық үй көрмей балық аулаған, – деп ақырын-жекіріп тап бергенде, сегізіміз жабылып екеуін байлап тастадық
Әрине, әзіл-шыны аралас қой
Содан «Көкелеп» жалынды
Ұрмайық, соқпайық деген уәдесін алып босаттық-ау!
Әйелдер бригадасы 1937 жылдың балық аулау жоспарын 1,5 есеге орындап, ауыспалы ту мен ақшалай сыйлыққа ие болды
­Содан мені көтермелеп «Аранқорған-Сандалдағы» Нәшен Қосаев пен Әбдірасулы Тастыбаев Звенолық ететін екі жылымға бригадир етті
Күйеуім де осындағы жылымның біріне мүше болып кірді
Жоспар ай-сайын артық орындалады
Атым аспандады
Содан «Көзжетпестегі» артта қалған, ұмытпасам Дәрменқұлов деген бригадирдің орнына ауыстырды
Аянбадым
Күні-түні балықшылармен бірге болдым
Жылым Звенолары Алуадин Үмбетов пен Қаражігіт Дүйсенәлиев әуелгіде мұрындарын шүйіріп, мені «менсінбегендей» рай танытты
Ал мен олардың қаңқу сөзін елемедім
Күзде теңізде сең жүріп жатқан тұста:
– Айда, жылымды қайыққа тиеңдер, «Сарықамысқа» кеттік, – дедім.
– Осы абыржыда ма, мұз ілінсін да, – деп екі звеном қиқарланды.
– Онда сендер осында қала беріңдер, – деп екеуін тастап, өзгелерімен ойға алған жерге жөнеп бердік
Абырой болғанда «Сарықамыс» қайырынан алғашқы тартымда 150 центнер балық шықты
Содан жылым майлай берді
Абыржымен алысып жүріп, толағай табысқа жеттік
1939 жылдың мамыр айында «Күміс Суханова марапатқа ұсынылыпты» деген сүйінші хабар болды
Ол не нәрсе, о жағын түсініп жатқан біз жоқ
Іле «Атырауға төрт айлық оқуға барасың, ау-құрал өңдеу, балық сұрыптау ісін үйренесін» деді
Өзім барғым келгенмен күйеуім: «Ешқайда аттап баспайсың» деді
«Е-е, жақсы» дедім
«Рыбакколхозсоюздың» сол жылдардағы төрағасы Жазықбай Байбазаров келе қалды
Басшылар ауық-ауық шағын, жүйрек моторлы қайықпен теңіз төрін, оның жағалауын шолып жүретін-ді
Сол ағайдың араласуымен рұқсат берді-ау!.
Аралдан екеу оқыдық
Бірі «Көпбірлік» колхозынан Баймағамбет Әбілдаев деген кісі
Екі айдай оқығасын 1939 жылдың шілде ­айында Аралдан:
– Екеуің де сол жақтан Мәскеуге барасыңдар, – деген телеграмма алдық.
Мәскеу құрметпен күтіп алды
«Якорь» қонақ үйіне орналастық
Ертеңіне қаланы аралатты
Бізге бәрі керемет
О жылдары балық шаруашылығы тамақ өнеркәсібінің халық комиссариатына қарайды-ау деймін
Сонда екі күн жиын өтті
Кешкілік хабаршы келіп, ертең М.И.Калининнің қабылдауына баратынымызды ескертті
Барлығы төрт жүздей адам жиналдық
Орден мен медальдар тапсыру басталды
Бір кезде менің де фамилиям аталды
Қалт тұрып қалыппын
Және қайталады
Сонда барып ілгері жүрдім.
– Құттықтаймын, – деді ақсақал қолымды алып, – Сіз КСРО Жоғарғы Кеңесі Президиумының Жарлығымен «Еңбектегі ерлігі үшін» медалімен марапатталдыңыз
Құттықтаймын, Қазақ қызы, марапатқа лайық бол, – деп медальды омырауыма өзі тақты.
Көңілім құс боп ұшып барады
Жастай жетім қалған мен ­осындай дәрежеге көтерілем деп ойлап па едім? Кешкі аста музыка ойнап, ән-күй шырқалды
Үзіліс кезінде Арал теңізі портының директоры А.Верховедов Әбілдаев екеуімізді ­Анастас ­Микоянмен таныстырды
Ол кісі маған бұрылып:
– Теңіз қорқынышты емес пе? Үлкен кемелер бар ма? – деп сұрады.
– Жоқ, қорқынышты емес
Біз үйренгенбіз
Ал алып кемелер әзірге аздау, – дедім.
– Бәрі болады әлі
Табиғат дүлейіне қарсы тұра біліңдер
Теңіз жағалауында өскен адам қартаймауға тиіс, жас қалпыңды сақтаңдар, – деді.
– Мына келіншектей болып па? – деп жұрт ду күлісті
Онда небәрі ­жиырма үштемін ғой
Сірә, шешек атқан гүлдей құлпырып тұрсам керек!
***
Күміс Суханова оқудан оралғасын облыстық кеңестің депутаттығына және «Қызыл балықшы» колхозы төрағасының орынбасары қызметіне сайланады
Бұл 1941-1945 жылдардағы сұрапыл соғыстың басталған тұсы еді
Майданға аттанған ерлердің орнын әйелдер, шал-шауқан, кәмелетке толмаған жасөспірімдер басады.
– Ерлер соғысқа кетті екен, – деп балық аулау жоспары кемітілген емес, – деді Күміс ана қиын-қыстау кезеңді еске алып
– Оның үстіне төраға тұрақтамады
Әскерге алады, не басқа жұмысқа ауысады
Жазда жиырма аттың күші бар мотофлюга мен қыста ат-шанамен шапқылаймын
Ерлер барда ұрысады, ұрып-соғады деуші едік
Онымыз мастық екен
Енді соған зар болдық
Әйелдер бесіктегі баласын қайықтың басына салып алып, ың-шыңсыз кете барады
­Збайда ма екен, әлде Ажар ма, жас босанды
Іште қалған бала ғой
Ал суда ­жиырма тартым ауы жатыр
Күн ­сайын қарамасаң балығы босайды немесе шалаң басады
Не істеу керек? Жұмыс қолы жетіспейді
Әлгі әйелге балаңды алып қайыққа мін дедім
Ау құрған аумағыңды көрсет, ауды өзім суырамын дедім
Солай еттік те
Әні, осындай оқиғаның талай рет куәгері болдық
Соғыс жеңіспен аяқталып, ер-азаматтар елге келе бастағасын бала-шағаның қамын ойлап, елу үшімде зейнетке шықтым да қызметпен біржола қоштастым.
– Дүрия ана қайда?!
– Несін айтасыз, асыл жан еді ғой
Қолыма алдым
Бала-шаға сол кісінің бауырында өсті
Анамнан артық сыйладым
Ақ жауып, өзі айтқан қорымға жерледім
Маған разы шығар.
***
Күміс апай ұршығын қолына қайта алып, шыр айналдырды
Ұршық зулай жөнелді
Кідірер емес
Ана көзінен мөлтілдеген жас көрінді.
Уай, өтіп бара жатқан өмір-ай!
Шәкірат Дәрмағамбетұлы,
дербес зейнеткер
Қызылорда облысы
Арал қаласы
