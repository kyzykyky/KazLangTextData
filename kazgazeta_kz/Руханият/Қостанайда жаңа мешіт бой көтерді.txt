Үстіміздегі жылғы Құрбан айт мейрамының алғашқы күні Қостанай шаһарындағы «Наурыз» шағын ауданында мұсылман қауымы көптен күткен облыстық Орталық мешіт салтанатты түрде ашылып, осындағы бауырларымыз ерекше қуанышқа бөленді.
Салтанатта облыс әкімі Архимед Мұхам­бетов жиналған қауымды зәулім де уақыт та­лабына сай келетін имандылық ордасының пайдалануға берілуімен шын жүректен құт­тықтап, жұртшылыққа ең ізгі тілегін білдірді.
Содан кейін Қазақстан мұсылман­дары діни басқармасының дін істері жөніндегі бөлімінің басшысы Камалжан Тұрдыбаев, облыстық ардагерлер кеңесінің төрағасы Кенжебек Укин, Ахметтанушы Ибраһим Ағытайұлы барша ағайындардың осынау қуаныш­тарына өздерінің ортақ екенін жеткізді
Өңірімізге кеңінен танымал абыз ақсақал Мырзағали Ғабдуллин мешіттің салынуына өздерінің лайықты үлестерін қосқан күллі азаматтарға шынайы ризашылығын танытып, ақ батасын берді
Содан кейін Құрбан айт намазы оқылды
Басқосудан соң арнайы бөлінген орындарда мұсылман бауырларымыз құрбандыққа мал шалды
Жиналған жұртшылыққа Құрбан айт мерекесінің құрметіне орай дастарқан жайылып, ас берілді.
Әңгіменің орайы келгенде аталған имандылық ордасының құрылысын Мырзафар Ілиясұлы басқаратын «Архидизайн» жауапкершілігі шектеулі серіктестігі жүргізгендігін айтып өткен жөн
Оның сөзіне қарағанда, аталған парасат ордасының көрнекті де тартымды болуы үшін шығыстық және қазақ халқының ерекше әр беретін ұлттық нақыштарын шеберлікпен қолданған.
Жалпы, мешіттің дер кезінде пайдалануға берілуіне «Соколов-Сарыбай» кен байыту өндірістік бірлестігінің басшысы Береке Мұхаметқалиев, «Тобыл» әлеуметтік-кәсіп­керлік корпорациясы, ұлтжанды азаматтар Мұрат Қамбаров, Есмұхамбет Спанов және барша мұсылман ағайындар өздерінің ықпалын тигізді
Жерлестеріміздің көңілінен шыққан әрі әдемі кірпішпен өрілген мешітке Қазақстан мұсылмандары діни басқармасы төралқасының шешімімен белгілі дін қайраткері Аймағанбет қажы Спанұлының есімі берілді
Осынау тілге тиек етілген мешіттің бас имамы Бақытбек қажы Тәжімбеттің пікіріне сүйенсек, мұнда мұсылман ағайындар үшін барлық жағдай жасалған
Ер адамдар және әйелдер намазға жығылатын залдар сонадайдан көз тартады
Мұндағы 600 және 150 кісілік мәжіліс залы да еріксіз назарыңды аударады.
– Осы мешітті тұрғызуға облыс басшысы Архимед Бегежанұлы, облысқа танымал кәсіпкерлер және мұсылман азаматтар айтар­лықтай ықпалын тигізді
Құрылысшылар да өз мін­деттеріне аса жауапкершілікпен қарады
Соның нәтижесінде Қостанай өңіріндегі үлкен мешіт көпшілікке есігін айқара ашты, – дейді есімі республикамызға танымал құрылысшы Жомарт Нұржанов бізбен болған әңгімесінде.
Мешіт ғимараты үш қабаттан тұрады, бірінші қабатында 1450 адамға арналған ерлердің ғибадат және неке қию залдары бар
Екінші қабатында әйелдердің ғибадат жасайтын залы орналасқан
Күмбездік қабатында қосалқы орын-жайлар бар.

Жаңа мешіттің кестеленген михрабы және алыстан жарқырайтын алтын түстес бас күмбезі, оюланған есіктері, жұмсақ кілемдері оның сән-сәулетін айшықтай түседі
Ғимараттың жалпы алаңы шамамен 4 мың шаршы метрдей
Мұнарасының биіктігі – 40 метрді, бас күмбезінің биіктігі – 25 метр.
Оразалы ЖАҚСАНОВ 
Қостанай облысы
