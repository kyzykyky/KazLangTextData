Алға округінде Кеңес Одағының Батыры Үрмәш Түктібаевтың 100 жылдығы атап өтілді
Батыр бабаның мерейтойы аясында ауылдың сәні кіріп, әрленіп, көптеген жұмыс жүргізілгенін де айта кету ләзім

Екі күнге созылған мерейтойдың алғашқы шымылдығы «Ерлік жырын жырлаймыз» атты облыстық жазба ақындардың мүшәйрасымен ашылды.
Туған жерден топырақ бұйырмай латыш жерінің Нерза қыстағындағы бауырластар зиратында сүйегі қалған батырдың асқақ тұлғасын, өнегелі өмірін өлеңмен өрген ақындар сахнада жалындата жыр оқыды.
Келесі кезекте «Мәңгі жас боп жү­рек­терде сақталдың» атты аудандық пат­риоттық әндер байқауы да шараның кө­рігін қыздыра түскенін айта кету керек.
Тойдың екінші күні басталған тойдың «біссімілләсі» Ү.Түктібаев ауылындағы белгілі әулие Орынбет ишанға көше атының берілуімен ­басталды
Бұны халқымыздың бойындағы имандылығының қайта күшейіп, тарихи тұлғаларын ұмытпай, әрдайым оларды назардан тыс қалдырмай отыратындығынан деп түйдік
Мұнан соң Кеңес Одағының Батыры Ү.Түктібаевтың өмірі мен ерлігіне арналған жиын өтті
Оны философия ғылымының докторы, профессор Б.Қожамберлиев жүргізіп отырды.
Келесі кезекте ауыл орталығында Үрмәш Түктібаевтың ескерткіш-мү­сінінің ашылу салтанаты болды
Осында Қызылорда облысы әкімінің орынбасары Руслан Рүстемов сөз сөйледі:
– Сұрапыл жылдары сан мыңдаған қазақстандықтар кеуделерін от пен оққа төсеп, ортақ Отанымыздың бостандығы мен тәуелсіздігін қорғады
Майдан даласында қасық қандары қалғанша шайқасып, қаншама боздақтар азаттық үшін жандарын пида етті
Ұлы Отан соғысындағы Жеңіске қызылордалықтар да зор үлес қосты
20 мыңнан астам азаматтарымыз орден-медальдармен наградталды
Сыр елінің 21 азаматы көзсіз ерлігі мен қаһармандығы үшін Кеңес Одағының Батыры, екеуі «Даңқ» орденінің толық кавалері атанды
Солардың бірі – Кеңес Одағының Батыры Үрмәш Түктібаев
Деректер бойынша, ол 24 жасында майданға аттанады
Екінші Прибалтика майданы 3-екпінді армия 391-атқыштар дивизия­сы 1280-атқыштар полкі құрамында соғысқа қатысқан ол алғашқы кезде пулеметші, кейін пулеметшілер бөлімшесінің командирі болады
Ерлігі ескеріліп, «Қызыл жұлдыз» орденімен марапатталады
Перели үшін ұрыста кіші сержант тайсалмастан жаудың 20 солдатымен жеке айқасқа түскені туралы да деректер бар
Қайсар жауынгер Солтүстік-Батыс майданында неміс фашистеріне қарсы кескілескен күрес кезінде жаудың бірнеше әскерін жойып, ерлікпен қаза табады
Батырдың сүйегі Латвия жеріндегі бауырластар зиратына жерленген
Үрмәш Түктібаевқа қайтыс болғаннан кейін 1945 жылы Кеңес Одағы Жоғарғы Кеңесі Пре­зидиумының Жарлығымен Кеңес Одағының Батыры атағы беріледі
Оның есімі ерлік пен өрліктің символы ретінде халқымыздың жүрегінде мәңгі ұялап қалды, – деп атап өтті
Сондай-ақ ауылдық ардагерлер кеңесінің төрағасы С.Манауов:
– Бүгінгі күні біз, батыр есімін ие­­ленген ауыл тұрғындары, ерекше қуанышты бастан кешудеміз
Батырдың 100 жылдығына орай ауылымызда өте ауқымды жұмыстар жүргізілді.
Ауылымыз абаттандырылып, алты көшеміз жөнделді
«Тағзым алаңы» мен «Жастар» алаңы салынды
Батыр бабамыздың ескерткіші орнатылды
Мінеки, бір жылға жетпей, ауылымыз жақсы жағынан өзгерді
Немерелеріміз ойнайтын, жастар спортпен айналысатын орындар пайда болды
Бұл жаңа алаңдар қалалардағы ешбір саябақтан кем емес, көпшілік демалатын жақсы орын болайын деп тұр, – деген жүрек­жарды лебізін жеткізді.
Айтыс дегенде ағайынның арқасы қозып, сөз бәйгесіне тайлы-тұяғы қал­май жиналатынына қөз жеткізіп жүрміз
Бұл жолы да солай болды.
Жыр жампоздары мен орақ тілді, от ауызды ақындар қатысқан аламанда республикаға танымал Серік ­Ыдырысов, Кенжебай Жүсіпов, Айдос Рахметов, Марат Сүгірбай, Ержеңіс Әбді, Айнагүл Әбуова секілді сөз саңлақтары бақ сынады
Олардың сөз саптауларына жиналғандар риза болды
Ақындар айтысынан кейін Құран оқылып, қатым түсіріліп, батыр Үрмәш бабамыздың құрметіне арналып ас беріліп, спорттық шаралар ұйымдастырылды
Қос күнге созылған Кеңес Одағының Батыры Үрмәш Түктібаевтың 100 жылдық мерейтойы ат бәйгесімен қорытындыланды.
Есет ТАБЫНБАЕВ
Қызылорда облысы
Қазалы ауданы
