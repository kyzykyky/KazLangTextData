Көзі тірісінде-ақ аты аңызға айналған даңқты қолбасшы Бауыржан Момышұлы – халықтың жүрегінен ойып тұрып орын алған тұлға
Оның майдандағы батырлығынан бөлек, бейбіт күндегі өткір мінезі, қайсарлығы, турашылдығы ел аузында жүр
Болмысы Алатаудай асқақ тұлғаның қасиетті Жуалы топырағында өмірге келуі – жамбылдықтар үшін мақтаныш
Әулиеата жерінде Бауыржан батыр рухына құрмет көрсетіліп, отыз томдық кітабы шығарылып, ескерткіші орнатылғаны белгілі.
Баукең ескерткішінің «Жеңіс» сая­ба­ғына ауыстырылғанынан көпшілік хабардар
Батырдың келіні, жазушы Зейнеп Ахметованың сапары Бауыржан Момышұлының еңселі ескерткішіне гүл шоқтарын қоюдан басталды
Аманат арқалаған жанның қасында облыс әкімдігі ішкі саясат басқармасының басшысы Берік Құрманғали, Бәукеңнің аталас інісі, облыстық «Знамя труда» газетінің директор-бас редакторы Бекет Момынқұл және БАҚ өкілдері бірге жүрді.
Мұнан соң З.Ахметова жамбылдық Кеңес Одағы Батырларының аты-жөндері жазылған мемориалдық тақтадағы өз атасының есімі көрсетілген тұсқа құрмет көрсетіп, тағзым етті
Бұдан кейін ол Б.Момыш­ұлы­ның қанатты сөздері тасқа қашалып жазылған алаңды аралап, атасына деген құрметке риза болды
Баукеңнің «Ерлік елеусіз қалмайды», «Ел дегенде езіліп, жұрт дегенде жұмылып қызмет еткін», «Отан үшін отқа түс күймейсің», «Есімі ел жүрегінде сақталған ер ғана бақытты» деген қанатты сөздерінің бүгінгі таңда да тәрбиелік маңызы жоғары екені анық.
Құрметті қонақ Жуалы ауданынан майданға аттанған жауынгерлердің есімдері жазылған «Құрмет тақтасын» көріп, олардың есімі ұрпақ жадында жаңғырғанына сүйсінді.
Зейнеп Ахметова БАҚ өкілдеріне сұхбат беріп, ойын ортаға салды.
– Бұған дейін атамның ескерткіші қолайсыз жерде, елеусіз ғана тұрған болатын
Оған келген сайын жүрегіміз ауырушы еді
Облыс әкімі Асқар ­Мырзахметов қызметке кіріскен күннен бастап, Тараздағы «Жеңіс» саябағын күрделі жөндеуді қолға алып, «Ерлік» мемориалдық кешенін салғызып, атаның (Бауыржан батырдың) ескерткішін сонда орналастырғанына риза болғанбыз
Биік тас тұғырдың үстіне орнатылған батыр бейнесі нағыз қолбасшы кейпіне еніп, айбарланып, айбаттанып шыға келген
Оның жақын тұсына Кеңес Одағы Батырларының есімдері жазылған мемориалдық тақта орнатылса, қаз-қатар қойылған «Құрмет тақталарында» Жамбыл жерінен Отан қорғауға аттанған барлық майдангерлердің есімдері көрсетіліпті
«Мәңгілік от» алауы да осы жерге қойылғаны құптарлық
Бір қараған кісіге қолбасшы ата өзінің жауынгерлерін бастап тұрғандай әсер береді
Бұл құрметке өте ризамыз
Облыс басшысына, оны қолдаған аза­мат­тарға рақмет, – деді батырдың келіні.
Мұнан соң Зейнеп апай «Бала­са­ғұн» атындағы орталық концерт залында студенттермен және жастармен жүздесіп, өзінің ойларын ортаға салды
Жастармен сырласып, пікір бөлісті
Қазақтың ұрпағына қажет құндылықтарды қалай да­мытуға болатыны жөнінде айтты
Бүгінгі ұрпақ болашақта ұлттың тірегіне айналатынын айтып, жастарды тұнық тәрбиеге, білімді, сауатты, қайсар рухты болуға шақырды
Дініміздің кейбір күрделенген, ағымдарға бөлінген тұстарын да тілге тиек етіп, жастарды одан алыс болуға үндеді
Аналық ақ тілегін айтып, аппақ жүрегінен сыр ақтарды.
Осындай кездесу Тараз иннова­циялық гуманитарлық универси­тетінде де, облыстық «Руханият» орталығында да жалғасын тапты
Ол жиындарда ақын Үміт Битенова сөз сөйлеп, пікірін білдірді
Жиын соңында облыс әкімдігі мәдениет, архивтер және құжаттама басқармасының басшысы Дүйсенәлі Бықыбаев қонаққа құрмет көрсетіп, мәдениет саласының қызметкерлері атынан сый-сияпат ұсынды.
Осындай шуақты кездесу Бауыржан батырдың туған өңірі Жуалы ауданында да өтті.
Есет ДОСАЛЫ,
журналист
Тараз
