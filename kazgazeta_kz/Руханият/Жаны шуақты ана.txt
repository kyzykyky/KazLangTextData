«…Жақсы әйел – отбасының бақыты, сәні, дәулеті
Сұлу болса – көңілдің азығы, тілі тәтті мәмлелі болса – үйдің құты, берекесі» деген қағидалы сөз бар
Бұл сөз осы әңгімеге арқау болған қадірлі ананың болмысына арналып айтылғандай
Ақылына келбеті сай, сөзі тиянақты, жүзі жылы, дене бітімі толысқан, терең ойлы көреген ананы көптен білетінбіз. 
Сол бір Ізгілік іздеген үлкен жүректі ананың бейнесі көңілде ұялап, шегеленіп, бірталайдан бері ойда жүрген еді
Соны жазудың реті енді келді
«…Дүние бір керуен, өтіп жатқан баршадан…» дегендей уақыт деген құдірет жұбанышты да, ренішті де шабақ ілген шағаладай қылғытып жатыр
Сол ақсаңдаған уақыттың артына ілбіп еріп, арман оздырып, айтарыңды да кешігіп айтып жатасың.
Мәншүк Мамбетова Жылой ­ауданы Құлсары қаласының тұрғыны
Әкесі – Тұрдығали Оңдасұлы ­Мамбетов кезінде Республикаға танымал, Қазақстан ауылшаруашылығына еңбегі сіңген қызметкер
Ел басқарып, халық арасында Жылойдың дарабозы атанған азамат
Анасы – «Алтын алқа» иесі
Мәншүк 1980 жылы Қарағанды мемлекеттік университетінің экономика-финанс факультетін бітірген
1980-1986 жылдары Құлсары автотранспорт мекемесінде экономикалық жоспарлау да қызмет етіп , 1986-1990 жылдары осы мекеменің экономикалық жоспарлау бөлімін басқарды
1990-2006 жылдары Құлсары технологиялық транспорт мекемесінде, кейін «Жылойкөлік» ЖШС серіктестігінде бөлім бастығы, жетекші инженері болып жасады
Кейін жеке кәсіпкерлікпен айналысып, зейнеткерлікке шықты.
Бұлт қанша қалың болса да арғы жағындағы найзағай жарқылын бүркеп қала алмайтыны сияқты, өзгенің көзі әуелі бүкпесі жоқ, жүрегі таза жақсыға түседі
Жақсылардың иілмейтін жерде де иілдіретін сиқырлы күші болады
Оның кішіпейілділігі, үлкендерге үйірсектігі жасынан байқалатын
Бала мінезді қалпымен әрқашан жадырай сәлемдесіп, қуанышта да, күйзелген жағдайларда да ортақтасып, туыстық мейірімділігін, бауырмалдығын сездіріп жүрді
Өзгелермен тез ұғысуы­на жатты да жақын етерлік ашық-жар­қын жайдары мінезі, кіршіксіз көңілі, өзгелердің жан әлемін тап басып тани білетін шынайы қасиет­тері себепкер болатын
Ол барды бар дегізіп тасытпаған, жоқты жоқ де­гі­зіп жасытпаған ортада өсті
Өмір­дің қы­зығын да, қызуын да көріп тұ­шын­ды, ащысы мен кермегін де татып көрді.
Ол – саялы бәйтерек саясында жетілген балауса шыбық секілді ақ жүрек, ақ пейіл, биязы қыз болып еді
Мінсіз өскен құба талдай, желге жығылмас дала қызғалдағындай сырлы қалпын жоғалтпай, ата-бабасының тектілік қадір-қасиетін бойына сіңіріп бойжетті
Алға тартып, асылдап ұстаған үлгі өнегесі ата-анасы болып бой түзеп, өзіндік өмір бағдарын айқындады
Оқыды, мамандық алды, отау тікті
Әркім өз сарайының кірпішін өзі қалайды
Кеудесін арманға толтырып, үлкен өмірге қадам жасайды
Әр қадамын ақылмен басып, әулетінен жұққан ізеті бар, ізгілік пен сезімталдығы бар, өзгені де, өзін де сыйлата білер қадірлі ана бола алды
Қазақ әйеліне тән қарапайым сыпайылығымен, айнала ағайынға инабаттылығымен танылды
Көңілге кірбің түсіретін басы артық сөзге жол бермей, тектілік тәрбие үлгісімен алыс-жақын ағайындарының іргесін бүтіндеп, айналасынан алыстатпады.
Бойындағы дала қызының наздан­ған еркелігімен ертерек қоштасып, есеюге душар еткен ерінің ерте дүние салуы болды
Кенеттен тап келген тағдыр тауқыметін қайыспай көтерді
Қызулы шоғы мен жалынын сөндірмеді
Жан тазалығын, саудаға салынбас ар-ұят мөлдірлігін сақтады
Сонысымен кіршіксіз, сонысымен аналық махаббатын ұрпағының сусынын қандырар нәріне айналдырды
Қоғамдық қызметінде де, тұрмыстық тіршілігінде де абройлы бола алды
Ерте есейіп, жаңа заманның лебін тез аңғарып, сауатты кәсіпкерлік өнерін де меңгерді
Өрімдей өрендерін аялап өсірді, оқытты
Бірі Алатау аясындағы Алматыда, бірі ел Астанасында білім алды.
Жаратушы адамзатқа қанша мейірімді болса да – ақыл, көрік, мінез, біліктілік пен дәулетті барлық адамға бірдей бере бермеген ғой
Осының бәрін ілеуде бір пендесіне беретін секілді.
Біздің бүгінгі кейіпкеріміз мейірімге бөленген жан
Сырлы мінез-құлқымен, кесек бітімі­мен, зеректігі, зерделілігімен өз әуле­тінің ардақтысына айналды
Тұтас бір әулеттің басшылығын қолына алып, үлкен-кішісінің ақылгөй анасы, бауыр­ларының сыйлы апасы атанды.
Сәкен Бозаев 
Атырау облысы
Құлсары қаласы
