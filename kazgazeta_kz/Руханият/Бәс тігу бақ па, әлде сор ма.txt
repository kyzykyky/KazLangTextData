Ресми органдардың ақпараты бойынша, Қазақстанда букмекерлiк кеңселердiң жылдық ақша айналымы 50 миллиард теңге шамасында
Таза табыстары 10-15 пайызды құрайды
2007 жылдан 2015 жылға дейiн букмекерлiк кеңселерден ел бюджетiне 5,2 миллиард теңге салық түскен
Былай қарасаң, бәрі де заңды
Дегенмен, бар мәселе біздің саналы түрде құмарлықтың құрдымына қарай қорықпай аяқ басуымызда болып тұр.
Елімізде құмар ойындарға құмартқан жандардың саны жетіп артылады
Казино мен ойын автоматтарын Қапшағай мен ­Щучинск қалаларына көшірсе де бұл мәселе бүгінгі таңда өзекті күйінде қалып отыр
Себебі олардың орнын басқан букмекерлік кеңселер құмар ойындардың алаңына айналып барады.
Аталған орындар туралы ел арасында сан түрлі пікір бар
Бірі жеңіл жолмен ақша табу харам десе, бірі өзің білетін спорт түріне ақша тігіп оны өндіріп алғанның еш сөкеттігі жоқ, бұл да бір бизнестің түрі деп ақталады
Пайғамбарымыз (с.а.у.) өзінің бір хадисінде: «Кімде кім досына: «Кел құмар ойнайық» десе, (осы сөзі үшін) садақа берсін» дей отырып, құмар ойнаудың үлкен күнә екенін меңзейді.
«Құмар» арабша сөзден шыққан
Бірақ аятта құмар сөзі емес «майсир» сөзі келтірілген
Бұл сөз жеңіл жолмен ақша табу мағынасын білдіреді
Ал ғалымдар еңбексіз келетін табыстың негізгі түрлерінің бірі ретінде құмар ойындарын алға тартады
Сахаба Абдулла ибн Омардың ﴾р.а.﴿: «Құмар ойын – еңбексіз, оңай табыспен келеді» деген сөзі бар
Сондай-ақ ибн Жәриж Ата ибн Мәйсараның: «Еңбексіз, жеңіл жолмен келетін көлденең табыстың бәрі құмар ойын» деп пайымдаған
Ал Мәкхуль бұған қатысты: «Жеңіл жолмен келетін табыс – құмар ойын саналады, ал құмар ойын – ақша табу немесе ақшаның жеңіл әрі қиындықсыз және әділетсіздікпен жұмсалуы» деп анықтама берген.
Жалпы бәс тігудің тарихы сонау Рим империясынан бастау алған
Ол кездегі адамдар ат жарыстырып, қораз төбелестіру арқылы сол ойындарға ақша тіккен
Бастапқыда, бұл жай ғана көңіл көтеріп, уақыт өткізу үшін ұйымдастырылған
Кейін спорттық ойындардың барлық түріне бәс тігіле бастады
Ал осы заманғы букмекерлік кеңседегі механикалық құрылғы алғаш рет Ұлыбритания елінде қолданылғанын бірі білсе бірі білмес
Біздің елге бәс тігу ойыны тәуелсіздіктің алғашқы жылдарында-ақ келіп үлгерді
Бүгінде аталмыш орындар біреулердің табыс тауып отырған тұрақты кәсібіне айналды.
Соңғы кездері елімізде букме­керлік кеңселердің қатары жаң­бырдан кейінгі саңырауқұ­лақ­тай көбейіп кеткені шындық
Барлық қалаларда, аудандарда, тіпті кейбір ауылдарда да саудасы қызып, күннен-күнге қатары арта түсуде
Олардың дені, әсіресе оқу орындарының маңында, жастар көп бас қосатын жерлерде шоғырланған
Құмар ойындардың құрығына түскен жандар бас көтер­мей бәс сауданың көрігін қыздырып әлек
Әсіресе студенттер мен оқушылардың ата-анасының бейнетпен тапқан ақшасын әртүрлі ойын автоматтарына, бәс тігетін жерлерге жұмсауы жиі орын алып жатады.
Заң бойынша 21 жасқа толмаған азамат­тарға букмекерлік кеңсеге кіруге рұқсат етілмейді
Заң бұзған­дарға «Әкімшілік құқық бұзушылық туралы» кодекстің 338-бабының 2-бөліміне сәйкес, 300 айлық есептік көрсеткіш (400 мың теңге) айыппұл салынады
Алайда Заңға пысқырып жатқан букмекерлік кеңселерді кездестірмедік.
Осы мақаланы дайындау барысында бәс тігудің қыр-сырына қанығу үшін Алматы қаласындағы букмекерлік орталықтарға арнайы бас сұққан болатынбыз
Сөйтсек, мұндай кеңселердің бәсінде шектеу жоқ
Қанша ақша тіксең де өз еркің
Бұл жерде әлемдік деңгейдегі чемпионаттар мен олимпиадалар болған кезде келушілер қатары көбейеді-мыс
Құмарлыққа салынған кейбір студенттер ұялы телефон, ноутбук сынды бағалы заттарын ломбардқа, арнайы орындарға кепілдікке өткізіп, соның ақшасына бәс тігетінін де құлағымыз шалып жүр.
Құмар ойыннан ұтысқа кенеліп, бәс тігуді доғарған адам миллионнан біреуі болуы мүмкін
Керісінше мол табысқа кенелген адам делебесі қозып, одан сайын ойынды жалғастыруға құмартады
Букмекерлік кеңселерде ойнау, лотерея сияқты жалпы бәс тігілетін ұтыс ойындары адамды бос үміт пен кездейсоқ жетістікке тәуелді етіп қояды.
Қазіргі кезде адамдар кез келген нәрсені үйде отырып-ақ жүзеге асыратын болды
Осыны ескеріп мұндай орталықтар ғаламтор арқылы бәс тігуге мүмкіндік жасап қойған
Қазақстандағы ең үлкен букмекерлік орталықтардың бірі саналатын «Olimp.kz» ойынханасының сайтына кірсеңіз Футбол, Теннис, Баскетбол, Шайбалы хоккей, Киберспорт, Американдық футбол, Аралас күрес, Бейсбол, Биатлон, Бильярд, Бокс, Велоспорт, Волейбол, Гандбол, Гольф, Дартс, Допты Хоккей, Керлинг, Крикет, Мотоcпорт, Регби-лига, Регби-Одақ, Солтүстік комбинация, Тау шаңғысы, Үстел үсті теннисі, Флорбол, Формула 1, Футзал, Шаңғы, Шаңғымен тұғырдан секіру секілді спорт түрлеріне бәс тігу үшін арнайы бөлімдер ашып қойғанын аңғаруға болады
Бәс тігушілердің бар байлығын иемденудің сан түрлі тәсілін ойлап тапқан букмекерлік кеңселер спортты қойып, саяси «ойындарға» да ақша қабылдайтынды шығарды
Мәселен шет елдердегі президент сайлауларына қатысты өз болжамдарын жасап, халықты қызықтырып, қалтасын қағу қазіргі таңда таңсық емес
Бір ғана мысал «Olimp.kz» сайтындағы Мә­дениет бөліміне кіріп сіз түрлі байқауларда, сайлауларда кімнің жеңіске жететінін ойша болжап, бәс тігуіңізге жол ашық
Тіпті қай әншінің, қай киноның үздік атанатынына да болжам жасауға болады.
Букмекерлік кеңселерде болатын қылмыстар өз алдына, өзіне-өзі қол жұмсау фактілері де аз емес
Қарақшылық, тонау, ұрлық, тіпті адам өлтіру оқиғалары да кездесіп жатады
Оған дәлел Ақтау қаласындағы букмекерлік кеңсенің тоналуы
Жұмыс орнында отырған 26 жастағы кассир қызға белгісіз біреу қару кезеніп, кассадағы ақшаны жымқырып кеткен
Жергілікті полиция қызмет­керлерінің мәлімдеуінше, 2015 жылы Басқұдық ауылдық округінде орналасқан букмекерлік кеңседе қызмет жасайтын А
есімді қыз бала шыны ыдыспен басын жарақаттап, кассадан 250 мың теңгені алып, «Inbet тоналды» деп ішкі істер қызметкерлеріне хабарласып жалған ақпарат берген
Алайда бұл қитұрқы әрекеті әшкереленіп, полиция қызметкерлері қыздан ұрланған ақшаны тауып алды.
Бұл тек біз білетін қылмыстық жағ­дай­­лар, ал біз білмейтін келеңсіз оқиғалар қаншама?
Қазақстанда «Олимп» букмекер­лік кеңсесінің 327 нысаны бар
(«Olimp.kz») Әлем елдеріндегі кеңселерінің саны одан да көп
Ал өзге букмекерлік орталықтар ше? Елімізде орта есеппен алғанда Интернет-ресурс арқылы бәс тігуге тіркелген қатысушылардың саны 200 мың адамға жеткен
Әрі олардың 50 пайызы тұрақты қатысушылар болып табылады.
Осы тұста, «Букмекерлік кеңселердің көздегені не? Оның халыққа пайдасы бар ма?» деген сауалдың туындайтыны анық
Бұған адамдардың екі жақты пікір білдіріліп жатқаны да жасырын емес
Сіз не дейсіз көзі қарақты оқырман?
Ерасыл ӘБІЛҚАСЫМОВ,  қоғам қайраткері:
Букмекер деген бәстеспе ойындарда бәске тігілген ақшаны қабылдаушы деген мағынаны білдіреді.
Мысалы қайдағы бір шетелде футбол ойыны болып жатса, соның есебі қандай болады, кім ұтады, соған ақша салуға тиіссің
Оған түрлі коэффициент қойып қойған
Былайша айтқанда, бұл да елді алдау
Біздің мемлекетке олардың түкке керегі жоқ
Ол батыстан шыққан құмар ойынның бір түрі
Сондықтан оны қалай да құмар ойындар қатарына жатқызуға тиіспіз.
Мұхтар Сержан, студент:
Өзім футболға қатты қызық­паға­сын мұндай бәс тігетін орындарға жо­ламаймын
Адамдардың осындай кеңселерге кіріп-шығып жатқанын жиі көремін
Біреуі қуанып шығады, ал бірінің көңіл-күйі болмай ашуланып шығады
Бәс тігетін достарым да бар
Үнемі тапқан ақшасын осындай ойындарға тігеді
Ақша ұтқанын көп ести бермеймін
Ұтқан күннің өзінде оңды-солды жұмсап, бір күнде жоқ қылады
Бір түсінгенім мұндай құмар ойындарға жоламаған жөн.
Бәс тігуші азамат:
Спорттық ойындарға бәс тігемін
Бірде ұтасың, бірде ұтыласың
Бастысы өзіме ұнайды
Бұл жерге адамдар көптеп келеді
Әсіресе өзіміз секілді жастар
Арасында егде кісілер де бас сұғып тұрады
Бұл жерде спорттың түр-түріне бәс тігуге болады
Әсіресе мұндағы адамдар футбол, теннис, хоккей, бокс секілді спорт түрлеріне көп бәс тігеді.
Касса қызметкері:
Кеңсеге келушілер қатары өте көп
Жасы да, кәрісі де бар
Бәрі бәс тігуге әуес
Мен кеңседегі барлық спорттық ойындарға, сонымен қатар экрандағы карта, шар ойындарына, ит пен ат жарысына да бәс тігуді қабылдаймын
Табысым жақсы, одан бөлек ұтысқа кенелген жандар да қосымша ақша тастап кетіп жатады
Қалада мұндай кеңселердің бірнеше түрі бар
Атап айтар болсақ, «Зенит», «Betcity», «Inbet», «Megabet», «Tennisi.kz», «Profit», «Fairplay», «Totobet» және т.б сол секілді букмекер­лік кеңселердің де тұрақты тұтынушылары бар.
Абылайхан ЖҰМАШЕВ


