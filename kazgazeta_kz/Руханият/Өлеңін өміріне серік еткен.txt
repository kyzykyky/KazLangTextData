Абай атындағы Мемлекеттік академиялық опера және балет театрында Қазақстанның халық жазушысы, Мемлекеттік сыйлықтың лауреаты, поэзия падишасы ақын Фариза Оңғарсынованы еске алуға арналған «Асыл бейне» атты поэзия және ән кеші өтті
Кешке ақынның замандастары, қаламдас әріптестері, өнер жұлдыздары қатысты.
Кеш барысында ақынның сөзіне жазылған әсем әндер шырқалды
Кеште қазақтың бұлбұл әншісі Бибігүл Төлегенова, Майра Мұхамедқызы, Нұржамал Үсенбаева, Роза Рымбаева, Гүлмира Ақүрпекова, Жұбаныш Жексенұлы және т.б
әншілер өнер көрсетті
Жұртшылық назарына ақынның өз оқуындағы дауысы тыңдатылып, күй тартып отырған жарқын бейнесі көрсетілді.
Ақынға арналған еске алу кеші туралы сіңлісі Маруся Асаубаева өз ойын былай деп білдірді:
– «Уақыт – емші» дегенді дұрыс айтылған пікір деп ойлаушы едім
Уақыттың күші жетпейтін керемет сезім барына Фариза апамыздан айырылғалы бері көзім жетті
Ол – сағыныш
Уақыт өткен сайын жанға бата түседі екен
Егер сағынышты сезім десек, демек ол махаббат қой
Ал сағыныштан үзілген махаббат адамды мазалайды да, тазалайды да екен
Мынау қысқа өмірде, жан дүниеңе үңілуге уақыт таппай, бітпеген істеріңе кінәлі кісіні іздеп, уақытты босқа өткіздік емес пе? Апамның өзінен өзгенің бәрін әулие санайтындығын есіме алып, қасиетіне басымды иемін
Фариза ақыннан айырылғалы шашыратып алған ойларымызды жинақтаған секілдіміз
Артымызға қаратпай, алға сүйрейтін күшті де апамның өлеңдерінен іздеп тауып жатырмыз
Өлең – оның халқына қалдырған көңілі емес, Өлең – оның өмірі еді
Сондықтан да Фариза ақын өлеңін өзіне өмірлік серік қылған екен-ау!..Ғажап: қолжазбалар, келесі жылға жоспарлар, сценарийлер…Қайта басылымға беретін кітаптардың тізімін, бәрін-бәрін бізге аманаттап кеткендей, – деді.
Бағдагүл  БАЛАУБАЕВА
