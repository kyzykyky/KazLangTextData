Мен Гүлмирамен Алматы облысы, Іле ауданына қарасты «Батыр» ауылына барғанымда танысқан едім
Кішкентай бірнеше көлшіктермен көмкерілген сұлу табиғат аясында жер-жерден келгендер үй салып үлгерген ауыл биыл Наурыз тойын айтарлықтай етіп өткізіп жатқан кез еді
Сол жерде ұлттық киім киген ұл мен қызын жетектеген келіншекті кездестіріп ойда-жоқта әңгіме өрбіткен болатынмын.
– Өскен ортаңыз туралы білгіміз келеді.
– Мен Шығыс Қазақстан облы­сын­дағы Үлкен Нарындағы Балғын ауылында өсіп-өндім
Өзім туып-өскен Қатонқарағай ауданының терек, мойыл, самырсын, шырша, қызылқарағай, майқарағайға көмкерілген сұлу табиғаты өте көркем
Сарымсақты жотасына шығып, сан алуан түсті, әрқилы пішіндегі тастарды теріп, солар қалай пайда болады, оларды кейде жұп-жұмыр, кейде сопақ, төртбұрыш етіп кім жасайды, кім көркем етіп бояйды деп балалық шақта таң-тамаша болатынбыз
Осылайша туған өлкенің ағаштарын, селеулі шөбін ғана емес, тау-тасын да тануға талпындық
Алыстан мұнартқан Мұзтау, Алтай, Нарын, Бүркіт тауларына қарап сүйсінетінбіз, Бұқтырма су торабы мен Рахман қайнары тылсым жұмбақтығымен жанымды әрдайым баурайтын-ды
Тамылжыған табиғатқа деген құрметім мен сүйіспеншілігім көкірегімде Қаныш Сәтбаев атадай геолог болсам деген арманды бастауыш сыныпта жүргенде-ақ оятып еді
Кен байлықтарына, соның ішінде сирек металдарға, құрылыс материалдарына бай өл­кеде Қатонқарағай ұлттық табиғи саябағы бар
Алтын тамыр, алтай рауғашы, марал түбірі дейтін емдік қасиеттері мол өсімдіктер де біздің өңірде ғой
Сондай-ақ Көккөл сарқырамасын көруге көз керек.
– Ата-анаңыз қандай адамдар еді?
– Әкем – Оралхан Қажы­бай­ұлы өмірбойы Шығыс Қазақ­стан об­лысындағы орман шаруашы­лы­ғында еңбек етіп келеді
Ал анам Қар­лыға Мұсатайқызы ауылда фельдшер болып 35 жыл еңбек етіп, 2010 жылы 53 жасында зейнеткерлікке шықты
Отбасындағы бес қыздың үлкені өзіммін және бір інім бар
Менен кейінгі сіңлім Динара қазіргі таңда Өскеменде тұрады, мектепте мұғалім болып жұмыс істейді, тұрмыста, үш баласы бар
Альбина – Семейде, Ұлпан – Астанада
Олардың екеуі де үйлі-баранды
Нұржан Астанадағы Еуразия университетін бітірді
Інім Тілек Семейдегі мединс­титутта студент
Ата-анадан алған тәрбие-тәліміміз ой-сезімімізді ұштады, болашағымызға ба­­ғыт сілтеді
Анам бес қызының біреуі дәрігер болса деп армандаумен жүрді, өкінішке орай еш­қай­­сымыздан дәрігер шықпады
Әрқайсымыз әр­­түрлі арнаулы мамандық алдық
Үйдің кенжесі, інім ғана ана жүрегін сезе де, тыңдай да білді.
– Сөйтіп, ару Алматыға арман қуып келдіңіз…
– Орта мектепті 1994 жылы аяқтап, Алма­ты­дағы Қ.Сәтбаев атындағы Қазақ ұлттық техникалық университетке оқуға түстім
Әрине, тау-кен факультетінде оқып, по­лиграфия технологиясы бойынша мамандық алып шықтым
Екінші курсты бітіргеннен кейін өзім­нен бір курс төмен оқитын Исламбекке тұр­мыс­қа шықтым
Жоғары оқу орнына түскенге дейін Исламбек Оңтүстік Қазақстан облысындағы Кен­тау тау-кен металлургия колледжін тәмамдап, Шал­қияда кен орнында ұңғылаушы болып еңбек етіпті.
– Қай елге келін болып түстің?
– Қызылорда облысының Жаңа­қор­ған ауданындағы «Қосүйеңкі» кеңшарында тұратын Исламбектің анасы мен әкесі мені өз балаларындай жылы қабылдады
Мені қызындай көреді десем қателеспеспін
Отбасында он екі бала тәрбиелеп өсірген ата-енем осы күнге дейін біздерге ақылшы, қамқоршы болып келеді
Мінездері ашық-жарқын   әрі байыпты, олар туыстарға қолдан кел­ген көмектерін, жылы сөздерін аямайды
Күйеуім Исламбек достыққа берік, жолдастыққа адал
Исламбектің алдындағы Бақыт, Дәурен, Дас­тан дейтін үш ағасы үйленген екен, қайын ағаларым мен Майра, Ағайша, Дана есімді жеңгелерім өте мейірімді әрі қарапайым жандар болып шықты
Қайын әпкем Күлайша Жаңақорғанның Ақжол ауылында тұрмыста екен
Ол кісі де қоржындарын сыйлыққа толтырып, артынып-тартынып жетті
Шағын ғана беташар той жасаса да көңіліміз шат болды
Мен келін болып түскен кезде үйде төрт қыз бен үш ұл болды
Кейін Нұржанат деген қайын сіңлім мектепті бітіріп, политехқа оқуға түсті
Біз отбасылы болғандықтан, №4 жатақханадан бөлме алған едік
Сөйтіп, қайын сіңлімді де бірге қосып алдық
Үшінші курстан кейін мен тұңғыш ұлым Асланбекті босандым.
– Пәтер мәселесі, оқу бітірген соң еңбекке бірден араласу жайы қалай болды?
– Барлық қазақ жастары секілді біз де үлкен мегаполисте пәтер мәселесінің қиындығын көрдік
Қаланың талай жерлерінде екі баламен пәтер жалдап тұру оңай болмады
Үй қо­жа­йындары бала-шағаның шуылын да, келетін ағайындарды да ұнатпай, сылтау тауып шығарып жіберуге тырысатын
Тұңғыш ұлым Асланбек мектепке баратын кезде қолымда кішкентай Темірлан болды
Содан Асланбекті мектеп-интернатқа орналастыруды көздедік
Дер кезінде ақыл-кеңес айтушылар да табыла кетті
Ұлымның аздап өнерге табиғи бейімі бар еді, сондықтан болар А.Жұбанов атындағы дарынды балаларға арналған музыкалық мектепке 5-сыныпта оқып жүргенде қабылданды
Қазір домбыра-прима аспабын меңгеруде, күйсандықта да жақсы ойнайды
Алла қосса биыл мектеп бітіреді.
Университетті бітіргеннен кейін Павлодардан 45 шақырым жердегі «Майқайың» алтын кеніне бір топ жастар еңбек етуге бардық
Ол жерде 9 кенді телім бар екен
Мәселен, кентас минералдары – пирит, сфалерит, халькоперит, саф алтын, ковеллин, күміс, куприт, малахит, өңсіз кентастар, аргентит, борнит, тіпті басты металдар мен оларды пайдалы құраушыларды айтпағанның өзінде олардың қосымшалары – андий, селен, теллур, кадмий, таллий, германий өндіріліп, шикізат күйінде әйтеуір біз білмейтін түсініксіздеу бір жақтарға жіберіліп жататынын білдік
«Майқайың алтыны» комбинатында ашық кеніш пен байыту фабрикасы, дизельдік электр стансасы бар екен
Қорғасын, мырыш және алтын мен күмістің концентраттары шығарылатынын білдік
Сондай-ақ басқа республикалардағы лак-бояу заттарына арналған шикізат есебінде барит кені де өндіріледі
Еңбек етемін деген адамға жұмыс жетерлік
Химиялық зертханалар, толып жатқан көмекші инфрақұрылымдар жұмыс күшіне зәру кез еді
Ал кен басшылары баршамызға әлеуметтік көмек қолдарын созды
Үйленбегендерге жатақхана, отбасын құрғандарға пәтер және көтермелеу мақсатында қомақты ақша да берді.
2002-2005 жылдар аралығында сол жақта еңбек еттік, мен мектепте география пәнінен сабақ бердім
Екінші ұлым Темірланды Екібастұз перзентханасында босандым.
– Біршама тұрмыстық жағдайла­рыңызды түзеп алып Алматыға қайта келген екенсіздер ғой.
– Иә, жастық шағымыз өткен Алма­тыға 2005 жылы үлкен сағынышпен оралдық
Содан Алматы метросына жұмысқа орналастық
Міне, он жылдан бері осы жердеміз
Мен №3 және №5 учаскелердің табель жүргізушісімін, күйеуім Исламбек учас­ке бастығы
Метроқұрылыс, метрожобалау, метрополитен деген салалардың әр аусымының жұмысшылары, механиктер, шеберлер, машинис­тер, тау-кен жұмысшылары, участке бастықтары, әйтеуір ұжымда сан ұлттың өкілдерін құрайтын 270-тей адам бар
Қуанышты жағдай, күні кеше «Сайран – Москва» метробекеті іске қосылды.
– Өзіңді бақыттымын деп санайсыз ба?
–Бақыт деген ұғымды әркім әрқалай түсінеді ғой
Мен үшін бақыт дегеніміз – бала-шағамның, жан-жақтағы ағайын-туыстардың амандығы
Өзім 6 балалы отбасында өссем, 12 баласы бар шаңыраққа келін болып түстім
Содан бері қаншама жылдар өтті
Біз де есейдік
Күнделікті күнкөріс тіршілігімізге қажетті жағдайымызды өзіміз жасауға шамамыз жетеді
Төркін және қайын жұрттағы балалар өсіп ержетіп, әулет сандары да бірнеше еселенді
Кейін Гүлжанат дейтін қайын сіңлім Қызылорданың Түгескен ауылына, Нұржанат Жамбылға ұзатылды
Қайын інілерім Жантөре, Хантөре, Ертөрелер бүгінгі таңда өз отбасыларын құрды
Нұркенже Шалқияға тұрмысқа шықты
Бақкенже дейтін қайын сіңлімді құжаттағы есімімен емес, бәріміз Нұрсұлу деп атаймыз
Қайын жұртым жағынан айтсам, қазір тіптен кішкентай сәбилердің есебінен қатарымыз көбейіп жатыр
Егер бақытты – байлық, денсаулық, ұзақ та қызықты өмір, өсіп-өну деп санасақ, Аллаға шүкір бізде осылардың бәрі де бар.
– Дос-жарандарыңыз көп пе?
– Студенттік жылдардағы жора-жолдастарымыздан әлі күнге дейін қол үзген емеспіз
Енді олардың кейбіреулерінің үй-ішімен тегіс араласып, отбасылық достар болып алдық
Исламбек тау-кен инженері болғандықтан Серік Шүленбай, Медет Шідербаев, Талғат Қарабалаев, Айдар Самалиқов секілді жұмыстағы әріптестерімен де қызық-қуаныштарымыз ортақ, қандай атаулы күндер болса соларды бірге тойлап жүреміз
Менің жұмыста Гүлмира Манапбаева деген құрбым бар
Ал тұрып жатқан ауылдағы көршім Гүлшаһрат Жабагеновамен ұдайы сырласып отырамын, алыс-берісіміз жақсы, бір күн көрмесек бір-бірімізді сағынып қаламыз
Гүлшаһрат Жезқазғанның Қарсақбайынан, жасы менен кіші болса да мені өзімсініп өзіне тартып тұрады
Балаларым балабақшадан келген бойда сол үйге жүгіреді, Әлидін Аружанмен, Инабат Мединамен ойнап, аула ішін базар қылып жатқандары.
– Үлкен отбасына келін болудың жауапкер­ші­лігін қалай атқарып келесің?
– Сөз жоқ, түскен ортамның тыныс-тір­шілігін барынша түсінуге тырыстым
Оқуды бітіріп Павлодар жаққа кетуіміздің де себебі, аз да болса қаражат табу екенін жасыра алмаймын
Өйткені өзімнен кейін бауырларым және қайын іні, сіңлілерім көп болды
Оларға барынша үлгі болуға, қамқорлық көрсетуге тырыстық
Қыздарды ұзатқан кездердің бәрінде де жақсылықтардың бел ортасында жүрдік, шамамыз келгенше заттай да, ақшалай да жәрдемдестік
Құдайға шүкір, қыздар барған жерлерінде абыройлы болып, бала-шағаларын өсіріп, шаңырақтарының шырақшылары болып өмір сүруде
Еңбекті сүю, ақ адал тірлік кешу, үлкенді сыйлау, кішіні құрметтеу, жора-жолдастарға адал болып, елге қылаусыз көңілмен қызмет ету, көпшіл болу, әрдайым қайырым-мейіріммен өзімізден кішілерге үлгі-өнеге көрсетуді мақсат еткенбіз.
Гүлмираның екінші ұлы Темірлан жетінші сыныпта оқып жүр
Әлидін дейтін ұлы алты жаста, Инабат таяуда үш жасқа толды
Осы кішкентайларын Айнабұлақтағы №103-інші балабақшаға апарып, сосын таңертеңгілік жұмысқа келеді
Ал сегіз сағаттық жұмыстан соң ерлі-зайыптылар кешкілік балабақшаға соғып балаларын алып, қала шетіндегі үйлеріне асығады
«Үйінде бақытты әйел ең бақытты жан» деген сөздің жаны бар
Гүлмираның берекелі шаңырақтың иесі екеніне аралас-құралас жүретін жолдастары еш күмән келтірмейтіні анық.
Салтанат ҚАЖЫКЕН
