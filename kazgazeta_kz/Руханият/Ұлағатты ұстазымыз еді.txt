Ғұлама ғалым Әбу Насыр әл-Фараби: «Ұстаз – жаратылысынан өзіне айтпағанның өзін жете түсінген, көрген, естіген және аңғарған нәрселердің бәрін жадында жақсы сақтайтын, ешнәрсені ұмытпайтын, алғыр да аңғарымпаз ақыл иесі» деген екен
Сол айтқандай, профессор Гүлжауһар Шағатайқызы ұлы бабамыздың осы қағидасын берік ұстанған һәм сол қасиеттер бойына дарыған ғалым және ұлағатты ұстаз болатын
Тағдыр ұстазымызды арамыздан алып кетпегенде, биыл мамыр айында 75-жасқа толушы еді. 
Гүлжауһар Шағатайқызы Жамбатырова 1943 жылы 29 мамырда Ресейдің Челябі облысы Вернен ауданындағы «Солнце» селосында дүниеге келген
Өзінің қайсар мінезі мен білімге деген құштарлығы 1961 жылы Челябі облысындағы Чесмен ауданының Горький орта мектебін үздік бағамен бітіргеннен кейін Челябі қаласындағы Мемлекеттік педагогикалық институттың ­тарих факультетіне түсуге мүмкіндік туғызады
­Дегенмен, елге, атамекенге деген сағыныш 1963 жылы Қазақ мемлекеттік университетінің тарих факультетіне ауысумен аяқталды
ҚазМУ-дегі білімін 1966 жылы толық тәмамдайды.
Жоғары оқу орнын бітірген жас маман, ең алдымен, Мемлекеттік өнер институтында аға лаборант қызметін атқарып, 1970 жылы Қазақ мемлекеттік университетінің тарих факультетіндегі жалпы тарих кафедрасына ассистенттік қызметке қабылданады
Кафед­рада қызмет атқарған төрт жыл көлемінде ұстаздық тәжірибесі шыңдала түскен Гүлжауһар Шағатайқызының ғылыми ізденіске деген бейімділігі де айқын аңғарылған еді
Аспирант кезінде әлемдік халықаралық қатынастар тарихы мен еуропалық дипломатияның қыр-сырын білуге талпынды
Жалпы халықаралық қатынастар тарихына ерекше көңіл бөлуі, оның болашақ тағдырына тікелей әсер еткені сөзсіз
Осы бағыттағы ізденістің нәтижесі 1978 жылы 17 мамырда кеңестік дәуірде танымал болған тарих ғылымының докторы, профессор И.С.Галкиннің ғылыми жетекшілігімен М.В.Ломоносов атындағы ММУ-дің тарих факультетіндегі жаңа және қазіргі заман тарихы кафедрасы жанында «07.00.03
– жалпы тарих» мамандығы бойынша кандидаттық диссертация­ны қорғауымен аяқталды.
Мәскеу аспирантурасындағы білім алу мерзімі аяқтала салысымен, өзін шыңдаған білім ордасы, Қазақ мемлекеттік университетіне қайта оралып, тарих факультетіндегі жалпы тарих кафед­расында аға оқытушы, кейін доцент ретінде қызметін жалғастырған болатын
Көп ізденіп, оқып-тоқығаны сол кезде де, кейінде өзіне үлкен жәрдем болды, қандай іс бастаса да нәтижеге жетті
Білім күші деген сол болар
Қай салада еңбек етсе де халық игілігі үшін деп қаракет жасады
1977 жылы Қазақстанның үкіметтік делегациясының құрамында Түркияның ­Бурса қаласындағы Құрылтайға қатысуы қоғамдық жұмыстардағы белсенділігін де аңғартады.
Гүлжауһар Шағатайқызы табандылықпен, еңбекқорлықпен әр уақытта дегеніне жетті
Соның нәтижесінде 1984 жылы Қазақ КССР Оқу министрлігінің «Қазақ КССР халық ағарту ісінің озық қызметкері» төсбелгісімен марапатталады
Өзінің білімін жетілдіру мақсатында 1988 жылы Берлиндегі Гумбольдт атындағы университетте ғылыми тағлымдамадан өтті
Сонымен бірге осы жыл ішінде Германия Федеративтік Республикасының Гармиш қаласындағы Дж.Маршалл атындағы Қауіпсіздік мәселелерін зерттеу бойынша Еуропалық орталықта халықаралық конференцияға қатысып, «Аймақтық тұрақтылық және Орталық Азиядағы қауіпсіздік» атты тақырыпта баяндама жасайды
Бұл ғылыми сапарлар Гүлжауһар Шағатайқызының білімдарлық өрісін биіктете түсті.
Ұйымдастыра білген ұтады дегендей, Г.Жамбатырова өзінің еңбекқорлығы мен ұжымдағы беделінің арқасында 1992-1993 жылдарда тарих факультетінің сырттай оқу бөлімінің деканы қызметін атқарса, 1993 жылдан 1995 жылдың ортасына дейін тарих факультетінің деканы болды
Дәл осы кезеңде тарих факультетінде де заманның талабына сай халықаралық қатынастар саласындағы мамандарды дайындау үдерісі қалыптасқан еді.
1992 жылдың басында профессор Жарас Омарұлы Ибрашевтің тарих факультеті аясында елімізде қазақтың алғашқы халықаралық қатынастар саласындағы мамандарын дайындау туралы ұсынысын қолдағандардың алғашқы шебінде Гүлжауһар Шағатайқызы болды
Ал жыл басталысымен жаңа мамандық бойынша ашылған топтарда халықаралық қатынастар тарихы бойынша дәріс беруге құлшына кірісті
Аспирантура кезінде алған білімі мен шетелдік сапарларда жинаған тағылымы жаңа мамандықта дәріс оқуға көмектесті
Дәріс оқу кезіндегі ұшқыр ой түйіндеулер мен мәселені жеткізудегі өзіне тән мәнері студенттерді баурап алатын
Сонымен бірге киім киюдегі талғампаздығы оның эстетикалық және ағартушылық қасиеттерін толықтыра түсетін.
Халықаралық қатынастар мамандығы бойынша білім алып жатқан студенттер қатарының жылдан жылға арта түсуі, тарих факультеті шеңберінен шығып, жаңа факультеттің іргесін қалаудың кезі жеткендігі байқалды
Бұл үдерісті бақылауында ұстаған кафедра меңгерушісі, танымал профессор Ж.Ибрашев 1995 жылы факультеттің ашылуына ұйытқы болды
Профессор Ж.Ибрашев өз естеліктерінде жаңа факультеттің деканы ретінде тарих факультетінің деканы Г.Жамбатырованың ұсынылғандығын және бұл өте орынды таңдау болғандығын айтады
Оңды шешімнің нәтижесінде әл-Фараби атындағы Қазақ ұлттық университетінің Халықаралық қатынастар факультетінің тұңғыш деканы болып Г.Жамбатырова тағайындалады
Сөйтіп Халықаралық қатынастар факультетінің деканы ретінде қызмет еткен 1995-2001 жылдар аралығында жаңа мамандықтың аяғынан тік тұруына орасан зор еңбек сіңірді.
Г.Жамбатырова өзінің ғылыми зерттеу бағыты бойынша еуропалық интеграцияның мәселелері мен қазіргі кезеңдегі халықаралық қатынастар мәселелеріне қатысты бірқатар ғылыми еңбектердің, оқу және әдістемелік құралдардың авторы
Ғылым саласында да жас ізденушілерге ғылыми жетекшілік жасауға уақыт таба білді
Оның ғылыми жетекшілігімен бірқатар жас ғалымдар өз диссертацияларын ойдағыдай қорғады.
Университет, факультет шеңберінде өткізілетін студенттік мәдени-шаралардың нағыз жанкүйері болды
Халықаралық, республикалық және университеттік деңгейде ұйымдастырылатын ғылыми конференциялар, саяси пікір-сайыстар сияқты іс-шараларға студенттердің белсенділік танытуын жан-тәнімен құптайтын
Факультеттің «Дипкорпус» КВН тобының университет шеңбері ғана емес республикалық деңгейдегі жеңістері Гүлжауһар Шағатайқызының қолдауының арқасында болды
Студенттермен бірге Ыстық көлде өткізілетін студенттік шараларға да қатысып, жанашырлық көрсетті.
Гүлжауһар Жамбатырова – халықаралық қатынастар мамандығының қалыптасу үдерісінің қайнаған ортасында жүрген, сол ортаның елеулі де қалаулы тұлғасы ретінде танылған, болмыс-бітімі жас ұрпаққа ғана емес, замандастарына да үлгі-өнеге боларлық жан еді.
Ол үлкенге де, кішіге де нағыз ақылшы дос бола білді
Қабағыңа қарап-ақ көңіліңдегі кірбіңді байқап, қолұшын беруге тырысатын
Сондай жаны нәзік сезімтал еді, бір нәрсені ол кісіден жасырып қалу мүмкін емес
Адамның ішкі жан дүниесін түсініп, бірге күліп, бірге күрсіне алатын
Осындай адамгершілік қасиеттеріне тәнті болып, сүйсінетінбіз.
Жұртына өшпес мұра қалдырған, ұлағатты ұстазымыз, қазақтың біртуар зиялы қызы Гүлжауһар Шағатайқызының бейнесі ешқашан ұмытылмақ емес.
А.Әліпбаев, 
Б.Бөжеева,
әл-Фараби атындағы ҚазҰУ-дің 
халықаралық қатынастар 
факультетінің доценттері
