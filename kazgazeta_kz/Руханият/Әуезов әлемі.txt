
Ұлы жазушының академиялық 50 томдығы жарық көрді
Биыл еліміздегі киелі қарашаңырақтың бірі – М.Әуезов атындағы Әдебиет және өнер институтының құрылғанына 50 жыл толып отыр
Жарты ғасырлық тарихында институт қазақ әдебиеті мен фольклорын және өнерін зерттейтін бас ғылыми мекемеге айналып, ұлттық әдебиет пен өнердің тарихы мен теориясын, осы саладағы қайраткерлердің мұрасын зерттеу ісіне қомақты үлес қосып келеді
Тәуелсіздіктің алғашқы жылдары Алаш ардақтыларын ақтау, олардың еңбектерін жарыққа шығару институттың басты жетістігі болып табылады
Соңғы жылдардың өзінде институт қазақ әдебиетінің 10 томдығын, қазақ өнерінің 3 томдығын, қазақ музыкасы антологиясының 8 томдық жинағын шығарды
Мұның сыртында бірнеше монографиялар мен «Мәдени мұра» бағдарламасы аясындағы 100 томдықтың 75 томы жарық көрді.
Өткен күндерге көз жүгіртсек, бұл ғылыми орданың тарихы тым әріден басталады
Ол 1934 жылы қабырғасы қаланған  тарих, археология, тіл, әдебиет және фольк­лорды, бейнелеу өнері мен музыка, театр, хореография өнерін зерттеумен айналысқан Қазақтың Ұлттық мәдени ғылыми-зерттеу институтынан бастау алады
Бірақ кейіннен Мұхтар Әуезовтің мұрындық болуымен әдебиет институтын дербес шаңырақ етіп құру мәселесі көтеріледі
Бұған қазақтың біртуар ұлдарының бірі  Қаныш Сәтбаев та қолдау көрсетеді
Бұдан кейін қазақтың қос нартұлға азаматтары аманат арқалап, Мәскеуге жол тартады
Осылайша 1961 жылы  Орталық Комитет хатшыларына дейін кіріп жүріп, жеке Әдебиет және өнер институтын ашуға рұқсат алып келеді
Ал мамыр айында осы жөнінде қаулы шығады
М.Әуезов бұл институттың құрылымын, зерттеу бағыттарын да өзі айқындап, тіпті жетекші басшыларға дейін өзі тағайындап кеткен көрінеді
Ұлы Мұхаңның арқасында қазақтың маңдайалды  ғалымдарының бәрі осы шаңырақ астында шоғырланады
Бірақ М.Әуезов өзі негізін қалаған орталық жұмысының жетістігін көре алмай, сол жылы көз жұмады
Оның атын аталмыш рухани ордаға беру мәселесін сонда топтасқан ғалымдар сол жылы-ақ қолға алады
Міне, осылайша институтқа ұлы жазушының есімі берілгеніне де жарты ғасыр уақыт болды.
Сонымен қатар М.Әуезов атындағы Әдебиет және өнер институты мен «Әуезов үйі» ғылыми-мәдени орталығы қызметкерлерінің бас болуымен Мұхтар Омарханұлы шығармаларының 50 томдық академиялық басылымы да жуырда басылып бітті
Міне, осындай үш бірдей қуаныштың ел Тәуелсіздігіне 20 жыл толуы қарсаңымен сәйкес келуі де кездейсоқ емес шығар
Осыған орай  қыркүйектің 27-28 жұлдызында «Қазіргі әдебиеттану, өнертану және фольклортанудың өзекті мәселелері» атты халықаралық ғылыми-теориялық конференция болып өтті.
Конференцияның бірінші күніне еліміздегі ғалымдармен қатар Ресей, Татарстан, Түркия, Өзбекстан, Қырғызстан, Башқұртстан сынды мемлекеттерден көрнекті ғалымдар қатысып, жылы лебіздерімен бірге әдебиеттану мен өнертанудың келелі мәселелері жайында баяндамалар жасады.
Жиынды М.О.Әуезов атындағы Әдебиет және өнер институтының директоры, ҚР ҰҒА академигі, филология ғылымдарының докторы, профессор Сейіт Қасқабасов кіріспе сөз сөйлеп, ашып берді
«Өнертану, фольклортану – көкейкесті мәселе
Тәуелсіздік алғаннан кейінгі жылдары біздің мәдениетіміз бен өнеріміз көп өзгеріске ұшырап отыр
Оған себеп – әлемдік жаһандану үрдісі
Біздің атқарып отырған жұмысымыз да сол жаһанданумен күресудің бір түрі болып табылады
Ұлттық мұрамызды жарыққа шығарып, әдебиет, өнер тарихын зерттеп, музыка антологиясын зерделеп шығаруымыз да осы бағытта атқарылып жатқан жұмыстардың бірі
Бүгінгі әдебиет – өткен заманғы әдебиеттің рухани жалғасы
Сол себепті біз тәуелсіздік алғаннан кейін төл әдебиетіміздің тарихы жайында 10 томдық құнды дерек шығардық
Онда сонау сақ, ғұн, Алтын Орда, Қазақ хандығы тұсындағы, бертін келе Ресейге бодан болған тұстағы, Кеңес дәуіріндегі әдебиеттің бәрі қамтылған
Сол 10 томдыққа енбей, артында мол мұра қалдырған кейбір ақын-жазушылар, драматургтердің шығармашылығы туралы енді «ХХІ ғасырдағы қазақ әдебиеті» атты монография дайындап жатырмыз
Бір қуанарлығы, тәуелсіздік алғаннан кейін бұрынғы дүниелерді қайта қарап, айтылған сын пікірлерді, бағаланбаған құндылықтарды қайта зерттеуге мүмкіндік туды
Ең басты мәселе Алаш ардақтыларын түгел жарыққа шығардық, жарияладық» дей келе академик Сейіт Асқарұлы  аталмыш конференцияның маңызына тоқталды
Бұдан кейін сөз алған Президент Әкімшілігі Ішкі саясат бөлімі меңгерушісінің орынбасары Әлібек Асқарұлы Мемлекеттік хатшы Қанат Саудабаевтың құттықтау лебізін жеткізсе, шетелден келген қонақтар, атап айтсақ, Түркияның Эгей университетінің профессоры  Фикрет Турк­мен, Татарстанның Г.Ибрагимов атындағы Тіл, әдебиет және өнер институтының директоры Ким Миннуллин, Ресей академигі Георгий Пряхин, Башқұртстандағы Тарих, тіл және әдебиет институтының директоры, профессор Фирдаус Хисамитдинова сынды ғалымдар қарашаңырақ­ты айтулы мерейтойымен құттықтап, екі ел арасындағы әдеби-мәдени байланыс төңірегінде кеңінен тоқталып, қазақ ғалымдарының атқарып жатқан еңбектерін екшеп айтты.
«Әдебиеттің мәңгілігі» тақырыбында баян­дама жасаған ҚР ҰҒА академигі, профессор Серік Қирабаев: «Біз феодалдық қоғамда туған дүниелерді феодализмді, феодалдық арман-мұңды жырлайтын шығармалар деп өткен заман тарихын жауып келдік
Соның кесірінен қаншама фольклорлық мұраларымыз жарыққа шықпай қалды
Бірақ бүгінде әдебиет өзінің мәңгілік екенін дәлелдеп отыр
Біздің өткен замандағы әдебиетімізде бір дәуірден екіншісіне жалғасып отыратын, үзілмейтін үлкен бір идея бар
Ол ұлттық идея – бүгінде біз қол жеткізіп,  жемісін көріп отырған тәуелсіздігіміз», – деп өткен күн әдебиетінің өшпегенін, оның мәңгілік екенін тағы бір мәрте қадап айтты
Бұдан соң профессорлар Шериаздан Елеукенов,  Мекемтас Мырзахметұлы, Тұрсынбек Кәкішевтер институттың өткен күндердегі жеткен жетістігі мен бағындырған белестеріне баға беріп, конференцияға келген қонақтармен ой бөлісіп, пікір алмасты.
Мерейтойдың келесі күні М.Әуезов ескерткішіне гүл шоқтарын қоюмен басталды
Артынша «Әуезов үйі» ғылыми-мәдени орталығында М.Әуезов шығармаларының 50 томдық академиялық басылымының тұсаукесері болды
«Мұхтар Әуезовтің 100 жылдығы қарсаңында Үкімет жазушының академиялық 50 томдығын шығару жөнінде қаулы қабылдаған болатын
Міне, сол жинактың толық басылып бітуі өзі шаңырағын көтерген институттың 50 жылдығымен тұспа-тұс келіп отыр» деген Сейіт Қасқабасов 50 томдық жинаққа Мұхаң мұрасының 99 пайызы кіргенін атап өтті
Бұл жинақтың 11 томы 1997-2003 жылдар аралығында «Ғылым» баспасынан, 12-50 томдары 2003-2011 жылдары «Жібек жолы» баспасынан жарық көрді
 Жинаққа М.Әуезовтің бұрын еш жерде жарияланбаған шығармалары, очерктері мен хаттары, сөйлеген сөздері, баяндамалары, пікірлері, аудармалары, ғылыми-зерттеу мақалалары, сонымен қатар орыс тілінде жазылған туындылары да енгізілген
Бұл құнды еңбектің мазмұны, маңызы, ауқымы, әлеуметтік салмағы жағынан қазақ мәдениеті мен көркемдік әлемін биік белеске көтерген құбылыс ретінде бағалауға болатыны да осы тұсаукесер барысында айтылды
 Тұсаукесер рәсімінде «Әуезов үйі» ғылыми-мәдени орталығының директоры Диар Қонаев, жазушының ұлы Мұрат Әуезов сөз сөйледі.
Елбасы Нұрсұлтан Назарбаев: «Мұхтар Әуезов – қазақ халқының кемеңгер ойшылы, ұлы суреткері
Осы бабамыздың өмірі мен еңбегі еліміздің бүгінгі тәуелсіздігін аңсап өткен
Мұхаңды құрметтеу – елдің тәуелсіздігін құрметтеу, өз еліңді сүю, Отаныңды қорғау, қазақ елінің тәуелсіздігі үшін жан аямау» деген еді
Міне, ел еркіндігін аңсап өткен абзал азаматын туған елі бүгінде ардақ тұтып отыр.
Анар ДҮЙСЕНБАЙҚЫЗЫ
