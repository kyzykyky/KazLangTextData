Бүгіндері қостанайлық Қарлығаш Әлиханқызы Балапанованың атадәстүрді сақтап, жалғастыру жолында атқарып жатқан жұмыстары барша жұртқа өнеге
Ол облыста алғаш рет 1998 жылы «Фариза» деп аталатын жауапкершілігі шектеулі серіктестігін ашып,  киіз үй тігуді қолға алды
Сөйтіп, осы саланы қайта жаңғыртты
Биылғы жылы «Шаңырақ — Қостанай» қоғамдық бірлестігін құрды
Осылайша Наурыз мерекесі қарсаңында облыс орталығында ақ жұмыртқадай киіз үйлердің тігілуіне мұрындық болды
Өзі үкіметтік емес ұйымның жетекшісі бола тұра, ұлттық құндылықтарымызды жаңғырту, насихаттау ісін ешуақытта ұмытқан  емес
Аз уақыттың ішінде  өзінің ұлтын сүйген қазақ қызы екенін, еліміздің мәртебесін асқақтатар іскер жан екендігін дәлелдеді.
Қарлығаш Әлиханқызымен жолыққанымызда оның мейірімді, байсалды, ұқыпты, іскер жан екенін сезіндік
Қуантарлығы ол ұлт­тық құндылықтарды дәріптеуді, өскелең ұрпақты отансүйгіштікке, патриот­тыққа баулуды мақсат тұтады
Биыл құрылған қоғамдық бірлестік осындай мақсат-мұраттармен қатар, Елбасының «Нұрлы жол — болашаққа бастар жол» бағдарламасының негізінде дү­ниеге келді
Қазіргі таңда ұйым­ның он мүшесі бар
Өзінің орынба­сары Бахтиля Оразбаева да істің көзін білетін білікті де, білімді маман.
Аз уақыт ішінде ұйым тағылымы мол басқосулар өткізіп үлгерді
Олардың қатарында жергілікті «Достық» үйімен бірлесіп ұйым­дас­тырылған көпбалалы аналарға арналған кешті ерекше атап өткен жөн
Наурыз мерекесінің жоғары деңгейде аталып өткенін де айта кету керек
Сонымен бірге Ұлы Жеңістің 70 жылдығына орай бірқатар шаралар ұйымдастырылды
Осылайша жұмыла кіріскен іс жеңіл дегендей, бірлестік талай ауқымды шараларды өткізуге мұрындық болды
Алға құрған жоспарлары да көп
Алда өтетін 1-маусым – Халықаралық балаларды қорғау күні мерекесін атап өту, «Жігіт сұлтаны», «Қыз сыны» байқауларын өткізу де бірлестік назарында.
Бұл күндері Қарлығаштың есімі іскер, ұлтжанды қазақтың қызы ретінде белгілі
Сондықтан да болар, биыл Алматыда өткен «Бейбітшілік әлемі» деп аталатын Халықаралық қазақ шығармашылық бірлестігі конференциясына шақырту алып, арнайы дипломмен марапатталды.
Жалпы шаңырақ қазақ халқының ұғымында өте киелі
Бірлестіктің атауынан да көп нәрсені аңғаруға болады
Қарлығаш мемлекетіміздің әлемдегі бәсекеге қабілетті 30 елдің қатарына қосылуына осы бірлестік те өз үлесін қосатынына сенімді.
Кейіпкерім айналасы көкорай шалғынды Әулиекөл селосында дүниеге келген
Кеңес Одағының Батыры Сұлтан Баймағамбетов атындағы орта мектепті бітіріп, өз болашағын тігіншілікпен байланыстырды
Әжесі Көкен мен аяулы анасы Мәрзия да қолөнерге жақын болып, қыздарын да тігіншілікке баулыған екен
Содан Қарлығаш Рудныйдағы техникалық училищеге оқуға түсіп, тігінші мамандығын алып шығады
Өзінің жұбайы Серікті де осы училище қабырғасында жүрген кезінде жолықтырды
Киелі Торғайда тәрбиеленген Құдай қосқан қосағы оқуларын аяқтаған соң, Амангелді ауданына қол ұстасып бірге барды.
Серік те қазақы, ұлтымыздың асыл қасиеттерін бойына сіңірген жігіт болатын
Ол аталған білім ор­дасында теледидар жөндеуші мамандығын игерген-ді
Содан Амангелді селосындағы өнегелі отбасылардың біріне айналған-ды.
Қарлығаш тігіншіліктің қыр-сырын меңгеріп қана қоймай, өзінің ізін басып келе жатқан сіңлілеріне тәлімгер де бола білді
Көпшілікпен тығыз байланыста болып, бірте-бірте қызмет бабында да өсті
Инженер-технолог дәрежесіне дейін көтерілді
Өндірістен қол үзбей жүріп, Жамбыл жеңіл өнеркәсіп институтын да ойдағыдай тәмамдады
Бұл жерден ол инженер мамандығын алып шықты.
Тәуелсіздік алған алғашқы жылдары алып өндіріс орындары тоқтап, экономикалық байланыстар үзілгені баршаға аян
Алайда Қарлығаш қарындасымыз оған мойымады
Қайта қайраттана түсті
Амангелді селосындағы қолынан іс келетін қыз-келіншектердің басын қосып, «Қарлығаш» деп аталатын шағын кәсіпорын ашты.
Сөйтіп, сонау ата-бабамыздан мирас болып келе жатқан ұлттық киімдер мен бұйымдарды тікті
Қасиетті Торғайдан кәсіпкерлікті бастаған алғашқы қазақ қызы атанды
Оның іскерлігі мен адамгершілігіне айналасындағы замандастары тәнті болды.
Осы жерде бір тоқтала кетер жай, Қарлығаш Алаштың ардақ тұтар перзенті Ахмет Байтұрсыновтың шөбересі
Оның ата-бабалары сонау халқымыздың басына үлкен тауқы­мет әкелген аштық және нәубет жылдары бізге белгілі Ақкөл елді мекенінен Әулиекөл ауданына қоныс аударған екен.
Сол кезде көшіп келген жеті отбасы бұл күндері үлкен ауылға айналды
Міне, біздің замандасымыз осындай қиындықтарды бастан кешсе де еш мойымаған, кісілік, адамгершілік қасиеттерін жоғалтпаған Әлихан ата­мыздың сүйікті перзенттерінің бірі.
Жұбайы Серік те текті жердің ұланы еді
Ол қазақтың батыр ұлы Амангелді Имановтың туған жерінде дүниеге келген
Сондағы атақты шопан, Ұлы Отан соғысының ардагері Фазыл Пішенбаевтың жалғыз ұлы
Қарлығаш осы шаңырақтың келіні ғана болып қойған жоқ
Әулеттің мақтанышына айналды
Енесі Нақан апамыз мейірімді де ақылман адам еді
Қарлығашты алғашқы күннен бастап қамқорлыққа алып, өз қызындай құрметтеді
Қарлығаштың өзі де өмірлік ұс­та­нымы мен дағ­ды­ларының қалыптасуына енесінің ықпалы зор екенін айтады
Осылайша жиырма жасында келін болып түсіп, бір әулеттің абыройын асырып, азаматының туған-туыс­қандарының құрметіне бөленді
Отағасы Серіктің апалары Әліш пен Дүйсекүл де інісінің келіншегін қамқорлыққа алды
Міне, осындай өнегесі мол, тату-тәтті отбасына түскен Қарлығаштың жолы болды десе де болады
Ел арасында Фазыл ақсақалдың іскер келіні атанды.
Амангелді елді мекенінен кейін 1993-1998 жылдары Арқалық қаласында өзі ісін алға жүргізді
Ол шаһардағы мекемелерге тапсырыс­тар бойынша киімдер мен қажетті бұйымдарды тіге бастады
Кейін Торғай облысы таратылған соң, 1998 жылы облыс орталығы Қостанай қаласына қоныс аударды
Жоғарыда тілге тиек еткеніміздей, «­Фариза» деп аталатын жауапкершілігі шектеулі серіктестікті басқарды
Қарлығаштың тындырған ізгі ісі киіз үй тігуді қолға алуы еді
Бұл ел тұғырының биіктеп, өзіміздің ұлттық құндылықтарымызға ден қоя бастаған шағымыз болатын
Ұлттық дүниелерге деген сұраныс та барынша артты.
Қарлығаш Әлиханқызы өзінің маңайына қолынан іс келетін қыз-келіншектерді жинады
Кейін Кельнде өткен Дүниежүзі қазақ­тарының құрылтайына қатысты
Онда облысымыздың абыройын ас­қақтатты
Содан соң Астана шаһа­рындағы басқосуға, Түркістан қа­ласындағы құрылтайға барған қандастарымызға демеушілік жасады.
Оның есіміне қанық, сырттай өзін сыйлайтын талай адам көмек сұрап келді
Өзінің мүмкіндігіне қарай олардың меселін қайтарған емес
Мүгедек арбасына таңылып өздігінен жүріп-тұра алмайтын мүмкіндігі шектеулі азаматтарға, емделуге қаражаты жоқ науқастарға жетімдер үйіндегі тағдыр тауқыметіне ұшырап, ата-аналарының сүйіспеншілігіне зар болып жүрген жаутаңкөз балаларға қал-қадерінше қол ұшын созып келеді
Болашағынан мол үміт күттіретін жас таланттарды да қолдап отырады
Қарттар күнінде депутат ретінде қариялардың үйлеріне арнайы барып, жағдайларын білуді дағдыға айналдырған.
Қарлығаш Әлиханқызының қара­пайымдылығы, жылы сөзі кім-кімді болса да баурап алары анық
Қазақ елінің көркейіп, халық санының артқанын армандайтынын жеткізді
Өзі кеудесіне алтын алқа таққан батыр ана
Жұбайы Серік осыдан біраз жыл бұрын бақилық болса да жеті баласын ештеңеден кем етпей қатарға қосты.
Балалары да анасын мақтан тұтады
Қарлығаш өзін бақытты ана деп санайды
Өйткені перзенттері оның өмірін шуаққа бөлеп, әрқа­шанда жанынан табылады
Немере­ле­ріне ақыл-кеңесін айтып отыратын өнегелі әже
Қарлығаш – халық қалаулысы дедік
Бастапқыда Аман­гелді ауданында осындай құрметке бөленсе, соңғы жылдары Қостанай аудандық мәслихатының депутаты, «Нұр Отан» партиясы облыстық филиалы тексеру комиссиясының төрайымы ретінде де көптеген игілікті істердің бастамашысы болып жүр.

Оразалы ЖАҚСАНОВ
Қостанай
