Мақсат Рсалин, 
белгілі публицист, Қазақстан Журналистер одағының және Ғ.Мүсірепов атындағы әдеби сыйлықтардың лауреаты
Ақпарат саласының үздігі
Ақтөбе облысы Хромтау ауданы Аққұдық ауылында туған
Осы ауданнан шыққан тұңғыш қаламгер
«Сағыныш», «Тағдыр сыйы» кітаптарының авторы.
Төрт доңғалағы қара жолдағы қатқақ қарды қарш-қарш омырған машина, тұла бойы­­ның құрыс-тырысын жазғандай сықырлап, бірсін-бірсін жылдамдығын үдете түсті
Алда үлкен қалаға дейін шұбатылып, жетпіс-сексен шақырым жол жатыр
Осы жолдың алғашқы шақырымдарын еңсерген машинаның жүрісі де жайлана бастағандай
«Сағат он-он бірлерде жетіп алсақ жарар еді, – деді артта отырған келіншек
– Үйде балалар күтіп отырған ғой, папам, мамам қашан келеді деп»
«Құдай қаласа жетіп қалармыз
Өзі, қар ұшқындай бастады ма, қалай? Үлкен жолға бір іліксек, арғы жағы түк емес» деп қойды рөлде отырған жігіт
«Боранға ұрынбай нағашы атамыздың қырқын атқарып алғанымызды айт! Иманды болсын, өзінің мінезі де борандатып тұрушы еді-ау»
Мұхит келіншегінің осы сөзінен соң, ай жарым уақыт бұрын көз жұмған нағашысы туралы ойлап кетті
Жиен десе жанын беретін мәрт кісі еді-ау! Шешесі қайтыс болғанда, жалғыз қызының қазасын бастан аяқ өзі атқарған-тұғын
Талай жыл колхоз, совхоздың білдей инженері болып, барлық техникасын өргізіп-тұрғызған атан тұлғалы кісінің соңғы демі де күтпеген жерден түгесіліп, ел-жұрты онша көп әбігерге салмай ана дүниеге тез аттанып кете барған
Дүние кезек деген осы ғой, енді атасының қазасын келіншегі екеуі жайғап, ел-жұртты таратып болған соң ғана қалаға қайтқан беті
Ауылда қонып қалуға да болар еді, бірақ үйде көздері жәудіреп балалары күтіп отыр
Бүгін түн тағы бір жаңа жылды қарсы алмақ
Мұхит қанша асықса да, көлігін төпемей, сағатына алпыс-жетпіс шақырым жылдамдықты ұстап, бірқалыпты сырғып келеді
Асфальт үсті ашық болғанымен, күндізгі жылтыраған күннен жіпсіген жолдың беті жұқалтаң мұз
Жылдамдықты күрт арттырып, жұлқып тартса болды көліктің құйрығы бұлғақтап, билеп кетеді
Сол себепті жылдамдықты ауыздықтай түсіп, ауанымен айдап келеді
Дегенмен, жарығы әудемнен жылтырап көрінген кейбір көліктер бұларды басып озып-ақ жатыр
Бірақ олар да көп емес
Ілеуде біреу ғана
Қарсы ұшырасқандар да сирек
«Жаңа жыл есік қағып тұрғандықтан болар» деп ойлап қояды Мұхит
Шамамен жолдың жарымын еңсеріп тастағанда, қараңғы түнді тілгілеп келе жатқан машина жарығы әудем жерден қарайып көзге шалынған әлденеге тіреле берді
Жол жиегіне қисая тоқтаған машина екен
Әуелі қызыл шамы жарыққа шағылысып назарға ілікті
Жақындай бере байқады, дүңкиген джип
Оң жақ есігі шалқасынан ашық қапты
Маңайында тірі жан байқалмайды
Жолдан шыға бере, топ бұтаға сұғынып барып тоқтапты
«О несі екен?» деп ойлады Мұхит
«Алуа, ананы қара
Машина ғой
Шопыры қалғып кеткен бе, жолдан шығып кетіпті»
«Ішіп алған біреу шығар
Жаңа жылды алдын ала тойлаған»
«Олай емес шығар
Кім біледі, жүрегі қысылып, рөлге ие бола алмай қалмаса
Тоқтайықшы»
Мұхит көлігін ақырын тежеп, озып барып тоқтады
Күн желкем екен
Күртешенің алқымын қолымен қымтай түсіп, жол жиегіне еңкейіп қалған машинаның жанына барды
«Кім бар-ау?» деп дауыс қатты
Тырс еткен жауап болмады
Шопыр жақ есіктің тұтқасынан ұстап тартып қалып еді, ішінен біреудің дүңкиген сұлбасы шалынды
«Әй! Әй, кімсің? Тірімісің?» деді асып-сасып
Ол міз бақпады
Рөлге басын қойып, бүкшиіп қапты
Қозғалмады
Иығынан жұлқа тартып, басын көтерді
Фонар жарығын бетіне түсіргені сол екен, төбе құйқасы шымырлап ала жөнелді
Бет-аузы қан-қан
Аппақ жейдесін де қан жуып кетіпті
Көліктің маңдай әйнегі шытынап тұр
Бір шеті қирап, опырылған
Осының бәрін бірер сәтте байқап үлгерді
«Мылтықпен атқан ба, немене?» Шалқайып қалған адам әлсіз ыңырсыды
«Тірі! Тірі ғой мынау!» Мұхит ышқына кері шегінді
«Алуа! Алуа! Тез!» Алуа да жедел басып келе жатыр екен
«Мұнда… Өлім аузында жатыр! Енді қайттік?» «Біреу-міреуді тоқтатайық»
«Кімді тоқтатамыз? Тірі жан жоқ қой
Кел… екеулейік
Қалаға апарайық
Оқ тиген сияқты»
«Сұмдық-ай! Не дейді! Әліміз келер ме екен?» «Әні, бір машина келеді».Мұхит қолын сермеп, қарсы келе жатқан көліктерге қарай жүгірді
Ал олар болса, бұның жанталасқан түрін елең де қылмады
Екпіндеп өте шығып жатты
«Қап! Әкеңнің… Адамдар не боп кеткен» деп күйгелектенді Мұхит
Полицияға хабарламақ боп, қалта телефонына жармасып еді, «байланыс аясынан тыс» дегенді естіді қайта-қайта
Қайтерін білмей машинасына жүгіріп барып, артқы есігін ашып қойды
Қайыра жүгіріп мұнда келді
Дала болса тас қараңғы
Тастап кетуге дәті шыдар емес
Сәлден соң тағы бір жарық көрінді
Оған қарай енді Алуа жүгірді
Бұл жолы, әйел адам болғасын ба, қарсы бағытпен жүйткіп бара жатқан машина жүрісін тежей берді
Терезесінен басын шығарып: «Не қылған адамсыңдар?» деді қарлыққан дауысымен айқайлай сөйлеп
«Ағатай» деп Алуа оған қарсы жүгірді
«Келе жатсақ, мына бір джип тұр екен
Шопыры хал үстінде
Үсті-басы қан-қан
Қалаға… ауруханаға жеткізу керек
Полицияға,жедел жәрдемге хабарласа алмадық, телефон бұл жерден ұстамайды екен»
Олардың жанына жүгіріп жеткен Мұхитқа айтар сөз қалмаған сияқты
«Көмектесіңізші, машинаға салуға» деді ентігіп.Үшеулеп жүріп джиптің жүргізушісін көліктің артқы отырғышына жайғастырды
Өзі денелі адам, ауырсына ыңырсып, былқ-сылқ етеді
Есін білмейді
«Ал енді аман барыңдар» деген бейтаныс шопыр өз жөнімен кете барды
Мұхит салған жерден жылдамдықты үдетіп, қалаға қарай бағыт алды
Қалалық ауруханаға дейін екеуі де үн қатысқан жоқ
Артқы отырғышта бүк түсіп жатқан жаралы адам анда-санда бір ыңырсып, тірі екенін білдіріп қояды.
Ауруханаға жетісімен дәрігерлер сөзге келместен жабылып жүріп, арбаға салды да, жеделдетіп ішке ала жөнелді
Мұхит оның жүзіне қарауға да үлгере алмады
Есік аузында тұрған күзет қызметі босаған машинаны дереу айдап әкетуін өтінген соң, Алуаны сол жерге қалдырып, көлікті аулаққа апарып қойды
Қайтып келсе, полиция да келіп үлгеріпті
Олар бұлардың жараланған адамды қайдан, қалай әкелгенін тәптіштеп сұрап, аты-жөнін, мекен-жайын жазып алды
Полицияны көргенде, Мұхиттың есіне баяғыда, бұдан оншақты жыл бұрын жаламен сотталып кете жаздағаны түсіп еді
«Енді мынау да бәле боп жабыспаса етті» деп, күдік ойлап қойды
«Біреу атып кетіпті
Үш жерден оқ тиген
Әйтеуір тірі келіпті
Мықты адам екен» деді Алуа үйге қайтып келе жатып
«Кім екен? Аты-жөнін білдің бе?» деді бір уақ үнсіздіктен соң
«Қайдан білеміз атын? Алды да кетті ғой»
«Иә, аты-жөні бізге неге керек
Бейшара, әйтеуір аман болсын» деді Мұхит
Үнінде аздаған діріл бар.
Екеуі үйлеріне жетті
Балалары әке-шешелерінің неге кешіккенінде шаруалары қанша, келіп қалған жаңа жылымен құттықтап мәре-сәре.
Жанын кемірген бір хал екен дейді
Аспан асты, жер үсті үрейлі бір түнекке оранып алған
Аспан төңкеріліп жерге құлап, қара жер арса-арса боп айырылып, дүн-дүние қасіретке тұнған
Бір жақтан құлақтың құрыш етін кемірген бір сарын
Арылдап-гүрілдеп сарқырай аққан бір сел
Адам бейшаралардың құмырсқа құрлы дәрмені жоқ
Алдындағысын долдана жапырған тасқынның өңешіне оп-оңай жұтылып жатыр, жұтылып жатыр
Бұл да жұтылды
«Құрыдым! Біттім!» деп ойлап үлгерген жоқ, жаңқадай шиыршық аттырып, бір төбешіктің басына шиырып жіберіпті
«Әзірге тірі тұрсын
Дүниені жалмаған апатты көзі көрсін, жаны күйзелсін» дегені ме? Осы қиналыс жылға созылды ма, ғасырға созылды ма, біліп болмастай
Бір заманда сарылдаған, арылдаған сел екпінінен айырылып, алыстап кеткен сияқтанды
Төңірек тынши бастады
Бір мезет дүниені қаусырған түнектің бір бүйірінен бармақтай жыртық пайда болды
Содан бозамықтанып жарық көрінді
Бірсін-бірсін сол бозамық ақшудаланып, бара-бара сарғыш тартты, одан соң сәулеге айналды
Маңайында қараң-құраң біреулер жүрген сияқтанды
Тіпті біреуі бұған еңкейіп қарағандай ма? Иә, қарады
Жылтыраған екі көзімен ішіп-жеп, бұрын мұндайды көрмегендей-ақ тесіле қарады
Ерні жиырылып-ашылып, жанындағыларға әлдене деп жатыр
Дауысы тым алыстан, шыңыраудың түбінен үзіліп естілетін тәрізді
Күңгір-күңгір
Түсініксіз.Төңіректі тағы да қараңғылық бүркеді
Қайтадан арылдап-сарылдап сел қаптады
Әрірек кетіп қалуды ойлап еді
Бірақ қол-аяғы ағаш боп сіресіп қалғандай, қозғала алмады
Осылай ай жатты ма… жыл жатты ма… білмейді
Бір кезде дүние тағы да тынши қалды
Түнек басқан аспанда тағы да иненің жасуындай саңылау пайда болды
Тағы да маңайында қараң-құраң сұлбалар пайда бола бастады
Күңгір-күңгір сөйлеседі
Бір замандар болғанда сөздері анық естіле бастады
«Көзін ашты, көзін ашты» деді біреуі
Сұлбалар тез-тез қозғалып, жанына жиналды
Барлығы да үстеріне аппақ киім киіп алған.
Бұлдыр-бұлдыр қорқынышты елестер бірсін-бірсін, онда да үздіктіріп барып, үзілдіріп барып әрең дегенде айқындала түсті
Әупірімдеп есін әрең жиды
Есін жиюы да жүздеген… мыңдаған жылдарға созылған шығар
Қараса… төсекте таңылып, шалқасынан жатыр
Аузы… танауы тола түтік
Айналасы толы ақ халатты адамдар
Есін жиғанын көрген біреуі жақын келді де, еңкейіп: «Сіз ауруханадасыз
Сізге оқ тиген
Ұйықтамауға тырысыңыз» деді
Сонда ғана өзінің қайда жатқанын анық білді
Білді де, қайта талықсып бара жатты
Есін әрең жиды
Осы бір аптада келіншегі Гүлманат ұшып үйге барып, ұшып мұнда келіп, бір тыным таппады
Зыр қақты
Әншейінде қалтасынан артық бір тиын шығармайтын сараңдығымен аты шыққан ол, бұл жолы ақшасын аямады
Мешітке барып садақа таратты
Көрші-көлем, жора-жолдас, дос-таныс… барлығын құдайы тамаққа шақырып, аруақтарға құран бағыштаумен болды
Кескен теректей гүрс құлаған отағасының келеге келуін тіледі
Өмір мен өлім арасында кел-қайт, кел-қайт күй кешіп, үміт пен күдікке кезек ілігіп жансақтау бөлімінде арпалысып, әрең дегенде беті бері қараған оны, бүгін палатаға шығарды
«Қауіптің барлығы артта қалды
Енді қорқыныш жоқ, сауығып кетеді» деді емдеуші дәрігер
Палатаға шыққан соң да жедел оңала алмады
Күндіз әлсіздіктен ауық-ауық талықсып кетіп, тірліктің қысқа жібін күрмеуге келтіре алмай жатса, түн баласы әлсін-әлсін шошып оянып, ұйқысы да, берекесі де қаша берді
Осылай үш-төрт күн жатты
Өзіне өзі келе бастағаны содан кейін ғана
«Неге бұлай болды? Неге мені атты? Кім олар?» Не болғанын ойлауға енді ғана мұршасы келіп жатыр
Иә, қалай болып еді, өзі? Әуелі түкті де түсінбеді
Есіне ештеңе түспей қойды
Сол күні машинаны өзі айдап шыққанын ғана біледі
Иә, айдап шықты
Оққағары түспегір сұрана қойып еді
Бір жақын туысы қатты ауырып, хал үстінде жатыр екен
Көлік жүргізушісі оның алдында сұранған
Содан бұл көрші облыстың орталығына жалғыз өзі тартып кеткен-тұғын
«Тәйірі, жүрмей жүрген жолым ба? Бармай жүрген қалам ба? Айдамай жүрген көлік пе?» деп машинаға тақым басқан
Діттеген жерге барғаны есте
Кері қайтқаны есте
Содан соңғысы жадында жоқ
Өшіріліпті
Мүлде
Дүние кенет тас-түнек бола қалыпты
«Апырмай, қалайша еске түсіре алмаймын?» Қатты қапа болды
Тергеушімін деп бір жігіт бас сұғып шыққан
Ол да тұшымды ештеңе ести алмады
«Үш жеріңізден оқ тиген» деді тергеуші тағы бір келгенде
«Біреуі жүрегіңізге жақын барып қадалған
Қолы сәл-пәл мүлт кетіпті
Құдай қалап, аман қалыпсыз».
Мына сөзден Ғалымның тұла бойы түршікті
Жан тәтті ғой
Өмір тәтті ғой
Талай жыл жасаған бейнетінің зейнетін енді ғана көре бастаған шақта… Өліп қалса… балалары мен әйелі қатты қиналады ғой
Балаларының жәутең қағып, жетім қалғанынан қорқынышты не бар дейсің
Құдай басқа бермесін де
«Соған қарағанда» деді тергеуші сәл үнсіздіктен кейін, «кім болса да пистолет атуға машықтанған адам деп сеніммен айтуға болады
Еске түсіріп көріңізші, не болды сол күні».
Иә, не болып еді? Көрші қаладан түс ауа кері қайтты
Бар болғаны – сол
Жаңа жыл дастарқанына уақытылы үлгеруді ойлаған
Жол ашық еді
Жүйткіп келе жатты
Бұдан басып озған пенде болмады
Есесіне, бұл өзі біразын басып озған
Ал қарама-қарсы келген машиналардың барлығы-дағы жанынан атқан оқтай зу-у етіп өте шығады
Демде қарасын батырып үлгереді
Айтпақшы… «Мерседес…»! Сүліктей қап-қара… түсінде көрді ме, өңінде көрді ме? Өң мен түсін айқын ажырата алмай, сүтпісірім уақыт сұлқ отырып қалды
Басы мең-зең боп, ауырлап сала берді
Қорғасын құйып тастағандай…
Түсі емес, анық өңі… қуып жетті.
Жарығын жыпылықтатып, белгі берді
«Кет жолдан, жол бер!» дегені? Онсыз да сағатына жүз шақырым жылдамдықпен келе жатқан жоқпын ба? Бұл адамдарға не болған? Өзінен басқаны көзге ілмейтін, адамсынбайтын әдет қайдан жұққан? Шыбыш ешкідей шыбжыңдап, жолдан шығып жөнелетін ынжықты тапқан екенсің! «Мә, саған керек болса!» Газдың педалін нығыздай басты
Онсыз да қамшы салдырмай келе жатқан джип жұлқынып алға ұмтылды
Сәлден соң айнаға көз салып еді, қара «Мерседес» қалып қоймапты, құйрық тістестіріп, әлі келе жатыр
Жарығын ауық-ауық жыпылықтатып қояды
«Ә-ә, оза алмай, діңкең құрып, өкпең өшті ме? Джиппен тайталасқың келе ме? Дәу де болса жас балдар шығар
Ай, жастар-ай! Жындылар-ай! Тақымға көлік түссе, көрінгенмен жарысып шыға келетін әдеті ғой
Ал бара ғой, оза ғой! Озып, көңілің бір көншісін, содан мүйізің шықса?» Газды азайтып, оң жаққа ойысыңқырай жүрді
Қара «Мерседес» қайқаң етіп, сол қапталға сұғына беріп, бұны тықсырып жібергені
«Қап! Мынау не қылады-әй?!» Рөлді оңға қарай кілт бұрып қалып еді, екпіндеп келе жатқан джип жолдан шығып кете жаздағаны
Тежегішті басып үлгерді
Соның өзінде жолдан шығып кете жаздап, әрең тежелгені
«Мерседес» атқан оқтай зымырап алға шықты да, ол да кілт тоқтап, шұғыл шегінді
Ішінен біреу жерге секіріп түсті де, су жыландай сусылдап, жанына жетіп келді
«Әй, не керек саған?» Ол жауап берді ме, бермеді ме, о жағы әлі күнге жұмбақ
Одан арғысын білмейді
Одан арғысы тас түнек
Есін ауруханада жиды
«Ғалым Жексенұлы, есіңізге түсіріңіз
Ұсақ-түйек болса да… маңызы өте зор» деп тергеуші еміне түсті
Ғалым бірауық ойланып отырып қалды да: «Сол қалада жүргенде қыр соңымнан бір қап-қара машина қалмай еріп отырғандай боп еді
Иә, иә… бір елі қалмай қойып еді-ау!» «Ал анау жігіттің түр-түсі есіңізде қалмады ма? Мерседестен секіріп түскен жігітті айтамын
Машинасының нөмірі ше?» «Нөмірін байқамадым
Күн де қас қарайып қалып еді
Ал анау жігіт… есімде жоқ
Әйтеуір мұртты жігіт сияқты
Иә, мұрты бар
Басқа не айтам
Бәрі де қас пен көздің арасында болды ғой»
«Онда әзірге сау болыңыз
Хабар өзімізден болады».Ауруханадан шыққан соң да құлан-таза жазылып кете қоймады
Жараның орны ауық-ауық сыздап, мазасын ала берді
Ақыры, шетелге барып, емделіп келуге бел байлады
Сөйтіп, Германияға аттанып кетті
Ол жақта бір айдай болған уақытта, ойы онға, санасы санға бөлініп, елді сағынды
Оқ тиіп, жарты жолда қансырап жатқанда, түнделетіп ауруханаға жеткізген мейірімді адамдар ­туралы да ойлады
«Оларды елге барған бойда тауып алуым керек
Ризашылығымды білдіріп, сый-сияпат жасауым керек» деген нық шешімге келді.Елге оралған күні-ақ полициядан шақыру қағаз алды
«Неге шақыртты екен? Қылмыскерді ұстады ма екен?» деген оймен жедел жетті
Полиция капитаны Сардарбеков үстел тартпасынан бір қағазды суырып алды да, бұның көз алдына тосты
«Мына адамды танисыз ба?»Ғалым суретке көз тоқтатып қарай бере, еріксіз селк ете қалды.
Сосын басын кекшең еткізіп, капитанға назар жықты
Мұп-мұздай боп, міз бақпай бақшия қалған капитанның суық жанарына аңтарыла қарап қалыпты
Таңданыс табын жасыра алмай: «Танимын! Танығанда қандай! Хамит Сәдуақасов қой
Бұрын менде орынбасар болып істеген
Оны неге сұрадыңыз?» «Танысаңыз, сізді өлтірмекші болған осы адам»
«Қойыңыз! Қалайша?» Ғалым отырған орнынан тұрып кетті
«Талай жыл бірге жұмыс істедік
Мүмкін емес
Қалай? Қателесіп отырған жоқпысыз?» Кабинет ішін тынымсыз кезіп жүр
«Апырмай-ә» деп, ауық-ауық басын шайқап қояды
«Атқан өзі емес, киллер жалдаған
Қазір екеуі де қамауда» деді капитан
«Түсінсем бұйырмасын!» деді Ғалым капитан Сардарбековке сұраулы жүзбен қарап, «не үшін атқан? Түсіндіріңізші?» «Сотта бәрі түсінікті болады» деді капитан
Соттан үйге іші әлем-жәлем боп оралды
Бұрын тым жақсы қарым-қатынаста болған қызметтес кісі өзіне бітіспес жау болып шығады деп кім ойлаған? Ол бірге жұмыстас адамның жау болып шыққанына емес, өзі басынан өткерген оқиғаның себепкері басқа емес, өзі екенін білгенде, қатты қайран болды
Оны сот кезінде Хамиттың өз аузынан естіп, жүрегі тоқтап қала жаздады.Енді соны ойлап, көкірегін әлдебір өкініш удай ашытып бара жатыр
Сотта Хамиттың жауыға қарағаны көз алдынан қалай өшпей, тұрып алды
«Сен» деген сонда Хамит кіжініп.
Саусағын бұған қарата безеп тұрып сөйледі
«Мен емес, қылмыскер сенсің! Қанішерсің сен! Сен менің жалғыз ұлымды өлтірдің! Менің жалғыз ұлымды! Ұлымның науқас екенін сен білесің ғой
Өткен көктемде
Сонда емдеуге сенен ақша сұрағанымды ұмытпаған шығарсың? Қарызға! «Жалақы алмай-ақ жұмыс істейін
Ұлым солып барады
Еміне отыз мың доллар төлеу қажет, бере көрші»! деп құдайдың зарын қылмадым ба
Сонда, мына сен, селт етпегенсің
Ұлымның халі аса ауыр екенін біле тұра бермегенсің
Сенде бар еді ғой ақша
Бар боп тұрып бермедің
Сөйтіп өлтірдің ұлымды
Ұлым өлді! Күнім сөнді! Сен сөндірдің! Енді маған өмірдің мәні жоқ? Енді маған бәрібір!» Хамит ентігіп тоқтады
Жүзі қуарып кеткен
Неден болса да тайынбайтындай
Соттың тәртіпке шақырғанын да елемеді
«Білгің келсе, айтайын
Сол үшін сенен кек алғым келді
Кек!» Хамит айқайлап жіберді
«Әттең, бірақ оның қолы қалт кетіпті
Жер жастандыра алмапты сені
Бірақ онысы да дұрыс бопты
Сені мүгедек қыпты
Оған да ризамын
Қайтты кегім!» Хамиттың осы сөзі құлағының түбінен жаңғырығып, кетпей тұрып алды
Жеңіп емес, оңбай жеңіліп қайтқандай хал кешті
«Оған ақша бергенімде, бәрі басқаша болады екен-ау, – деген ойдан бір сәтке де айыға алмады
– Енді не болды? Менің халім мынау, ілбіп әрең жүрмін
Хамит болса… ендігі мекені түрме»
Жүйке-жүйесін өкініш кеміріп, екі күн бойы үйден шықпады
Теріс қарап, жатып алды
Үшінші күні ғана қалқиып басын көтерді
«Қой, тұрайын
Болар іс болды
Енді өзімді ажалдан арашалап қалған мейірімді адамдарды іздейін, алғысымды айтайын
Танитын адам қастандық жасайды, танымайтын адам жақсылық қылады, ендеше, жақсылыққа жақсылық жасауым керек» деп шешті
Полиция бөліміне барып аты-жөнін сұрады
Әйел адам екен
Мекен-жайын жазып алды
Жарты күн іздеп, әрең тапты
Қаланың байырғы бөлігінде, атам заманда салынған, терезелері оймақтай-оймақтай ескі үйлердің бірі екен.
Талай заманды бастан өткеріп, жерге сіңіп кете жаздап мыжырайып әрең тұр
Қиқы-жиқы етіп қолға түскенін жапсыра салған қора, қалай жапсаң да қиюы келмей қисайған қақпа
Ауланың бір бұрышына ағаш отын жинап қойыпты
Оған жалғас бір бүйірі ойылған көмір үйіндісі
Осының өзінен-ақ бұл маңға табиғи газ тартылмағанын аңғарасың
Ғалым мыжырайған үйлер арасына неге келгенін ұмытқандай, көліктен түспей бақылап, біраз отырды
Өзі болса, қаланың сәулетті тұсында тұрады
«Мынадай да үйде де адам тұрады екен-ау» деген ойдан көңілі құлазып, жаны жүдеді
Сонан соң ғана есікті итеріп ашты
Жүргізушісіне: «сен осында отыра бер» деді
Оққағарына ымдап еді, ол лып етіп соңынан ерді
Қара жер ойылып кетпесін дегендей, аяғын абайлап басып, қисайған қақпа арқылы аулаға өтті
Үйдің есігін ақжемденген дермантинмен қабаттап қаптап тастапты
Оның да әр тұсы жыртылған
Есікті қаққан дыбыс жөнді естілмеді
Есік тұтқасын қысып ұстап, өзіне қарай тартып қалып еді, топсасы шиқ етіп ашылып кетті
Іштен әйел адам көрінді
Басына тас қып орамал тартып алыпты
Жасы келген кексе әйел ме еді деп ойлады
Бетіне тіктеп қарамады, қараса оның жас келіншек екенін көрер еді
Жас келіншек жанына қанжардай қатқан жігіт ертіп, сықиып киініп алған жігіт ағасынан ұялыс тауып, қапелімде қайтерін білмей асып-састы
«Алуа деген кісіні іздеп келіп едік
Фамилиясы – Оразбаева»
«Алуа!? Іздегеніңіз Алуа болса, ол – менмін
Не шаруамен жүрсіздер?» «Сәлемет пе, қарағым!» деді оның жүзіне енді ғана көз тоқтатып қараған ол
«Ішке кіруге бола ма? Ішке кіріп сөйлесейік».Түрлері сыпайы көрінгенімен, мақсаты белгісіз адамдарға не дерін білмей, абдырап қалды
«Кіріңіз» деді сәлден соң ғана.
Ол ауызғы бөлмеде тұрып қалды
Ақжемденіп тозған диван тұр екен, соның шетіне тізе бүкті
Енді байқады, жігіт ағасы, аурудан жаңа тұрған ба, жағы суалып, көзі шүңірейіп кетіпті
«Үйіңізге бейтаныс адамдар келгенге үркіп қалдыңыз ба?» деп сөз бастады ол
«Қобалжымаңыз
Мен сізге алғыс айтқалы келдім
Жолда қансырап жатқан жерімнен қалаға, ауруханаға жеткізіпсіз
Ризамын сізге»
Неге келді екен деп, шынында үрпиіп тұрған Алуаның жүзі осы сәт жадырап сала берді
«Иә, иә, сіз сол кісі ме едіңіз? Денсаулығыңыз қалай? Құдай сақтады сізді» деді көңілденіп
«Айтпақшы, мен жалғыз өзім қалай әкелем сізді
Жолдасым екеуміз ғой»
Осы сәт сыртқы есік айқара ашылып, тырп-тырп басып біреу кіріп келе жатты
Мұхит екен
Қолында бір құшақ отын
Оның Ғалымға көзі түскені сол екен, құшағындағы отыны жерге түсіп кетті
Түсі бұзылып сала берді
«Сіз… Ғалым Жексенович, сіз бе тағы?» деді Мұхит сәлем жоқ, сауқат жоқ, қатқыл сөйлеп
«Ұрланған заттарыңызды төлеп берген жоқ па едім? Тағы не керек? Қыр соңымнан неге қалмайсыз?» …Мұхиттың есіне осыдан оншақты жыл бұрын осы Ғалым басқаратын фирмада күзет бастығы болып қызмет атқарған кезі түсіп кеткен еді
Тайсалмай қатқыл сөйлеуі де сол кездегі бір оқиғаға байланысты-тұғын
Бірде, фирма қоймасына ұры түсіпті
Ұрылар сонда тұрған заттардың ішінен жиырма шақты компьютерлерді, тағы да басқа қымбат заттарды сыпырып алып кетіпті
Дереу полиция шақырылып, тексеру басталып кетсін
Әккі ұрылар болса керек, дабыл жүйесін түгел істен шығарып барып қимылға көшіпті
Бейнекамералар да сөндірілген.Күмән Мұхитқа түсті
«Ұрылармен сыбайласқан, дабыл жүйесін өзі өшірген» деген айып тағылды
Оған тағылған айыпты фирманың өзге қызметкерлері де қолдап шыға келді
«Бұрын бізде ұрлық болмаған, сен келдің де тонау басталды» деп Ғалым да шүйліксін
«Менің жазығым жоқ, қателесесіз» деген Мұхиттың сөзін құлаққа ілген тірі жан табылмады
«Шығынды төле
Әйтпесе, түрмеде шірисің» деді Ғалым беті бүлк етпестен
Өзінің кінәлі емесін Мұхит дәлелдей алмады
Ақыры, Ғалымның қысымына шыдай алмай, қаланың қақ ортасындағы пәтерін сатуға мәжбүр болды
Шығынды өтеп, қалған ақшаға осы үйді сатып алған-тұғын
Күзет бастығы қызметімен де қош айтысқан.Сөйткен адам, міне, енді өз аяғымен табалдырығын аттап отыр
Қалай қаның қайнамайды? «Мұхит!? Бұл сен бе едің? Мен мұнда сенің тұратыныңды білмей келдім» деді Ғалым оның кейіп сөйлегенін елемей
«Мен… ол емес… мүлде басқа шаруамен келіп едім…» Сөзге Алуа араласты
«Өткен жолы біз ауруханаға жеткізген кісі, осы аға екен»
«Иә, сендер менің өмірімді сақтап қалдыңдар
Сол үшін ризашылығымды білдіруге келіп едім
Мың алғыс сендерге»
Мұхит көзін Ғалымнан тайдырмаған күйі, босаға тұста тұрған қисық орындыққа жайғасты
Тағы да ақша талап етіп отыр ма деген күдігі сейілсе де, енді неге келді екен деген таңданысы тарамапты
«Кейін білдім, сонда саған қиянат жасаппыз
Нағыз ұры кейін анықталды
Өзімізде жұмыс істейтін жігіт
Нұртасты танисың ғой
Сол екен
Төлеген ақшаңды қайтармақ боп, өзіңді іздеп едік, таба алмадық
Көшіп кетіпсің
Құдай әділ ғой
Енді мынадай жағдайда тауып тұрмын өзіңді»
«Болар іс болды» деді Мұхит
«Енді өткенді қазбалай беріп қайтеміз
Бәрібір орнына келмейді»
Ғалым қойнынан қағазға оралған әлдебір затты алды
Үстел үстіне қойды
Ақша екен
«Мұхит, мынау менің өмірімді сақтап қалғаның үшін берген сыйым болсын
Кешіре гөр мені» деді жарасын ауырсына жай сөйлеп
«Ажал аузында жатқан адамға жәрдемдесу – әрбір мұсылманның парызы
Мен сізді құтқарып қалсам, ақша алайын деп дәме еткенім жоқ
Мен болмасам, басқа біреу тоқтап құтқарар еді, мүмкін
Қойыңыз, алмаймын ақшаңызды» деп, үстел үстінде жатқан ақшаны қояр да қоймай Ғалымның жан қалтасына сүңгітіп жіберді
Ғалым оны қайта қолына алып, енді Алуаға қарап: «Алуа, өтінемін, алыңызшы! Бір көмегім болсын
Егер, сендер болмағанда… Басқа ешкім тоқтамаған екен, екі сағат бойы жатып қалыппын» деді
«Жо-жоқ! О не дегеніңіз?» деп басын шайқады ол
«Алмаймыз!» деді Мұхит қолын сілкіп
«Сау болыңыз!» Сөз бітті дегендей теріс бұрылып кетті.
Барды да жаңа әкелген отынды ошаққа біртіндеп қалай бастады
«Мен сосын… қазір ауырып тұрмын… сосын… тағы келемін
Ойланыңдар
Ал, әзірге сау болыңдар» деді де, Ғалым орнынан ауырсына түрегеліп, есікке беттеді
Жол бойы Мұхит пен Алуа туралы ойлап, іштей арпалысқа түссін
Олардың мынадай жайсыз үйде тұрғаны өзінің бір кезде жасаған қиянатынан екенін шын сезінді
Сезінді де қатты өкінді
Пенде баласы өмірінде қателікті есепсіз көп жасайды екен ғой
Басқаны былай қойғанда, өз басынан да қателіктер көп өтіпті
Сол қателіктері ізсіз-түзсіз кетпепті
Айналып, өз басына келіпті
Қателіктің де сұрауы болады деген осы шығар
Иә, осы ғой
Қателікті адам білмей жасайды
Бірақ соның салдарын жуып-шаю қандай қиын! Мұхиттың тоң боп қатқан ренішін қалай жібітерін білмей басы қатты
«Мен оған кезінде қиянат жасаппын
Қатыгез болыппын
Ақшаның соңында жүріп, адамгершілік деген асыл қағиданы ұмыта бастаппын
Ал, ол мынадай жаман үйде тұрса да, адамдық қасиетін жоғалтпапты
Тіпті ұсынған ақшаны да алмады-ау»
…Мұхитқа қалай да көмектесуім керек деп ойлады ақыры
«Иә, иә… баяғы сатып жіберген пәтеріндей пәтер әперуім керек
Жо-жоқ, әуелі өзін қызметке алайын
Пәтер сосын… міндетті түрде» деген нық шешімге келді.
