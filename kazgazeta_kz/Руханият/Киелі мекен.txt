Әлмәмбет Әлішев
Жазушы, көсемсөзші, Қазақстан Республикасының Мәдениет қайраткері, Қазақстан Журналистер одағы сыйлығының лауреаты, Қазақстанның Құрметті журналисі Әлмәмбет Әлішевтің есімі әдебиет, баспасөз саласында қызмет етіп жүргендерге жақсы танымал.
Оның «Серт» атты алғашқы әңгімесі 1960 жылы республикалық «Қазақстан пионері» газетінде жарияланды
Кеңес Одағының Батыры, сүйегі жат жерде қалған Үрмәш Түктібаевты тірілтіп, туған халқына қайта қауыштыруда сіңірген еңбегі мол
Қаһарман жауынгер туралы «Батыр болып тумайды» атты повесть жазып, ол кейін орыс, латыш тілдеріне аударылды
Жазушы «Бәйтеректің бұтағы», «Иірім» романдарының, көптеген повесть-әңгімелердің, «Ой орамдары» әдеби-философиялық толғаулардың, эсселердің авторы
1985 жылы 25-маусымда Алматыда, Қазақстан Жазушылар одағының қазақ әдебиетінің тілі жөнінде өткен киелі жиында Социалистік Еңбек Ері, сөз өнерінің хас шебері, аса көрнекті жазушы Ғабит Мүсірепов қазақ Кеңес дәуірінің атақты жазушыларымен бірге тілге жауапкершілікпен қарайтын шебер қаламгерлер қатарында Әлмәмбет Әлішевтің де есімін айрықша атап көрсетті.
Ол елінің, туған жерінің жанашыры ретінде қай кезде де азаматтық көзқарасын білдіруден еш танған емес
Бұған бір дәлел ­– Арал теңізінің тартылуынан туындаған экологиялық апаттың зардаптары жөнінде арнайы зерттеу жүргізіп, баспасөзде проблемалық мақалалар жазды
Сыр бойындағы Қазалы ауданын Арал ауданымен бірге экологиялық апат аймағы деп жариялатуда Ә.Әлішевтің тындырған еңбегі елеулі.
Ә.Әлішев – «Астана», Тәуелсіздікке – 20 жыл» медальдарының, «Құрмет белгісі» орденінің иегері
Қазақстан Республикасының Құрмет Грамотасымен, Елбасының Алғыс хатымен, халықаралық Лев Толстой медалымен, «Бейбітшілік әлемі» халықаралық қазақ шығармашылық бірлестігінің «Ел ардақтысы» медалымен марапатталды.
Бұл күнде Қызылорда облысына тарайтын «Тұран – Қазалы» газетіне басшылық етіп отырған ардақты азамат халыққа имандылық, патриоттық тәрбие беру ісіне белсене араласып, мазмұнды мақалалар жариялап келеді.
Таяу күндері қаламгер Ә.Әлішев 75 жылдық мерейтойын атап өтпек
Біз мерейтой иесін ғұмырының осы айшықты сәтімен шын жүректен құттықтап, зор денсаулық, шығармашылық табыстар тілей отырып, кейінгі еңбектерінің бірі – «Жеті ишан шыққан жер» атты туын­дысынан үзінді жариялап отырмыз.
«Жердің көркі – ел, елдің көркі – ер» деген аталы сөздерді қадір тұтқан әрбір азамат өзінің атамекенін бір сәт те ұмытпас еді
Кіндік қаны тамған, балдай тәтті балалық шағы өткен жер – кім-кімге де оттан ыстық, дүниедегі ең асыл, ең жақын мекен.
Адам сияқты, жердің де бағы бірде биіктеп, енді бір кезде аласаратынын көріп-біліп жүрміз
Қазекем: «Ел болмаса, жер жетім» дегенді әбден көзі жеткесін айтқан
Бір кезде ел қонып, дүйім жұрт тіршілік еткен құтты мекен ондаған жылдар өте келе, осында қоныс тепкен адамдар «тұрымтай – тұсына, балапан –басына» дегендей, әртүрлі жағдаймен басқа жаққа көшіп кеткен соң күні кеше атағы шығып тұрған жер аруағынан айырылған бақсыдай құлазып, бұрынғы көркінен айырылып, жүдеп-жадап қалады екен
Халқымыздың: «Елу жылда – ел жаңа» дейтіні де осыдан шығар.
Әңгіме арқауына айналғалы отыр­ған бұл өңір берісі алпыс, әрісі жетпіс жылдан бері елсіз мекен санатында
Ауылға іргелес қасқа жолмен арлы-берлі өтіп жатқан жүргіншілердің бірлі-жары, онда да, жасы сексеннен асқаны болмаса, бұл алқапты бұрын ел-жұрт жайлағанын біле бермейді
Содан да олар үшін бұл жер жұпыны, көріксіз, жапан дала
Осыдан алпыс жыл бұрын мұнда ел болғанын, өзге ауылдар сияқты мұнда да сәуір айының құлпырған қызғалдағындай қыз-қырқын, жігіт-желең, шал-шауқан, қатын-қалаш дәуірлеген дегенді бүгінгі жастарға айтып түсіндіруің де қиынға соғар еді.
Қызылорда облысы, Қазалы ауда­ны­ның «Қожабақы» ауылынан басталатын ұзындығы жиырма бес шақырымға жететін «Аранды қыры» атанған биік қырат бар
Былай қарағанда тау сияқты көрінгенімен, жергілікті халық оны «Нұра» дейді.
Біз сөз еткелі отырған жер «Қожа­бақыдан» Үрмәш Түктібаев ауылына қарай шығатын қиыршық тас төселген жолдың сегізінші шақырымынан бастау алады
Жергілікті тұрғындар бір заманда ауызекі айтыста ешкімге дес бермеген, суырыпсалма ақын Дасқалдың әкесінің есімімен байланыстырып, «Сәрсембай қағы» деп атайтын тақырдың арғы шетінен бір жарым шақырымдай қашықтықта, қасқа жол қыраттан еңіске түскен жерден басталады
Үрмәш Түктібаев ауылына бара жатқан адам жолдың оң жақ қапталындағы ойыс алқапты, оның терістікке караған іргесіндегі «Жаман көлді» көреді
«Жаман көлдің» оңтүстігінен батысқа қарай қоныс тепкен «Құланбай» деп аталған ауыл болатын
Ұлы Отан соғысы жылдарында мұнда қырыққа тарта отбасы өмір сүрген
Тұрғындардың дені «Жаман көлге» ау ­салып, күнделікті асымдық балығын алып күн көрген.
«Құланбай» осыдан жетпіс жыл бұрын екіге бөлінетін: шығыс жақ беттегісі «Сәнді Құланбай», батыс бөлігі «Сәнсіз Құланбай» деп.
Сәнді болатын мәнісі: бергі «Құлан­байда» қыздар мен жігіттер көп
Ауыл жас­тары күнде кешкісін далада ақ сүйек ойнайды.
Батыс бөліктегі «Құланбайда» төрт-бес-ақ үй болған
«Сәнсіз» атануы содан болса керек
«Құланбайдың» осы бөлігінің терістік батысында қорым бар.
«Жеті ишан шыққан жер» деп айтуы­мыздың мәнісі: «Сәнсіз Құлан­байдағы» жоғарыда айтылған қорымда төрт ишан­ның қабірі бар, «Сары төбеде» үш ишан жерленген.
Жеті ишанның ең үлкені –­ ­Ақ­назар баласы Жақсыкелді ишан
Ақназар ұрпақтарын «Құланбай» мен оған іргелес «Сары төбені» мекендеген халық «халфенің тұқымы» деп құрметтеп, аялаған
«Халфе» деп ислам дінін қадірлеген, иманды, обал-сауапты құрмет тұтқан, ел-жұртқа сыйлы, текті адамды атаған
Тура мағынасында тазалықты, имандылықты, тектілікті білдіреді.
Бала кезімде менің әкемнің шешесі – Балбөпе әжем «Құланбайда» мекендеген жылдары талай рет қайталап айтып отырушы еді: «Халфенің ұрпақтарына тіл тигізуге болмайды» деп
Ертегілер мен хиссаларды жатқа айтатын асыл әжем ел ішіндегі оқиғаларды талдап отыратын болғандықтан айтқан шығар
Жалғыз менің әжем ғана емес, «Құланбайдағылардың» бәрі де «халфе» тұқымын текті санайтын.
Ақназар баласы – Жақсыкелді ишан ғұлама адам болған
Медресе бітірген жас кезінде Хорезмдегі өзіне ұстаз болған ишан хазірет: «Осында қал, бірге болайық» десе де, туған жеріне – «Құланбайға» қайтып оралып, елде мешіт салғызып, балаларды діни сауаттандыруда үлкен еңбек сіңірген
«Құлан­байда», көлдің жиегінде Жақ­сыкелді ишанның мешітінің орны төмпешік болып жатыр.
Кешегі Кеңес өкіметі мен комму­нистік партияның қудалауына түсіп, қаһарына ұшырамау үшін халық дінді уағыздамақ түгілі, Алла деген сөзді айтудан қорыққаны соншалық, өткен ғасырдың отызыншы жылдары молдаларды, дін жолына түскендерді Кеңес өкіметінің аяусыз, қатаң жазалағанын білгендіктен, ауыл «халфенің» тұқым­дарынан шыққан ишандарды аузына алуға да сескенетін.
Орталықтан жырақ жатқан шағын ауыл болса да, «Үй менікі деме, үй сыртында адам бар» дегенді бір сәт те естен шығармай, тіс жарып айтпайтын.
Ертегілер мен аңыздарды түннен-түнге ұластырып айтатын менің әңгі­мешіл әжем де «Құланбайдағы» қорымда жатқан ишандар туралы ләм-мим демепті
Бәлкім, заманның ағымына қарай немерелерінің күндердің күнінде аузынан байқамай сөз шығып кетіп, Кеңес өкіметінің қудалауына түсіп, азап шегер деп ойлады ма екен
Кім білген, ертерек білсем, көп нәрсеге қанығар ма едім.
Құдайға шүкір, ойымыздағыны қаймықпай, еркін айтып отырғанымыз Қазақстанның Тәуелсіздігінің арқасы
Әйтпесе кешегі кеңестік заман келмеске кетпегенде, ишандар туралы халық та ештеңе білмес еді ғой.
Жақсыкелді ишан атамыз тақуалық ғүмыр кешкен, ислам дінін халық арасында кеңінен уағыздаған, білімі терең, орасан зор ғұлама болған
Осыдан шамамен 210-220 жыл бұрын өмір сүрген киелі атаны көзімен көрген адам түгілі, ғұлама әулие туралы әңгіме айтатын қария да жоқтың қасы.
Ишан – ислам дініндегі ең жоғары атақ
Ишандық шатыр хатты (диплом) медресе бітірген соң ұзақ жылдан кейін, онда да дін ілімінің жүйрік білгірлері алдында, толы көптің көзінше емтихан тапсырып алған
Оған дейін әр жерде ишан басқарып отырған жеті мешітке барып, сынақтан өткен
Кейбір ишандар Сауд Арабиясындағы Мекке, Мединеге қажылық сапарға барғанда сондағы үлкен мешіттің ғұламалары алдында емтихан тапсырып, ишандық шатыр хат алған.
Жақсыкелді ишанның балалары: Дінім мен Күнім әке жолын қуып, діни оқу орындарында оқып, кейін мешіт ұстап, Дінім ишан, Күнім ишан атанып, халықтың балаларын түзу жолға түсіріп, ислам дінінің ел арасында кеңінен таралуы­на орасан зор үлес қосқан.
Жақсыкелді ишанның ағасы ­– ­Баба­дан туған Кеңес те ілім қуып, ғұлама­лық дәрежеге жетіп, ишандық шатыр хат алған.
Ақназар халфе атамыздың ұрпақ­тары: Жақсыкелді ишан, Кеңес ишан, Дінім ишан, Күнім ишан мұсыл­ман­шылықты жергілікті халықтың қанына сіңірген ғұламалар екенін бүгінгі ұрпақтың жете білгенін қалар едік.
«Үсеннің сары төбесі» мен «Құлан­байдың» арасы – үш шақырым жер
«Сары төбеден» шыққан адам арғы «Құлан­байдан» қолға ұстатқандай анық көрінеді
Үсен аталығының ұрпақтары кезінде «Сары төбені» жайлаған
Кеңес өкіметінің алғашқы жылдарында «Сары төбе» ауылдық кеңесі де болған, Қазалы уезі дәуірлеп тұрғанда «Сары төбеде» ауылнай болған, «Мақпал» болысына қараған.
Әңгімені «Жеті ишан шыққан жер» деп атағанымызбен, әзірге тоқталып өткеніміз төрт ишан екенін де аңғарған боларсыздар
Қалған үш ишан «Сары төбеде» жерленген
Олар: Ақпан баласы – Жарас ишан, Құлжан баласы – Шоймағамбет ишан, Тасмырза баласы – Қайырлап ишан.
Үсеннің Жансарысынан тарайтын Ақпан баласы – Жарас ишанның «Сары төбеде» мешіті болған, қам кірпіштен салынғандықтан, жауын-шашыннан ағып кеткен
Кешегі Кеңес өкіметі кезінде елдегі барлық мешіттерді бұзып тастағаны тағы бар.
Жарас ишан Бұхарада Жолшарадан шыққан Рамберлі ишанмен медреседе бірге оқыған, екеуі құрдас болған соң әзілдесіп жүреді екен
Рамберлі ишан Кеңес өкіметіне дейін Құранға қазақ тілінде түсіндірме жазып, кітап етіп шығарды деген де әңгіме бар
«Бірлік» ауылындағы мешіт Рамберлі ишанның атында.
Жарас ишан барынша қарапайым, халыққа өте жақын болған
Менің әжем Балбөпе айтып отыратын:
– Жарас ишан өзі сыйласатын адамдарына: «Сен маған істейтін жақсылығыңды көзімнің тірісінде жаса» дейді екен
«Үйіңе шақыр
Бала-шағаңды бір тойындырып қайтайын» деген сөзді жиі айтса керек
Оның мәнісі: қазекем үйіне сыйлы адамды шақырса, жандығын сояды
Үлкен кісі содан жесе, бір уыс қана ет жейді
Қалғанына бала-шағасы қарық болады емес пе?..
Жарас ишаннан: Мәтен, Ержан, ­Бекжан, Әбдіқұл туған
Солардың ішінде дін жолын ұстағаны – Ержан ахун
Ол кісі Бұхарадағы медресені бітірген, әкесінің мешітінде ұстаздық етіп, ахундық дәрежеге жеткенімен, Кеңес өкіметінің дінге қарсы саясатынан қорқып, кейін мешітті ұстай алмаған.
Ұлы адамдар – ғұлама ишандар болғанын мақтан етемін
Олар – менің ғана емес, барша қазақтың мақтанышы!
Айтыңызшы, арасы үш шақырым жерден – «Құланбай» мен «Сары тө­беден» жеті бірдей әулие ишан шық­қан ауыл Сыр бойын былай қойғанда, Қазақстанда бар ма екен?!
Ишан атағына қол жеткізу жоғарыда айтқанымыздай, қиынның-қиыны
Ол халықтың санына қарай әр ауылға берілетін әкімдік лауазым емес.
Осы арада оқырманға түсіндіре кеткен де бөтен болмас
Ислам дінінде дін істерімен енді айналыса бастаған адамды молла басы дейді
Одан жоғарысы – ­молла
Одан да жоғарысы дамолла
Атақты шайырлар: Тұрмағанбет Ізтілеуов те, Қарасақал Ерімбет те дін ілімін жетік білген, көп оқыған адамдар
Екеуі де өзін дамолла деп атаған
Дамолладан да білімі жоғарысы – ахун
Көне көз қариялар «ақын» деп отырушы еді
Ахуннан да жоғарысы – ишан.
Жоғарыда атап көрсеткеніміздей, ишан – ең алдымен, ислам дінінің теңдесі жоқ жүйрігі, нағыз ғұлама
Бір сөзбен айтқанда, Алланың сүйікті құлы, Алланың берген ерекше дарынының иесі.
Құлжан баласы – Шоймағамбет ишан барынша қарапайым, қанағатшыл адам болған
Біреудің үйіне барғанда қабаттап жайылған көрпенің үстіне «Көңі­лім өсіп кетеді» деп отырмай, оның астындағы алашаның немесе тулақ­тың үстіне отырады екен
Ишан­ның адам таңғаларлықтай кереметтері көп болған.
Шоймағамбет баласы – Омар
Ишан әкесінің жолын қуған, әкесінің мешітін ұстап, ұзақ жыл ауыл балаларына ислам дінін үйреткен, ілімі мол болған адам.
Халық дін қайраткерлерінің әйелін «елті» деп атаған
Ишанның баласын «мақсым» деген
Омар атамызды ел-жұрт Омар мақсым деп атайтын.
Үсен руы мекендеген «Құланбай» мен «Сары төбеде» әр ғасырда өмір сүрген жеті ишанның жасы кішісі – Қайырлап ишан
Ол кісі ғұламалығына қоса қайратты адам болған
Өзі ашқан мешітінің кесегін өзі басыпты
Көмектескісі келгендерге: «Мойнымда кісінің тері кетпесін» деп жалғыз өзі басып, кірпішін де өзі өріпті
Ерекше зейінді, жады мықты болған
Дін ілімін терең меңгергендіктен, ишандық шатыр хатқа да қолы ерте жеткен деседі.
***
Жеті ишан
Жеті тағдыр
Жеті тарих.
Шіркін, осыдан жиырма бес-отыз жыл бұрын осы тарихты естігенімде ғой! Ол кезде өткен-кеткенді білетін, кеудесі қазынаға толы, көненің тірі көзіндей, құймақұлақ ақсақалдарымыз көп ­ еді-ау
Сол асыл азаматтар естігенін, білгенін бүгінгі ұрпаққа айта алмай, көп нәрсе өздерімен бірге, ішінде кеткен-ді
Бәріміз де Кеңес өкіметінің, коммунистік партияның сұрқия саясатынан қорқып едік қой
Қазір Аллаға шүкір, Қазақстанның өз алдына мемлекет болып, тәуелсіздік алғанының арқасында өткен-кеткенді саралап түгендеуімізге мүмкіндік туды
Тарихтың ақ таңдағына айналған есіл ерлеріміздің есімін халқына қайта табыстырып жатқан, өшкенімізді жандырып, өлгенімізді тірілткен, қой үстіне бозторғай жұмыртқалаған алтын дәуір туды
Соның шапағатымен біз де бір жерден шыққан жеті ишан туралы естіген-білгенімізді ортаға салдық.
Жеті ишан – жеті әулие
Олар дүние-байлыққа, атақ атаулыға қызық­паған
Қасиетті дін-исламды көздің қара­шығындай кадірлеп, иманды­лықты, адамгершілікті, ізгілікті уағыздаған.
Жердің де киелі екенін ескерер болсақ, жеті ишан шыққан шағын ғана «Құланбай» мен «Сары төбе» – ­нағыз киелі, қасиетті мекен!
Қызылорда облысы
Қазалы ауданы
