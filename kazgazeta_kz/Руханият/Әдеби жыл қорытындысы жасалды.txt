Қазақстан Жазушылар одағының Әдебиетшілер үйінде «2012-2013 жылдардың әдеби жыл қорытындысы» атты жиын болып өтті
Оны Қазақстан Республикасы Парламенті Сенатының депутаты, Қазақстан Жазушылар одағы басқармасының төрағасы Нұрлан ­Оразалин жүргізіп отырды.
Проза жанры бойынша әдебиет зерттеушісі, М.О.Әуезов атындағы Әдебиет және өнер институтының бас ғылыми қызметкері, филология ғылымдарының докторы Гүлжаһан Орда жасады
Ол 2012-2013 жылдары жарық көрген кітаптарға жан-жақты талдау жасай келе, сөзінің соңында былай деді: «Проза жанры туралы айтылғандарды қорытындылай келгенде, қазіргі қазақ жазушылары өткеніміз бен бүгініміздің жанды картинасын жасап, проза жанрын мазмұны мен түрі жағынан байытып жатқанына көзіміз жетті
Тарихи романдар қазақ халқының әр дәуірінің жанды картинасын жасады… Қазақ жазушылары өзіміз өмір сүріп отырған қоғамның қиыр-шиыры мен неше алуан қалтарыстарын түгелдей әдебиетке алып келді
Шығармалардың бірсыпырасы ХХ ғасырдың екінші жартысындағы соғыстан кейін тұралаған ауыл мен соғыс салған жараға жан бітірсе, енді бір парасына әйел-аналар тағдыры негіз болған
Олардың бірі қырқыншы жылғы келіншектер болса, ендігі бірі өзімізбен бірге жүрген замандастарымыз
Әртүрлі ортада болып жатқан оқиғалар мен түрлі кәсіп иелерінің тағдырына қатысты жекелеген оқиғалар мен эпизодтар жинақтала келіп, өмір, қоғам жайында ой түюге жетелейді
Өзіміз өмір сүріп отырған қоғамдағы толғағы жеткен әр алуан мәселелерге шешім іздеген жазушылар оның шешімін оқырманның өзіне қалдырған».
Баяндамалардың ішінде ақын, «Алаш» сыйлығының иегері Қасымхан Бегмановтың бүгінгі қазақ поэзиясына қатысты жасаған баяндамасы өзінің сындарлығымен ерекшеленді
2012-2013 жылдары еліміздің түрлі баспаларынан 40-қа жуық жыр кітаптары шыққан екен
Солардың ішінде «Дәстүр» және «Тұран» баспалары «Дала дарыны» жобасымен Қазақстан бойынша жас ақындардың жырларынан құрастырылған 15 жинақтың тұсауын кескен
Осыларды талдай келе Қ.Бегманов қазақ поэзиясына қатысты баяндамасында: «Бүгінгі ақындарымыздың көпшілігіне тән ортақ бір нәрсе, ұлттық поэзиямыздың өн бойынан уайым сарыны есіп тұрғандай әсерге бөлендім
Иә, қазақ ақындарының қазіргі таңдағы көңіл күйі еліміздің ертеңіне қатты алаңдайтыны анық аңғарылып тұр… Туған халқының тағдырына, өскен өлкесіне, атамекеніне алаңдамаса, оның ертеңін уайымдамаса оның несі ақын дейсің? Ұлттық поэзиямызға, тәуелсіздікке дейінгі, тәуелсіздіктен кейінгі қазақ поэзиясы деп саралай қарасақ, санадан өткізіп талдасақ, мынаны аңғарамыз
Ол заманалардың ырқымен кетпей қазақ ақын­дары өздерінің асқақ жырларын миллион­дардың жүректеріне жеткізе алғандығы емес пе?» деді ол.
Балалар кітаптарына шолу жасаған жазушы Нұрдәулет Ақыш өзін толғандырған ойды ортаға салды: «Ерекше алаңдататын бір өзекті мәселе – бүгінгі балалар әдебиетін жасаушылардың жас құрамының қартайып бара жатқандығы
Авторларымыздың орта жасы алпысты алқымдап қалғандар
Бұл – осында отырған қай-қайсымызды да қатты ойландыратын дағдарысты жағдай».
Жазушы-драматург Сұлтанәлі Балғабаев жастардың драматургия жанрына тартыла бастағанын атап өтті
Аудармашы Қайрат Бақбергенов қазақ және орыс әдебиетінің ортақ ұқсастықтары көп екендігін айтты
Ұйғыр жазушысы Ахметжан Ашири соңғы 11 жылда мемлекеттік тапсырыспен бірде-бір ұйғыр қаламгерлерінің кітабы шықпағандығын тілге тиек етті
«Шалқар» радиосының бас редакторы, сатирик, жазушы, ҚР Президенті сыйлығының иегері Көпен Әмірбек қазақ әдебиетіндегі сатира мен сықақ жанры жөнінде өз пікірін білдірді
Филология ғылымдарының докторы, профессор Айгүл Ісімақова сын жанры жөнінде баяндама жасады
Халықаралық «Алаш» сыйлығының лауреаты Мағира Қожахметова деректі проза туралы айтты
Қазақ журналистикасының ардагері Бекболат Әдетов жазушының негізгі қаруы тіл екендігін сөз етті
Журналист, спорт комментаторы, «KAZsport» телеарнасының алғашқы жетекшісі Есей Жеңісұлы жастар әдебиеті жөнінде баяндама жасады.
Жиын соңы жарыссөзбен аяқталды
Шешенстан мемлекеттік сыйлығының лауреаты Рафаэль Ниязбеков, «Ана тілі» баспасының ди­ректоры Жақау Дәуренбеков және т.б
зия­лы қауым өкілдері қазақ әдебиетін дамытуға арналған өз ұсыныстарын білдірді.
«Биылғы жиынның бір ерекшелігі мұнда тек мақтаулар ғана емес, орынды сындар да айты­лды
Жиын өте әділ өтті
Баяндама жа­сау­­шылар да тыңғылықты дайындалып ­келген екен
Жалпы, 12 әдеби бағыт бойынша баяндама жасалды
Олар: сын, сатира, поэзия, проза, деректі проза, аударма, ұйғыр әдебиеті, драматургия, балалар әдебиеті және поэзиясы, фантастика, орыс әдебиеті және жастар әдебиеті
Баяндамалардың, жарыссөздердің мазмұнды болғаны бүгінгі жиынға қатысқан ақын-жазушылардың көңілінен шықты» дейді Жазушылар ода­ғының әдеби кеңесшісі, белгілі балалар жазушысы Сәбит Дүйсенбиев.
Жиынды қорытындылаған Жазушылар одағы басқармасының төрағасы, сенатор Нұрлан Оразалин баяндамаларда айтылған ұсыныстар қаперге алынатындығын айтты.
Естеріңізге сала кетейік, әдеби жыл қорытындысы өткен жылы белгілі себептерге байланысты өтпей қалған болатын
Биыл екі жылдың қорытындысы жасалып, алдағы атқарылатын жұмыстар айқындалды.
Нұрлан ҚҰМАР
