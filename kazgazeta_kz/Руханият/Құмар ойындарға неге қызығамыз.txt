Қазіргі таңда «лотерея киоскісі» деген атпен жұмыс жасап жатқан құмар ойындарды  Алматы қаласының кез келген жерінен кездестіруге болады
Бұл ойын қоғам үшін өте қауіпті
Өйткені қаупі жағынан құмар ойындарға тәуелділік нашаға немесе маскүнемдікке деген тәуелділіктен еш қалыспайды

Мамандар бұл дертке «лудомания» деген ат қойып та алған
Бұл дертке көбінесе жастар ұшырайды
 Лудомания жасөспірімдердің психологиясына, рухани дамуына, сапалы білім алуына кері әсерін тигізеді
Осы ойындарға құмар болған адам түрлі қылмысқа баруға, сол ойындарды ойнау үшін қарызға да кіріп жатады
Бұның бәрі ойдан шығарылған зат емес, жылдар бойы зерттеліп келе жатқан жайт.
Бүгінгі таңда ойын автоматтарына шектеу қой­ылды
Алайда букмекерлік кең­селердің зияны ойын автоматтарынан кем болып тұрған жоқ
Бастапқы жылдарда букмекерлік кеңселер халықты сендірудің бар амалын қарастырып бақты
Артынша солар­ды жағалайтын жастар мен жұ­мыссыздар көбейді
Әсіресе, футболдан әлем чемпионаты кезінде букмекерлік кеңселердің жұлдызы жанады
Мәселен, бір күнде бір кеңсенің өзінде мыңнан астам адам ұтыс тігіп, бәс тігу бәйгесіне қатысқан
Олардың арасында 100 000-нан көп ақшасын желге ұшырғандар да кездеседі екен
Сонымен бірге аз ақ­ша беріп, оны еселеп алғысы келетіндердің үлесі басым
Бук­мекерлік кеңсенің тұрақты қонақтарының көпшілігі бәс тігуді құмар ойындар қатарына жатқызбайды
Мұндағы жеңіс өзіңнің спорт саласындағы білімің мен білігіңе байланыс­ты деген дау айтады
Ақша жүр­ген жерде айла таусылсын ба, спорттың кейбір түр­ле­рін­де букмекерлер өз қала­ған­дарын жасау үшін жымыс­қы әрекеттерге барып жатыр
Бірте-бірте букмекерлік кеңселер бастапқы бет-бейнесін жоғалтып, адамдарды алдаудың орталығына айналып бара жатыр
Мысалы, белгілі бір коман­даның жеңісіне бәс тігушілер саны көп болса, сондай-ақ оның жеңісі айдан анық болған жағ­дайда букмекерлік кеңселер сол командамен өзара келісіп келеді екен
Ал ел сенген команда ойда-жоқта «жеңілістің ащы дәмін та­тады» делік
Бұндайда көптеген адамдар қалтасындағы қомақты қаржыдан қағылады емес пе?!
Ендеше, букмекерлер қызметін бизнес деп санау­ға толық негіз бар
Әсіресе, әлеу­меттік жағдайы төмен спорт­шылар осындай кеңсе­лер­мен ымыраға келетін көрінеді
Ал ойыншының жеңісіне бәс тігушілердің материалдық жағдайын букмекерлік кеңселер қа­періне де алмайды. Букмекерлік кеңсе­лердің тұрақты қонақтарының көңіл кү­йінде психологиялық өзгерістер де байқалады
Ақшаның арбауына түскен­дердің бар ойы алдағы ойын нә­тижесінде болады
Байырғы заманда атала­рымыз құсбегілік, атбегілікпен айналысып, дода үшін бәйгеге бәс тігетін
Бірақ ақшаның шырмауына түсіп бақыр тиынсыз тақыр жерде қалар­дай бассыздыққа бой алдырмаған
Қазіргі таңда құмар ойынға әуестеніп алғандардың қатары көбейіп барады
Өйткені түнімен жұмыс жасайтын бук­мекерлік кеңседе ойыншылар үшін барлық жағдай жасалған
Шайы, дәретханасы бар, тіпті мызғып алуға ыңғайлы дивандар да қойылған.
Қазақстан Республикасының «Ойын бизнесі туралы» Заңнамасына сәйкес, кеңсе қызметкерлері бәс тігу­ші­нің жасын білу үшін оның жеке куә­лігін тексеруі шарт
«Ойын бизнесі туралы» Заңның 15-бабында көр­се­тілгендей, 21 жасқа жетпеген тұлға­ларға қызмет көрсетуге құқығы жоқ
Алайда заңды белден басқандар туралы ақпаратты да естіп жатамыз.
Бү­гінде букмекерлік кеңселерді қазақ ба­ласы жатыр­қамайтын болды
Қазір ірі қалаларда букмекерлік кеңселер бар­шылық
Олар­дың барлығында әлемдік деңгейдегі әр­түр­лі додаларға бәс тігіліп жатады
Мәселен, Алматы қала­сындағы «Олимп», «Зенит», «Bet­city», «Гол+пас», «FairPlay», «1+0» сын­ды букмекерлік кеңселерден жас­тарды көптеп кездестіруге болады
Спорттық ойындардағы команда немесе ойыншының жеңісін алдын ала болжап, белгілі мөлшерде ақша тігіп жүргендердің қатарын тек спортсүйер қауым ғана емес, оңай олжаға кенелгісі келгендер де толтырып жүр
Сонымен қатар букмекерлік кеңселердің қанжығасын майлап жүргендердің арасында бәс тігу ойындарын құмар ойындарынан кем көрмейтін, ақшасын шашуда алдына жан салмайтын «жомарт» жандар да бар.
Кейбір деректерге сүйенсек, бір күн ішінде кеңседе мыңнан астам адам бәске ақша тігетін көрінеді
Олардың айтуынша, егер спорт әлемінің жаңа­лық­тарымен сусындап, кімнің қай деңгейдегі спортшы екенінен хабардар болсаңыз, болжамыңыз бұлжымай келмек
Яғни ақшалы боласыз
Бұл оңай келген олжа емес, өз біліміңнің төлемі деп санайтындар да баршылық.
Досым Ернарды шұғыл жолықтыру үшін бір күні Абай мен Байтұрсынов көшесінде орналасқан «Profit» деген букмекерлік кеңсесіне бардым
Айтқан жеріне келіп жетсем, «Балтика» деген сыраны ұрттап қойып, Ернар әлдебір қағазға шұқшиып отыр екен
Ауық-ауық қабырғада асулы тұрған үлкен  экранды плазмалық теледидарға қарап қояды
Осы сәтте УЕФА Чемпиондар Лигасы ойындарына бәс тігіп жатқанын бірден түсіндім
Досым менің кіргенімді сезбей ме, қалай?! Жанына отырғанымша селт етпеді.
– Не істеп жүрсің, ей?! – дедім Ернарға.
– Мына бір пәлеге үйір болып алдым
Жаңа ғана «Ливерпуль – Реал» командасына 20 мың тең­ге тіктім, егер «Ливерпуль» ұтса, бір мезетте байып шыға келе­мін ғой, – деді ол масаттанып.
– Бәсе, соңғы уақытта неғып фут­бол көр­­гіш болып кетті десем…
– Қайбір жетіскендік дейсің, бұған кінәлі Қуаныш қой! Түрлі жарыстарға бәс тігуді үйретіп, содан «азартник» болып шыға келдім
Кеше оңбай ұтылғанмын
Бүгін бірнәрсе болар… – деп алақанын ысқылап, аузына тақап сүйді де, маңдайына басты
Артынша айқай-шу басталды да кетті
«Реалдың» жанкүйерлері алақайлап кеңсені бастарына көтеріп, бір-бірінен сүйінші сұрап жатты
Есеп 0:3 нәтижесімен аяқталды
Осылайша мақтаулы деген атқа ие әрі футболдың отаны болып саналатын ағылшындар өз алаңында ұтылып қалды
Азын-аулақ қаржыға ие болған қандастарымыз испандықтардың ұтқанына қуанып, мәз-мейрам
Мен болсам салы суға кеткен Ернарды қатты аяп кеттім
Ернар секілді оңай олжаға қызығып, барынан айырылғандар жетерлік еді.
–Бұрын Ливерпуль қаласында «Ливерпуль» мадридтік «Реалды» ұтып жүретін
Мен бүгін бұл дәстүр жалғасын табады деп сенген едім
Әттең…әттең… – деп Ернар бармағын тістеді
Қалтасында көк тиыны қалмағанын сезгенде ғана ақылы кіргендей болды
Ал спорттық командаға ақша тігіп, ұтысқа қол жеткізгендер өзара дабырласады
Бірақ болмашы қы­зыққа бола алтын уақыттарын қор қылып жатқандарымен шаруасы жоқ
Жұмысы жоқ, қарызы көп ағайын­дарымыз лажсыздықтан, ақша ұтып қалам ба деген дәмемен келгендіктерін айтып, өзара ақталып әлек
Спорттың нағыз жан­күйерлеріміз деп келетін еріккен қал­талы азаматтардың мұртын балта шаппайтынын да сол жерде байқап қалдық.
Әлгі жастар демекші, букмекерлік кеңсе басшылары да «іздегенге сұраған» дегендей, Алматының мақтанышы саналатын мықты оқу ордаларының жанынан отау тіккені өкінішті-ақ.
Шетелдің спорт жарыстарын насихаттауда алдына жан салмайтын букмекерлік кеңселер қашан қазақша сөйлеп, ұлттық ойындарымызға жалпының қызығушылығын оятар екен?! Сондықтан болар «Қазақстан Барысын» немесе «Көкпарды», яғни ұлттық ойындарды жарнамалап, бәс тігіп жатқандарды осы кезге дейін кездестіре алмадық.
Бұдан басқа елімізде лотерея ойын­дары қанат жайып жылдан-жылға өркендеп келеді
Бірнеше жылдан бері «Қазақстан», «Хабар», «Таң» телеарналарынан «Алтын таға», «Бинго», «Супер Лото» лотереялық ойындары үздіксіз ойнатылып, көрсетіліп келеді.
Соңғы кезде қарапайым халықтың лотерея ойындарына деген қызығушылығы артқан
Тұрақты түрде ойнап, біраз қаржысын осыған жұмсап жүрген азаматтарымыз жетерлік екен
Мәселен, әр сенбі күні терминал арқылы бірнеше лотерея сатып алып жүрген жігітті сыртынан үнемі байқап жүретінмін
Жасы отыздан асқан жас жігітпен әңгімелесудің сәті түсті.
–Аты-жөнім – Темір Хасенов, жасым 33-те, – деп таныстырып өтті
–Лотерея­ның түрлері көп
Мен кезінде барлық лотерея ойындарын ойна­ғанмын
Қазір тек «Супер Лото» деген бір түрін сатып алып жүрмін
Бұл ойын басқаларға қарағанда өзіндік ерекшелігімен қызық
Мәселен, «Супер Лотоның» 6/35, 5/36 және 5/30 деген үш түрі бар
Соның ішінде 6/35 деген ойынның джек-поттық ұтыс көлемі қомақты
Нақтырақ айтсақ, бұл ойынның минимальді кепілдендірілген соммасы 20 миллион теңгені құрайды
«Супер Лотомен» ойнағаныма 4 жыл болды
Алайда әлі күнге шейін ұтыс шықпады
Жылқы жылы қазаққа табысты жыл деп жатады ғой, сондықтан биыл бас бәйгені ұтып қалармын деп үміттенемін
Құдай бұйыртса, егер осындай сәттілік келсе несиелерімді жауып, үй салуды жөн көріп отырмын.
Иә, расында да, Темір сияқтылар арамызда көп
Бір қызығы, лотерея ойын­дарына өзге ұлттың қарттары көбірек қызығады
Мәселен, 2010 жылы «Супер Лотоның» кезекті ойынында Алматы қаласының бір қарт тұрғыны 155 миллион 791 мың 260 теңге көлеміндегі джек-поттық ұтыстың иегері атаныпты
Биыл Астанада тұрып жатқан тұрғынның жолы болып 6/35 түрінен 93 миллион, ал Қарағандының бір тұрғыны 5/30 түрінен 5 миллионнан астам ұтысқа кенелді.
Терминалға келіп сатып алған билет­­терін тексеріп қана қоймай, жаңа­дан билет алып жатқан жасы сексенге таяп қалған орыс кемпірімен тілдесудің сәті түсті.
– Есімім – Людмила Быкова
Бұл ойынды ермек үшін ойнаймын
Ешқандай ма­териалдық қиыншылыққа тап болған жоқ­пын
Алпыс мың теңге көлемінде зей­нетақы аламын
Бір қызым Германия­да тұрады, ал екінші қызым банк саласында жұмыс істейді
Кіші қызым Марина маған осы ойынды ойнауды үйретті
Бір байқағаным «Супер Лотода» сәттілікті адам өз қолымен жасайды екен
Өйткені бақытты 6 санды тауып алу өз қолыңызда екенін ұмытпағаныңыз жөн
Алатын зейнетақымның 10 пайызын лотерея ойнауға арнаймын
Келешекте джек-пот ұтып алсам, жиналған соманың көбін депозитке салуды көздеп отырмын
Шетелге шығып қыдыруды да жөн санаймын.
Шындығында да, бұл ойланатын нәрсе екен
Лотереяны тұрақты ойнайтын адамдардың көксегені қайткен күнде де джек-пот ұтып алу екендігі белгілі
Егер ойыншының арманы орын­далса, жеңіп алған сомасын қайда жұмсайтынының өзі жұмбақ бо­лып келетіні жасырын емес
Әйтсе де, қаракөз қандастарымыздың арманы орындалса көбісі несие жабуды, үй салуды не болмаса той жасауға жұмсайтыны анық
Бір байқағаным, өзге ұлт өкілдерінің көксегені басқаша болып шықты
Олардың дені депозитке салуды көздейді.
Елімізде «Супер Лото» ойынына құмартқан азаматтардың санының артуы­на да себеп жоқ емес
Біріншіден, бұл лотереяда адам өзінің сәттілігін өзі жасап алады дейді мамандар
Екіншіден, 2009 жылы жарыққа шыққан «Супер­ Лото» сатып алушыларға тиімді болып отыр
Қазіргі күнде еліміздің 15 қаласында 1300 терминал халыққа қызмет етеді екен
Әсіресе, бұл лотерея түрін Алматы, Астана, Қарағанды, Шымкент, Ақтөбе қалаларының тұрғын­­дары өте көп ойнайтыны анық­талды
Джек-потты жеңіп алып, қомақ­ты қаржыға ие болып жатқан­дар да осы қаладан жиі кездеседі
Үшін­шіден, жарнамасы өте мықты
«Бақытқа кенелген» адамдардың қанша ақша ұтып алғандығы жөнінде жарнамалар беріледі
Әйтсе де, ұтысқа кенелген адамның атын компания өкілдері жасырын түрде ұстайды екен
Тіпті таяу­да ғана елімізде бірнеше адам теңге бойынша миллионер атанып үлгеріпті.
«Супер Бинго» ойнап байыған азаматтар да жоқ емес
Бұл лотереяда ұтыс сомасы бірнеше мәрте көбейтілген ставка бойынша шешіледі
Сондықтан тәуекелмен жүрексінбей ойнап жүрген жандар қаншама?
Шарттары әртүрлі болып келетін құмар ойындар бизнес көзіне айналды
Біріншіден, құмар ойындар қарапайым халықтың қаржысын жұқартады
Екіншіден, оған тәуелділік «ауруы» пайда болары анық
Ал ең бастысы, құмар ойындар жастардың алтын уақыты мен денсаулығына да зиянын келтіріп жатқаны жасырын емес
Қаншама жасөспірімдер оқу оқып, ізденудің орнына уақыттарын бостан-бос өткізіп жатқаны өкінішті
Ал теледидарға түнімен үңіліп, соған бола қайғырып жүректеріне күш түсіріп, бір орнында тапжылмай отырудан омыртқаларын за­қымдап скалиоз, кифоз болып жат­қандар көп.
Құмар ойындарды түпкілікті тамырымен жойып жіберу мүмкін емес
Дегенмен де, не нәрсенің де шегін білсек құба-құп.
Нұрлан ҚҰМАР
