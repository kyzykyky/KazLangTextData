Алматы облысында Елбасы Нұрсұлтан Назарбаевтың «Болашаққа бағдар: рухани жаңғыру» атты мақаласы аясында тұңғыш рет «Рухани  керуен» жобасы бастау алды
Алматы облыстық дін істері басқармасы ұйымдастырған игі шараға облыс әкімінің орынбасары Жақсылық  Омар арнайы келіп, ақжол тіледі. 
«Рухани керуен» жобасы барысында облысымыздың зиялы қауым өкілдері жергілікті елді мекендерді аралап, өңірдің тыныс-тіршілігімен танысады
Керуеннің құрамында әртүрлі саланың білікті де білімді 50 маманы бар
Аталмыш жоба 3 айға созылады деп жоспарлануда.
Керуен мүшелері өңірдегі қала, аудандарды аралап, түсіндіру жұмыстарын жүргізеді
Талдықорған қаласының «Жастар» саябағында өткен «Рухани керуен» жобасының салтанатты ашылуында Алматы облысы әкімінің орынбасары Жақсылық Мұқашұлы шараның мақсаты мен міндетін мәлімдеді.
– Әлемдегі діни ахуалдың қиындығына өздеріңіз куә болып жүрсіздер
Оның салқыны бізге де тиюде
Соған қарсы экстремизмді болдырмау және асыл дініміз бен ежелден қалыптасқан ұлттық салт-дәстүрімізді жаңғырту мақсатында осындай жобаны қолға алдық
Игілікті шара көпшілік үшін өте маңызды шара болмақ
«Рухани керуен» арқылы біз, әсіресе жас ұрпаққа дін мен салт-дәстүрдің егіз ұғым екенін түсіндіруіміз керек
Ұлттық сана мен ұлттық салт-дәстүрді жеке-дара бөліп қарау мүмкін емес
Мұның барлығы бір тамырдың өзегіндей дүние
Осы мақсатпен облыстық бюджеттен арнайы қаржы бөлініп, облыстық дін басқармасы және дінді зерттеу орталығы құрылды
Сала мамандарының ұйымдастыруымен қолға алынған жұмыс нәтижесі берекелі әрі жемісті болады деп ойлаймын, – деді Ж.Омар.
Облыстық ардагерлер кеңесінің төрағасы Ермек Келемсейіт ұлттық салт-дәстүріміз бен мәдениетімізді жандандырып, жастардың жүре­гіндегі Отанға, туған елге, жерге деген патриоттық сезімдерін ояту қазіргі күннің басты тақырыбы екенін тілге тиек етті
Алматы облы­сы­ның Құрметті азаматы, киноактер Әлімғазы Райымбеков керуен мүшелеріне ақ батасын арнады.
«Рухани керуен» жобасы аясында құрылған жұмыс тобы елді мекендерді аралау барысында «Рухани жаңғыру: ел ертеңінің бастауы» тақырыбында зиялы қауым өкілдерімен келелі кездесу, «Денсаулық – болашақ кепілі!» тақырыбында діни себептермен екпе, қан құюдан бас тартқан азаматтармен кездесіп, түсіндірме жұмыстары жүргізіледі
«Рухани жаңғыру: туған жер – алтын бесік» атты сурет және кітап көрмесі мен «Ақпараттық түсіндіру жұмысы – діни сауаттылықты арттырып, рухани байлығымызды дәріп­тейді» тақырыбында білікті дін танушы ғалымдармен дөңгелек үстел ұйымдастырылады
Деструк­тивті діни ағым ықпалына түскен азамат­тарға оң жолды нұсқау мақсатында «Рухани мұра» атты концерттік бағдарлама, шығармашылық топтың «Дертке дауа – Хақ жолы» атты қойылымдары қойылмақ.
Әрбір Қазақстан азаматының рухани санасын жаңғырту, туған жеріне деген сүйіспеншілік және патриоттық сезімдерін арттыру мақсатында жолға шыққан ­«Рухани керуен» төмендегі бағыттар ­бойынша өз жұмыстарын жүзеге асырады
4-7 қыркүйек аралығында Жамбыл, Қарасай, Талғар аудандарында болса, 20-22 қыркүйек күндері Ақсу, Сарқан, Алакөл, 4-6 қазанда Панфилов, Ұйғыр, Райымбек, 18-20 қазан күндері Енбекші­қазақ, Іле, Қапшағай, 1-3 қараша аралығында Көксу, Кербұлақ, Балқаш елді мекендеріне аялдаса, қараша айының 8-10 аралығында Ескелді, Текелі, Қараталда, 17 қараша күні Талдықорған қаласында керуен сапары қорытындыланбақ.
Еңлік БАУЫРЖАНҚЫЗЫ
Алматы облысы
