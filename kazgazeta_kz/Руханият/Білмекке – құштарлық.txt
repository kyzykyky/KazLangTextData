Кітапханадағы кездесу
1948 жылдың күзі
Жұмыстан кейін аудандық кітапханаға кіргенімде алдындағы қалың кітапқа шұқшиып, бірдеңелерді түртіп алып отырған Шіметов Бәшірді көрдім
Осындағы мекемелердің бірінде елеусіздеу жеңіл-желпі жұмыста жүрген «бұл не оқып жүр екен» деген әуесқой ой келді де қасына барып:
– Бәшір, не оқып жүрсің? – деп сұрамаймын ба
Ол ойланбастан:
– Байдың қалай байып, кедейдің қалай кедей болатынын білгім келеді, – деп жауап берді.
– Білу жолын тапсаң бізге де айтып қойсайшы.
– Мынада бәрі де сайрап тұр, – деп Бәшір маған алдында жатқан қалың кітапты көрсетті
Қолыма ұстап қарасам, Карл Маркстің «Капиталы» екен.
– Қалай, түсіну қиын емес пе?
– Оңай емес, әрине
Қиын екен деп уақытты босқа өткізгеннен келер пайда жоқ қой.
Сол Бәшір аудандық партия комитеті жанындағы саяси мектеп сабақтарына үзбей қатынасып, өзінің білмекке құштарлығын көрсетіп жүрді
Көп ұзамай аудандық партия комитетінің нұсқаушылығына жұмысқа алынды
Тағы бірер жыл өткенде бөлім меңгерушісінің креслосында отырғанын көрдік
Ол бұл орында да ұзақ отырып қалған жоқ
Аудандық партия комитетінің аймақтық хатшысы болып шыға келді
1957 жылдың көктемінде Амангелді аудандық партия комитетінің бірінші хатшысы, ҚазКСР Жоғарғы Кеңесінің депутаты Түсіпхан Боданбаев Қостанай облыстық партия комитетінің екінші хатшылығына жоғарылатылды да, оның орнына ауатком төрағасы Төртқарин Бәкіжан сайланды
Осыдан кейін ауатком төрағалығына кімді қоямыз деген сұрақ мәселесі талқыланғанда таңдау Шіметов Бәшірге түсті.
Бәшір жұбайы Күләйша екеуі он шақты бала тәрбиелеп өсірді
Олардың бәрі дерлік жоғары және арнаулы орта білім алды
Үлкені Ғалия Бәшірқызы Шіметова Қостанай қаласында дәрігер-терапевт, ортаншысы Ғабит Бәшірұлы Шіметов Қостанай кедендік одағында беделді қызмет атқарып жүр
Екеуі де сәті түскенде маған соғып сәлем беріп тұрады
Бұл тәрбиеліліктің белгісі деп білемін.
«Наотрездің» қазақшасы – «үзілді-кесілді»
Қостанай қаласы мен бұрынғы Батпаққара, кейіннен Амангелді атанған аудан орталығына баратын ұзын жолдың үстіндегі көп жүргіншіден мезі болып, Қайғы жұрты адам қондырмайды деген жағымсыз аты шыққан Қайғыда туып-өскен Теміржан Әбеуов комсомол-жастар жұмысына белсене қатынасып жүруші еді.
1940 жылдың орта кезінде Калинин колхозының төрағасы Есболов Досан оны шақырып алды да, өзіне бас есепшілікке тағайындады
Сөйтіп ол кәдімгі кісі түсетін үйдің қатарына қосылды
Аудандық мекемелер басшыларымен де танысып үлгерген еді
Араға азды-көпті уақыт салғаннан кейін ол аудандық партия комитетіне қызметке алынды
Шілденің ми қайнатқандай ыстық күндерінің бірінде аупарткомға барсам Теміржаным ақ көйлегінің жағасын қайырып тастап, екі білегін сыбанып алдында жатқан газеттерге үңіліп отыр екен
Мені көрген бойда әлденеге қуанғандай «таптым-таптым!» демесі бар ма.
– Нені таптың? – дедім мен де таңданып.
– «Наотрездің» қазақшасы «Үзілді-кесілді» екен.
– Оны қайдан таптың?
– Мынау облыстық «Сталинский путь» пен «Большевиктік жол» газеттерінде жақында өткен бір жиналыстың есебін салыстыра оқып отырып таптым, – деп алдында жатқан газеттерді көрсетті.
– Тағы нені таптың?
– Тапқандарым толып жатыр
– «Бурное аплодисменты» «ду қол шапалақтау» екен
Мынадан бәрін көруге болады.
Ол көп сөздері бірі қызыл, бірі көк қарындашпен сызылып, аламыштаған газетті алдыма жайып салды.
Теміржан Ұлы Отан соғысына дейін 9 сыныпты ғана бітіріп, одан әрі оқи алмай қалған еді
1951 жылы Амангелді орта мектебін сырттай оқып бітіріп, толық орта білім аттестатын алды
Келесі жылы Алматыдағы 2 жылдық партия мектебіне түсіп, оны 1954 жылы үздік бітіріп шықты
Аудандық партия комитетінің ұйымдастыру бөлімінің меңгерушісі, аупарткомның хатшысы, совхоз директоры, аудандық кәсіптік-техникалық училищенің директоры болып, жемісті жұмыс атқарды
Бірнеше жыл бойы аудандық тұтынушылар одағын басқарды
Торғай облысында кітап саудасы жұмысының негізін қалап, жолға қойған да сол.
ЗАҢ САБАҒЫН ЖЫРАУЛАРША ЖАТТАҒАН
Қабижан Амангелді ауданындағы Чкалов атындағы колхоздың даңқты ұстасы Мырзахметтің ортаншы баласы
Домбырашы, өлеңшілігімен аты шыға бастаған жас жігіт аудандық «Социалистік шаруа» газетіне жиі шығып тұрушы еді
Сол арқылы сырттай танысқан аудандық прокурор Байғазы Тасыбаев шақырып алды да, 1949 жылы оны өзіне хатшылыққа тағайындады
Бір жылдан кейін Алматыдағы заң училищесіне оқуға аттандырды
Онда сабақты бастан-аяқ орыс тілінде оқытады екен, ал Қабижан орысша бір ауыз сөз білмеуші еді
Алғашқы сабақтан кейін оқытушы заңгер студенттерге оқулықтың мына бетінен мына бетіне дейін оқып келіңдер деп тапсырмай ма
Мұны түсінбеген Қабижан қасындағы баладан «мына кісі не айтты» деп сұраған, анау: «оқулықтың мына бетінен мына бетіне дейін оқып келіңдер» дегенді айтты деп түсіндірген
Түс ауа асханаға кіріп жүрек жалғап алғаннан кейін манағы оқулықта берілген беттерді ашып қойып зуылдатып жаттауға кіріскен
Бір жақсысы, онда не айтылғанынан ештеңе түсінбесе де орысша сөздер біріне-бірі тізбектеліп, қаз-қалпында мұның жадында қала берген
Осылай бірнеше рет оқығаннан кейін қаншалықты жатталғанын білу үшін іштей күбірлеп «оқып» көрген
Қателескен тұстарын оқулыққа қарап тексеріп отырған
Арада бір апта өткеннен кейін оқытушы өзінің тапсырмаларын шәкірттері қалай орындап келгенін тексермей ме
Кезек Қабижанға жеткенде ол орнынан атып тұрып, оқытушының көзіне тура қарап сайрап кеп берген ғой
Бұған қатты риза болған ұстаз «молодец» деп бес қойған.
Қабижанның тағы бір жақсылығы: оқытушыны алдап кеттім деп мәз болмаған
Өзін алдамаған
Қолына орысша-қазақша сөздікті алып, жаттағандарының әрбір сөзінің қазақшасын анықтап, жадында сақтай берген
Осылай жарты жыл өткенде орыс тілін ұстаздары берген сабақ шеңберінде тәп-тәуір үйреніп алған
1952 жылы училищені үздік дипломмен бітіріп, Қостанайға келіп облыстық сотқа жұмысқа орналасқан
Мұнда екі жыл жұмыс істеп, азды-көпті тәжірибе алғаннан кейін шалғайдағы Торғай ауданына (кейін Жангелдин) судьялыққа жіберілген.
Қабижанның осылай басталған судьялық, аудандық сотқа төрағалық жұмысы мақтанышпен айтуға тұрарлық 40 жылға жуық уақытқа созылды
Қайда жүрсе де әділетті деген жақсы атағы алдынан шығып, жан-жаққа тарап жатты
Талайлар-ақ «ісің ақ болса Қабижан сенің жағыңда, қара болса өз обалың өзіңе» дегенді айта жүретін.
Қабижан қоғамдық жұмыста осынша абыройлы істерімен қатар, жұбайы Қатира екеуі тәрбиелеп өсірген балаларының бірі Бақытжан Мырзахметов елінің төрт құбыласына түгел танылған әйгілі суретші болды .
Сапабек ӘСІПҰЛЫ
