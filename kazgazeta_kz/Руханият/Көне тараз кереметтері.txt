Жұмыр жердің бетінде табиғат құдіретімен шебер өрнектелген, адам баласы қолымен асқақ тұрғызылған таңғажайып сәулетті де қастерлі нысандар, киелі де көрікті орындар, шүкір, жетіп артылады
Солардың бір бөлігі Ұлы Жібек жолындағы ежелгі Тараз шаһары мен оған іргелес аймақтарда қанат жайғанын естіп, білумен шектелетінбіз
Енді міне, осынау тарихи-мәдени жәдігерлерге бай, көне мұраларымен әйгілі өңірді өз көздерімізбен көріп, тамашалау бізге – атыраулық бір топ ардагерлерге бұйырғаны қандай керемет! Ол мүмкіншілікке қол жеткізуімізге септескен Атырау облыстық ардагерлер кеңесіне айтар алғысымыз көп
Осы кеңестің төрағасы Қатимолла Ризуановтың өзі жолға шығатындарды облыстық әкімдіктің кіші залына жинап, рухани жаңғыру үдерісіне орай ұйымдастырылып отырған бұл шараның мән-мағынасын бір-екі ауыз сөзбен әдіптеп, жолашар тілегін білдірді.
Алғашқы ат басын тіреген тарихи оры­нымыз Төле би мен Байзақ батыр көшелерінің қиылысындағы ор­таға­сырлық рабад аумағындағы діни-ме­мориалдық кешенге кіретін Қарахан кесенесі.
Осы кесенеге таяу тұста оқшаулау орналасқан белгі тастағы «Қазақстан Республикасы Президенті Нұрсұлтан Әбішұлы Назарбаевтың Болашақ ұрпаққа аманат хаты сақтаулы» деген құйма жазу назарды өзіне еріксіз бұрғызады
Елбасы қандай аманат жазды екен? Білгіміз-ақ келеді
Бірақ оның ашылу мерзімі – 2100 жыл
Келер ұрпақтар сол кезеңге тыныштық, шаттық, бақыт құшағында абыроймен аман-есен жеткей деген ізгі тілекпен ілгері Қарахан кесенесіне қарай қадам бастық.
Жолбастаушымыз Жамбыл облысы әкімдігінің мәдениет, архивтер және құжаттама басқармасының тарихи-мәдени нысандарда іс-шаралар ұйымдастыру бөлімінің басшысы болып қызмет істейтін ­Сауран Қалиев білімі терең, ойы озық азамат екен
Қандай сауалымызға да іркілмей жауап қайтарады
Оның айтуына қарағанда, Жамбыл облысында 3365 тарихи орын мен ескерткіштер тіркелген, олардың 25-і республикалық дәрежеге ие көрінеді
Сол санатқа жататын бұл кесене тарихта аты белгілі Қараханидтер әулетінің көрнекті тұлғасы, қырық жылдай ел билеуші болған Шах Махмуд Қараханға арналып салынғанмен уақыт өте келе бүлініп, бастапқы өрнекті, сәнді, сәулетті нұсқасын жойған
Жергілікті тұрғындар өткен ХХ ғасырдың басқы тұсында оны қайта тұрғызуға барынша әрекеттенгенмен әуелгі қалпына келтіру жолын таба алмаған
Кесененің бұрынғы келбеті мен сәулеттік құндылығы тек 1902 жылы түсірілген фотосурет арқылы бүгінгі кезеңге жеткен
Бертіндегі қайта жаңғырту жұмыстары 2002 жылы оңтайлы жүргізіліп, жаңарып, жасанып тарихи-танымдық туризмнің белгілі бір нысанына айнала бастаған.
Қасымда қанаттас тұрған мақаттық ардагер Дінғали Дәулетбаев:
– Қалай болғанда да ізі жоғалып кетпей бүгінге басы бүтін күйінде аман жеткеніне шүкір, – деп кіре беріс маңдайшасындағы арабша жазуға көз тікті
Ол «Алладан басқа құдай жоқ
Мұхаммед оның елшісі» деген құран сөзі екен.
Сондай-ақ іргелес Даутбек кесенесі де ХІІІ ғасырдан жеткен бірегей жәдігер
Ұлық Білге ­Икбалхан Даутбек-Шамансұрға арналып салынған кесенедегі қабіртаста «1262 ж
31 наурызда қайтыс болған қолбасшы, қалам мен қылыштың иесі, жаны таза момындардың жанашыр қорғаушысы жерленген» деген жазу оның кім екенін, атақ, даңқын айқын әйгілейді
Тараздықтар осындай тарихи орындарды көздің қарашығындай сақтауға, күтуге, жетілдіруге баса көңіл бөлетіндігімен тәнті етті.
Ежелгі Тараз музейі мен Көне Тараз тарихи-мәдени орталығынан білгеніміздей, қаланың алғашқы гүлдену кезеңі VI-IX ғасырларға, ал екінші гүлдену дәуірі XI-XII ғасырларға сәйкес келеді
Қалада жеті қамал болған
«Көне Тараз әлемі» атты ашық аспан астындағы музейде шертер сыр мол болып шықты
ХІ-ХІІ ғасырларға тән хамам моншасы, шайхана… айта берсек жәдігерлер легі таусылар емес
2007 жылы келген сапары кезінде ­Елбасы музейде болып риза кейіппен «Ұлы дала елі» деген баға берген
Сонымен қатар, Мемлекет басшысы Нұрсұлтан Назарбаевтың «Тараз – тарихымыздың алтын діңгегі» деп дәл айтылған пайымдауы да тараздықтардың абыройын асқақтатып тұр
Оны қалада бірнеше жерге көрнекі етіп жазып, іліп қойған
Өте орынды-ақ
Музейдегі Алтын адам көшірмесі, «Тәңір құты» елі атауымен ілінген гундар картасы, зергерлік әшекей бұйымдар, моншақ, шырағдан тұғыры, ыдыстар, шұңқырлы тас бұйымдар, диірмен тастар және тағы басқалар танымды кеңейтіп, өзіңді өткен ғасырларға саяхат жасатады
Батыс Түрік қағанаты дәуірін көз алдыңа әкелетін жәдігерлер де айшықты
Жеті жылқысымен, күңдерімен бірге жерлерген ханзада мен ханшайым бейнелері небір ойларға тұздық болғандай.
Тылсым сырлы  Ақыртас
Экскурсиялық саяхатымыздың екінші күнінде Батыс Европа – Батыс Қытай халықаралық автодәлізімен шығыс бетке қарай бағыт алдық
­Автобус үстінде жолбасшымыз ­Сауран Қалиұлы қылаңытып көрінген Мойынқұм, көз ұшындағы Бата Мойнақ тауы, Жеті төбе қорымы, Теріс, Аса өзендері, Ақсу-Жабағылы қорығы туралы бірқатар қызықты-қызықты деректердің шетін қайырды
Сөйткенше болған жоқ, көлігіміз оңға қарай кілт бұрылып, автодәлізден біз бара жатқан Ақыртас кешеніне дейін әдейі тартылған тас жолға түсті.
Жергілікті басылымдар мен кітапшалар, таныстырылымдар беттерінде бізге «Жамбыл облысындағы 5 тарихи мұра ЮНЕСКО-ның Бүкіләлемдік тізіміне «Жібек жолы жәдігерлері
Тянь-Шань өткелі» санатымен енгізілген
Олар – Ақтөбе-Баласағұн, Құлан, Өрнек, Қостөбе және Ақыртас қалалары» деген мағлұмат жиі кездесті
Демек, біз маңдай тіреген сол санаттағы Ақыртас өзіндік салмағы бар, VIII-XII ғасырларда өңделген алып тастардан тұрғызылған, бірақ толық аяқталмаған ортағасырлық сарай кешені
Талас Алатауының етегінде, Ұлы Жібек жолының бойында орналасқан бұл ірі кешеннің ашылмаған тылсым сырлары әлі жеткілікті
Сірә, қамал ретінде салынған болуы тиіс
Олай деуге басты негіз – оның қабырғаларының ені 5 метр қалыңдықта қызыл құмтастардың алып кесектерімен қаланған, іргетасы 2 метр тереңдікке қазылып, орнатылған ірі тас блоктардан тұратындығы
Мұндай қалыңдықтағы қабырғаны зеңбірек оғының да тесіп өте алмасы кәміл.
Кешен құрамына сарай, саябақ, тұрғын жай, топырақ, тас карьерлері, Төрткүл, қарауыл мұнаралары, керуен сарайы, обалар кіреді
Бұрыштарындағы мұнаралар дөңгелек пішінді, диаметрі 7 метр
Кешеннің 70-ке жуық бөлмелері, 15 колонна галереясы мен ортасында жарты гектарды алып жатқан ашық аула алаңы бар
Оны айналдыра көлемі 5х5 метр болатын тастан тіреу ілгелері қойылыпты
Ақыртаста екі хауз (су қоймасы) және сол және оң жақ қабырғаларының ортасында сарайдың ішкі ауласымен байланыстыратын өткелдер болған
Сыртқы жақтағы ілулі тұрған түсініктермен танысу өз алдына, осы деректердің бәрін жолбасшымыз тәптіштеп тұрып айтып жеткізді
Сұрақ та аз болған жоқ
Құрманғазылық ардагер Орынғали Құмарғалиев пен махамбеттік Қамбар Мұқанов кешеннің зерттелуі туралы сұраса, жылыойлық Ермекқали Келдібаев пен Сағымбай Бектілеуов алып тастардың қалай өңделіп, қалай тасылып жеткізілгенін білгісі келеді
Ал мақаттық Сәбит Халенов пен махамбеттік Дүйсенбай Рысқалиев Ақыртас атауының қайдан шыққанын білуді жөн деп санапты
Бәрінен де Халел Досмұхамедов атындағы Атырау мемлекеттік университетінің профессоры, тарих ғылымының докторы Әбілсейіт Мұқтардың сауалдары молырақ болды және ол тарихшы ғалым ретінде өзіндік пікірлерін де ортаға салды.
Бұл жерге жанына шипа іздегендер көбірек келетін көрінеді
Оны күнгей бет жақтағы талға байланған ақ шүберектер дәлелдеп тұр
Әсіресе, сол жердегі кресло мен орындық пішіндес үлкен қызыл құмтасқа отырудан жанға рақат алады десті
Біздің топтағы ауыл шаруашылығы өндірісінің ардагері, ҚР Гуманитарлық ғылымдар академиясының академигі, жазушы Өмірзақ Қажымғалиев сол тасқа бір минуттай отырып:
– Шындығында емдік қасиеті бар орын тәрізді, – деп өз уәжін айтты
Оған жалғас басқалар да қарап қалмай шипалы тасқа кезектесіп отыруға көшті.
Осы жерде дәу қызыл құм тастардың ішінде астау тәріздестері де ұшырасады
Жергілікті халық астауды ақыр деп те атайды
Диалект сөз
Бұл құрылыс осыған орай Ақыртас атауына ие болған делінеді
Жөні бар.
Тектұрмасқа тәу еткен  төңіректің көркіне қанығады
Тараз қаласының шығыс бет­кейіндегі биік төбенің шаһар жақ жиегінде менмұндалап Тектұрмас ке­сенесі көзді арбайды
Сәні келіскен жәдігер
Сол бір қастерлі орын біздің топтың келесі аялдап, тәу еткен жеріміз болды
Осы төбенің басы зорастризм, христандық және мұсылмандық рәсіммен жерленген зираттар орналасқан діни орын болып саналады
XIV ғасырда бұл арада өзгелерінен ерекшеленіп Тектұрмас кесенесі бой көтерген.
Төбенің сол жақ етегінде аңғарын кеңге жайып, сылана сылдырап Талас өзені ағып жатыр
Биіктің төменгі бөлігінде ежелгі жерасты жолы және өзен арқылы өтетін тас көпір болған
Кеңестік кезеңнің дінге қарсы саясатының кесірінен жиырмасыншы ғасырдың отызыншы жылдарында төбедегі тарихи-мәдени орындарға жатуға тиісті нысандардың бір бөлігі толықтай, бірсыпырасы жартылай қиратылған
Жиырма бірінші ғасырдың екінші жылында Тектұрмас атымен халыққа аян Сұлтан-Махмудхан жерленген кесене қайта тұрғызылған
Оны әуелгі қалпына келтіру кезінде археолог А.Итеновтің археологиялық қазба жұмыстары мен он тоғызыншы ғасырдың сексенінші жылдары түсіріліп, бүгінге дейін сақталған фотосурет негіз болыпты
Сұлтан-Махмудхан Қарахан империясының ұлы қолбасшысы болған
Ал оның бүркеншік атына айналған екінші ныспысы Тектұрмас сөзінің түркіше анықтамасы «Тынымсыз орын» дегенге саятын көрінеді.
Тектұрмас кесенесінің қала жақ іргесінде бүкіл төңіректі биіктіктен көріп, түрегеліп тұрып тамашалайтын арнайы фойе тәріздес орын жасақталған.
– Айнала алақандағыдай көрінетін жер екен, ғажап қой! – деп исатайлық Таупих Маштақов қасындағы қадір тұтатын, екі ­ауданда партия, кеңес органдарында қатар қызмет атқарған ағасы, индерлік Өтеп Нұриевке көз жетер аумақтағы тамаша көріністерді қолмен нұсқап, ризалық сезімде көрсетіп тұрды
Атырау қаласынан келген ақсақалымыз Нұреден Есмағам­бетов те, индерлік Ерсайын Көшеков те, құрманғазылық Өтеулі Хасанов та жан-жақтағы бірін-бірі қайтала­майтын табиғаттың әсем де сұлу кейіп-кескіндерін, иек астындағы таяу алқап­та құлашын кеңге созып жатқан шаһар­дың бет-бейнесін сүйсіне қызықтады.
Иә, солай! Бұл ара Алатау мен Қаратаудың түйіскен тұсы
Арасын кішкене үзік бөліп тұр
Ол екеуімен қабаттаса Үлкен және Кіші ­Буырыл таулар да, сымбатты өзен Талас та аймақтың ажар-көркін асыра түскен
Осы төбенің басына Абылай ханның серігі болған, Байзақ датқаның әкесі Мәмбет батырдың сүйегі басқа жерден көшіріліп әкеліп, қайта жерленіп, үстіне кесене тұрғызылған
Оған да құран бағыштадық
Төбенің ең төменгі етегіндегі үңгірге қарай қызылқоғалықтар Іңірбай Сағи мен Мамық Бегімова ептеп басып барып көріп қайтты
Кері оралар жолындағы жер сілкінісінен кейін пайда болған түйедей алып тасты Мамық алақанымен бір сипап өтті
Жоғары шыққан соң Іңірбайдан не көргенін сұрағанымызда:
– Жерасты жолы дейді ғой, жартылай бітеліп қалыпты
Үңгірді ғана көрдім
Арғы жағына көзім жетпеді,- деп жаңа ғана жоғары көтерілген тұсына қайта жанарын тікті.
Айша бибі ақиқаты
Көнеден жеткен аңыздарымен қызықтырмай қоймайтын Айша бибі туралы ақиқаттардың ұшығын оқиға болған жерден естіп, оның өрнекті кесенесін көзбен көру қандай ғанибет еді
Тараз қаласынан 17 шақырым жерде орналасқан, қазақ елінің ортағасырлық сәулет өнерінің інжу-маржаны саналатын кесене ту алыстан-ақ көзге ілікті
Жолшыбай Аса өзеніне жеткенімізде жолбасшымыз ­Сауран Қалиұлы ортаға шығып Айшаны осы судың жағасында жылан шаққанын және бүгінге жеткен әпсананы айтып берді
Ару бикештің әке-шешесі Зеңгі баба мен Ануар бегім
Бойжеткен Айша мен жас батыр Қарахан Түркістан қаласында кездесіп, бір-біріне ынтық болып, көңілдері жарасады
Екеуі бас қосуға уағдаласқанмен жігіттің ел, жер қорғаумен жүріп, қолы тимегендіктен қыздың ауылына белгіленген мерзімде баратын мүмкіндігі болмайды
Арада біраз уақыт өткеннен кейін шыдамы таусылған Айша Қараханның ауылы Таразға өзі іздеп баруға бел байлайды
Қасында күтушісі Баба-әже-қатын болады
Бірнеше күн жүріп Аса өзеніне келгенде жағасында суға шомылып, жатып дем алады
Маужырап ұйықтап жатқан оны улы жыланның шаққаны оятады
Осыдан кейін Айша қиналыс үстінде дереу Қараханға хабар бергізеді
Тәуіп, молдаларын бірге әкелген Қарахан сол жерде екеуінің некелерін қиғызып, о дүниелік болып бара жатқан Айшаның құлағына Қарахан «Айша, сен енді бибі болдың!» деп үш рет дауыстайды
Міне, осыдан кейін қыз өзі өлсе де Айша бибі атанып, аты тарихта мәңгілікке қалады.
Бүгінге жеткен аңыздың бір тарамында Қараханның уақытылы келмегеніне ренжіген қыз әкесі жолға шыққан Айшаға теріс бата беріп, жетінші өзеннен өткенде қатерге ұшырайтынын айтқан делінеді
Бірақ оның ақиқаттығына айқын көз жеткізген адам әзір жоқ тәрізді.
Қайғыдан қан жұтқан Қарахан шынайы махаббатына арнап күмбезді кесене тұрғызған
ХІ-ХІІ ғасырларда бой көтерген Айша бибі кесенесі жартылай қирағанмен екі мұнаралы батыс қабырғасы уақыт сынынан өтіп, қазіргі кезеңге ежелгі қалпын сақтап жеткен
Кесене үстіміздегі ғасырдың басында қайта жаңғыртылып, оның ашылуына 2005 жылғы сәуірдің 25-де Елбасының өзі қатысқан
Ұлт мұрасының інжу-маржанына айналған кесененің қабырғалары 62 түрлі нақыштағы ою-өрнекті қыш тақталармен көмкерілген
Қаланымның 18-ші текшесінде араб әліпбиінің «куфа» нұсқасымен «Күз… Бұлттар… Дүние ғажайып…» деген сөздер жазылған
Бұрыштамалары арша өзекті бағана­лармен қаусырылған
Басқа да қайта­ланбас ерекшеліктерін айта берсек әңгіме созыла түседі
Айша бибі кесенесіне таяу жерде қанаттасып тағы бір жәдігер тұр
Ол – Айша бибінің өмір бойғы күтушісі (бибі кесенесінің шырақшысы міндетін де атқарған) болған Бабаджа Хатунның кесенесі
Айша бибі кесенесінің алдында суретке түсейін деп тұрғанымызда біздің топтың жетекшісі Хамза Ғабдолланың:
– Қандай шебер өрнектелген кесене, тамаша екен! – деген шынайы көңілмен айтқан сөзін бәріміз де құптап, бас изестік.
Шаһар жаңғырып, жасануын күшейткен Айша бибі кесенесіне барып, оралған соң қаладағы Қазақ хан­дығы­ның 550 жылдығына орай Атырау облысының салып берген «Бәйтерек» саябағын, сондай-ақ Қазақ­стан Республикасының тұңғыш Президентінің саябағын аралап көріп, олардың халықтың көңілді демалыс орындарына айналғандығына риза болыстық
Сонымен қатар 1931 жылдан бері қызмет істеп келе жатқан ­Жамбыл облыстық тарихи-өлкетану музейінің бір-екі бөлігін аралап, танысу да таным-түсінігімізде өз өрнектерін қалдырды
­Музей қызметкері Жамал Ақпан көне түркілер дәуірінен бергі жәдігерлердің тарихын, сыр-сипаттарын, әсіресе балбал тастардың бет-келбеттеріндегі ерекшеліктерді тақылдап тұрып, қысқа да нұсқа етіп жеткізе білді
Осында Елбасы Нұрсұлтан Назарбаевтың Қазақ хандығының 550 жылдығында облыс халқына құттықтау жолдаған мінбері де құнды жәдігерлер қатарында тұр.
Атырау облыстық тарихи-өлкетану музейінің директоры ­Рашида Харипова біз қарап үлгермеген үстіңгі қатарлардағы бөліктерді де сыдыртып аралап шықты
Сірә, ол «Жақсыны көрмек үшін» дегендей алдағы кезеңде Атырау қаласында тұрғызылуы тиісті облыстық тарихи-өлкетану музейінің құрылысы үшін керекті, қаперге алар озық үлгілерді көкейге түйіп жүрген сыңайлы.
Төрткөл керуен сарайына аз-кем аялдағаннан соң Жамбыл атындағы руханият орталығы жәдігерлерімен кеңірек танысудың реті келді
Мұнда Сүйінбай, Жамбыл, Дина, Күләш сынды қазақтың марқасқаларымен қатар әдейі бұрыш арналып Жамбылдың хатшылары да насихатталыпты
Жамбылдың пойызбен келе жатып қаланың атын өз атағына аударуына орай вагон баспалдағында қолын көтеріп тұрып «Атыңнан айналайын Әулиеата, Атыңды алып қойды деп болма қапа» деген екі ауыз өрнекті сөзін айтқан сәтін үлкен полотно арқылы беріп, көрнекі етіп қоюы көңілге айрықша қонды
Орталықтағы «Ұлы Дала мемлекеттері», «Тарих толқынында – батырлар», ­«Руханиятта жас ақындар мектебі», «Айтыс ақындары мектебі» атты таныстырылымдар және тағы басқалар біздің назарымызды бөлгізбей қоймады.
Алыстан көз тартатын «Қазақ хандығына 550 жыл» монументі мен ондағы таза қоладан құйылып орнатылған Керей хан мен Жәнібек сұлтанның тақта отырған бейнелері де айналсоқтап шыға алмаған жеріміз, қасиетті орын болып есте қалды.
Тараз қаласынан үлкен әсер алып, ойымызға бұл шаһардан біздің облыстың үйренері аз емес деген түйін түйіп оралдық.
Төлеген ЖАҢАБАЙҰЛЫ,
Қазақстанның 
Құрметті журналисі, 
ҚР Ақпарат саласының үздігі
