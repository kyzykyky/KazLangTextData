Қазақ халқының сөздік қорында «бота» сөзіне байланысты тұрақты теңеулер, бейнелі сөздер мен сөз тіркестері, мақал-мәтелдерді көптеп кездестіруге болады
Мәселен, ботадай боздады, боталаған нардай, ботасы өлген іңгендей, ботакөз және т.б
Сонымен қатар жас баланы еркелету мағынасында қолданылатын – бота, боташым, ботақаным деген сөздер де халық арасында жиі қолданылады

Бота
Бота деп халқымыз түйенің бір жасқа толмаған төлін атайды
«Бота» сөзі ел ішінде бала сөзінің орнына да пайдалыныла береді
Ботаның дүниеге қалай келетіні туралы зерттеуші А.Ниязов былай деп жазған: «Түйе тууына 1-2 сағат қалғанда аунай бастайды, ернін шүйіреді, безектеп бір орында тұрмайды
Бір байқап жүргенім, түйе ұрғашы бота туарда күнбатысқа, еркек бота туарда күншығысқа қарай бошалайды».
«Түйе сүйеді баласын боташым деп» демекші, ботаның айыр бота, ақ кемік бота, арамза бота деген түрлері кездеседі.
Айыр бота
Айыр бота деп бура мен іңгеннен туылған ботаны айтады.
Ақ кемік бота
Көп жегіліп-мінілген іңгеннің шілде-тамыз айын­да туылған ботаны ақ кемік бота дейді.
Арамза бота
Күткен мерзімінен ерте туылған ботаны қазақ арамза бота деп атаған.
Бота белбеу
Халқымыздың сөз­дік қорында бота белбеу сөзі кез­деседі
Бұл белбеудің асыл таспен өрнектелген ең сапалы түрі; кейде мұны кемер белбеу, асыл белбеу деп те атай береді
Белбеудің бұлай аталу сыры оның күміс бағдарлары ботаның көзіне ұқсас болғандықтан деседі.
Бота көз
Шарасы кең, мөлдіреген үлкен, әдемі көзді әдетте бота көз деп жатамыз
Бұл да тегін емес
Өйт­кені бота көзге байланысты сөз­дер халық лексиконында молынан ұшы­расады
Халқымыз сұлулықты, әдемілікті ерекше бағалағандықтан, «ботаның көзіндей» деген салыстыру мағынасында айтылатын сөздің түп-төркіні ботаның мөлдіреген көзімен тікелей байланысты
Дүниеге келген қыз балаға «Ботакөз» деген есімнің қойылу сыры да осында жатса керек
«Бота көз» қыздың сұлу­лығын суреттеу мағынасында әдеби көр­кем туындыларда да көп кездесетінін байқауға болады.
Ботаның көзіндей
Бота көз сөзі­нен келіп туындайтын ол ботаның көзіндей деген теңеулік сөз
Мөп-мөлдір, ­та­за, мөлт-мөлт еткен жанарды қазақ бота­ның көзіндей екен деп бағалаған
Ботаның көзіне адамның бейжай қарауы мүмкін емес
Өйткені ол дүниедегі ең сұлу, таза, мөлдір көз болып көрінетіні рас
Сондықтан халықтың ауызекі сөзі мен әдеби шығармаларында бейнелі әрі теңеу сөз ретінде көп тараған
Бота сөзіне байланысты халық арасында бота қалжың, бота қылды деген сөздер де кездеседі.
Бота қалжың
Бота қалжың деп өзім­сінген, жеңіл ойын, қалжыңды айтады
Бұл сөздің сыры мынада: жануар, ол еркелігін иесіне де жасайды
Сөйтіп, же­ңіл ойынға, қалжыңға шақырады
Қазақтың «бота қалжың» деген сөзі осыдан тарағаны күмән тудырмайды.
Бота қылды
Бота қылды деген сөз болса, ол адам қарекетін сипаттауға байланысты қолданылады
Мәселен, бір адамның басқа адамды өз иелігінде жұмсауы мағынасын білдіреді
Бұл атау­лы сөз түйе ұстаушылардың ботаны қолға үйрету амалынан туындағаны анық.
Ботасын бауырына алған іңгендей
Адамның жақсы көріп, емірену сезімін білдіру үшін ботасын бауырына алған іңгендей сөзі қолданылады
Дүниеде өз төлін шексіз сүйетін жануардың бірі ол түйе екені белгілі
Түйе ботасын қатты қызғанып, қорғап, қорғаштап жүруі ботасын бауырына алған іңгендей деген теңеу сөздің пайда болуына негіз болған
Демек, бұл адамның жан дүниесін, балқып еміренген күйін, соны сипаттайтын теңеу сөз ретінде бүгінгі күнде де қолданылып келеді.
Ботасы өлген түйедей
Әбден зарланып, қатты қайғыланған халды білді­ретін сөз
«Қыз Жібек» жырында: «Айтамын айт дегеннен арма, Жібек, Ботасы өлген түйедей зарла, Жібек» делінсе, ғашықтық дастандарда: «Ботасы өлген түйедей, Енді боздай қалдым мен» деген жыр жолдарын көреміз.
Төменде «бота» сөзіне байланысты өзге де атаулы сөздердің бірқатарын ұсынып отырмыз:
Бота тастады
Бұл іш тастады, уақы­тына жетпей бота өлі туды деген мағынаны білдіреді.
Бота тірсек бозбала деп халқымыз жас, әлжуаз баланы айтатын болған.
Бота ішік
Жүнін ішіне қаратып бота терісінен тіккен ішік.
Бөдене бота
Әлжуаз туылған бота.
Еміздік бота
Еміздік арқылы қолдан сүт беріп өскен бота.
Еміншек бота
Желіндемей бота­лаған іңгеннің ботасы.
Жетім бота
Енесі жоқ не болға­нымен де сүтке жарымаған бота.
Заржақ бота
Енесін емсе де, ембесе де боздай беретін бота.
Күн қақты бота
Көп жегіліп-­мініл­­ген інгеннің шілде-тамыз айында туған ботасы.
Қара кемік бота
Енесінің уызына жарымаған бота.
Қатпа бота
Енесін емін-еркін емсе де, шыр жұқпайтын бота.
Қоспақ бота
Іңген мен біртуардың бурасынан туған бота.
Құдыра бота
Марқа ботаның тай­лақ­тан кіші, өзге ботадан ірісі.
Құтымсыз бота
Енесін еміп қойып, тартынып жетекке жүрмейтін бота.
Маймақ бота
Аяғының білезік буы­ны ішке не сыртқа қарай айналып тұратын бота.
Марқа бота
Түйенің жаппай боталайтын кезеңінен 3-4 ай бұрын туылған бота.
Нар бота
Бура мен аруанадан туылса да, нарға тартқан бота.
Үкілі бота
«Көз тиеді» деген ұғыммен ноқтасына, төбесіне үкінің қауырсынын тағып сәндеген бота.
Бұл сөздерден байқап, аңғарып отыр­ғанымыздай, халқымыз ботаның түр-сипатына, мінез-құлқына, жаратылыс ерекшелігіне байланысты көптеген сөз­дерді ойлап тапқан
Бұл да табиғатпен етене, көшпелі өмір салтын ұстанған халқымыздың мал танығыш қасиетінің тереңдігін байқатып тұрғаны анық
Сон­дықтан «бота» сөзіне байланысты қолда­нылған сөздердің ұшан-теңіз еке­ні қайран қалдырады
Олардың бір­сы­пырасын жоғарыда келтірген болсақ, ке­лесі түрлерін былайша тарқа­туға болады: ботадай (бота тәрізді, бота сияқты), ботадай нәзік (сүйкімді, өте нәзік), ботадай тату (өте тату), ботажан (еркелету, жақсы көру нышанымен айтылатын атауыш), ботақан (ботаны жақсы көру, кішірейту, ер­келету нышанымен айтылатын атауыш), ботақандай (ботақан тәрізді, ботақан сияқты), ботала (іңгеннің бота тууы), боталаған нардай (емірену, мейірімі түсіп, егілу), көзі боталады (көзіне жас толды, жанары мөлт-мөлт етті, жылады), боталан (боталы болу), көз жасын боталатты (егіліп жылады), бота-тайлақ (түйенің жас төл­дері), ботасыз (ботасы жоқ), боташа (баланы жақсы көру, еркелету нышанымен айтылатын атауыш) және т.б.
«Қазақ әдеби тілінің сөздігі»
 бойынша дайындаған 
Дәуіржан Төлебаев
