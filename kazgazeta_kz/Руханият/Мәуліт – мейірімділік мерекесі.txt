Нұр-Мүбарак университетінде Қазақ­стан қажылары қауымдастығының ұйымдас­тыруымен Мәуліт мерекесі  аталып өтті. 
Аталмыш университетте Талғардағы «Нұр» балалар үйіндегі тәрбиеленуші сәбилерге қошемет көрсетіліп, дастарқан жайылды
Ақ жаулықты аналарымыз бен ел ағалары бүлдіршіндерге ақ тілектерін айтып, баталарын жаудырды
Белгілі өнерпаз Бекжан Тұрыс шараның ашылу рәсімінде Мәуліт мерекесінің мазмұнына тоқталды
Көрнекті сазгер Бақытжан Қажымұханов Пайғамбарға арнап мәуліт салауатын қазақша орындады
Алла елшісінің асыл қасиеттері жайлы көрсетілген көрініс, «Өнер қырандарының» жетімдер жайлы қойылымы ерекше әсер берді.
Қазақстан қажылар қауымдастығының төрағасы Еркін қажы Дуанаев өз сөзінде 10-жылдан аса уақытта 600-дей жетім баланы бауырына басып, 200-дей тастандыны бағып отырған «Нұр» балалар үйінің директоры Тұяқ Есқожина мен Әнуардың жетім жандарға мейірім сыйлаған шаңырағын үлгі ете отырып, бүгінгі шаранасын далаға лақтырып жатқан қаракөздердің жағдайын жанашырлықпен жеткізіп, елді имандылыққа жұмылуға шақырды.
Мерекелік жиын соңында Пайғамбар (с.а.у) мәулітін ерекше ықыласпен жүргізген сахна саңлағы, актер Б.Тұрысқа қажылыққа жолдама табыс етті
Қауымдастықтың ел арасында атқарып жүрген ізгі жұмыстары үшін қажыларға алғыс хат пен кеуделеріне қауымдастықтың 10 жылдығына арналған төсбелгілерін тақты
Ал сахна шетіндегі жәшікке көрермендерден жиылған қаржы «Нұр» балалар үйіне табыс етілді
Әнші Майра Ілиясова ізгі тілектерін жаудыра келе, алдағы наурыз айын­да Талғар қаласында өнер жұлдыздарының қайырымдылық концертін ұйымдастырып, түскен қаржыны «Нұр» балалар үйіне табыстайтынын айтты.
Мұқағали Мақатаевтың «Бірігіңдер әлемнің мұсылманы» атты әнін Қазақстан қажылары қауымдастығының мүшесі Сыр елінен шыққан дүлдүл әнші Әлмырза Ноғайбаев домбырамен орындап, салтанатты жиынның шырайын келтірді.
Айша КЕҢЕСБАЙ,
журналист
