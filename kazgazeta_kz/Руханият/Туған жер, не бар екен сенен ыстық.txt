Сәбит Мұқановтан жеткен «Туған жер, не бар екен сенен ыстық, себебі сенде туып, сенен ұштық» деген әдемі тәмсіл бар
Өткен аптаның сәрсенбісінде халықаралық Ақтөбе әуежайында, теміржолдың Ақтөбе стансасының вокзалында әлемнің 20 елінен, Отанымыз – Қазақстанның түкпір-түкпірінен келіп жатқан үлкен-кіші замандастар дидарындағы қуанышты көргенде, көңіл тебірентер лебіздерін естігенде ойымызға Сәбеңнің жоғарыдағы қанатты сөзі оралғаны.
Бұл топтың ішінде кім бар дейсіз ғой
АҚШ-тағы Пурду университетінің және Ресейдегі Мәскеу физикалық зерттеулер институтының профессоры, Астана қаласында Назарбаев Университетінің бас ғылыми қызметкері, бұл күнде АҚШ-та тұратын ғылым докторы ­Зинетулла Еңсепов, Мәскеу қаласының тұрғыны, елуден астам кітаптың авторы, танымал жазушы Рауль Мир-Хайдаров, Қазақстанның Еңбек Ері, Ұлттық нейрохирургия орталығының президенті, академик Серік Ақшолақов, Ұлттық армиямыздың қалыптасуына зор үлес қосқан әскери қайраткер, генерал-лейтенант Болат Жанасаев, ұшқыш-ғарышкер, Ю.А.Гагарин атындағы ғарышкерлер даярлау орталығының бастығы, Ресей Батыры Юрий Лончаков – атағынан ат үркердей тұлғалар тізбесі осылай жалғаса береді.
Олар облыс әкімі Бердібек Сапарбаевтың тікелей бастамасымен қолға алынып, Елбасы мен Үкімет мақұлдаған I республикалық «Туған жер» форумына жиналған еді
Идеяны ұсыну бар да оны жүзеге асыру бөлек
Ең алдымен, барлық жұмыстарды жобалау және ұйымдастыру жөніндегі штаб құрылып, оған жетекшілік ету облыстық мәслихат хатшысы, Қазақстанның еңбек сіңірген қайраткері Сәния Қалдығұловаға жүктелді
Елбасының «Болашаққа бағдар: рухани жаңғыру» атты мақаласындағы «Туған жер» бағдарламасына жаңаша серпінмен үн қосу қозғалысы облыс аумағында кең қанат жайды
Ең бастысы, әрбір ақтөбеліктің көкірегінде атамекенді уақыт талабына сай жаңғырту, ортақ іске үлес қосу сезімі өршіді
Бұл – Мемлекеттік хатшы Гүлшара Әбдіқалықова қатысқан форумда мақтанышпен атап көрсетілді
Президентіміз Нұрсұлтан Әбішұлы Назарбаевтың Құттықтау хаты отандастарымызға және әр қиырдан жиналған қонақтарға зор серпін берді.
Форумның барысы туралы бұқаралық ақпарат құралдарында кеңінен жазылды, көрсетілді, сондықтан оны қайталауды мақұл көрмедік.
Бүкіл жұртшылық назарын аударған салтанатқа қатысушылар және былайғы жұртшылық көңілге не түйді? Бұл ретте облыстың бірінші басшысы тізгінін иемденгеніне екі жылдан енді ғана асқан Бердібек Сапарбаевтың жаңашыл қадамдары, өзін жаттанды сарыннан аулақ ұстайтындығы айқын байқалды
Елбасы бұдан бұрынғы басқосуларда Ақтөбе аймағында кең қанат жайған мемлекеттік – жеке меншіктік әріптестікті қанағаттанғандық сезіммен айтып, өзгелерге үлгі ретінде ұсынған болатын
Шынында облыс орталығы аз ғана уақытта түлеп, түрленіп сала берді
Тілін тауып, көзін ашса іскер, туған өлкеге жанашыр азаматтар бар екен
Кәсіпкерлер Қайрат Мәйтеков «Жұбановтар әлемі» орталығын, Всеволод ­Щегельский «Хоккей модулін», «Алтын қыран» тобының құрылтайшысы Исламбек Салжанов Тарихи-өлкетану музейінің ғимаратын салуға қомақты қаржы құйды
Және қандай ғимараттар – біріне-бірі ұқсамайтын, осы замандық сипаттағы ғажайып ансамбльдер
Форумның ашылу салтанаты өткізілген Шығармашылық академиясының ғимараты түр-келбетімен қонақтарды риза қылғаны рас
Осында сөйлеген сөзінде ­Исламбек Салжанов жоспарланып отырған «Аналарға тағзым» музейінің құрылысына қажетінше қаржы салатынын жеткізді
Қазақстанның Еңбек Ері Серік Ақшолақов Ақтөбе облысында бірінші болып медициналық кластер құру қолға алынғанына ризашылық білдірді
Ол өзінің және білікті әріптестері Жақсылық Досқалиев, Сәрсен Қобы­ландин, Сәлім Беркінбаев, Аманкелді Тыныбековтің сапар барысында жергілікті емдеу мекемелерінде тегін күрделі оталар жасағанын баяндады.
Жалпы облыста жеке инвестициялардың 50 миллиард теңге қаржысына 125 мемлекеттік-жекеменшік серіктестік жобалары мен бизнестің әлеуметтік жауапкершілігі аясындағы құрылыстар салынуда
Қолға алынған 555 жобаның 379-ы жүзеге асырылған
Облыс экономикасының өткен жылғы көлемі Тәжікстан мен Қырғызстан экономи­касына пара-пар болды, яғни 2 триллион теңгені құрады.
Форум шеңберінде жаңадан құны 76 миллиард теңгені құрайтын жиырма меморандумға қол қойылды
Келушілерді де, тұрғылықты халықты да риза еткен жағдай – өзгеше сипаттағы басқосудың кең ауқымда ұйымдастырылғаны
Қ.Жұбанов атындағы Ақтөбе өңірлік мемлекеттік университетінің Студенттер сарайында өткізіл­ген «Ақтөбе: кеше, бүгін, ертең» атты ғылыми-практикалық конференция, «Жекпе-жек» сарайындағы, дзюдодан Қазақстан Республикасы Президентінің жүлдесіне арналған халықаралық турнир, Қобыланды батыр атындағы орталық стадионда өткізілген мерекелік кеш және басқалары ұмытылмастай әсер қалдырды.
Облыстың 85 жылдығына арналған «Ақтөбе – құтты мекен» энциклопедиялық анықтамалығы кім-кім үшін де әдемі естелік болмақ.
Біз форумның бірнеше қонағымен тілдескен едік.
Марал Шералиева – Қырғызстан Республи­касының Ыстықкөл облысындағы Қаджысай ­ауылынан, байланыс бөлімінің меңгерушісі:
– Төркіндерімізге келіп тұрамыз ғой, бірақ мына сапар өзгеше әсер етті
Ақтөбе қатты түрленіпті
«Батыс-2» деген жаңа, көңіл сергітер мөлтек аудан пайда болыпты
Гүлзарлар, саябақтар, бірінен бірі өткен биік үйлер
Жолбасшы болып жүрген Самал Нұғманова халыққа қызмет көрсету орталығында басшылардың бірі екен, ерінбей-жалықпай таныстырып жүр
Рақмет!
Бисенғали Таджияқов – Ұлттық банк жүйесінің ардагері, Алматы қаласы:
– Қызмет ретімен көптеген елдерде болдым
Сөйтсе де Ақтөбенің орны бөлек
Қанша қарбалас дегенмен туған өлкемен байланысымды үзген емеспін
Бұл сапарымда облыстағы серпінді өзгерістерді, шаһардың түрленгенін көріп, тіпті қуандым
Жалғыз мен емес, өзге тұстастарым да осындай тұжырым жасайтынына шүбәм жоқ.
Самбодан әлем чемпионы Асхат ­Шахаров Батыс Қазақстан облысының Қаратөбе ауданында төрт жыл әкім болып жұмыс істеді
Біраз уақыттан сыралғы азаматты форум аудиториясында жолықтырғанымызда осы облыста Зеленов ауданының бірінші басшылығына тағайындалғанын айтты
Ақтөбеде үлкен спортқа жол ашылғанына, жаңадан осы замандық нысандар көбейгеніне сүйсінісін жасырмады.
Бүгінде Америкада тұрып жатқан жерлесіміз, Олимпиада чемпионы Валерий Люкин жүрек­жарды лебізін байланыс жүйесі арқылы жіберді.
Жанғабыл ҚАБАҚБАЕВ,
Қазақстан Республикасы
ақпарат саласының үздігі
