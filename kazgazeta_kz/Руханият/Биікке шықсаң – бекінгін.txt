Майлықожа пайғамбар жасына келгенде о дүниеге аттанған екен
Оның өмір тіршілігі де, кешкен қиыншылығы да пайғамбарымыз /с.ғ.с./ жүрген жолға ұқсас жатыр
Он төрт жасында жетім қалады
Алғашқы адымын жоқтаудан бастаған
Жоқтау жанры оңай тумайды
Қазақ поэзиясы тарихында айтулы жоқтаулар көп емес
Ірілері мен бірегейлері ғана тарихта қалған.
Түркістандық мұғалім Я.Я.Лютштің «Қырғыз хрестоматиясына» /1888 ж./ бес өлеңі енген
Бұл бес өлең аз болсын, көп болсын, Майлықожа талантының халық арасында танымал болғандығын дәлелдейді
Ақын нені айтса да көңілінің түбіне кір жасырмай ашық, жарқын жеткізіп отырған
Өлең, толғау, дастан, нақылдарында халқын сүйген патриот азамат екендігі көзге ұрып тұр
Бет-жүзіне қарамай, айта­йын дегенін ақтарып салып, шындықты шырқыратып шыңға шығара білген шебердің шебері болған.
Майлықожа сол кездегі өзі ғұ­мыр кешкен ортаның, қазақ қоғамының күнгей, көлеңке беттерін мәнерлі сөзбен кестелеп, кедей халқына жеткізе білген
Туған өлкесінің бауырында жүріп, соның ыстық-суығын, ащы-тұщысын, мейірімін, мұңын, мінезін кестелі жырмен мәнерлеп берген бірегей, батыл да батыр ауызды, жанкешті шешен кісі болғаны көрініп тұр.
Ақын байлықтың емес – бұқараның, әлімжеттік емес – әділдіктің, қасқырлық емес – қайырымдылықтың тілі боп, те­реңнен ой қозғап, жердің, елдің келе­шегін ойлап, түн ұйқысын төрт бөлген толғауларына тиек еткен.
Майлықожа бара жатқанның балтасын, келе жатқанның кетпенін алып қалған алғыр, қыран қанатты, қырғи тілді айтқыштардың бірінен саналады
«Сөйлер сөзге келгенде, Ақындардың дүрі едім
Әншейінде көргенде, Көп қазақтың бірі едім» деп өзі айтқандай, аузымен айды керген, сұр жыланның сұсты уын қайырған, қыранмын деп көкіген қарғаларды қағып түсірген, көп сөйлеген қарғаны бұтағы­мен жерге лақтырған Майлықожаның қолындағы ең құдіретті қаруы – ұлы мәртебелі Сөз болған.
Соншалықты әлеуметі қуатты Сөзді Майлықожа орнымен айтып, оспадарсыз билеуші топтың, халықтың қанын сорғандарды, мұсылманшылықты тап­тағандарды қылыштай өткір Сөзбен тіліп өтіп, арамниеттердің пиғылдарын әшкерелеп, тас-талқанын шығарып отырған
Күнгей әдебиетінде күндей шуақты, шымыр жыр жолдарын най­зағай отындай жарқылдатып таратқан Май­лықожа бастаған шайырлар тобы әлі күнге дейін лайықты биіктерден алып, байсалды зерттеулер нысанына айналған жоқ.
«Жапалақ тудың сұңқардан, Жалтаң­дап жауға шаба алмай» деп ақынның өзі айтқандай, шалқып жатқан елі жаттың езгісіне түсіп, қорланып жатқанда жау­жүрек ақын елім-ай, жерім-ай, толағай тауларым-ай, жайқалған бауларым-ай деп ұран салды, жыр майданын ашты.
Еліне, жеріне, адамына, табиғатына жаны ашыған ақын отаршылық озбыр­лықтарды аяусыз әшкерелеп, болған жайдың түп-тамырына, салдарына үңіл­теді, үстемшілердің әрекеттерінен тү­ңіл­теді
Аузынан Алласы, көңілінен иманы, қолынан жыры түспеген батыр ақын Абай қандай қызмет атқарса, Күнгейдің Абайы өзі болып, «дүние қысқа, ақырет мол» заманда зар кешіп, көкірегін кернеген ызы-кекті өлмейтін, өшпейтін өлеңге айналдырып, жырдың сұр жебесін жететін жеріне жарқыратып жеткізе берді.
Майлықожа – халқының бауырында жүріп өсіп, өнген ақын
Оны ешқашан да байлық, даңқ, мал қызықтырмаған, адалдық, жақсылық жолына жүрек жырларын арнаған, ешкімнен тайсалып қорықпаған
Азаматтығы мен ақындығы қатар өрілген, екі сөйлемейтін адам болған
Майлықожаның ең алдымен мұсылманшылығы бақандай берік кісі
Ислам гуманизмін насихаттайтын тамаша дастандары «Патша мен ұры», «Зәйіт ұры», Пайғамбарымыз /с.ғ.с./ өмірі жа­йында жазған «Әбділла бала» атты поэ­тикалық толғауы Ислам тарихына бойлап барғандығын паш етеді.
«Болыс болдым, мінеки, бар малымды шығындап» деп Абай айтпақшы, Майлықожа да күнгей жақтың рахатын кешкен би, болыстардың галереясын жасаған
Ақын сөзбен сурет салғандай солардың сүйкімсіз портреттерін келістіріп салады
«Дүние опасы жоқ өткен демде» деп, Майлы ақын халық көкейінде шер боп қатқан шеменді жайларды жайып салып көрсетіп, ендігі баратын бағдарды, берілетін белестерді мегзей кетеді
Кезінде «сегіз қырлы талант» атанған ақын халқының ауызша әдебиеті үлгілеріне қамқор болып, көптеген ертегі, аңыздардың, әсіресе, Алдаркөсе, Жиренше маңайында топ­тасқан әпсаналарды бізге Әбубәкір Диваев арқылы жетуіне Майлықожаның еңбегі ерекше дер едім.
Күнгей қазақ елінің сөз шебері Майлықожа Сұлтанқожаұлы ауызша һәм жазбаша әдебиеттің озық үлгілерін бір-біріне жалғастырып, әрдайым өзіндік соқпағын тауып келген
Майлықожа өлеңдері әманда адамдардың ой-қиялдарын қозғап, оларға шабыт берген, игілік жолында жүрген жандарды бірімен-бірін үйлестіріп, ізгілікке үндеу тастай білген.
Ақылды туған ер жігіт,
«Кедеймін!» деп зар қылма.
Жақсыға тыңдат сөзіңді,
Жаманға айтып қор қылма, – дейді ақын нақылият топтамаларында
Сөйтіп, ол сөз қадірін түсінгенге, асыл сөзді аялай білгенге, ақыл мен әрекетті үйлесімді ұстауға үндейді.
«Сөз өнері дертпен тең» деген абайлық қағиданы: «Адал жүріп, анық бас, Біреудің алма инесін» деп, ақын көпке кеңінен тартады
Ақынның қайсыбір шығармасын алсаңыз да өлшеніп берген өмірде өз көргенін, түйгенін, күйгенін, сүйсінгенін ғана айтады
Терме-толғауларында, арнау­ларында, жоқтауларында, айтыстарын­да, дастандарында, мысалдарын­да, өлең­дерінде, сықақтарында, ерте­гі­ле­рінде, қарасөздерінде, нақылдарында тақырыпты аспаннан саумалап ал­май­­ды, жерден алады, өзі ғұмыр сүріп жүр­­ген ортаның ой-қырынан, ыстығы­­нан-суығынан, те­реңінен-таязынан, аязынан, көктемінен алады.
Майлықожа – өз уақытының, ғасы­ры­ның шежіресін өлеңмен жазып кеткен адам
Тәңір сыйлаған талантын тек шын­дықты сол қалпында бұзбай бірегей етіп беруге арнап өткен
«Көп қазақтың бірі едім» дей келе, ол сол сүйікті ұлтының биігін де, ойысын да, мейірімін де, қаталдығын да, қаналғанын, қамалғанын да, жығылға­нын, тұрғанын жасырмай айтып, көпшілік­тің көңіліне жол салады, үймелеп-жүймелеп келген сөздің жүйесін табады
«Ісіңді Құдай салмасын, Жетесі жоқ жаманға» деп мәтелдеп, мақалдап сөйлеп, тыңдаушының тың ықыласын жаулап алады
«Жаман менен жақсының, Арасында білгенге
Аспан мен жерше парқы бар» деп сөзді түйдек-түйдегімен бұрқыратып тастап жібереді.
Шын жүректен шыққан сөз,
Тасқа таңба басқандай.
Өтірік сөз өркенсіз,
Майлы күйе жаққандай.
Ауыздан шыққан асыл сөз,
Жаһанға жауһар шашқандай, – дейді ол шабыт отын шалқыта түсіп, «Тал жібек­тей есілген, Жақсының жайы нақ сондай» деп, бір түйіп тастайды.
Майлықожа «Ақынның анық жүйрі­гі» деген шағын толғауында ақынның міндет, мұратын, сөзге ұсталығын, болаттай берік серіппелі болуын, алыс пен жақынды біріктіруін, жақсы мен жаманды, сахи мен сараңды ажырата білу керектігін нық, мық шегедей қадағалап, қазыққа қаққандай етіп айтып, анық жүйріктің жететін жолын анықтайды
Шеберлік оңай шешіле қоятын нәрсе емес, ол оңайлықпен тумайды
Автор ең алдымен өзінің шығармашылығына оң көзбен қарап, орынды талап қояды
Сосын барып өзгелер өрісіне көз тастап, өркенді нақышқа, өткір, турасын айтуға шақырады
«Халық жиналып келгенде, Тұрмаса сөзге тартынып
Ақынның көбі алжасып, Былғайды-ау сөзді ант ұрып» деп аяқтайды
Ақын «Не жүйрік өтті дүниеден» деген өлеңінде Фир­доуси «Шахнамасының» атақты кейіп­кері «Үрістем дастан палуанды, Араптарда шығыпты Әзірет Омар, Әлі шерімен
Аплатондай дүниеде, Не жақсы өтті білікті» деп, араб-парсы әдебиетінен, Ислам әлемі тарихынан мол сусын алғанын айғақтайды
Майлықожа ақындық кредоны аялай, бағалай білген:
Сөйле біраз, көмейім,
Жыр әсілін төгейін.
Жиылып халқым келгенде,
Ағайын жұртты көргенде,
Боз жорғадай желейін.
Көктемде жауған нөсердей,
Жыр бұршағын себейін, – дейді.
Майлықожаның әр сөзі, жолы, жыры нақылдан құйылып шыққандай оқылады
Адам баласының, табиғаттың қыр-сырын, қоғамның мерез жақтарын, болыстар­дың әділетсіздігін, келін-ба­ланың, шаруа­ның, жақсымен жолдас болсаң не болаты­нын, қас сұңқардың қайда шақырарын, ілімге толса кө­кірегің, жақсы болса жұба­йың, алдай­тын бұл пендені дүние қудың бар екенін астарлы, мәнерлі, ойлы да өр­некті сөзімен айшықтап, алдыңа әкеліп жа­йып тастайды
Біздің замандастары­мыз­дың Майлықожа термелеріне сал­ған ән-толғауларын тыңдағанда тебіреніп оты­ратындықтары сондықтан шығар-ау
«Жақсы адам қартайса, Көкірегі хат болар
Жаман адам қартайса, Бықсып жанған от болар» бүгін айтылғандай естіледі.
Ақын халықтың көкірегін жарып шыққан Майлықожа сынды құймалар, төкпе ақындар адамдар мен ғасырлардың арасына салынған мыңқ етпес мықты көпірлердей маңқайып, марқайып жатып алады да, шығанға шықсаң адастырмас шырақшылардай жүретін жолыңды жарқын етіп көрсетіп, ілгері қарай көсілте береді
Майлықожаның мыңжылдық мерей, шапағаты сонда жатса керек.
Иә, оңтүстік өлкенің шайырлары, Молда Мұса, Майлықожа, т.б
Қазақстан аспанында жарқырап тұр­ған жұлдыздар шоғыры болса керек
Бұл жұлдыздардың жарығы мәңгілікке кетеді
Солардың ішіндегі, меніңше, ең биігі Майлықожа жұлдызы болуға тиіс
«Биікке шықсаң – бекінгін» деп өзі айтқандай, «селкеулік жасама, бойыңды бекінтер қайрат қыл, теңізде жүзем деп, деміңді тарылтып алма, үлкеннің алдында әдепсіздікке барма, аңдаусызда жаза алып қаласың», – дейді ақын.
Бұдан бұрын Еуропаның белді ақын­дары Дантеге, Байронға, Шекспирге, Киплингке табынып келген қайран басым Майлықожа монологтарын оқығанымда, әлгі Еуропа ақындарын он орап тастайтын тарлан талантпен табысқанымда, кеш кездеспедім бе екен деп, бармағымды тістеген кездерімді жасыра алмай­мын
Ұлы философ, шежіреші, тарихшы, ғалым, шайыр, сәуегей данышпаным қол созым жерде жүріпті
Қолда бар алтынның қадірін білмей алысқа, айға ұмтыла беріппіз
Енді­гі елім, жерім, дінім, тілім деп емірене­тін жас ұрпақ Майлықожаны төбесіне көте­ріп өтсе, кім «қой» дейді
Көтерсін көкке, мақтансын көпке, айтулы ақындардың аруағы қорғайды, қоштайды.
Оқып отырсам, сізге өтірік, маған шын, барлық ойды Майлықожа меңгеріп айтып кеткен сияқты
«Дүниеде айтылмаған ой жоқ» деп Мұхтар Әуезов айтқандай, ақындар сөз кенін қопарып алып кетіп, біз солардан қалған масақты теріп жүргендей көрінеміз
Арыстандай арқыраған алғыр, ақылды ақындары көп халық дүниеде жалғыз қазақ па деп ойлаймын кей-кейде, Алла күпірлік қылмасын, көптік қылмасын.
Өтеген Күмісбаев,
ақын, шығыстанушы,
әл-Фараби атындағы ҚазҰУ шығыстану факультеті ирантану және үндітану кафедрасының профессоры
