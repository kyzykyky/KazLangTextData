1986 жылғы Желтоқсан көтерілісінен үш-төрт күн бұрын түс көрдім
Каблуковтың бойында, әл-Фарабиге жетпейтін жерде монша болатын
Ол қазір де бар
Сол монша түсіме кірді
Дінмұхамед Қонаев тура соның алдында трамвай жолын жағалап кетіп бара жатыр екен
Мен артында ілесіп келемін
Бір уақытта  жел желпіп өткендей болды
Ол атамыздың қалпағын көтеріп жіберіп, жерге түсірді
Бас киімін аламын деп бір еңкейді, ала алмады; екінші рет еңкейді, тағы да ала алмады, одан үшінші рет… сол жерге келгенде шошып ояндым
«Ойпырмай! Бісміллә, бұл не екен?» дедім ішімнен
Әй, бұл тегін болмады дедім
Өстіп жүргенде Қазақстан Компартиясы Орталық Комитетінің пленумы болды
Оның хабарын түс кезінде радиодан естідім
Хабар қысқа ғана болды
«Геннадий Васильевич Колбин Қазақстан Компартиясы Орталық Комитетінің бірінші хатшысы болып бірауыздан сайланды» дейді.
Біз сол уақытта Мәметова мен Дзержинский көшелеріне таяу жерде мақта-мата фабрикасын салып жатқанбыз
Қазір ол  «Рамстор» дүкені
Астында әлдеқандай заман болса деп жасап жатқан бомбапана болатын
Мен прорабтық қызметіме жаңа кіріскен кезімде Венгриядан компрессор алғанбыз.
Келесі күні ертеңгілік Ержантайымды балабақшаға алып барып, жұмысқа барайын десем, Алматы мақта-мата комбинатының жанынан өте алмадым
Ол кезде біз Мате Залканың бойындағы «Березка» жатақханасында бір бөлмеде тұратынбыз
Түні бойы апыр-топыр жүріс бір басылмады
Жатақханадағылар түні бойы ұйықтамай шықты десе болғандай
Есіктер тарс-тұрс ұрылады, арлы-берлі жүрген аяқ тарсылы үзілмейді
Бүгін не болып кетті деп таң атырып едім.
Жолдың арғы бетінде «Сайран» ықшамауданында балабақша болатын
Баламды көтеріп өтіп, сонда апардым
Әлгі көшемен троллейбусқа отырып, жұмысқа жеттім
Жұмысқа барсам, қазақ жігіттердің бәрі аулада тұр
Түрлері басқадай
Бірдеңеге  ызалы сияқты
Көздерінде от… Олар мені күтіп тұр екен
«Аға, кеттік!»  деді
«Қайда барамыз?»
«Алаңға, онда ел жиналып жатыр
Бізді де сонда шақырып жатыр
Қазақтар
Сіз де қазақсыз ғой, бірге жүріңіз» деді
Мен партияға енді ғана кандидат болып қабылданған едім
«Айналып кетейіндерім, біз алаңға бара алмаймыз
Қазір жұмыс уақыты
Біз жұмысты тастап кетсек кінәлі боламыз
Дұрысы жұмыс уақытынан кейін барайық
Сол кезде сендерден қалмаймын» дедім
Шындығында, Заң бойынша солай еді
Бірақ олар мені тыңдайтын жағдайда емес еді
«Аға, сіз адам емес екенсіз!»  деді бірі
«Біз сізге сеніп күттік қой» деді екіншісі
Содан кейін бәрі жұп жазбас­тан бұрылып Дзержинскийдің бойымен жоғары қарай кете барды.
Енді вагонга кірсем, онда кілең басқа ұлттың өкілдері
Ұйғыры, татары, орысы дегендей
Олар бір топ
Қараңызшы, бір-ақ күнде екіге бөлініппіз
Әлгілер вагонның ішінде маған үрпие қарайды
Бұл неге бөлініп қалды дейтіндей
Бір бұрышқа қарасам, арматураның кесінділерін үйіп қойыпты
Бір жағында кабель
Әлгілердің қайсымен ұрса да ешкімді оңдырмайды
Ішім бүлк ете түсті
Өмірі көрмеген, өмірі ойламаған жағдай
«Мынау не?! – дедім ызаланып
– Мен прорабпын
Материалдық жағдайдың бәріне ең әуелі жауап беретін мен
Мына арматураларды кесуге кім рұқсат етті? Бұны кім үшін істедіңдер? Мен қазір протокол жазамын
Акт бойын­ша құжаттаймыз
Бұл қанша тұрады, қанша шығын келтірдіңдер – соның бәрін нақтылап көрсетіп, қағаз толтырамыз
Қазір бәрін жасырмай айтасыңдар
Бұнымен кімді ұрмақшысыңдар? Күнде бірге жүрген әріптестеріңді ме? Олардың қолында ештеңе жоқ
Ал сендердің ойларың мынадай…».
Басқармада кадр бөлімінің бастығы Валентина Ивановна деген болатын
Соның күйеуі Сергей әлгілердің ішінде отырған
Менің не дегенімді, қалай ашуланғанымды әйеліне сол күйі жеткізген шығар, мүмкін басқа біреулер айтты ма, әйтеуір бастықтар естіпті
Жаңағы сөздерімді айтып-айтып тастап, азаматтық қорғаныс үшін жасалып жатқан жерасты бөлмесіне венгерлік компрессорларды көру үшін түстім
Мынадай тірліктер болып жатыр, оларға жауап беретін мен, әйтеуір орнында тұрса екен деген ой
Бәрі орнында екен
Содан жоғары көтеріліп келе жатсам, жаңағы қазақ жігіттер тұрған жерде басшылықтың кісілері машинамен келіп тұр
Партия, кәсіподақ, комсомол ұйымының мықтылары
Екі «Уазик» машинасымен лықа толып келіпті
Күн аяз, терезелерді қыраулы мұз жапқан
Бір машинадан Валентина Ивановнаның қадала қарап тұрғанын көзім шалып қалды
Жандарына келдім
Олар менімен сөйлеспей кетті де қалды
Бүкіл құрылыста бір қазақ – мен ғана қалыппын
Содан күні бойы сонда болып, бәрін күзетшіге табыстап бір-ақ кеттім
35-інші автобусқа отырдым
Ол Дзержинскиймен көтеріліп, Абай даңғылына шығатын
Мінген автобусымның бір терезесі сау болсайшы
Қираған, сынған, шытынаған… Абай даңғылына шықпай, Шевченко көшесімен оңға бұрылып кетті
Сол жерде одан түсіп қалып, алаң жаққа бардым
Түнгі бірге дейін сонда болдым
Құр қол қыз-жігіттерді қалай қуалағанын, ұрып-соққандарын өз көзіммен көрдім
Лек-лек әскер жүрді
Беттерінде қалқаны бар
Қанша тас атқылағанымен, оларды зақымдау оңай емес еді
Сіресіп тұрған  жастарға барып, қалқандарын ашып ілінген кімді болсын ішке тартып, шыңғырта сабап, машинаға қарай сүйрелегендеріне куәмін…
Желтоқсан көтерілісіне байланысты теперішін көргеннің біреуі мен
Жұмыстан қуылдым, партиядан шығарылдым
Еш жерге жұмысқа алмай қойды
Алаңның шетінде тұрған сәтімді суретке түсіріп алыпты
Сол жазалауға айғақ болды мен үшін… Тергеуден кейін тергеу болды
Бізді жау тұтты… «Мына жерде тұрған сен алаңда болмадым дейсің бе?» деп шұқшиды
Тіпті 18-желтоқсанда қамауда да отырдым
Сонда бір капитан қазақ: «Әй, бауырым, өзің партияға кандидат екенсің
Енді бәрібір сені шығарады, жұмыстан босатады
Әрине, саған жаным ашиды
Қолымнан келетіні – қазір есікті ашамын, сен шығып кете бер» деді
Міне, сондай жанашыр, ұлтжанды азаматтар да болды ғой.
Қалай болғанда да, Желтоқсан көтерілісі өмірімде өшпестей із қалдырды
Қудалау көрген кезеңде бәрінен түңілгендей күй кештім
Заман солай еді
Шыдай алмаған талайлар күрт сынды
Әйтеуір, ондайдан аман өттім ғой… Өстіп жүргенде Алматы үй құрылысы комбинатында кадр бөлімін Мусин бе, әлде Мусинов пе – сондай бір ғажап кісі басқарады екен
Техникумды үздік бітірген, институтты жақсыға аяқтаған қос дипломымды көтеріп сонда бардым
«Айналайын, біз Серік Әбдірахмановты да қызметке қабылдап жатырмыз
Сен де сондай екенсің ғой
Мен қазір біреулермен сөйлесейін, кейінірек хабарлас» деді
Келесі күні келіп едім, жұмысқа қабылдады
Комбинаттың ең ауыр цехында жұмыс істедім
Кім екенімді жұмыс барысында көрсеттім
Тоғыз айдан кейін заводқа бас инженер бол деген ұсыныс айтылды
Бірақ, қызмет басқа жақтан бұйырды…
Ордабек ҚҰМАТАЕВ
