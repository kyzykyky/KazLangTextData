Жұма күні Астанадағы Прези­денттік мәдениет орта­лығында Дін істері жөнін­дегі агенттіктің төрағасы Қайрат Лама-Шариф БАҚ өкілдерімен алғашқы бас­пасөз мәслихатын өткізді
«Қазақстан – зайырлы мемлекет» тақырыбында өрбіген отырыста Қайрат Қайырбекұлы елімізде «Байсалды Ислам дінін дамыту» тұжырымдамасы жасалатынын мәлімдеді
«Діни экстремизмнің алдын алу шараларына ерекше көңіл бөліп, елімізде руханилықтан ажырап қалу, діни көзқарастардың радикалдануы секілді ымырасыз жағдайлардың белең алмауы үшін күш біріктіруіміз қажет» дейді Дін істері жөніндегі агенттіктің төрағасы – Жаңадан құрылған Дін істері агенттігі азаматтардың діни сенім бос­тандығына деген құқы­ғын қам­тамасыз ету саласындағы дін саясатын түсіндіру жұ­мыс­та­рын жүргізумен, діни бірлестіктер жөніндегі заңна­маны жетілдіру турасында ұсыныстар әзірлеумен айналысатын болады
Біз сонымен қатар Қазақстан қоғамындағы тұрақтылықты нығайтуға ықпал ететін, рухани ағартушылыққа бағытталған іс-шараларды өткізіп, діни экстремизмнің алдын алу шараларына да ерекше көңіл бөлмекпіз, – деген ол мемлекеттің зайырлылығы еліміздің ішкі тұрақтылығы мен өркендеуінің бас­ты тірегі болып табылатынды­ғын да назардан тыс қалдырмады
Біздің еліміздегі санғасыр­лық тарихқа ие, халықтың көп бөлі­гінің ұстанатыны – Ислам діні  және христиан дінінің православие тармағы
«Мәдениетіміздің маңызды құраушысы болып табылатын дәстүрлі Исламның қайта өркендеуі қазақ халқының рухани дамуына елеулі серпін берді
Бүгінгі таңда еліміз тұрғындарының 70 пайызын құрайтын қазақтар, өзбектер, ұйғырлар, татарлар, қырғыздар, тәжіктер, түрікмендер, шешендер, ингуштер, түріктер, күрдтер мен дүнгендер сүнниттік Исламды ұстанса, республикамыздың көп ұлтты тұрғындарының 25 пайызын құрайтын орыстар, украиндар мен белорустарды біріктіретін негізгі конфессия православие болып табылады
Сонымен қатар елдің жалпы тұрғындарының екі пайызын құрап отырған поляктар, немістер мен еврейлер ұстанатын католик, протестанттық, иудаизм дін ілімдерінің игілікті рөлдерін де ешкім жоққа шығара алмайды
Еліміз тәуелсіздік алғаннан кейін бұл конфессиялар Қазақстанда өз қызметтерін еркін жүзеге асыруға мүмкіндік алды
Бұған қоса әрбір қазақстандық ар-ождан бостандығына құқылы екендігін де атап көрсетеміз», – деді Қайрат Қайырбекұлы.
Баспасөз мәслихатында БАҚ өкілдері сан сауалдар қойды, агенттік төрағасы алдағы уақытта хиджаб мәселесі туралы баспасөз-мәслихатын өткізуге уәде берді
Сонымен қатар агенттіктің жұмысын ашық әрі жариялы түрде жүргізуге пейіл екенін атады
Осы мақсатта алдағы уақытта дінтанушы ғалымдардың қатысуымен конференция да өткізілетіні айтылды.
Жібек Қуанышқызы
АСТАНА
