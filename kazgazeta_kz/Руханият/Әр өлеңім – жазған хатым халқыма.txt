Ақ қағазды алдыма алған сәттерде,
Ар алдында отырғандай сезінем

Нарша Қашағанов
Тіл киесін, сөз жүйесін, оқырман қадірін, өз бағасын жете түсінген, тумысынан сырбаз да сыршыл ақын Нарша Қашағанов буырқанған бұла шабытты албырт кезінде арнасынан асырып, ерте шалдықтырып алмауды бала кезінен мақсат тұтты
Өзінің:
Қазақшалап әзілдесіп, ән салып,
Отырудың өзі бақыт қаншалық
Бірте-бірте тіл тұншықса, туысқан,
Сорыңа да жақындайсың соншалық.
Ел болар ек есті сөзді елесек,
Сөзге тоқтап жүрсе жас пен ересек.
Өлеңнің де өлген жері сол болар,
Түсінбесе ұрпағымыз келешек.
Өте шығар мына қорлық, қайғы, азап,
Болашағың болсын десең бай, ғажап!
Ең алдымен, тіле тілдің тілеуін
Ел боламын десең егер, ей қазақ! –
дей келіп:
Өлең екен өмірімнің мәні шын,
Өлеңімде – сезімім мен намысым.
Әр өлеңім – жазған хатым халқыма,
Халқым мені сол арқылы танысын – дегеніндей, әр туындысын оқырманға олжа салар аламанға баптаған тұлпардай біліммен жемдеп, парасатпен әбзелдеп, талғаммен тағалап барып бәйгеге қосатын осы бір бітімі бөлек, болмысы ерек, сылыңғыр денелі, сылаң жүрісті, аққұба өңді, биязы мінезді, киім киісі де жарасты сері бозбала, ақын Наршамен әдебиет айдынының жағасында жайқалған көкше құрақтай балғын кезімізде, ҚазҰУ-дың қабырғасында табысқан сырымыз да, жырымыз да ортақ курстас достар едік
Аз жазса да, саз жазатын сыршыл ақын:
Ақын да бір, бала да бір бүлдіршін,
Ақын адам шын жыласын, шын күлсін.
Жүз жинақ па, ел есінде қалатын,
Жоқ, жалғыз-ақ жыр ма, оны кім білсін…» дейтініндей, сол кездің өзінде-ақ: «Мен бір өлеңі оқылмайтын он жинақ емес, бір өлеңі оқылмай калмайтын бір жинақ қана қалдырамын» деуші еді
Шынымен де сертінде тұрып, аса биік талғаммен талдап, сезіммен шыңдап кештеу ұсынған «Өлеңге менің-дағы бар таласым» деген алғашқы жыр жинағына алғы сөз жазған Қазақстанның Халық жазушысы, дүлдүл ақын Тұманбай Молдағалиев: «Өлеңнің не екенін Нарша інім менен де жақсы біледі
Біреу айтқанды қайталап айта беру де ақынның ақындығына айып
Осы қағиданы түсінген Нарша талай жыл үндемей кетті-ау
Бірден Пушкин болғысы келді ме, білімді, текті, тегеурінді жас жігіт
Анда-санда жолығып қалғанда өзін жоғалтпағанын, сезімінің сақталғанын, ойына ой, біліміне білім қосып байи түскенін байқайтынмын
Өлеңге сенің де, Нарша, таласың бар
Жаза бер
Ойдың азабын көргенше оны қағазға түсір
Сенің жылдар бойы білім жинап, әдебиеттің білгірі болып алғаныңды да елің онша біле бермейді
Бұл саладағы табысың өте көп болар еді сенің
Қайығыңды суға салған екенсің 
Өзеннің арғы жағына өтуге міндеттісің
Жолың болсын жаныма жақын, азамат ақын, зиялы бауырым менің» деп қайрай отырып ақ тілеуін арнаған Тұмағаң да Наршаның ұстанымы бойлатпай тұрған тереңінде таусылмас кен барын айна-қатесіз аңғарған екен
Аға сөзінен қанаттанып кетсе керек Нарша да:
Бар байлығым – басқада жоқ сезімім,
Кім біледі, бәлкім, соның өзі мін.
Үйлеспеген жиырмасыншы ғасырмен,
Мен баяғы сал-серінің көзімін.
Танытатын болмысымды, затымды,
Тарады елге талай сөзім татымды.
Жүріп-жүріп бәйгесіне өлеңнің,
Нартәуекел! Мен де қостым атымды,– деп жедеғабыл «Жақсылық жаса адамға», «Елде тұрам», «Туған ел тұлғалары» секілді тағы да үш жинақ берді
Жас кезінен-ақ күліп тұрып бірауыз ұтқыр сөзімен сұлата салатын Нарша келе-келе түйінді мәселенің ұтымды шешімін тауып көптің сөзін сөйлейтін көсемдігі ел аузында «Наршаның сөзі – баршаның сөзі» деген секілді нақылға айналып кеткендігін:
Наршаның нар көтерер еркелігін,
Деуші едік – «жалғасы ғой ертегінің…
Бәрі де жарасатын есіміңе,
Тірі жан дау айтпайтын шешіміңе.
Мөлдіреп сөз маржаны қалушы еді,
Еркелеп кіріп, шыққан есігіңде… –
деп толғайды «Наршамен қоштасу» деген жоқтауында жерлесі, тұстасы, Қазақстан Республикасының Мәдениет қайраткері, ақын Тәкен Молдақынұлы
Тағы да ақын еркелете айтып отырғанындай Нарша Құдайдың өзі табиғатына бере салған ерке де, сері де, серке де еді
Мақаланы жазу барысында өзіміз жатқа білетін Нарша ғой деп асығыс қалам тербемей бұрынғы Нарша мен кейінгі Наршаны салыстыра отырып, тұрғылықты түйін жасау үшін жан-жақты зерттей жүріп, Алматыда тұратын ортаншы қарындасы Баршагүлдің көмегімен Тараздың облыстық телеарнасындағы «Айна» хабарына берген сұхбатын таптым
Алдымен көптен көрмеген ақынның тірі бейнесін көріп отырып көкейіндегі көп ойларын өз аузынан естуге мүмкіндік берген, дүниеден өтерінен аз ғана уақыт бұрын жазып үлгеріп қалған еліміздің бас газеті «Егемен Қазақстанның» елегінен өткен, осы жобаның авторы Мейрамбек Төлепберген мен редакторы әрі жүргізушісі Ғайни Әлімбекқызына алғыс айтуымыз керек
Сол сұхбатта жүргізушінің: «сізді ерке, сері дейді» деген сұрағына Нарша: «Ерке, сері деп өзіме-өзім ат қойған жоқпын.Ел солай қабылдады
Егер өзің адамды сүймесең, ел сенің шынайы махаббатыңды сезінбесе , құр еркеліктің құны болмайды» деп жауап берді
Иә, адамды сүю – Наршаның басты қағидасы:
Жақсылықсыз жоқ тірліктің мәні түк,
Пейілі кеңді Құдай қояр жарытып.
Жақсылық жаса, жақсылық жаса адамға,
Жан-жағыңа жарық, жылу дарытып.
Жақсылық жаса,
Сыйла адамды тік тұрып,
Өмір мәні сол екенін ұқтырып.
Бар кезде де, тар кезде де тарылма
Өзгермеудің өзі білсең – мықтылық.
Жақсылық жаса, далаға ол кетпейді,
Болсын билік, байлығың да көп мейлі.
Жас боп шыққан жанарлардан алғысқа,
Бұл дүниеде ештеңе де жетпейді
–дейді риясыз көңілден үздігіп
Ақынның басты тақырыбы – туған ел, туған жер тағдыры:
Елде тудым, елде есейдім, ержеттім,
Кісіліктің мектебінен елде өттім.
Елде жүрсе болады екен ерде екпін
Есік жақта қалмай еркін төрге өттім
–
деп масаттанған ақынның «Рахмет саған туған ел» деген өлеңіне жазылған ән «МузАрт» тобының орындауында «Дала даусы» фестивалінде үздік ән жүлдесін жеңіп алды және патриоттық әндер сараптамасы бойынша да сөзіне әні мен орындаушысы үйлесіп, төрт аяғын тең басқан ән деп аталды
Тараздық әнші Мейіржан Самалтыровтың орындауындағы «Жақсылық жаса адамға» әні де «Дала даусы» фестива­лінің жүлдегері атанды
Ал Асқар Жүніс­бековтің орындауындағы «Хат жазып тұр» әні көпшілік сүйіп тыңдайтын, қосылып орындайтын хит ән болып, пошташылардың гимніне айналды
Айта берсек, Наршаның өлеңдеріне жазылған, ел көңілінен шыққан әндер көптеп саналады.
Сүю деген әрі бақыт, әрі мұң, Қайнары ол – қасиеттің бәрінің, – деп асқақтата жырлайтын ақынның сүйікті тақырыбының бірі махаббат болса, сол махаббаттың басты кейіпкері қазақ қызының қасиетін:
Ел емеспіз қасиетке біз кедей,
Тек тектілік сол желісін үзбегей.
Мұқағали мұң шаққанда мықты деп,
Таныған ғой Фаризаны қыз демей.
Бұғып қалған кезде кеше серкелер,
Бұрылғанда бөрік басқан желкелер.
Желтоқсанда жел жағында елінің
Тұрған жоқ па гүлдей нәзік еркелер.
Асыл ару, тегі таза, заты игі,
Жақын еткен, алыс елді, жат үйді.
Қазақ қызы – ұлтымыздың ұяты,
Қандай құрмет көрсетсек те татиды, – деп сүйсіне жырлай отырып, жүйке жүйеңді иітіп, тұла бойыңды шымырлата сүйсіндіреді
Қазақ қызын тәрбиелейтін ең басты оқу құралы – осындай толғандыра ой салар өлеңдер болса керек-ті.
Осы жолдарды өзіңсіз жазып отырғаныма көзде жас, көңілде мұң тұнып тұрса да, сонау пәк көңіл жастық шақтағы ақ ниетті адал досымның газеттің бас редакторы, Қазақстан Жазушылар одағының мүшесі, Талас ауданының құрметті азаматы болғаны өз алдына, «Бітпейтін кітап» деп аталатын, өзіңмен бірге жасап көзің жұмылғаннан кейін ғана баспа бетін көретін нақыл кітабыңда «Арыңды кірлетпей өмір сүруден артық бақыт та, байлық та жоқ
Ол – адами ерлік» деп жазғаныңдай сол баяғы асыл қасиетіңнен айнымағаныңа, аңызға айналған асқақ бейнең ел жүрегінің төрінен орын алғанына масаттанып та отырғанымды несіне жасырайын
Сезімтал досым, болашағыңды да болжап кеткендейсің:
Жан емеспін ойсыз-қамсыз, сезімсіз,
Күдіктенсең, көңіліме көзің сүз
Білемін мен күндердің бір күнінде
Бір тойымның өтетінін өзімсіз.
Жас ұлғайды, жағалады дерт енді,
Жамылғанда ақырғы рет көрпемді.
Жан-жүректен адал сөзін айтатын
Кім екен сол асыл досым ертеңгі, –деп егілесің
Алтын жағаң қисайғанда қабырғасы сөгілетін қалың елің бар екен, ет жүрегі езілетін достарың да көп екен
Облыстық, аудандық газеттеріңді былай қойғанда, «Егемен Қазақстан» қазаңда, қырқыңда, жылыңда да бет арнап, сүйікті, қабырғалы газеттеріміз «Ана тілі», «Қазақ әдебиеті» мақалалар беріп құрметтеп жатыр
Қазақтың тілі барда атың да, жырың да өшпейді
Жаның жаннатта, нұрың пейіште шалқысын, асыл досым.
Зәмза Қоңырова,
ақын, Қазақстан Жазушылар 
одағының мүшесі
