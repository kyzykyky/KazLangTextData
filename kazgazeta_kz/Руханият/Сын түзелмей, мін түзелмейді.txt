Қазақстан Жазушылар одағы басқармасының ІІ Пленумында осы мәселе күн тәртібіне қойылды.
Басқарма төрағасы Нұрлан Оразалин бұл Пленумның күн тәрті­біне екі мәселені ұсынды
Біріншісі – Қазақстан Жазушылар ода­ғы басқармасының хатшылық құрамын толықтыру, екіншісі – «Қазіргі кезеңдегі көркем-әдеби сынның ахуалы туралы»
  
Күн тәртібіндегі бірінші мәселе бойынша Қазақстан Жазушылар одағы басқармасының хатшы­лық құрамы келесідей бекітілді: Қазақстан Жазушылар одағы бас­қармасының төрағасы Нұрлан Оразалин, Қазақстан Жазушылар одағы басқармасы төрағасының бі­рінші орынбасары Ғалым Жайлыбай, Қазақстан Жазушылар одағы басқармасы төрағасының орынбасарлары – Маралтай Райымбекұлы, Жанарбек Әшімжан, «Қазақ әдебиеті» газетінің бас редакторы Жұмабай Шаштайұлы, «Жұлдыз» журналының бас редакторы Ұлықбек Есдәулет, «Простор» журналының бас редакторы Валерий Михаилов, «Сын» журналының бас редакторы Бақыт Сарбалаев, сондай-ақ Иранбек Оразбаев, Бауыржан Жақып, Смағұл Елубаев, Сұлтанәлі Балғабаев, Сұлтан Қалиев, Берік Шаханов, Мәлік Отарбаев.
Пленум жұмысына Қазақстан Жазушылар одағы жанындағы Ағалар алқасының мүшелері Қазақстанның Халық жазушысы Шерхан Мұртаза, Қазақстан Республикасы Ұлттық ғылым академиясының академигі, Мемлекеттік сыйлықтың лауреаты Серік Қирабаев қатысып отырды.
Күн тәртібіне қойылған екінші мәселе бойынша сөз алған Қазақстан Жазушылар одағы басқармасының төрағасы Нұрлан Оразалин көркем әдебиет сынының бүгіндегі ахуалына тоқталып, Қазақстан Жазушылар одағы басқармасы тарапынан әдебиет сынын дамытуға байланысты жасалып жатқан жұмыстарды айтып өтті
Қазақ әдебиеті сынының өркендеуіне Елбасы Нұрсұлтан Назарбаевтың 2007 жылы жазушылармен өткізген кездесуінде үлкен мән берілгенін атап өтіп, сынның дамуы содан бері жаңаша қарқын алғанын тілге тиек етті
Қазақстан Жазушылар одағы басқармасы жанынан «Сын» журналы ашылғанын, бұл журналдың мақсаты еліміздегі көркем әдебиет сынын жолға қойып, бір жүйеге келтіруге бағытталғанына тоқталды
Сын жанрын дамытуға байланысты өзге де маңызды шаралардың жүзеге асырылып жатқанын, сынның алдында тұрған міндеттер мен күрделі мәселелерді шешуге Үкімет, министр­лік тарапынан қолдау жасалатынына сенім білдірді
Алдағы уақытта да сын жанрының дамуына тиісті көңіл бөліне беретіндігін жеткізді.
Әдебиет сынының келелі мәселелері туралы әңгіме қозғаған академик Серік Қирабаев қазақ әдебиетінің кең қанат жайып, ілгері дамуы үшін сын жанрының аса қажет екенін баса айтты
«Қазіргі таңда шын сын әлсіреңкіреп кетті
Бұған өзіміздің олқылығымыз, өз міндетімізге жеткілікті дәрежеде қарай алмағанымыз себепші
Сын деген қашанда керек
Алдыңғы толқын аға жазушылардың барлығы осы сын арқылы қалыптасқан, шыңдалған
Олардың жазған шығармалаларына да кезінде сын айтылған
Сын көркем шығарманың жетпей тұрған, артық-кем тұстарын түзеуге өз септігін тигізіп отырған
Мәселен, ұлы жазушы Мұхтар Әуезовтың «Абай жолы» романының бірінші кітабын Ғабит Мүсірепов, Есмағамбет Ысмайылов, Темірғали Нұртазиндер мақтай отырып, өздерінің сыни ескертпелерін де жазған
Егер байқаған болсаңыздар, Мұхаң сол айтылған ескертпелерге назар аударып, туындысының сыналған тұстарын жөндеді
Одан шығарманың деңгейі көтерілмесе, төмендеген жоқ
Пушкин айтқандай, сын бұл ғылым
Оны дамыту, оған қолдау көрсету баршамыздың ортақ міндетіміз» деді С.Қирабаев.
Әдебиет қашанда заман талабына сай дамуы тиіс
Бұл заңды да
Өйткені бүгінгі оқырман талғамы мен кешегі оқырман талғамы өз­геше
Ал сол өзгешелікті дөп басып көрсететін, нағыз әдебиет пен жасанды әдебиеттің ара-жігін ажыратып беретін де осы – сын жанры екені шүбәсіз
Бұл мәселе төңірегінде белгілі әдебиет сыншысы, «Сын» журналының бас редакторы Бақыт Сарбалаев ой қозғап, бүгінгі қазақ әдебиеті сынының жай-күйі туралы көлемді баяндама жасады, сынның алдында тұрған өткір мәселелерге тоқталды
Ол еліміздегі әдебиет сынының өтпелі кезеңнің алғашқы жылдарында қатты құлдырағанын, қазақ көркем сынының кейінгі жылдары қайтадан қатарға қосылып, жандана бастағанын атап өтті
«Сын жоқ, сыншы жоқ» деген пікірлер тарихқа қарасақ өмір бойы айтылып келеді екен
Ал бізде «сын да бар, сыншы да бар» деп түйінді ойын ортаға салды
Қазақ әдебиеті сынының бүгіндегі басынан кешіп отырған жағдайын, жетістіктері мен кемшіліктерін жіпке тізгендей айтып шықты
Әдебиет сынының дами алмай отырғанының басты себептеріне тоқталып, оны шешудің бірқатар жолдарын атады
Алдыңғы толқын мен жас сыншылардың дәстүр сабақтастығын саралады
Болашағынан зор үміт күттіретін жас сыншылардың бар екенін, олардың шығармашылықтарына қолдау көрсетілу керектігін баса айтты.
Сынның дамуы, алға басуы үшін не істеу керек? Қандай шаралар атқару керек? Бұл мәселелер туралы Пленумға қатысқан қаламгерлер өз пікірлерін бірінен соң бірі білдіріп жатты
Атап айтқанда, «Жалын» баспасының директоры, жазушы Бексұлтан Нұржекеев әдебиет сынын дамытудың бірден бір жолы – Қазақстан Жазушылар одағы басқармасына қарасты әдеби басылымдардың жанынан сын бөлімдерін ашу керектігін және сынды жазумен осы бөлімдерде қызмет істейтін кәсіби мамандар айналысуы керек десе, белгілі әдебиет сыншысы Әлия Бөпежанова сын жанрының тиісті деңгейде дами алмай отырғанына алаңдаушылығын білдірді
Мәселені тиісті қалпына келтіру үшін Қазақстан Жазушылар одағы басқармасы тарапы­нан арнайы жоба әзірленуі керек еке­нін атап өтті
«Мұндай жоба Үкімет тарапынан қаржылық қолдау тауып, жүзеге асырылатын болса, сын жанрының алдында тұрған бірқатар мәселелер оң шешімін табар еді» деді Ә.Бөпежанова.
Пленумда, сондай-ақ Сұлтанәлі Балғабаев, Несіпбек Айтұлы, Тұрсынәлі Рыскелдиев, Айгүл Кемелбаева, Ахметжан Юсупов сынды қаламгерлер сөз алып, әдебиет сынының мақсат-міндеттері жөнінде ой өрбітті
Жиын соңында Қазақстан Жазушылар одағы басқармасының ІІ Пленумының қаулысы қабылданды.
Дәуіржан ТӨЛЕБАЕВ
