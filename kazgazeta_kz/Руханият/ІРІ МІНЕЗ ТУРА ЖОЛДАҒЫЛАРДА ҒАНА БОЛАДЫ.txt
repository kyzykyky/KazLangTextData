Ислам әлемінде Мұхаммед пайғамбарымыздан (с.ғ.с.)кейін діннің тірегі болған төрт халифтың өткені белгілі
Соның бірі –  хазіреті Омар еді
Хазіреті Омар  қарапайым, халықтан ешқашан бөлінбеген, оқшау өмір сүруге тырыспаған өте әділетті халиф еді
Ол – осы қасиетінің арқасында халықтың мұң-мұқтажын өте жақсы біліп, қолынан келгенінше олардан жәрдем-көмегін аямаған басшы
Осы орайда хазіреті Омардың халифа болған кездегі тағылымды ғұмырына үңіліп көрелік.ХАЛИФ КҮЗЕТКЕН КЕРУЕН
Халиф Омар халыққа жасап жүрген күні бойғы қамқорлығынан бөлек, кешкісін де, түннің бір уағында да Мәдина көшелерін аралап, тіпті қаланың сырт жағына да шолу жасап жүретін болған
Ол шаһарды аралауға шыққан сондай бір жолы қала іргесіне келіп тоқтаған саудагерлер керуенін көреді
Өте қарапайым киініп әрі ешқандай оққағарсыз жалғыз жүргендіктен, хазіреті Омарды керуеншілердің ешқайсысы да халиф деп ойламаса керек.
“Айдала емес, Мәдинадай қалаға жетіп, арқамызды тіредік қой”, – деп қуанысқан олар арқа-жарқа жайғасып, аяқтарын көсіле тастап, ұйқыға кетеді
Керуенді бір шолып өткен Омар сапаршылардың ә деп қалың ұйқыға кіріскендерінен-ақ, олардың жолсоқты боп шаршап, қалжырағандарын бірден байқаған екен
Халиф дереу сахабалардың бірі, Абдул Рахман бин Ауфқа барды да:
– Бір керуен келіп, қала іргесіне жайғасты
Олардың бәрі де – көпқұдайшылар
Дегенмен олар біздің қорғауымызға үміт артып келген болар
Керуеннің небір құнды заттары бар екен
Оларды бейсаубат жүрген біреулер тонап кетер деп қауіптеніп тұрмын
Менімен бірге жүрші, екеуміз қарауылдайық, – деді.
Сонымен халиф қала сыртындағы керуенге қайта оралып, күзетін бастап кетті
Керуеншілердің бірі, жас жігіт осының алдындағы түнде және бірауық күндіз де барынша ұйықтап, демалған еді
Себебі басқа саудагер серіктестері ол жігітті: “осы Мәдина түбіне келіп жайғасқаннан кейін түнде қарауыл боласың” деп сайлап қойған болатын
Сондықтан ол ояу еді
Әлгі жігіт бейтаныс бұл екі адамның нендей пиғылмен келгенін байқамақ болып, шөгіп жатқан түйенің қапталынан біраз аңдыды
Үсті тола артылған тең болғандықтан, шөккен түйенің өзі таудай болып, керуенші жас жігіттің аңду әрекеттерін хазіреті Омар мен оның серігінен мейлінше тасалап тұрған еді.
Бұл екеудің тонау үшін емес, өздерін күзету ниетімен келгендеріне көзі жеткеннен кейін керуенші жігіт те қалғып кеткен болатын
Аллаға ұлы мадақ айтып, намазға шақырған азан үнінен шырт ұйқысынан оянған керуенші жігіт түн қараңғысы енді сұйыла бастаған таң алдында әлгі екеудің әлі күзетте жүргенін байқады
Тағы бір ілкі сәттен кейін олардың қалаға қарай асыға адымдап бара жатқандарын да көрді.
Бейтаныс саудагерлердің көшіне қамқор болып, еш дабырасыз және ешкімнің өтінішінсіз-ақ күзет құрып, осыншама қайырымдылық жасап жүргендердің кімдер екенін білгісі келіп, керуенші жігіт бұқпантайлап соңдарынан ерді
Дәрет алып, мешітке кірген әлгі екеудің соңынан бұл да көптің бірі болып ішке енген болатын
Намазда имамдыққа тұрғанына қарап әрі отырғандардан сұрастыра келіп, ол екеуінің батыр тұлғалы, ерекше бітімдісінің халиф Омар Хаттабұлы екендігін білген шақтағы керуенші жігіттің таңғалысын көрсеңіз ғой, шіркін!? Ол дереу серіктеріне жетіп, осынау аңызға бергісіз оқиғаны бастан-аяқ баяндауға асықты
Талайлардың Хақ жолға бұрылуына өзінің табиғи, адал болмысымен ықпал еткен хазіреті Омар Хаттабұлының имандылыққа толы жеке адамгершілік үлгі-өнегесі, қамқорлығы мен қарапайымдылығы жайлы мұндай мысалдарды көптеп келтіруге болады
Бұл баяндағанымыз – Омар Хаттабұлының халифтық қызметінде атқарған сандаған қайырымды тірліктерінің бірі ғана.
ЖЫРТЫҚ ШАПАН ИЕСІ
Хазіреті Омардың халиф болып тұрған кезі еді
Ислам халифаты әскеріне қарасты Шығыс майданының Саад ибн Әбу Уаққас атты қолбасшысы Куфа қаласынан өзіне үй салмақ болады
Қолбасшы алған жері құрылыс жүргізуге тарлық еткендіктен, көрші отырған, отқа табынушы бір азаматтың үйін сатып алмаққа ниеттенген екен
Алайда отқа табынушы үйін Саадқа сатқысы жоқ
Ал қолбасшы Саад болса: “Тартып алайын деп отырғам жоқ
Алсам, ақысын артығымен төлеймін ғой” деп ашығына көшеді
Сонымен пұтқа табынушы әрі ойланып, бері ойланып, бұл жайды әйелімен ақылдасқан екен.
– Мәдина қаласында мұсылмандардың әміршісі бар
Соған жолығып, шағымыңды айтып көрсейші, – деген әйелінің ақылымен әлгі отқа табынушы жолға шығады.
Мәдинаға келіп, жөн сұрастыра бастайды
“Халиф Омардың сарайы қайда?” деген сауалына:
– Әмірдің сарайы түгілі, жеке үлкен үйі де болған емес, – деген жауап алып: “Енді оны қайдан табамын?” деп аңтарылысты күйге түседі.
Ол сөйтіп жүріп, әлгі әзірде ғана хазіреті Омардың қала сыртына шығып кеткендігін жергілікті мұсылмандардың бірінен сұрап біледі
Сонымен арызданушы жолаушы қала сыртынан халифті іздеп таппаққа әрекет етеді
Мұнда оққағарлары қоршаған халиф те, жоғары шенді кісіге ұқсап киінген адам да арызданушының көзіне шалынбайды
“Әмірді таба алмай, әуре боп қайтатын болдым-ау” деп аңтарылыста тұрған отқа табынушы бір кезде анадайда шапанын жерге төсеніш етіп, демалып жатқан біреуді көріп қалады.
– Халиф Омарды іздеп жүр едім, көрген жоқсың ба? – деген мұның сауалына әлгі адам:
– Халифте нендей шаруаң бар еді? – деп қайыра сауал тастайды
Содан отқа табынушы Куфа қаласынан мұнда өзін нендей шаруаның айдап келгенін жырдай қып айтып береді.
– Олай болса, маған еріп жүр, – деп әлгі демалып жатқан адам шапанын қағып киіп, мұны өзімен бірге ерте жөнеледі
Сөйтсе, өзі іздеген халиф Омар осы кісі екен.
Бұлар біраз жүргеннен кейін, қала тұрғындарының қарапайым отауларынан айырмасы шамалы бір үйдің алдына келіп тоқтайды
Үйден қағаз таба алмаған әмірдің көзі бір кезде әбден тазаланып мүжілген қойдың бір жауырын сүйегіне түскен еді
Дереу жауырынды қолына алып, былай деп жазды
“Бисмиллах-иррахман-иррахим! О, Саад! Мына пұтқа табынушының жүрегін ауыртпа! Олай болмаған жағдайда менің алдыма тез жет!”
Осы сөздер жазылған сүйекті қолына ұстап, үйіне қайтқан пұтқа табынушы жолда келе жатып ойға қалады: “Апыр-ау, қу жауырынға жазылған сөздерді Куфадағы қолбасшы қайтсін? Тіпті өзін “халиф Омармын” деп таныстырған, шапанының кей тұстарына жамау түскен әлгі адамның шынымен басшы Омар екендігіне де күмәнім бар
Дүниенің жалпақ жерін уысында ұстап отырған әмірші кең сарайда тұрмас па, оқалы шапан киген оны қалың әскері қоршап жүрмес пе?! “Халифтан әкелген сәлемдемем” деп мына жауырынды апарсам, “қу сүйекті көрсетіп, мені мазақ қып тұрсың ба?” деп қолбасшы ашу шақыратын шығар
Одан да бұл жауырынды үйге апарып, тығып тастайын” деп шешкен ол отбасына келгеннен кейін әйеліне болған жайды баяндап, өзінің күдігін де, жоспарын да жасырмады
Сонда әйелі бұған: “Не де болса, жауырынды Саадқа апар
Басқа түскенін көрерміз” деп ақыл қосқан екен.
ЖАУЫРЫНДАҒЫ ЖАЗУ КҮШІ
Сонымен пұтқа табынушы жауырынды қолына ұстап, қолбасшыны іздеп шыққан кезде Саад бин Әбу Уаққас жауынгерлерінің ортасында көңілді күйде бір әңгіме айтып отырған еді
Отқа табынушының оларға тым жақындауға дәті бармай, жауырынның жазуы бар жағын алыстан көрсете ұстап тұра берді
Әңгімесін жалғастырып, күлімсіреген күйі жай ғана жүзін бұрған қолбасшының көзі кенет отқа табынушының қолындағы жауырынға түсіп кеткен еді
Сол-сол-ақ екен, әңгімесін сап тыйған Саадтың өңі құп-қу боп сала береді
Себебі ол әлгі жауырындағы хазіреті Омардың қолтаңбасын жазбай таныған болатын
Уаққастың жүзіндегі мұндай әп-сәттік өзгерісті байқағандар не болғанын біле алмастан, пұтқа табынушыға қарап қалысты
Қолбасшы дереу оның қасына жетіп келді де:
– Құдай үшін өтінемін! Қандай шаруаң болса да тындырып, өтінішіңді орындайын
Жалғыз тілегім хазіреті Омардың алдында мені айыпты көрсететіндей ешнәрсе айта көрмеші! Әмірдің ашуына тап болғым келмейді, – деп аяғына жығылардай жалынады
“Қолбасшы қалай қабылдар екен?” деп, жаңа ғана тілерсегі дірілдеп тұрған пұтқа табынушы мынандай күтпеген көріністен кейін есінен тана жаздайды.
Ненің не екендігіне ой жіберіп, өз-өзіне келіп, сәлден кейін істің мән-жайына бойласымен, ол дереу сол жерде шаһадат айтып, мұсылмандықты қабылдаған екен
“Исламға сен қалай келдің?” деп кейінірек сұрағандарға:
– Осыншама айбынды халифатты билеп отырған әміршісінің қауырт істерден шаршаған сәтінде жамаулы шапанын төсеніп, қалаған жеріне жантайып, демалып жатқанын көрдім
Сөйте тұра, сол жамаулы шапан иесінің қолтаңбасын алыстан көзі шалған пәрменді әскер қолбасшысының оның жазалауынан қорқып, қалай дірілдегеніне куә болдым
Тіпті мен сияқты сол кездегі отқа табынушыға көрсетілген осыншама құрмет пен қамқорлыққа есімнен танардай таңғалдым
Сөйттім де, мұндай ірі мінездердің тек тура жолдағылар бойында ғана болатындығын түйсіндім
Қашанғы адасып жүре бермекпін!.
Менің де Алланың Ақ жолына түскім келді, – деп жауап берген екен.
Мынау жалған дүниеде Алла разысы үшін пәруана ғұмыр кешкен сондай құлдарын Жаратушы Өзі қамқорлығына алғай!
Сөз ретінде өзінің асыл Досы, Жолбасшысы, Ұстазы болған Мұхаммед салла-Алаһу-алейһи-уәссәләмның тұсындағы Хаттабұлы Омардың болмысын сипаттайтын деректерді келтіре кетсек.
“The Encyclopaedia of Islam” атты энциклопедиялық жинақта былай делінген: “…Омар жаңа Ислам мемлекетінің тиянақты ұйымдастырушысы ретінде тарихта қалды
Бәдір, Ұхуд және басқа да қасиетті соғыстардағы көрсеткен айрықша ерлік істеріне қарамастан, Омар Хаттабұлы, негізінен, Расулалланың (с.ғ.с.) кеңесшісі әрі ақылшы қос досының бірі ретінде белгілі
Табиғат берген мінездері әрқилы бола тұра, Әбу Бәкірмен арасында терең де шынайы достық орнаған еді
Әбу Бәкір қызы Айшаны, Омар болса қызы Хафсаны Алла Елшісіне (с.ғ.с.) өмірлік жарлары етіп қосып, Оған (с.ғ.с.) қайыната болғандары тарихтан белгілі
Мұндай қосарласқан құдандалдыққа қарамастан Ислам мемлекетінің болашақтағы осы бір қос халифы арасында, бұл тұрғыда да ешқашан бақталастық я қызғаныш сезімдері болған емес… Пайғамбардың (с.ғ.с.) айналасына топтасқан ортада, сөз жоқ, хазіреті Омар өзінің айрықша парасатымен ерекшеленетін
Алайда Мұхаммед пайғамбардың (с.ғ.с.) көзі тірі кезінде де, кейінірек Әбу Бәкірдің халифтығы тұсында да Омар Хаттабұлы ешқашан елдің назарында болуға тырыспаған, беделді көрінуге әрекет етпеген жан… Екінші халиф стратегиялық және саяси салада да дана басшы бола білді”
Өзге де тарихи деректерде айтылғандай, халиф Омар тіпті табиғи мінезінің жүген-құрыққа дес бермес асаулығына қарамастан, қолынан келгенінше, бетегеден биік, жусаннан аласа тірлік кешуге, Алла ризасы үшін мінезін ауыздықтауға, қарамағындағыларға мейлінше әділетті де мейірімді, ал Жаратушымыз бен Пайғамбарымыздың (с.ғ.с.) жауларына қарсы күресте ымырасыз болуға барынша тырысқан жан еді
Екінші халифтың бұл іс-әрекеттері Алла мен Оның Елшісіне (с.ғ.с.) деген шексіз махаббатынан бастау алып жататын
Ислам дініне сіңірген еңбектері үшін Алла Тағала Омар Хаттабұлы сияқты құлына разы болғай!
Нұрлытай ҮРКІМБАЙ
