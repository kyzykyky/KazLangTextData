Атырау инженерлік-гуманитарлық институтында Абай Құнанбайұлының 175 жылдық мерейтойына арналған дөңгелек үстел өтті
Шараға ғалымдар мен ұстаздар, студенттер қатысты. 
Кіріспе сөзді институт проректоры, профессор­ Ақылбек Ахметов айтып, ұлы ақынның тағылымы ­жайында әңгіме өрбітті
Сонымен қатар хәкімнің өмірі мен шығармашылығы, ғибратты өсиеттері, философиялық ой-толғамдары оқу-тәрбие үдерістерінде оқытылып, қолданылып келе жатқанын тілге тиек етті.
– ХХІ ғасырда ұлтымыздың келбеті, жас ұрпақ тәрбиесі қандай болуы керек деген көкейкесті сауалдар баршамызды мазалайтыны аян
Осы сұрақтарға жауапты­ ҚР Президенті Қасым-Жомарт Тоқаевтың «Абай және ХХI ғасырдағы Қазақстан» мақаласынан табамыз, – ­деген проректор Ақылбек Қабиұлы қатысушыларды еркін пікір алмасуға шақырды.
Басқосуда өзге де азаматтар тұғырлы тұлғаның дүние­танымы, болмысы, философиясы жайында сөз қозғады
Ғұла­маның тарихымызда алатын орны қандай? Абай мұрасының қандай тұстары өмірімізге ерекше қажет? Оны қалай зерттеп білеміз?» деген мәселелер әңгіме арқауына айналды.
Бұл орайда Қазақстан Жазушылар одағының мүшесі Нәсіпқали Сейітов бірқатар түйткілдерге назар ­аударды
«Осы уақытқа дейін ұлттық идеология жоқ деп келдік
Негізінде біздің ұлттық идеологиямыздың ең басты құрамдас бөлігі – Абайдың асыл мұраларында тұнып тұр
Абайдың «толық адам» деген ұғымы «кемел адам» деген мағына береді
Шынын айтқанда, оның осы ұмтылыстары келешекте ұлттың, халықтың кемелденуіне алып келеді
Қай уақытта да кемшіліксіз адам болмайды
Бірақ адамның ішкі жан дүниесін, жүрегін, көңілін, сезімін, ойын асыл арнаға, ізгілікті арнаға бұруы дейтін мұратты қолға алып жатқанымыз қуантады
Абай мұрасы, шығармалары еш уақытта ескірмейді» деді Н.Сейітұлы
Жазушы «Абай мерейтойының әлемдік деңгейде тойлануы – ұлтымыздың үлкен бақыты» деген ойымен бөлісті.
Шетел тілдері кафедрасы меңгерушісі, PhD докторы­ Нұрайна Қақпанбаева Батыс классиктері Шиллер,­ Гете, Байрон, Мицкевичтің кейбір өлеңдерін Абай Құнанбаевтың алғаш рет қазақ тіліне аударуы халқымыздың рухани тарихында маңызды құбылыс болғанын жеткізді
Кафедра студенттері ақын өлеңдерін неміс, ағылшын, француз және т.б
тілдерде оқып, жатқа айтатынына тоқталды.
Жиында аға оқытушы Гүлфайрус Бозахаева «Ұлттық болмыстың үлгісі – Абай», профессор Мұрат Ликаров «Киелі мекен кереметтері: Абай туған жердің асылдары­ мен ақиқаттары» тақырыбында баяндама жасады.­ Абайдың «Қалың елім қазағым, қайран жұртым» деп аталатын ­жырын Аманжан Әділов нақышына келтіре оқыды
Дина Нұрпейісова атындағы музыка академиясы­ колледжінің студенті Қолқанат Есімғали «Желсіз түнде жарық ай» әнін шырқады.
Ермек БИҒАЛИ
