Елбасы Қазақстан халқына арнаған Жолдауларында мәдениет пен өнерге әрдайым көңіл бөліп келеді
Кез келген мемлекеттің, халықтың өзіне тән мәдениеті мен өнері болады
Оны дамыту, заманға сай жаңғырту – елдің елдігін көрсететін өнегелі іс
Осы орайда Ақтөбе облысы, Шалқар ауданында мәдениет саласы қандай жетістіктерге жеткенін айтып, игі жаңалықтарды газет оқырмандарымен бөлісуді жөн санадық. 
Елімізде аудандар мен ауылдарды көр­кейтуге бағытталған кешенді бағдарла­ма­ларды, Елбасының Жолдауында атап көрсетілген мәселелерді басшылыққа ала отырып, ауданы­мыздың әкімі Ербол Данағұлов аудандағы мәдениет саласын дамытып, гүлдендіруге бар күш-жігерін салып келеді.
Соның бір жақсы нәтижесіндей, Шалқар өңірінде аудан көлеміндегі кітапханалар мен мәдениет үйлері түгелдей жаңғырып, ұлт игілігіне қызмет етуде.
Бүгінгі таңда ауданда 1 мұражай, 12 мәдениет үйі мен клубтар, 21 кітапхана бар
Атап айтқанда, Орталықтандырылған кітапхана, балалар кітапханасы, 3 қалалық кітапхана, 15 ауылдық кітапхана бар
Сонымен қатар, ерекше бір айта кететін жағдай, аудандағы мәдениет мекемелері, кітапханалар баспасөзге, оның ішінде ұлтымыздың сүйікті газеті «Ана тіліне» жазылуда өзгелерден оқ бойы озып келеді.
Қазақстан Республикасы Мәдениет министрлігінің қолдауымен ҚР Ұлттық академиялық кітапханасының ұжымы «2007-2009 жылдарға арналған ҚР кітапхана саласын жаңарту» бағдарламасын дайындағаны белгілі
Қазір жергілікті басқару органдарының кітапханаларға қолдау көрсетуі нәтижесінде бұл жоба сәтті жүзеге асырылуда
Жаңарту бағдарламасын қабылдағаннан бастап ауданымызда модельді кітапханалар құру, яғни кітапханалар жүйесін жаңарту жұмысы кезең-кезеңімен іске асырылуда
Қазіргі таңда ауданда 21 мемлекеттік кітапхананың 8-і ғаламтор желісіне қосылды, бұл көрсеткіш – жалпы кітапханалар санының 38 пайызы болып табылады.
Иә, кітапханалар – бүгінгі ауыл тұрғын­дарына мәдени қызмет көрсетіп отырған бірден-бір рухани ошақтар деуімізге болады
Құжаттарды электронды жеткізу, виртуальды анықтама жүйесін ұсыну, кітапхананың библиографиялық үдерістерін оңтайландыру, біртұтас каталогтандыруға көшу, міне, мұның бәрі бүгінгі таңда кітапханалар алдында тұрған келелі мәселелер
Аталмыш бағдарламаның бағыттары – кітапханаларды қажетті техникамен, «РАБИС» бағдарламасымен жабдықтау, ғаламторға қосу, күрделі жөндеу жұмыстарын жүргізуді қамтиды
Кітапханаларды ­заманауи технологиялар деңгейіне сәйкестендіру үшін жұртшылық сұранысына орай материал­дық-техникалық базаны жақсартып, кітап­ханашылардың біліктілігін арттыру, жетілдіру, интернет-ресурстарды қолдана отырып, электронды құжаттар қорын құруға көңіл бөлінді.
Қазіргі таңда ауданда орталықтанды­рылған кітапхана жүйесі бойынша жаңарту ша­раларының 2014-2020 жылдарға арналған жоспары бекітіліп, әр жылы 4-5 ауылдық кітапхананы модельді кітапханаға көшіру көзделіп отыр
Мәдениет үйлері мен клубтар аудан тұрғындарының мәдени демалысын ұйымдастыру және халық шығармашылығын дамыту бағытында жұмыс жүргізуде
ҚР Үкіметінің бағдарламалары аясында 5 ауылдық мәдениет үйлері жөнделіп, материалдық базасы жаңадан жарақталынды
Ақтоғай ауылдық клубы мен кітапханасы газбен жылытылатын болды
Алдағы уақытта кезең-кезеңімен мәдениет ғимараттарын жөндеуден өткізу және бір елді мекенде клуб салу жоспарланып отыр.
Иә, «Азаматына қарап ауылын таны» деген жақсы сөз бар
Бұл ретте, Шалқар ауданы халыққа жанашыр азаматтарға да кенде емес
Мысалы, «Жаңатас Продакс» ЖШС директоры Нығмет Мүсіркегенов 20 млн теңгеге Біршоғыр ауылдық клубын жаңа үлгіге сай етіп күрделі жөндеуден өткізіп, орындықтар мен музыкалық аппаратурамен жабдықтаса, «Емшан» ЖШС директоры Мейіржан Өндіргенов Ақтоғай клубын музыкалық аппаратурамен, жиhазбен, теннистік столмен қамтамасыз етті
Бозой мәдениет үйіне ЖШС «КНСГ» мекемесі 97 960 теңгеге ноутбук, 115 980 теңгеге видео проектор, аудандық мәслихат депутаты Б.Шаңбатыров Байқадам мәдениет үйіне музыкалық аппаратураны сыйға берді.
Былтырғы жыл еліміз үшін мерекеге толы жыл болғаны белгілі
Осы ретте ауданның Мәдениет мекемелері Қазақ хандығының 550 жылдығы, Қазақстан халқы Ассамблеясы мен Қазақстан Республикасы Конституциясының 20 жылдығы, Ұлы Жеңістің 70 жылдығы аясында елеулі шараларды ұйымдас­тырды
Ұлы Отан соғысындағы Жеңістің 70 жылдығы және Кеңес Одағының Батыры Әлия Молдағұлованың 90 жылдығына арналған вокалды ансамбльдер байқауы, жоғары сынып оқушылары арасында «Еркін елдің ертеңі» байқауы, аудандық «халық» театры ұжымының қоюымен В.Ежовтың «Бұлбұлдар түні» спектаклі сахналанды, спектакль Ақтөбе қаласында өткен аймақтық театрлар фестивалінде бас жүлде иеленді, Шалқар халық театры осымен 5-ші мәрте бас жүлде иеленіп отыр
Театр ұжымы жаз мезгілінде лагерьлерде демалушы балалар үшін түрлі мерекелік шаралар өткізді.
Аудандық Құрманғазы атындағы ұлт аспаптар оркестрі мен «Үлгілі» балалар би ұжымы тек аудан мәдениетіне емес, облыс және республика мәдениетіне отыз жылдан бері елеулі үлес қосып келеді.
Бір айта кететін жайт, бүгінде ұлт ақындарының бірі Сарышолақ ақынның өмірі мен шығармашылығын жұртшылыққа таныс­тыру кенжелеу қалып келеді
Осы олқылықтың орнын толтыру мақсатында былтыр Қазақ хандығының 550 жылдығы аясында Сарышолақ Боранбайұлы атындағы облыстық термешілер байқауы қыркүйек айында дүркіреп өтті
Ел ішінде Батақтың Сарысы атанған әрі әнші, әрі батыр, әрі азаттық күрескері болған бұл ірі тұлғаны алдағы уақытта жас ұрпаққа кеңінен таныстыруды да өз міндетіміз деп білеміз
Сары Батақұлы атындағы облыстық әншілер байқауы, Қазанғап Тілепбергенұлы атындағы күйшілер байқауларының ауданымызда өтуі үлкен мазмұнды шараға айналды.
Жастар шығармашылығының дамуына көңіл бөлінуде
Мәселен, Қобда ауданында өткен «Жеңіске жетелеген әндер» атты патриоттық әндер байқауында Рима Байзақованың, Алға ауданында өткізілген «Тамырларың тереңде, бұтақтарың биікте» атты Кердері Әбубәкір атындағы облыстық термешілер байқауында Гүлжанат Зейнепованың марапатталуы, сондай-ақ Ақтөбе қаласында өткен «Аялаған Астана» жас орындаушылардың телевизиялық балалар байқауының кастингіне Тәңірбергенова Ақмерей қатысып, жолдама алуы шығармашы­лық еңбектің жемісі деп білеміз
«Аймақты әнмен тербетіп» атты облысаралық байқауға Әсет Оразаев есімді өнерпаз қатысып, ІІ орын иеленді
2015 жылдың қыркүйек айында Мәртөк ауданында өткен облыстық «Ғасырлар пернесі» күйшілер мен қобызшылар байқауында саз мектебінің мұғалімі Орынбасар Әуезханов ІІ орынды жеңіп алды
Ал Қазақ хандығының 550 жылдығына арналған «Атадан қалған ақсауыт» атты жыршы-термешілер байқауында бас жүлдені мәдениет үйінің қызметкері Саламат Ермағанбетовтың иеленуі мерейімізді өсірді.
Әрине, ауданымызда шығармашыл да талантты жастарымыз өте көп
Олардың өнерін шыңдау – мәдениет саласы қызметкерлерінің басты мақсаты
Қазақстан Республикасы Тәуелсіздігінің 25 жылдығы қарсаңында Шалқар ауданы мәдениет саласының өкілдері әлі де толайым табыстарға, жарқын жетістіктерге жетеді деген сенімдеміз.
Ғанибек ТӨЛЕГЕН,
Шалқар аудандық
Мәдениет және тілдерді
дамыту бөлімінің басшысы 
Ақтөбе облысы
