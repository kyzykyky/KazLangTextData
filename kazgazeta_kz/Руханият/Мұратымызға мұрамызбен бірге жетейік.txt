Алты Алаштан сүйінші сұрап, шартарапқа шаттана хабарлайтын тағы бір жақсы жаңалықпен қалың қазақты қуантқалы отырмыз
Жақында тамырлы тарихымыздан сыр шертетін, ұлылар ұлағатын ұрпаққа жеткізер жүз томдық «Бабалар сөзі» жинағын жарыққа шығару аяқталды
М
Әуезов атындағы Әдебиет және өнер институтының мамандары дайындап, Елбасының «Мәдени мұра» мемлекеттік бағдарламасының аясында қолға алынған бұл асыл қазына «Фолиант» баспасында шығарылды. 
Қара қылды қақ жарған құ­діретті тіліміздің қасиетін, дара халықтың даналығын тасқа емес, кітапқа басқан баспаның да ерен еңбегі мен өлшеусіз үлесі мақтап емес, мақтанып айтуға тұрарлық игі іс
Мұны еліміздегі туған тілін төрге оздырған Тәуелсіздіктің бірден-бір көрінісі, өрелі өркениетіміз бен мәуелі мәдениетіміздің жемісі деуге болады
Оңаша отау тігіп, ұлт болып ұйысқан қазақ елі үшін бабадан жеткен құнды қазына елдігіміздің ескерткіші, бірлігіміздің бәйтерегі, болашағымыздың бағдаршамы іспетті.
«Бабалар сөзі» сериясы – қабырғалы қазақ халқының тұтастай тұлғасы, бекзат болмысы, кемел келбеті, бір сөзбен айтқанда, айнасы
Себебі серияға енген ұлттық фольклорымыздың көлемді бөлігі – эпостық шығармаларда ескірмейтін ерлігіміз, еркіндігіміз, бата-тілектерде кеңдігіміз, ертегілерімізде асқақ арман-аңсарымыз, қара өлеңде қайтпас қайсарлығымыз, мақал-мәтелдерде шыншылдығымыз, ән-өлеңдерде сыршылдығымыз, шежірелерде тектілігіміз, шешендік сөздерде өткірлігіміз, жұмбақтарда даралы­ғымыз, аңыздарда даналығымыз айқын аңғарылады.
Мемлекетіміздің де күннен-күнге еңсесі тіктеліп, мерейі өсіп, мәртебесі асып келе жатыр
Енді Мәңгілік ел болуды мұрат еттік
Енді сол мұратымызға мұрамызбен бірге жету – ең асыл армандарымыздың бірі
Бір қуантарлық жайт, қаншама дәуірді қамтыған халқымыздың фольклорлық қазынасы небәрі 10 жылдың ішінде дайындалып, жарияланды
Қадым заманнан бері қаншама аптықпалы аптапты, соқтықпалы соқпақты жолдардан өткен бабаларымызбен бірге жасасып келген рухани шығармалар енді ұлы мақсатқа бет бұрған бүгінгі елімізбен бірге жасайды, яғни Мәңгілік елмен бірге мәңгі өмір сүреді
Әрқашан қымбатымызды қадірлеп, арзаннан алыс жүретін ел едік
Ендігі уақытта ата-бабадан қалған асыл мұраның ардақтысын бағалай білсек, келешегіміз күңгірт, бола­­ша­­ғымыз бұлыңғыр бола қоймас.
Жүз томдықтан оқи отырып алар кемел білім мен тұнық тәрбиеміз, азат ойымыз Мәңгілік ел болу жолындағы ұлы істеріміз бен жаңа дәуірлерге жол ашсын! Қиындықтардан қиналмай өтуімізге қажетті баға жетпес қазынамыздың қадіріне жете білейік, оқырман.
Нұрбек ЖАНҒАБАЕВ
