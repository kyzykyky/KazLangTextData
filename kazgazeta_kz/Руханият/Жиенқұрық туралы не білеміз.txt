Бүгінде «жиен» деген сөзге шошына қарайтын жағдайға жеткенбіз
Осы күнгі ата мен әже жиенді де «немере» деп қойыртпақтап жүр
«Ол немереңіз емес, жиеніңіз ғой…» дей қалсаң, біреулер «ол да немере» деп дүрсе қоя берсе, енді береулер «қыздың баласы, ұлдың баласы деп бөлмейміз, біз үшін бәрі де тең» деп өзеурейді
Осылайша бүгінде қала тұрмақ даладағы қазағымыз да жиенді «немере» деп жүр.
Атам қазақ әу бастан-ақ туыстық атау­ларды жік-жігімен бөліп, ерекшелігіне қарай екшеп кеткен
Солардың ішінде «жиен» де бар
Қыздан туылған баланы «жиен» деп атап, «қыздан туғанның қиығы жоқ» деп оған үлкен құрметпен қараған
Нағашылар үшін жиеннің орны әрқашан да ерек
Тіпті «жиен мыңнан үлкен» деп ерекше ілтипат білдірген
Бірақ жиенді ешқашан «немере» деп есептемеген
Бұл өзге деп өзектен тепкендігі емес
Бөтенсіткендігі де емес
Ал немере кім? Ол – өз қаның, ұлдан туған бала
Қара­шаңыраққа ие болып, әулеттің түтінін түтететін де – немере
Дәстүрлі қазақ даласында «жиенге» байланысты түрлі ырым-жоралғылар сақталған
Жиенге ерекше көзқараста болған
«Жиенді ұрсаң, қолың қалтырайды» дейді
Бұл жиеннің бағасының жоғары екендігін дәлелдеп тұр
Ал жиен болса нағашыларынан қалағанын алуға қақысы бар
Ат мінем десе де, шапан кием десе де жиеннің қолын қақпаған
Бұл дәстүр «жиенқұрық» деп аталады
Өткенге көз сүзсек, нағашысы жиенінің бетін қайтармай үш рет қалағанын беруге міндетті екен
«Жиенқұрық» кей жерлерде «қырық серкеш» деп те аталады
Ол тіпті Тәуке хан тұсында қазақ мемлекеттілігі мен құқықтық жүйелерінің дамуында маңызы зор болған «Жеті жарғыда» да атап көрсетілген
Онда нағашы жиеніне «қырық серкеш» беруі керек
Жиені нағашысына «қырық серкешімді алуға келдім» деп арнайылап барғанда, оны құр қайтармай, қалағанын береді» деген нұсқау да болған
Міне, әз Тәуке заманынан жалғасын тауып келе жатқан «жиенқұрықты» бүгінде ел-жұрт біле ме?
«Жиенқұрық» деген дәстүрден хабарыңыз бар ма?» деген сауалды жиырмаға тарта адамға қойдық
Жас­тар жағы жұмған ауызын ашпайды
Естімеген де
Тіпті орта жастағы аға-әпкелеріміз бұл дәстүрден хабарсыз екен
Бір ағамыз тіпті «жылқыға салынатын құрықтың бір түрі-ау шамасы» деп салды
Бер жағымыздан күлкіге қарық болсақ та, ар жағымыз жылап тұрды
Қазақтың қазақ болудан қалып жатқанына, әрине
Қырықты еңсеріп, ел ағасы болуға жуық қалған үлкендеріміздің білмегені жаныма қатты батты
Онысына арланбайды да
Қайта «біз жаңа заманның адамымыз ғой» дейді
Білместігін мақтан тұтып тұрғандай
Сауалнама барысында тек көнегөз қарттарымыздан ғана осы дәстүрдің анық-қанығын біле алдық
Солардың бірі – Зейнеп апамыз
Тоқсанға таяп қалған қарт ана бала кезінде нағашыларына барып «жиенқұрық» алып қайтқанын есіне түсіріп, бізге әңгімесін айтып берді
«Біздің бала кезіміз отызыншы жылдардың ойранына тап келді ғой
Десе де дәстүрін дәріптеген, өткенін өшірмеген қазақтың ұрпағы емеспіз бе? Әке-шешеммен бірге нағашыларыма бардық
Үйдің тұңғышы да мен едім
Нағашыларым асты-үстіме түсіп жатыр
Маған тіпті ұнап қалған болуы керек, «кетпеймін» деп қиғылықты салған екенмін
Кейін анам мұны әрдайым айтып отырушы еді
Содан нағашыларым «жиенқұрық» бермек болған ғой
Бала болсам да маған таңдағаныңды алып кет десе керек
Ол кезде елдің өзі қара нанға да қарық бола алмай жүрген қиын кезең еді ғой
Көзге көрінер, өзіме ұнай қойған ешнәрсе таппағам ғой
Оның үстіне нағашы апам барын аузыма тосып, жағдайымды жасап, айтқанымды екі етпей жүргені ұнаған болар, нағашы апамды алып кетем деп қиғылықты салыппын
Мұны да марқұм анам айтып, күліп отырушы еді
Адамды алмайды, басқа нәрсе ал десе де қоймаппын
«Қалағаныңды ал» дедіңдер ғой деп
Не керек, әйтеуір мені алдап-сулап көндіріп, қорадағы екі қойының бірін берген екен» деп әңгімесін аяқтады
Иә, қонақ келсе, қорадағы жалғыз малын бауыздайтын қазекем, мәрттіктен ажырамаған ғой
Тек жоқтық қолын байламаса… Тағы да Зейнеп апаны әрмен қарай әңгімеге тарта түстім.
– Апа, балаларыңызға «жиен­құрық» туралы айтып па едіңіз?
– Қарағым, қазір заман басқа ма, адам басқа ма, әйтеуір біздің кезбен салыстыруға келмейтін сияқты
Жастарға ақыл айтсаң кейде өзіңе ренжиді
«Бес саусақ бірдей емес»
Түсінетіндері де бар ғой
Бірақ соны өзіне қажет деп елеп жатқан жанды көре алмаймын
Қыздарым жиендерімді алып келген кезде атадан қалған жоралғы ғой деп біріне шама-шарқымша сыйымды бергенмін
Қыздарыма да оның жөн-жосығын білгенімше айтқанмын
Бірақ олар өздерінің балаларына айта ма, жоқ па беймәлім, – дейді.
Қай кезде де нағашы мен жиеннің әзілі жарасып отырған
Мұндайда «Балалығың ұстаса, нағашыңа бар» дейді
Байқағанымыздай нағашы жұрт жиеннің еркелігін де, тентектігін де көтере білген
Нағашылары да жиенін ұтқыр әзілмен түйреп, жарасымдылықты, туыстар арасындағы татулықты көрсете білген
Белгілі жазушы, Халықаралық әдеби «Алаш» сыйлығының лауреаты Әділбек Ыбырайымұлының «Жиенқұрық» атты әңгiмесінде жиен мен нағашы арасындағы мынадай жарасымды әзілдер орын алған.
– «Әй, «Теке көз», тоңған жоқсың ба? – Ат үстiнде қаздиып тiке отырған алпамсадай жiгiт ағасы жайдары қалыпта, қуақылана тiл қатты
– Жаурасаң оныңды айт… қалың киiмнен түсiп-мiнуге илiге алмай келе жатқан шығарсың, тоқтап, ши түбiне тосып аламыз
Әйтпесе, бұтыңа жiберiп қойып, үйiңе жеткенше үсiп қаларсың.
Қасындағылар бұралқы сөзге булыға күлдi.
Бұлар төртеу едi
Жаңағы әзiл айтқан адам: Кiнәз – бас жылқышы
Жанында көмекшiсi Тiлепалды мен ержетiп қалған ұлы Мұқаш бар
Ал әлгiндегi «Теке көзi» – жиенi Ақназар
Әдейi еркелетiп, бiр жағы қалжыңдап солай деп атайды.
– Анау жирен жабағы әлi жорғасынан танбай келедi
Қаншалықты қарымы бар екенiн байқайын деп тықсыра түссем, одан сайын үдетедi
–Тiлепалды әңгiменiң әлпетiн басқаға бұрды
Оған қосамжарласа Мұқаш та сөзге араласты.
– Ал ана көк ше? – Иегiмен жылқының iшiн нұсқады
– Ол да мүдiрмей тайпалады ғой, сүйек бiтiмi де жаман емес сияқты.
– Жоқ
Мынаның аяқ алысы аршынды
– Көмекшi жiгiт кесiмдi ойын айтып тоқтады
– Жиенге мiнгiзетiн тайларың осы
Нағыз «жиенқұрыққа» жүретiн мал.
Кiнәз да бағанадан берi үйiрлi жылқының iшiнен қай жабағының мойнына бұғалық тастарын бiлмей келе жатқан
Бiрақ өзiнiң де көңiлi монтаны жиренге кете берген
Сонда да бала да болса түпкiлiктi таңдауды, ақтық сөз айту еркiн Ақназардың өзiне ұсынып:
– Мына жабағылардың қайсысы қолайыңа жағады?– дедi сұраулы пiшiнде ер үстiнде балаға үйелменiмен бұрылып.
–Маған өсiмтал болсын деп, ұрғашысын берiп жүрмеңiз
Өзiмiздiң де биелер жаппай ұрғашы табады…
Сәл күмiлжiп барып мүдiрдi
Оның бұл сөзiн естiген Тiлепалды iшек-сiлесi қатып, ерден ауып қала жаздады
Өйткенi күлетiн жөнi де бар-тұғын
Кiнәздiң әпкесi бес қызды қатар тауып, «ұл-ай» деп жүргенде зорға осы Ақназар дүние есiгiн ашты
Ендi, мiне, «мал иесiне тартпаса, май – табанынан шықсын» демекшi, босағаларына бiткен жылқы екеш жылқыға дейiн ұрғашы құлындапты
Ал бұған күлмегенде, қайда күлерсiң?..»
Міне, нағашы-жиен арасындағы жарасымды әзіл, шынайы сыйластықтың үлгісі
«Жиен ел болмайды, желке ас болмайды» дегенге жауап ретінде «Жиен ел болады – малы болса, желке ас болады – майы болса» деген әзіл-қалжыңы аралас жауап беріледі
Бұл ұғым туыстар арасын алыстату емес, өзара жақын қарым-қатынасының нәтижесінде қалыптасқан ұғымдар
Осылайша әзілі жарасқан жиен нағашыдан қалауын алады
Нағашы да оның десін қайтармайды
Тіпті жиенін өз қолынан үйлендіріп, отау тігіп, алдына мал салып беретін нағашылар да болған
Ол әркімнің тұрмыстық жағдайына байланысты екені даусыз
Дәл осы арқылы нағашы мен жиеннің жақындығын байқауға болады
Ағайын арасының әртүрлі кикілжіңі олардың арасында жат қылық саналған
Ондай араздыққа бармаған
Біріне-бірінің құрмет-бейілі шынайы, көңілі таза болған
Десе де, мұның бәрі жиенді «немере» деуге негіз емес
Ол жатжұрттық болған қыздан туған бала екені анық
Ендеше ол – ертең өзге үйдің отын маздатып, түтінін түтетуші жан
Ал жиеннен туған бала «жиеншар, одан кейінгі «көгеншар», ал одан кейінгі бала «дегеншар» деп аталады екен
Бірақ бүгінде қала мен далада қазақтың жиендері нағашыларын паналап жүргені жайы бар
Ол неліктен дерсіз?
Иә, қазір жиендердің бірқатары нағашысын сағалап жүр
Себеп те сан түрлі
Бірі – жарасымын таппай, екіге жарылған жастардың баласы
Бірін-бірі білмей, асығыс үйленген жастар бірер айда қайтадан ажырасып жатады
Әлбетте бала болса, анамен бірге қалады
Ата-анасына қайтып келіп, масыл болғаны аздай, енді жұмыссыз отырып, арамтамақ болуды ар көрген қыз-келіншектер амал жоқ баласын әке-шешесінің жанына тастап, жұмысқа кетеді
Осылайша бір жиен нағашының тәрбиесін алады
Тағы бір себеп, қыздарымыздың оң жақта отырып, балалы болуы
Ішіне сыйған баласын сыртына сыйдыра алмасын ба, ата-ана бейшара ел алдында абыройдан айырылса да қызы мен баласын далаға тастамасы анық
Айналып келіп, әлгі бала да нағашының «немересі» атанады
Тағы бір жарасымын тауып, қол ұстасып жүрген жас отбасылар да баланы нағашылардың тәрбиесіне беруге мәжбүр болады
Өйткені жаңа ғана шаңырақ көтерген отбасы басында баспанасы, бауырында қазаны болуы үшін жұмыс жасау керек
Ал баланы балабақшаға беру үшін жасы кіші, жасы жеткен күннің өзінде ұзынсонар кезектің келе қоюы да екіталай
Жеке балабақшалардың ақшасы аспандап тұрғаны тағы бар
Осындай ең әуелі қыздың жағы көмекке келеді
Міне, осындай сан себептің салдарынан жиендер «немере» атанып жүр.
Анар ДҮЙСЕНБАЙҚЫЗЫ
