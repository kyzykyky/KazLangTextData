Қазақстан Жазушылар одағында өткен бұл жиын әдеби жыл қорытындысына арналды
Оны Жазушылар одағы басқармасының төрағасы Ұлықбек Есдәулет ашып, жүргізіп отырды
Қалыптасқан дағдыға сай әдебиеттің әр жанры бойынша баяндамалар жасалды
Бірден айта кетейік, баяндамашылардың жиынға жақсы дайындықпен келгендері байқалды
Олар шыққан кітаптарға баға беріп қана қоймай, көңіл бөлер ұсыныс – пікірлерін де ортаға салды. 
Алғашқы әңгіме «сөз патшасы» туралы болды
Поэзия жөнінде ақын Жарас Сәрсек баяндама жасады
Бірқатар кітаптарға шолу жасаған ол «Жетісу ақындарының антологиясы» деген тақырыппен жарық көрген жыр жинағы жөнінде жылы лебіз білдірді
Расында да бұл өзі қолдарлық игі іс
Елдің әр өңірінде осындай бастама қолға алынатын болса, мұның өзі қаламгерлерге қамқорлықтың бір айғағы болар еді.
Әдебиетке қатысты ой-пікір біл­діруде әлеуметтік желілердің де алар орны ерекше
Бұл туралы баяндамашы былай деді: «Мойындайық, мойын­да­майық, қазір интернеттің заманы
Ол – бір әлем
Жастар үшін ол – бір жайлау
Топ-тобымен, лек-легімен сапырылысып жатқан өзінше бір әлем
Пайдалана білген адамға бұл да бір мінбе
Біздің аға, орта буын ағаларымыздың біразы осы әлемде өз аудиториясын қалыптастырып үлгерген десек те болғандай
Жаңа туындылардың жыршысы іспетті бұл әлемде қаламгерлеріміз пәтуалы сөз қозғап, кейінгілерге үлгі боларлықтай ойларымен де бөлісіп отырады».
Прозаға қатысты сөз қозғаған жазушы Нұрлан Қами, ең алдымен, осы саладағы табыстарымыз туралы айтып өтті
«Өткен жылғы жетістіктеріміздің ең бастысы – классик жазушымыз Дулат Исабековтің прозалық жинағы Лондонда ағылшын тілінде жарық көрді
Ұлыбританияның зиялы қауымы Дулат ағамыздың құрметіне дүркіретіп қол соқты
Бұл – қазақ әдебиетінің мерейі
Өйткені бізде Дулаттың әдебиеті, Төленнің әдебиеті, Мағауинның әдебиеті деген әдебиет жоқ – ұлы мәртебелі қазақ әдебиеті бар
Бәріміз сол әміршіге қызмет етеміз
Бұл оқиға қазақ әдебиетінің, қазақ прозасының әлемдік деңгейде мойындалуы, отан­дық сөз өнері қай халықтың да рухани байлығынан кем түспейтінінің дәлелі» деді ол
Одан әрі Т.Сәукетайдың «Мен жындымын», С.Жұбатырұлының «Абыржы» , Т.Рыскелдиевтің «Ұлы көш», Қ.Жиенбайдың «Жер үстінде де жұмақ бар», П.Дүйсенбиннің «Зертөбе», З.Тілеужанның «Қаракерей Қабанбай», Б.Мерекенованың «Тағдыр» және басқа да авторлардың шығармалары талданып, олардағы ерекшеліктер, көркемдік деңгейлері, тіл саптаулары тілге тиек етілді.
Мұнан соң «Жұлдыз» және «Үркер» журналдарында жарық көрген прозалық шығармалар да әңгіме өзегіне айналды
Әсіресе Қуандық Түменбай, Серік Асылбек, Тұрсынбай Жандәулет, Айзат Рақыш әңгімелерінде бүгінгі күннің өзекті мәселелері көтерілгендігі сөз болды
«Үркердің» 1-ші санында белгілі жазушы Қуандық Түменбайдың «Дар» деп аталатын шағын әңгімесі жарияланған
Қысқа да нұсқа жазылған шығармада жақын адамдарынан жан жылуын таба алмаған мүскіндердің амалсыздан өз-өзіне қол салып, дарға асылып өлгені басқа да қоғамдық келеңсіздікте­рімен астасып жатыр-ау деген тұспал білдіріледі
«Жұлдыз» журналының былтырғы 1-санында осы автордың «Әлжуаз» және «Жынды Гүлзада» деп аталатын екі әңгімесі оқырман назарына ұсынылыпты
Екеуінде де қазіргі қоғамның суықтығы, адамдардың бірін-бірі түсінуден қалып бара жатқаны, көптің арасында жүріп, жалғызсырау тәрізді экзистенциалдық тақырыптар өзек болған» деді баяндамашы.
Журналист-жазушы Талғат Айтбайұлының сөзіне қарағанда бүгінгі таңда деректі прозаның аты озып тұр
Бұл пікірге әбден қосылуға болады
Деректі прозаның тартымдылығы – онда өмір шындығы, бірге тіршілік кешіп жатқан замандастарымыздың ой-пиғылы, қимыл-қаракеттері бар.
Баяндамашының қолына Тұрсынәлі Рыскелдиевтің «Тажалға тосқауыл», Ғаббас Қабышұлының «Көңіл кө­гінде», Зәкір Асабаевтың «Замана ты­нысы», Көлбай Адырбекұлының «Тәуел­сіздікке талпыныс», Жұмабай Қайранбайдың «Өнермен өрілген өмір», Қаршыға Есімсейітованың «Тау­сылмайтын жол» кітаптары тиген екен
Аталған туындылардың қай-қайсысы да оқырман жүрегін баурап алатын дүниелер
­Авторлар да көпшілікке жақсы танымал
Зәкір ағамыз соңғы жылдары оқырман қауымды тағлымды шығармаларымен қуантып жүр
­«Заман тынысында» өзі сырлас, сыйлас, қызметтес болған, етене араласқан Мұса Дінішев, Роза Бағланова, Ришат Абдуллин, Байғали Досымжанов, Әлібек Дінішев, Камал Смайылов, Сәбит ­Оразбаев туралы эсселері өзіндік жазылу мәнерімен, баяндап беру тәсілімен тәнті етеді
Ғаббас Қабышұлының аталған еңбегінің кейіпкерлері де елімізге танымал тұлғалар
«Оқып отырып қай-қай кейіпкерлерін де тура жаныңызда жүргендей сезінесіз
Ғаббас ағаның Қасым Қайсенов жөніндегі жазбасы да ғажап
Бас алмай оқисыз
Аты аталатын адамдар өз ерекшелігімен дараланады, сөз саптаулары сақталады
Ғабаңның деректі дүниелерінің қуаты да осында болса керек!» деген баяндамашы сөзіне қосылмасқа шара жоқ.
Журналист Көлбай Адырбекұлы­ның есімі оқырмандарға етене таныс
Ол 1986 жылғы Желтоқсан оқиғасын жүйелі жазып жүрген қаламгер
Оның «Тәуелсіздікке талпыныс» кітабы да сол оқиғадан сыр шертеді.
Драматургия бойынша баяндама жасаған Ардақ Нұрғазы әдебиетімізде танылып келе жатқан жаңа есімдердің бірі
Талантты әріптесіміз әдеби байқауларға қатысып, жүлделі орындардан көрініп жүр
Драматургиядағы алғашқы қадамдары да көпшілікті қуантады
Ардақтың баяндамасынан аңғарғанымыз, оның бүгінгі драматургия жайынан жан-жақты хабардарлығы
Баяндамашының көңілге қонатын кейбір ой-пікірлерін оқырман назарына ұсынғанды жөн көрдік: «Бүгінгі таңда театрдың айналасында орын алып отырған жағдай режиссердің қалауымен ақын-жазушылардың драматургия жанрынан басқа роман, әңгімелерінен спектакль үрдісінің белең алғаны және ол қадамның қаншалық сәтті орындалғанына лайықты сынның көрініс таппауында болып отыр
Бұл арада назар аударуға тұрарлық мәселе, әлгіндей спектакльдердің исцени­ровкасының драматургияның жанрлық ерекшелігін қаншалықты сақтап, қандай өреге жеткеніне барып тіреледі
Ол пьеса деңгейіне жеткен мәтін бе, жоқ па? Мәселе осында
Кәсіби драматур­гияны алғы шарт ету кенжелеп, оның орнын өзге тәсілдермен толтыру үрдіс алған жағдайда сахнаға қарабайыр спетакльдердің де бірге келетінін ұмытпауға тиістіміз
Бұл мәселе бүгін ғана айтылып отырған жоқ
Бірақ естір құлақ, сабақ алар өнер ұжымдары болса игі»
«Ұлт театры ұлттық драматургиясыз өміршеңдігін жоғалтатынын айта берудің өзі артық
Сонау Аристотель заманынан бері қалыптасқан сахна тіліндегі драмалық қайшылықты біз сахналық шығарманың жанрлық жаны деп атауымызға болады
Уақыттың өтуі, өнердің дамуымен қайшылықтың формасы құбылып, сахнадағы орнында өзгеріс болғанымен, оның қажеттілігі жоққа шыққан емес
Оны поэзияның образды тілімен, прозаның баяндау тілімен шатастыруға немесе алмастыруға болмайды
Бұл түйінді ескермеу театр өнерінің мәндік ерекшелігін сақтамау болып есептелер еді
Өкінішке қарай, бүгінгі қазақ театрында бұл мәселе басы ашық күйінде қалып отыр
Содан да сахнамызға мәтіні шалажансар қойылымдар мен ән-күйден тұратын музыкалық спектакль сымақтар көптеп кездесе береді
Ондай спектакльдер уақыт сынынан өтпей, қалай қойылса, солай сахнадан түсіп те жатыр
Бірақ оның театр өнеріне көлеңкесін түсіріп, көрермен талғамын төмендете беретінін ұмытпасақ екен деймін».
Қаламгер Қанат Қайымовтың баян­да­масы балалар әдебиетіне арналды
«Елімізде балалар әдебиетіне қолдау көр­сетуге байланысты шаралар мүлде жоқ деп айтсақ артық болар еді» деген ол кейбір түйіткілді мәселелерді ортаға салды.
– Балалар жазушыларын оқырман­дары тұрмақ өзге әріптестері де танымайды
Шығармалары былай тұрсын аты-жөндерін де біле бермейді
Өйт­кені қазіргі жазушылар өзінің шығар­масынан өзге ешкімді оқымайды
Ал оқырмандардың қаламгерлерді танымайтыны – Жазушылар одағының жанында баяғыдай Насихат бюросы деген жоқ
Жазушы мен оқырман арасындағы байланыс үзілген
Сондықтан әр облыс­тағы әкімдіктермен жұмыс жүргізіп, қаламгерлердің ел арасына шығып, оқырмандармен қауышуларына әрекет жасауға талпыну керек.
Баяндамашының ендігі бір қоз­ғаған мәселелері – «Қазақ әдебиеті» га­зетінде, «Жұлдыз» журналында балалар әдебиетіне арналған бөлім ашу, Ресейдегі «Детская литература» секілді журнал не альманах шығару, балалар жазушыларына шығармашылық ­шабыт беретін байқаулар мен конкурстарды жүйелі өткізіп тұру, балаларға арналған шығармалардың өзге тілдерге а­ударылуын жолға қою және басқалар.
Әдебиеттанушы ғалым Гүлзия Пірәлі әдеби басылым – «Қазақ әдебиеті» газетіндегі қазіргі әдеби үрдіс пен сын мәселелері төңірегінде сөз қозғаған мақалалар жөнінде пікір білдірді.
– «Қазақ әдебиеті» газетіндегі жақсы дәстүр – сөз өнерінің белгілі бір тақырыбы, өзекті мәселесі төңірегінде әдеби мақалалар, дөңгелек үстелдер, пікірлер ұйымдастырып отыру
Осы орайда, басылым тілшілері Бағашар Тұрсынбайұлының «Сөздің реті…», Нұрлайым Батырдың «Бұл «жынды» қай жынды?» резенциясы, Қарагөз Сімәділдің әзірлеуімен жарияланған «Ар ілімі немесе әдебиет ғылымы туралы» деген пікірлер топтамасы, Әлібек Байболдың «Ағым: кеше және бүгін», «Әуесқойлық – әдебиеттің ісі емес», «Бүгінгі мен ертеңгі», «Абыржы
Арал
Адам тағдыры», т.б сынды мақалалары мен Айнара Ашанның «Әдебиет ауылындағы бәсеке», Маржан Әбіштің «Мақтан және біз немесе мақталуға дейін…» деген тақырыптағы дөңгелек үстелдердегі пікірлер де оқушыға ой салар тұшымды тұжырым, мол ақпаратымен есте қалады.
Баяндамашы әдеби сынға байланысты кезінде Сәкен Сейфуллин айтқан мына сөздің бүгінгі күні де өзектілігін жоймай отырғандығын ерекше атап көрсетті: «Көркем әдебиетші болудан оның сыншысы болу қиын
Сын – мін тағу емес, әрине, өзінің қолынан келмеген іске, сырттан қарап тұрып мін тағу оңай ғана нәрсе
Ол әркімнің қолынан келетін көкшолақ, бірақ әдебиет шығармасына тіл алғыш ұшқалақ қаламды айдап мін тағу мен негізгі тексеріспен толық сын берудің арасы жер мен көктей нәрсе».
– Қазіргі қазақ баспасөзіндегі сын мақалаларға ғылыми сауаттылық, терминологиялық дәлдік жетіспейтінін ескере отырып, көркем мәтінді талдау­да нақтылық пен теориялық дәлелді ойлар қажеттілігі, әдеби сынның кәсіби деңгейін көтеру мәселелері күн тәртібіне қойылса, әдеби сынның эстетикалық ой мен талғам, саяси-философиялық, әлеуметтік-этикалық таным биігінен табылары сөзсіз дер едік, – деді сөзінің соңында әдебиетші ғалым.
Аудармаға қатысты баяндама жа­саған ақын Дәулетбек Байтұр­сынұлы жиналғандарды жарқын жаңалық­тарымен қуантып тастады
Бізде кітаптар көбіне орыс тілінен аударылатын
Ал қазір қырғыз, әзербайжан тілдерін айт­пағанда, түрік, парсы, жапон, қытай, ағылшын тілдерінен қазақшаға тікелей аударылған шығармалар көбейіпті
Бұл, әрине, жақсылық
Біздің кейде «Қазақ қаламгерлерінің кітаптары шет елдерге насихатталуы сын көтермейді
Өзге елдер қазақ әдебиетінен хабарсыз» деп өкініш танытатынымыз бар емес пе? Қарап отырсақ, бұл өкініштің орны толатын күн де алыс емес секілді
Бұған елімізде шетел тілдерін білетін заман­дас­тарымыздың қатары көбейіп келе жатқандығы дәлел.
– Қолымда жас жазушы Қуат ­Қиық­­байдың «Бейуақыт» жинағы
Бұл кітапқа өткен жылы редактор болып, толығымен оқып шыққанмын
Артынан «Жалын» баспасынан басылып шықты
Бірінші, екінші бөлімі өзінің әңгімелері, үшінші бөлімі шамамен 20 бет көлемінде әлемге танымал жазушылардың әңгіме­лерін қазақшалапты
Қолына ілінген дүниені аудара салмай, өз табиғатына жақын, жан әлемі үндесетін, бірегей шығармаларды таңдапты
Осынау кітаптармен бірге енді ғана 18-ге толып, мектеп бітіріп жатқан Марат Әбдіраманханның «Өзге дауыс» деп аталатын кітабы өткен жылдың жұмыстары қатарында маған жетті
Ол Стивен Кингтен «Тұманның арғы беті» делінетін әңгімесін, Франц Капкадан «Бір мысал», О.Генриден алақандай әңгіме, Александр Гриннен «Жасыл шамшырақ» делінетін тереңінен толғанатын шытырман оқиғалы, тосын ойдың шешімімен аяқталатын шығармасын кітабына енгізіпті
Әсіресе компьютер мен интернет жайлаған мына заманда он сегіздегі жасөспірім әдеби аударма жасамақ түгілі, дайын қазақшаңды оқыр ма екен? Сондықтан да Мараттың талғамына құрметпен қарап, айта кетуді жөн санадым, – деді Д.Байтұрсынұлы.
Баяндамашы өзге тілдерден аударма жасаған Т.Әлжантегі, А.Файзолла, Ш.Жылқыбаева, Д.Мәсімхан, А.Шакуров, Л.Асқар, А.Исәбіл, М.Алжанбай, Р.Мұсабаева, М.Ершу, С.Қамшыгер және басқалардың еңбек­теріне жоғары баға берді.
Кезінде қазақ әдебиетінің саңлақ сыншысы Сағат Әшімбаевтың былай дегені бар еді: «Әдебиеттің атқаратын орасан зор қызметімен ештеңе де теңесе алмайды»
Бұл әдебиетке берілген үлкен баға
Негізі сөз өнерінің салмағы зілбатпан
Осыны оқырманды шығармасымен қуантқысы келген әрбір қаламгер сезінуі тиіс.
Нұрперзент Домбай
