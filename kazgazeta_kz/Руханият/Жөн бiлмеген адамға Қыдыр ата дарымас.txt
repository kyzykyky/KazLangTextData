«Қыдырдың» түп-төркіні  Қадір немесе Қыдыр деген сөз­ден шыққан болуы керек деп топшылаймын
Қадір болса, «қадірлі», «құрметті» деген сөз
Қыдыр болса – «қыдырып жүреді» дегені
Қыдырғанда да Қыдыр кез келген, көрінген үйге бас сұға бермейді
Дастарқаны баталы, шаңырағы аталы, негізді де некелі, жеті атасы жетелі, үй иесі орнықты, келіншегі ұқыпты, бала-шағасы құймақұлақ отауларға кіреді
Төріне шығып, малдасын құрып отырып, дәмін татады, батасын береді.
Ыбырай Алтынсарин: «Жөн бiлмеген адамға Қыдыр ата дарымас» деп тегiн айтпаған
Қазақ «Қырықтың бірі – Қыдыр» дейді
 Қыдыр атаның етегіне түскен ұзын шапаны, салбыраған сақалы, иығында қоржыны бар деп ойлауға болмайды
Кейбір үйлерге сол кейіпте келуі де мүмкін
Енді бір үйлерге Қожанасыр болып келе ме, Алдаркөсе болып келе ме, әлде басқа кейіпке кіре ме, ол жағын үйдегілер байқамай қалуы да мүмкін
Сондықтан да ақсақалдар бата бергенде ең алдымен ауызға оралатын сөз саптауларда: «Бақ қонсын, Қыдыр дарысын!» – деген тілек айтылады.
Қыдыр баба  кейбір үйлердің иелерін сынау мақсатында мүсәпір болып келуі де мүмкін
«Мүсәпірді жәбірлеме!» – деп жатады
Қазақта «Үйден қырық адым аттап шықсаң – мүсәпірсің» деген сөз де бар
Бізбен түбі бір түріктер қонақты, яғни мейманды «мүсәпір» дейді екен
Ыстамбұл қаласында «Мүсәпір» деп аталатын қонақүй де бар.
Қазіргі уақытта біз жылдың төрт мезгілі деп жүрміз
Ал ертеде түркі халқы, қыпшақ жұрты жаз бен көктемді қосып, алты ай жаз, күз бен қысты қосып, алты ай қыс деп атаған
Яғни он екі ай қаққа бөлінген
Жылдың бір жартысы суық, ызғар болса, екінші жартысы – жарық пен жылу
Жақсылық пен жамандық, күн мен түн  осылайша алмасып, итжығыс түсіп жатады.
Абай айтпай ма:
– Ақ киімді, денелі, ақ сақалды,
Соқыр, мылқау, танымас тірі жанды.
Үсті-басы ақ қырау, түсі суық,
Басқан ізі сықырлап келіп қалды.
Демалысы үскірік, аяз бен қар,
Кәрі құдаң қыс келіп әлек салды.
Жаз бен көктемнің жөні бір басқа
«Жазғытұры қалмайды қыстың сызы, Масатыдай құлпырар жердің жүзі» деген осы тұс, жердің беті  жасарып, мал көкке шығып, тіршілік жайнап, қан қайнап, төлдер тойынып, қыз-бозбала әзілдескен кез, күн менен түн теңескен, жасы үлкендер кеңескен, балалардың айдарынан жел ескен кез – қасиетті  Наурыз, міне, нағыз жыл басы.
Біз болсақ, кешегі Кеңес империясының идеологиясынан, тіпті оған дейінгі ақ патшаның отарлаушылық идеологиясынан әлі арыла алмай келеміз
Ата Заңымызда зайырлы мемлекет деп жазылғандықтан, ешқандай діни артықшылықтарға жол берілмеуі керек десек те, осы уақытқа дейін тойлап келген Жаңа жылымыз – діні басқалардың кәдімгі Рождество мейрамы
Санта Клаус немесе Дед Мороз дегеніміз, турасын айтсақ, мейірімді Аяз ата емес, қаһарлы қыстың қатал бейнесі.
Өздеріңіз ақылға салып көріңіздерші, Жаңа жыл дегенде күнтізбедегі қаңтардың алғашқы күнінен басқа жаңа зат бар ма?! Қар да жаңа жаумаған, желтоқсаннан қалған
«Қараша, желтоқсан мен сол бір-екі ай, Қыстың басы бірі – ерте, біреуі – жай» дегендей, қыстың да нақты белгіленген шекарасы жоқ
Наурызға келсек, барлығы жаңа
Ақ уыз, жас төл, көк шөп, жас арман, жаңа тілек.
Өзімнің бір өлеңімде:
– Анасына баласы опа бермей,
Сәби өсті бір жөнді ата көрмей,
Аяз ата жүргенде тост көтеріп,
Қыдыр бабам кетті ме бата бермей, –  деп жазған болатынмын.
Аяз ата қазақ баласына ата болуға жарамайды
Ата болып та жарытпайды
Қазақта Қаңбақ шал деген  кейiпкер бар
Сондықтан Аязды  атымен атап, Аяз шал деген орынды
Қазақ баласының атасы Қыдыр ата болуы керек
Мұрны қызарып, сөзі ұзарып жүретін Аяз ата туралы бір кезде мынандай шумақ жазғаным бар:
Аяз ата түксиіп, қабақ түйген,
Ішпей қойды кеш бойы тамақты үйден.
Өйткені ол бет қызарып, мұрын ісіп,
Алыпты тойғанынша арақ ішіп.
Тост дегеннен шығады, шампан ұрттамасақ, тілегіміз орындалмай қалатындай, стақан түйістірмесек, жолымыз болмайтындай, жаттан жұққан жаман әдет дәстүрге айналып кетті.
Қазақ сөздерінің төркініне зер салсақ, «тост» деген сөздің түбірі – тосу
Ақ дәмімді алдыңа тостым дегенді білдіреді
Тіпті тостаған деген атаудың өзі осы сөзден шыққан
Кейін барып стақан деп өзгеріске ұшырап, өзге тілдерге енген
Келген қонақты қарсы алып, тостағанмен қымыз ұсыну – ежелгі түркі елінен, көшпелілерден қалған дәстүр.
Қазақтың Жаңа жылының артықшылығы өте көп
Басқалар ағаштың жанын қинап, жас өскінді кесіп, қиып, үйіне шырша орнатып жатса, ата-бабамыз Наурыз айында көшеттер отырғызған
Қыста су қатып жатса, бітеліп қалған бұлақ көздері жазда ашылған
Қысқы қалың киім сыпырылып, жаңа киім-кешек киілген.
Көне орыс жерінің өзінде  христиан дінін қабылдағанға дейін Жаңа жылды наурыз айының бірінен бастап тойлаған
Ағылшындар наурыздың жиырма бесін Жаңа жылдың алғашқы күні деп есептеген.
Қазақ арасында Қыдыр мен Қызыр сөзі кейде бірін-бірі алмастырып айтылады
Айырмашылығы бір-ақ әріп болғандықтан ба, кейде Қыдыр баба, кейде Қызыр баба, көбінесе Қызыр әулие деп жатады
Бірақ Қыдырға әулие дегенді қосарламайды.
«Мәдени мұра» мемлекеттік бағдарламасы шеңберінде жарық көрген «Бабалар сөзі» көптомдығында берілген түсініктердің бірінде: «Қызыр – Алла мәңгілік өмір берген киелі тұлға, қазақ мифтерінде, фольклор мен діни аңыздарда кездесетін архаикалық бейне, оның есімі Ілияс пайғамбармен қоса айтылады» деген анықтама берілген (27-том, 335-бет).
Наурыз туралы және оның басты қаһармандарының бірі Қыдыр баба туралы түсінік қазақ даласында Ислам діні тарамай  тұрып та болғанына шек келтіре алмаймыз.
Сондықтан да:
– Қадір түні келеді Қыдыр десе,
Қыдыр бірақ көзіңе көрінбесе,
«Қырықтың бірі – Қыдыр» деген сөзді
Кезінде тауып айтқан ел, ендеше, – дейміз.
Қызырдың жанында Ғайып ерен, Қырық шілтендер еріп жүреді деген түсінік бар
Қырық шілтен – қырық көмекші, пайғамбардың серіктері
Ілияс пайғамбарды қазақтар Қызыр-Ілияс деп қосарлап атайды
Қазақтың ертегілері мен батырлар жырының бір кейіпкері де – осы Қызыр-Ілияс
Кейінгі уақытта жарық көрген кейбір кітаптарда Қыдыр-Ілияс деген сөз де кездеседі, алайда ол жаңсақтықтан кеткен жаңылу деп қабылдауымыз керек.
Қыдыр баба туралы ондай сөз айтылмайды
Қырықтың бірі – Қыдыр дегені оның басқа кейіпте адамды сынау мақсатында келуі мүмкін дегенді аңғартса керек
Қадір түні періштелер келеді
Қыдыр келеді дегені – кейін қосылған жапсырма.
Ел аралап жүретін, ақ қиімді, ақ сақалды әулие Қызыр-Ілиясқа байланысты айтылса, Қыдыр баба бейнесі де оған ұқсас, бірақ ол «міндетті түрде ақ киім киеді, жасы ұлғайған жасамыс кісі немесе ақ сақалды қария» деген ұғым қазақта жоқтың қасы.
Бұл екі кейіпкерді шатастыру екеуінің де адамға ырыс-несібе әкелуші, дәулет беруші, қамқор болушы деген ұғымдарға сай келгенінен болса керек.
Қазақ баласына мейірімді ата болатын Қыдыр баба бейнесін сомдау – әдебиетшілердің де, суретшілердің де, киногерлердің де парызы
Қыдыр туралы мультфильмдер шығарылып, ойыншықтар жасалып, оның образы мектеп оқулықтарына енгізілуі керек деп есептеймін.
Ақылбек Шаяхмет
