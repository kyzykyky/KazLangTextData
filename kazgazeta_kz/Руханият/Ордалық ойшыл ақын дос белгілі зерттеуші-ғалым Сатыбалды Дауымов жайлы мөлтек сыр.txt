Қайран Сәке! Сатыбалды! Өмірі­нің соңғы жылдарында жиі кездесіп, сырлас-мұңдас болған шақтар да келмеске кетті-ау, беу, жалған-ай! Адами пішім, сырт келбет, жұртпен (өзгелермен) қарым-қатынас, жү­ріс-тұрыс, қимыл-қозға­лыс, сөй­леу мәнері – бәрі мейлінше қара­пайым, табиғи, ойлы көздері мен күлімсіреген жүзінен теңіздей терең білім, парасат иесі екені қашанда аңғарылып тұратын. 
Бірақ оны байқатпайтын
Байқатпайды дегенде, қызмет жағдайында болмаса, кез келген орта, жиындар мен бас қосулар, тіпті екеуара әңгімелесу кезінде де көсіле шалқып, тыңдаушысын түйдек-түйдек цита­т­тармен тұқыртып, тұншықтырып, оза шауып, суырылмайтынына ден қойып отырмыз
Өмірінің соңғы жылдарында бір адамдай араласып, ашық-жарқын, сыр бүкпей пікір алмасатын шақтарда ондайды әсте байқамаппын
Осы күндерде еске түседі: жабықтау не ақтаңдақтау мәселелер төңірегі, әлде, жазықсыз жапа шеккендер жайлы ой бөлісу үстінде нақты айғаққа сүйеніп, қысқа, дәл дерек-мәліметтермен шектелетін де қоятын
Ауа жайылмайтын
Кесімді аксиомадан ауытқымайтын
Және өз тарапынан бояу қосып, әрлеп-әспеттемейтін
Осындай қарапайым, кіші­пейіл, бір қарағанда, жусаннан аласа, енді бір қарасаң, бетеге емес, асқаралы асудан биік ғазиз жан бақиға озғалы қашан
Мен үшін де өзек өртер өкініш, қимастықпен еске түсетін жарқын бейне
Ол кім десеңіз, ол – ең алдымен қарымды қаламгер, талантты журналист, ақтаңгер ақын, аудармашы, зерттеуші-ғалым, шынайы дос, жолдас, сүйікті жар, абзал әке, ардақты ата, тума-туысқа қамқоршы аға, пана болған кәдімгі Сәкең, аяулы Сатыбалды Дауымов
Иә, иә, кең-байтақ қазақ өлкесінің батыс аймағы – атақты Орда топырағында дүниеге келіп, саналы ғұмыры Алматыда өткен (көзі тіріде жарқосағы Асылғанымға үнемі айтып жүргеніндей) кештеу табыссақ та, дию­ды жұтып жіберердей қарбалас тіршілік толқынында санадан өшпей, жү­рек­тің бір түкпірінде сақталып келе жатқан бірегейлердің бірі… Жас айырмамыз бір жылға жетер-жетпес замандас, әріптес, энциклопедиялық білім иесі, ғұлама
Осы сөздерді ешкім жалған дей алмасына иман кәміл
Бұған оны жақсы білетін жақын-жуықтар ғана емес, күллі көз көргендер куә деуге бәс тігуге бармын.
Ал енді мен Сәкеңді қашан, қай кезден білдім, – білемін – соған келейік
Шынымды айтсам, Сатыбалдымен бірге оқып, бірге қызметтес болған емеспін
Жазған-сызғандарының да ілуде болмаса, көбі есте қалмай, аты-жөнін ғана еміс-еміс жобалайтынмын
Қандай атақ-марапаттары болғанынан да бейхабар екенмін (Ол олқылыққа жатпаса керек
Бәлкім, менде де Сәкеңмен әлдебір ұқсастықтар болуы ғажап емес шығар).
Иә, солай
Сәкеңмен қызмет бабы не бір-бірімізге ұсынып, автор болған да кезіміз болмапты (ол көп жылдар бойы «Қазақ энциклопедиясында» істедім дей­тін)
Тек өмірден озарынан бес-алты жыл бұрын мен қызмет ететін «Парасат» журналына жиі келіп, мақала, өлеңдері жарияланып, әңгімелесіп, сырласып жүрдік
Еңбекшіқазақ ауданындағы табиғаты керім жерде саяжай іспетті үйіміз бар, қысы-жазы сонда боламыз, мұндағы үйде балалар тұрады
Қалаға анда-санда жол түседі
Қонаққа келіп, таза ауа жұтып, аунап-қунап қайтсаң жақсы болар еді дейтін
Бұлай деуінің кейбір өзіндік себептері де болатын
Әріптес, қызметтес ретінде араласпасаңдар, онда араларың қалай жақын болды дегенге айтарым, осында біраз оралдық азаматтармен ұзақ жыл араласып-құраласып тұрдық
Бүгінде кейбірі бақилық, кейбірінің көзі тірі
Әрине, бәрі зейнеткер
Осы естелік­терде – сәлемнің де сәті бар дегендей – олардың да есімдерін атап, ықылас-ниет таныта отырып аз-кем өткен шақтармен қауышу көптік етпес дейміз
Солардың бірі – Қабдулман Шағиев.
Сегіз жылдай 10-шы ықшам ауданда тұрған біз 1976 жылы орталықтан пәтер алып көшіп келгенде танысқан құдайы көрші Қабдулман ұзамай қонаққа шақырып, сұраса келе менің Жәнібек ауданынан келген (былтыр дүниеден өт­кен) туған балдызыммен туыс боп шық­ты да, жекжаттық, достық аясы ұлғайып, қарым-қатынас нығая түсті
Қалалық ауруханалардың бірінде бас дәрі­гер боп істейтін Қабулман кейін әуелі қала­лық, онан соң облыстық медтехника бірлестіктеріне басқарушы болды
Одан кейін басқа мекемелерге жоғарылады
Әйтеуір, сатыдан-сатыға өрлеп, өсіп келе жатқанда, он жыл ілгері 59 жасында бақиға озды
Інілік ілтипат-құрметі шексіз еді
Дастарқаны жиылмайтын қонақжайлылығы өзінше
Оның үстіне, арысы Мәскеу, Орал, берісі Қазақстанның түкпір-түкпірінде келетін игі жақсылармен дәмдес, таныс, сыйлас болатын
Милиция полковниктері Қимат, Болат, Басқарма бастығы Мансұр Мәжитов, Министрлер Советінің жауапты қызметкері Баймақан, Орал облыстық комсомол комитетінің бірінші секретары боп істеп, кейін біраз жыл Алматыда ғұмыр кешіп, ерте қайтыс болған Карл Айталиев, Алматы облыстық автотранспорт басқармасының бастығы Момыш, басқа да жақсылар мен жайсаңдар арасынан еңсегей бойлы, қос жауырыны қақпақтай, бұйра шашы сәл бурыл тартқан ақсарылау жігіт ағасы Сатыбалды Дауымовты да көретінмін
Әйелі Асылғаным жақын апайы болғандықтан, Қабдулманның үйіндегі жиын-тойлардан екеуі де қалмайтын
Әне, сондай күндердің бірінде Сатыбал­дымен іштарта әңгімелесіп, әріптес, бел­гілі ақын екенін тереңірек білдім
Содан кейінгі бас қосуларда мамандығы басқалау өзгелерден гөрі екеуміздің мә­мі­леміз жарасып, оқшаулау сөйлесіп жүр­­­дік
Бір жолы тарихи тақырыптарға кө­бірек барып, батыс өңірден шыққан революционер-қайраткерлер өмірін зерттеуге ден қойып жүргенін айтқаны бар
Қазір сәл ұмытыңқырадым, өлең өз алдына, зерделеп қамтысам деген тақырыптар мол сияқты еді
Бәрі болмаса да, кейбіріне үлгерді
Олай дейтінім, көзі тірісінде бір­азын «Парасат» журналында жариялауға септесіп, кейбірінің қайтыс болған соң жа­рық көруіне көмек жасағанымды айта кету әбестік болмас деймін
Оған зайыбы Асылғаным мен қарындасы Заря Жұманова куә
Енді Сатыбалдымен шығармашылық орайда қалай жақындасып, ынтымағымыз жарасқаны жайлы бір-екі сөз.
Ол кезде күллі газет-журналдар – Көкбазардың қарсысындағы – тоғыз қабат ғимараттан әлі көшпеген кез
Тиражы кәдім­гідей құлдыраған «Парасат» журналында оннан астам қызметкер істейді
Жалпы жағдай жаман емес, жалақы, қаламақы – қалыпты
Авторлардан ұялмайсың
Ка­­мал Смайыловтың редактор кезі ғой дей­мін
Бір жолы арсалаңдай кіріп келген Сатыбалды аман-саулық сұрасқан соң, машинкаға басқан көлемі он төрт беттей мақала әкелгенін айтып, алдыма қойды
Сөйтті де, темекі тартып келейін деп шығып кетті
Мұнысы мақаланы қолма-қол оқып, пікір айтсын дегені шығар деп жорамалдадым да, бір жағы құрмет, әрі сонау Еңбекшіқазақ ауданынан келгенін ескеріп, бірден көз жүгірте бастадым
Не керек, арадан жиырма-отыз минут өтіп, ол келгенше мақаласын оқып бітірдім.
Аса сауатты, зәредей мінсіз, қызықты да тартымды мақала батыс аймақтан шыққан қазақтың революционер қызы Алма Оразбаева жайында екен
Алма жөнінде бұған дейін көзіме түскен нәрселерді оқып, ғұмырнамасын өзімше бір кісідей білетін шығармын деп жүрген мені Сәкеңнің тыңға түрен салғандай мақаласы қатты тебірентіп, бұрын бейтаныс көп-көп мәліметтер алдан шықты
Алма Оразбаеваның бүкіл өмір­баян, қызметі туралы Сатыбалдыдан артық білетін ешкім жоқтай көрінді
Ал ол шынында да солай-тын
Бірде-бір екіұшты, дүдәмал, күмәнді дерек жоғы тайға таңба басқандай көрініп тұр
Айғақтар дәл, дерек­тер нақты, ай, күн, жыл, қайдан, кімнен алған, бәрі – алақандағыдай
Қағаз бетіндегі маржандай жазуларға тіл бітіп, сөйлеп тұрғандай көрінді (дәл солай екенін кітаптан оқып, көз жеткізуіңе болады)
Әр мамандықтың – сирек кездесетін – шырқау шыңына шыққан қас шеберлері болады
Мына ғажап дүние сондай дарабоздың қолынан туғаны бірден аңғарылды
Сәкеңе соны айттым
Күлбілтелеусіз
Көлгірсімей
Сәкең жымиды
Мақтауға емес, шындыққа тәнті боп
Өйткені солай екенін өзі де біледі емес пе? Сондықтан… бұл жолы…
Менің олжам – Алма Оразбаева хақында егжей-тегжей білгенім
Неткен жаратылыс! Қажыр-қайрат, қарым-қабілет, қайраткерлік… онан соң… онан соң… күр­меуі қысқа ғұмыр, жаралы жазмыш, қайғылы тағдыр… Аянышты! Бірақ артында Алма тұр
Тау тұлға
Қазақтың айбынды қызы! Шығыс шолпаны!
Сәкеңе солай дедім
Журналға қазір-ақ ұсынамын дедім
Алма туралы менің де көкейім­ді күпті етіп жүретін әлдебір жұмбақ түйткіл болушы еді
Рас деп те, жалған деп те тон пішуге болмайтын
Жорамал
Оны айтқан бір кездерде Сарыағаш аудандық милицияда бастық болған қарт (коммунист) қазақ, өз көзімен көріпті десетін
Түбі анықталар дейтінбіз
Сәкеңе соны айттым
«Жиырмасыншы жылдардың соңында Са­ры­­ағашта әлдебір есінен ауысқан әйел пайда боп, кейде секіре жұлқынып, кейде нұры семген көздерін бір нүктеден алмай, ұзақ мөлиіп отырады екен
Шашы алба-жұлба, аузынан ақ көбік атылып, шыңғыра жылағанда жұрт жан-жаққа тым-тырақай қашады екен» дейтіндерге әлгі милиция бастығы: «Е, ол соры қайнаған әйел Ленинмен бірге істепті
Күлмеңдер, күлсеңдер бастарыңа келеді
Тағдыры со­­лай болса, амал не? Аты-жөні Алма Оразбаева
Шымкенттегі жындыханадан қашып шығыпты
Қайта апаруға болмай тұр
Бәрібір тағы қашып кетеді
Не істеуді білмей отырмыз
Алда көреміз» дейді екен.
Осындай әфсана бертінге дейін айтылатын
Кейін тыйылды
Айтатын адам да қалмаса керек
Бірақ менің есімде
Енді реті келген соң ауызға алдым
Бәлкім, бір ұштығы шығып қала ма деп.
Сәкең сәл ойланды да: «Айтқаныңның жаны бар
Себебі Шымкент пен Сары­ағашты қайдам, бірақ Алма ет жақын адамының (туған сіңлісі) опасыздығынан есі ауысып, жазылмас ауруға ұшыраған соң, оны қаладан-қалаға ауыс­тырып, со­ңында Жамбыл қаласындағы жындыханада болыпты
Кім білсін, Сарыағашта да болса болған шығар
Әйтеуір, қайда, қалай өлгені белгісіз, нақты айғақ жоқ, – деп бұл түйткілге нүкте қойғандай болды
– Бірақ мұнымен шектелмеймін, Алма Оразбаева туралы алда да ізденіп, тың мәліметтер табуға тырысамын» деді онан соң.
Мен сол жолы Сәкеңнің басқа шығар­машылық қырларынан гөрі зерттеу қабілеті мен жазу шеберлігіне бас иіп, соны ғана мойындағандай күй кешкенімді жасырмаймын
Әрине, ол – ең алдымен – ақын
Анау-мынау ақын емес, поэзия құдіретін қапысыз білген арқалы ақын
Насихаты жетіңкіремесе де
Айтпақшы, Қадырды оқы
Мырзәлиевті
Сатыбалды туралы не дейді екен, танысып көр
Бәлкім, сонда…
Ал өз басым осылай танысып, табысқан Сәкең – Сатыбалды Дауымовтың аруағына үнемі тағзым етіп жүремін
Зәредей қоспа, ойдан құраған бір сөз жоқ осынау естелікті марқұмның рухы шат бола берсін деп, әрі достық парыз ретінде қағазға түсірген жай боп тұр.
Зәкір АСАБАЕВ
