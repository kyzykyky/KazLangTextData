Атырау қаласында қазақтың көрнекті ақыны, Мемлекеттік сыйлықтың лауреаты Фариза Оңғарсыноваға арналған еңселі ескерткіш ашылды
Ескерткішінің ашылуына өңірдің зиялы қауым өкілдері, ақынның туыс-тары қатысты
Салтанатты жиында сөйлеген сөзінде Атырау облысының әкімі Бақтықожа Ізмұхамбетов шараның мән-маңыздылығына тоқтала келіп былай деді:
– Былтырғы жылдың аяғында Әнұран авторларының бірі, Мем­лекеттік сыйлықтың иегері Жұмекен Нәжімеденовтің ескерткіші ашылған еді
Бүгін өзінің жырларымен де, өзінің адами болмысымен де елдің жадында жатталған ақын Фариза Оңғарсынованың ескерткіші ашылды
Фариза апамыз тек поэзияның көрнекті тұлғасы ғана емес, сонымен бірге, еліміздің тәуелсіздігін нығайтуға да өз үлесін қосқан мемлекет және қоғам қайраткерлігімен танылды, – деді облыс әкімі
Содан кейін еңбек ардагері Меллят Сабыровамен бірге ескерткішті салтанатты түрде ашты
Ақынның туыстары мен Оңғарсын әулеті атынан Айбек пен Алмагүл сөз сөйлеп, осынау шараға қолдау көрсеткен азаматтарға алғыстарын жеткізді.
Қазақстан жобалаушылары ұлттық қауымдастығының вице-пре­зиденті, Қазақстан Респуб­ли­касының еңбек сіңірген сәулетшісі Серік Рүстамбековтің айтуына қа­рағанда, ақын ескерткішін сомдау кон­курс арқылы таңдалыпты
Арнайы жарияланған байқауға ақынның бейнесі сомдалған 12 жоба ұсынылған екен
Оның ішін­де ақынның отырған бейнесі сомдалған нұсқа да болыпты
Арнайы комиссияның мүшелері кеше өз тұғырына орнатылған нұсқасына таңдау жасапты
Ескерткіш қоладан құйылған, тұғырының биіктігі – 4 метр 50 см, ал ақын бейнесі – 4 метр 10 см
Тұғырдың сегіз қабырғасы бар, оның бірінде ақынның аты-жөні, қалған же­теуінде поэзия падишасының өлеңдерінің бір шумағы қашалып жазылған
«Ақынның туыстарымен де ақылдастық
Олар біздің шеберханамызда болып, шаш үлгісіне қатысты өз ойларымен бөлісті
Мүсінді Мұрат Мансұров жасады
Ақынның шабыттанып, жаңа жыр жазуға ұмтылып тұрғанын бейнеледік» деді сәулетші Серік Рүстамбеков.
Айта кетейік, еңселі ескерткіш қазақ ғылымының заңғар тұлғасы Қа­ныш Сәтбаев көшесінде бой көтерді
Бұл көшенің бойынан азат­тықты аңсаған Исатай мен Махамбет батырдың да, қазақтың дүлдүл күйшісі Дина Нұрпейісованың да, көрнекті ғалым Қаныш Сәтбаевтың да ескерткішіне көзіңіз түседі
Енді сол еңселі ескерткіштердің қатарында қазақ поэзиясының көрнекті тұлғасы, мемлекет және қоғам қайраткері, Мемлекеттік сыйлықтың лауреаты Фариза Оңғарсынованың да тас тұғырдағы бейнесі менмұндалап тұрады.
Қазақ поэзиясында ешкім қайталай алмайтын өзіндік өрнегі бар ақынның еңселі ескерткіші мұнайлы өңір орталығы – Атырау қаласында бой көтерді.
«…Тірлік заңы мықты да, Бірақ мұны жаны барлар ұқты ма? Соның бәрін уақыт-жемқор жұтты да, Куәсі боп қалдым мен, Талай ғасыр жасай берем әлі де, Ей, адамдар! Бармын мен!» Өз ұлтын жан-тәнімен сүйген, ұлтының рухани келешегі үшін өзіндік үлес қосқан көрнекті тұлға Фариза Оңғарсынова ескерткішінің тұғырында сегіз қабырғаның біріне дәл осы шумағы жазылыпты
Иә, ақынның өзі жырлағандай, ол енді талай ғасырлар бойы елдің жадынан өшпей, мәңгі жасай берері сөзсіз
Өйткені оның ел жүрегіне жатталған қайталанбас жырлары да, тас тұғырдағы бейнесі де келешектің көшіне бет бұрды…
Айтуған Дәулет
