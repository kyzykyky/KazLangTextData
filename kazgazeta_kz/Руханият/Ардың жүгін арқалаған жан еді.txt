«Жақсылық жасап үлгеруге асыққан екен!..»
(Бибігүл Төлегенованың 
Бибігүл туралы естелігінен)
Кең пейілді келте ғұмырында үлкеннің қабағына қараған, кішінің керегіне жараған, ниет-пиғылы даладай, көңілі баладай қазақтың қайсар қызы Бибігүл Мәтенованы тағдырымның күре жолында тағдырлас еткен Жаратқан Иемізге сансыз шүкірлік етемін
Әрі замандас, әрі қаламдас, әрі сырлас та, мұңдас, жанымды жанарымнан түсінген құрбым жайында толқымай, тебіренбей қалам ұстау мүмкін емес
Дүние жимаса да, атақ қумаса да артында ұлан-ғайыр мұрасы қалыпты
Ол – қайырымнан қайыр талдың көшетін егіп, мейіріммен суарылған риясыз жасалған жақсылықтың жасыл бағының бағбаны бола білгендігі екен
Өзінің қамын ойлап, біреуге жалынбаған, жайын айтып, ешкімге шағынбаған жан. 
Өмірімнің студенттік кезеңін еске түсіргенде есімде ерекше сақталған дара есім көңілімнің төріндегі адалдық пен адамдықтың айнасындай аялайды да тұрады
Күнделікті күйбеңнің ішкен-жеген, көрген-білген, барған-келгеннің әншейін алдаусыратқан өткінші тірлік екенін де енді түсінгендейміз
Ортамызда жүргенде ортаның берекесі, отырған жердің мерекесіне айналған Бибігүлдің (Би-апа, Бибіштай, Бикүл, Бикен…) ортамызды ойсыратып асығыстау алыс сапар, қайтпас жолға аттанып кеткеніне де отыз жылдай уақыт өте шығыпты
Соңғы қоштасу да дәл бүгінгідей көз алдымызда
«Атынан ат үркитіндей» айтулы азаматтар, елінен егіліп жеткен жерлестері мың қаралы жиынның күрсінісі күңірентіп-ақ кетті.
Адамды алаламайтын ақ жүрегі тоқтаса да, адалдықтың қарымтасы толастамады.
Арманшыл арда ғұмыр жасындай жарқ етіп сөнгенше, талабымен тауға өрмелеп, қабілетімен қырдан алқынтқан адымын абайлауға да, аялдауға да мұшғасын келтірмепті-ау
Дер шағына жеткенде дерін дегізбей, мысын басып, меселін қайтарғандар да, байқай тұра байқамағансығандар да болмай қоймаған-ау! Айналасындағыларға «айналайын» үлестіріп, отбасына ұйытқы, еріне жар, балаға ана, туыс-бауырларға пана, мамандығына адалдық дейтін жауапты да сауапты қарызы мен парызын қатар арқалаған сансыз міндет, бір әйелдің иығына салмақ түсіргенде сағын сындырып, сабырын сарқымай ма?
Өзегі талғанша өзгенің тілеуін тілеп жүргенде, өзінің өзегіне салмақ түсіріп алды ма екен? Қайырымдылықтың құт қазанындай Бибігүл – біреу, ал біз – көп едік
Қайнай берсе, қара темірдің де қажитын, қалжырайтын халге жететінін Би-апамыздан айырылып қалғанда өкініш өзегімізді өртеп-ақ өтті.
Әрине, бүгін де, Құдайға шүкір, әрқайсымыздың өз ошағымыз, оңаша отауымыз, ырыздық-несібеміз, құлағы түгел қазанымыз бар
Алайда «ашар­шылықта жеген құйқаның дәмін» бағалайтындардың таңдайынан кетпей, тамсандырады да тұрады
Өзіміздің курстастардың жиын-тойларында әңгіменің кіріспесі Бибігүлден бас­талуы заңды құбылысқа айналған
Біз үшін (курстағыларды айтамын) шәкіртақы сақтаулы, «зачетка» қаттаулы, жатақхана алулы, төсек-орын салулы, қазан асулы, дастарқан жаюлы тұратыны әдеттегі үйреншікті жағдай еді
­Би-апаның беделінің арқасында айбатынан ай сескенетін кәдімгі деканымыз Қожакеевтен бастап, барша ұстаздардың алдында біздің де дегеніміз жерде қалмайтын еді
«Алтындарым менің» деп аңқылдаумен, ақысыз, пұлсыз «ара ағайындық» жасап, кетіскенді келістіру, араздасқанды татуластыру да Би-апаның билігінің бір тармағы еді
Бүтін курсты шашау шығармай, шаршамай, елең еткізер есімен де, селт еткізер сесімен де жинап-теріп, өресімен өнеге көрсете білді
Не бәлдеңгені, не көлгірсігені, не мардымсығаны ешкімнің есінде жоқ
Жоқ дегенді айта алмай, бардың базарында өтті
Ағыл-тегіл ақтарылған тау бұлағында бұла күшіне тәнті етумен тез өтсе де, мәз өтті
«Шамның жарығы түбіне түспейді» демекші, қадірін ертерек түсінгенде, тезірек жүдемелете жеткен ажалдың тездетілген себебін, сансыратқан салдарын саралап, салмағын сезініп те үлгермедік
Өмірді соншалықты өрт сезіммен, өр сеніммен сүйген адам «өлместің дәрісін» ішіп алғандай көрінетін
Қиналысын не жанарынан, не қабағынан байқатпайтын, мүмкін сәт салып, сыр бөліспегенде шығармыз
Ол кезеңнің өзі де, алагеуім бір кезең еді ғой…
Алайда аты атаусыз, арты жоқтаусыз қалмағаны, өмірді жинаған абыройымен жалғағаны, бұл фәниде бақилық сауап таңдағаны
Іздері де, сұрары да, жоқтайтын да, есінде сақтайтын да сол өзінің «айналайындары».
Ілгерілі-кейінді журфактан түлеп ұшқан әріптестерімнің құрметтемейтіні жоқ-ау, сірә
Кейде, өзімді жыға тани алмай тұрғандарға, Би-апамен қатар оқығанымды, ол аз болғандай жыл бойы бір бөлмеде тұрып, қамқорлығын көргенімді айта бастағанда «О-о-о» деген одағай сөзді естіп, өрем өсіп, әжептәуір марқайып қалам.
Тіпті ерекше болмысын сипаттай жөнеліп, көрген жақсылықтарын айтып тауыса алмайтындардың аузынан Бибігүлдің мен біле бермейтін сан қырлары мен терең сырларының саналарда сақталып, жүректерде жатталып қалғаны таңғалдырады
Сөйтсек, кісінің кісілігі – кішіпейіл кісілігінде, үлкендігі – терең түсінігінде екен
Жалынды жүректің жан дүниесіндегі осы асыл қасиеттер үйлесіп, үндесіп, қадірін асырғаны өкінішке орай өткен шақ
Өкіндірмейтін дәтке қуат етеріміз – артында қалған жалғыз тұяғы Арманның арман қуып, анасының арманын жалғастырғаны.
Әсіресе іздері де, сұрары да Өлмесхан бауырының тұлғасы өз алдына бір төбе
Өмір бойы Бикүл апасының рухын аласартпай, орнын жоқтатпай, шынардың түбіндегі шырақшысындай, аяулы есімін аялап келеді
Биылғы Би-апаның мүшел жасын есте сақтап, еске алудың айтулы күнін, абыр-дабырға айналдырмай, өрелі де, өнегелі жиын өткізуге дайындық барысында Өлмесхан бауырымыздың өзгеше бір қырларын байқап, байыпты да, байсалды азаматтық қадір-қасиетіне еріксіз тәнті боласың
Тегіне тартып туған жігіт ағасы тағаланған торыдай, тай күніндегі тәрбиесін тәлімге ұластырып, биліктің төбесі болмаса да, төріне лайық тарлан табиғатынан белгі берді
Әділ де, әдепті, сергек те, сезімтал, талапшыл да талғампаз, ақылды, аңғарымпаз деңгейін әрбір сөзі, әрбір шешімінен айқын байқадық
Келер-кетердің жайын парасатпен пайымдаған бұрынғының жасы, ендігінің басына қарап, тұлпардың артқы тұяғы тегеурінді келетінін іштей түсіндік
Өлмесханның өмір тәжірибесінен жинаған ширақтығы мен жинақылығы даусының ырғағынан, сөзінің астарынан, ойының қатпарынан сезіліп тұр
Заманына қарай амалын жасайтын шеберлігінен Бикүлдің үкілеген үмітінің ақталғанына қуандық
Әу бастан өжет те, өткір Өлмесханның тұғырлы шағы енді келгендей
Басқаның жолының басқа, бауырдың жөні бір төбе екенін де шырылдаған әрекетінен де аңғардық.
Демек, ешнәрсе адаспайды
­Би-апаның дүйім жұртқа тигізген шарапаты үрім-бұтағының жолында шамшырақтай жол сілтеп тұрғандай
Ең бастысы, Бибігүл Мәтенованың өмірінен жазылған естеліктер жай ғана айтыла салған әңгіме емес, өлмес өсиет, қадірлей білетін қасиет
Шертіліп бітпес шежіре, ақиқатқа бергісіз аңыз
Қазақтың қарапайым қызының бойындағы болмыс-бітімі ұлтымыздың ұлағатын ұлықтап өткен әйел-ананың жиынтық бейнесі
Бибігүлдің ерекшелігі – тек өзіне ғана ұқсайтын жазира жаратылысында
Бүкпесіз, қоспасыз, аңқылдаған ашықтығында, шынайы өмірге өмір бойы ғашықтығында
Адалдан абырой жинаған, жақсылықтың жолында жанын қинаған, дараларын данадай сыйлаған, дос түгілі дұшпанын да жамандыққа қимаған саңлақтығынан маңдайымызға сыймаған, өмірден озған сыйлы адам Бибігүл Мәтенованың жарқын жүзін жаннаттың бағында дамылдатсын деп тілейміз.
Ғалия Қайдауылқызы,
курстас құрбысы
Алматы облысы
