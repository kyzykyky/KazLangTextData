Біз Мұқтар Шайкамалұлымен 1961 жылы 8 сыныпта бірге оқыдық
Амангелді орта мектебін 1965 жылы бітіргенімізде, білім ошағы он бір жылдық еді
Сынып жетекшіміз әуелі – Бораш Уәлиев, сосын оқуды аяқтайтын жылы Жаңылдық Садықова апай болды
Осы мектепте біздің тәлім-тәрбие алған ұлағатты ұстаздарымыз: Ержанов Ғалымжан, Ыбышев Сейдуали, Ахметов Әбдуаш, Есмаған­бетов Серікбай, Исмағұлов Орынбасар, Кәкенов Шәкібай, Өтебасов Кәрібай, Қожахметов Зәкір, Әлиакбаров Мұқтар, Исаев Тобыл, Еленова Алмаш, Құрман­ғалиева Ағайша, Жамалова Майра
Олардың ішінде біз Еркін Қожахметов ағай ұйым­дастырған көркемөнерпаздар үйірмесіне қатысып, домбыра тартуды үйрендік.
1963 жылы өндірістік оқушылар бригадасы құрылған-ды
Біз соның құрамында «Қазақстанның 40 жылдығы» кеңшарында, бақшада, Құмкешу, Айтбай бөлімшелерінде қой қырқу, шөп шабу тәрізді науқандарға қатысып, тіпті Сүйіндікте егін егу жұмыстарына да атсалыстық
Сол жылы Мұқтар Шайкамалұлы екеуміз Қостанай облысы бойынша өткізілген өндірістік оқушылар бригадаларының слетіне де делегат болып қатысып, «Тың жерлерді игергені үшін» медалімен марапатталдық
Іле Целиноград қаласында өткен өндірістік оқушылар бригадаларының да слетіне Мұқтар екеуміз шақырылып, тағы да жаңағы медалмен екінші рет марапатталып, мақтау грамоталарына ие болдық
Осы слеттен соң екеуміз Мәскеу қаласында өтетін слетке қатысушыларды шығарып салып, құрбы-құрдастарымызға сәт сапар тілеп, Целиноград қаласын тамашаладық
Сондағы қаланың кейпі мен қазіргі жаңарып, жаңғырғаны көз алдымда елес бергенінде, жанымды ерекше бір нұрға бөлейді…
Мұқтар екеуміз мектеп қабырға­сында сабақ оқып, қолы­мыз боста доп ойнап, түрлі үйірме­лерге қатысып, сыныпаралық көркемөнерпаздар байқауына дайындалатынбыз
Сондай күндердің бірінде мынандай бір қызық оқиға болды:
…Домбыра үйреніп жүргенімізде Мұқтар екеуміздің де кезегіміз келіп, сахнада өнер көрсетуімізге тура келді
Бес-алты адам емес, он жеті-он сегіз оқушы домбырамызды құшақтап, сахнаға шықтық
Үлкен оркестр болып, күй тартпақшымыз
Бізбен бірге сахнаға бұрын күй тартқанын көрмеген құрбыларымыз да шығып жатыр
«Бүлдіретін болды ғой…», санамызда осы ой ғана
Өйтпегенде ше, оркестрдегі бір адам сәл өзгеше дыбыс шығарып, домбырасын ыңылдатса болды, төрешілер байқап қалып, ең төменгі бағаны қояды
Құрбы-құрдастарымызға «Неге сахнаға шығып жатырсыңдар?» деп сұрақ қоюға шамамыз жоқ, «Келіншек» күйін тартуды бастап кеттік
Күйдің соңғы қайырымын таза орындап, орнымыздан тұрып, тыңдаушыларға ізет көрсеткенімізде, таң-тамаша қалған кейіпте Мұқтар екеуміз бір-бірімізге қараймыз
Сөйтсе, сыныптағы бір-екі баладан басқасы домбыра тартады екен, дайындықтан да өтіпті, оларды сахнаға Жаңылдық апай шығарыпты.
Бұл өнер байқауында біздің домбы­ра­­шылар ең жоғарғы баға алды
Және «кімнен?» дейсіз ғой, кәдімгі Торғай­дағы мәдениет, өнер саңлағы Төкен Елтебаев­тың өзінен
Көп ұзамай, Амангел­ді халық театрын ұйымдасты­рушы Қапышев Мейрамхан ағай Амангел­­ді батырдың бейнесін театр сахна­сына шығаруды ойлап, Ғабит Мүсірепов­тің пьесасы бойынша шағын көрініс әзірледі
Мұқтар, Әнуар (Боранбаев) үшеуміз сахнадағы пьесадағы оқиға желісінде тасада жатып мылтық «атып», сүрініп, бұғып жүріп түрлі қимылдарды бейне­ледік
Пьесадағы Кетенің (Кейкі батыр­дың) бейнесін Мұқатов Қабжалел ағай сомдады
Денелі, ұзын бойлы, толық кісі еді
Мандолинада ойнағанында, музыка аспа­бын емес, қалақ ұстап тұрғандай көрінетін-ді.
Осы пьесаны сахналауға дайындық күндері Мейрамхан ағайдың Қабжалел көкемізге:
«Қақа, жүзіңіздегі күлкіні жиып, күнделікті тіршіліктегі Қабжалелді ұмыт
Кете бол да, қамшы сілтегенде ашуланып, долданып ұратын бол! Кейкі батырдан қорыққандар Кетеден де қаймықсын!» деп қайта-қайта айтқаны есімде
Содан Қабжалел аға әлгі сөзді бұлжытпай орындап, біздің жон арқамызға қамшының ащы ізінің де байқаусызда түсіп қалғаны… Басқаларды білмеймін, менің арқамнан Кете мерген қамшысының ізі бір апта бойы кетпей қойды.
Әлгі қамшының ащы дәмін татқан­дықтан ба, өнер жолын қумай, Мұқтар, Әнуар үшеуміз әуелі ауылшаруашылық мамандарын дайындайтын оқу орнына құжаттарымызды тапсырдық
Тек, Әнуар Боранбаев қана көп ұзамай өнер жолына түсіп, оның мектепте, институттың бірінші курсында жүргенде сүйсіне оқитын «Абай монологі» досымызды біржолата өнер құшағына тартып, біздің сыныптан тың игерушілердің орнын басу Мақсым, Мұқтар үшеуіміздің еншімізге тиді
Негізінен, біздің сыныптан түлеп ұшқан басқа балалар: Мұқтар, Ержан, Әнуар, Гүлсім, Қадиша, Күләш, Ақбөпе, Бастап, Қайыржан – Алматыда, мен, Есімхан, Шөптібай – Қостанайда, Есентай мен Абылай Мақашев – Целиног­радта, Абылай Масақбаев – Новосибирск қаласында, Мақсым – Троицкіде, Әлфиямен мен Жәмила – Қызылордада, әртүрлі оқу орындарында білім алдық.
Біздің ұстазымыз Жаңылдық ­Сады­қова апай айтатын: «Алматыда Мұхтар Әуезов атындағы драмтеатрға бармасаң­дар, «Алматыда болдым» демеңдер» деп
Қостанай қаласынан Алматыда өтетін студенттер спартакиадасына кел­генімде, апайдың осы сөзі есіме түсіп, кешкілік театрдағы «Ана – Жер ана» спектаклін тамашалауға барсам, есік алдында Мұқтар мені күтіп жүр екен, құшақтаса кеттік
Күндіз Алматыда Қайыржанды кездестіріп, кешкілік театрға баратынымды айтқанмын
Сол жерде такси жалдап, Тимирязев көшесіндегі жалдап алған пәтерге барып, дәм таттық
Сөйткенше, түн де қараңғыланып қалды
Соған қарамастан, біз енді ҚазМУ-дың жатақханасына бардық
Досымыз Гүлсім Шәкірова біздің соғатынымызды біліп, дастарқан ­жайып қойған екен, ол біз келген кезде есік алдындағы кезекші әйелді әңгімеге алаңдатып тұрды да, біз ғимараттың бүйіріндегі өрт сөндірушілердің баспал­дағымен жоғары қабатқа өрлеп, терезе арқылы ішке ендік те, Гүлсімнің бөлмесінде түннің бір уағына дейін қонақ болып, әңгіме-дүкен құрдық.
Уақыт наурыз айының басы болатын
Құрбымыз Бастаптың туған күнін әуежайда атап өтіп, ол достарымен мені Қостанайға шығарып салып, Алматыда қала берді.
1975 жыл
Бұл – біздің институтты тәмамдап, жауынгерлік парызымызды атқарып, еңбекке енді-енді араласа бастаған шағымыз
Мұқтар Арқалық аудандық комсомол комитетінің бірінші хатшысы, мен де осы ауданда жұмыс істеймін
Екеуміздің де қызмет орындарымыз қатар орналасқан
Жалдап тұратын пәтерлеріміздің де арасы жақын
Тұңғыштарымыз да бір жылы туған құрдас
Енді біздің кездесуіміз жиіледі
Той-думан, қызмет барысындағы түрлі мәжілістер мен кездесулер бізді бір-бірімізге бұрынғыдан да жақындата түсті
Тек, мен 1977 жылы басқа ауданға қоныс аудардым да, он шақты жылдай біз бір-бірімізбен кездесе алмадық…
1988 жылы Арқалық қаласына көшіп келдім де, Мұқтар екеуміз қайтадан жиі араласа бастадық
Бір сүйсінерлік жай, Мұқтар мен Әнуар Боранбаев екеуі бала кезден бірге жүретін-ді
Есейген шақтарында да, жұмыс бабымен әр қалада тұрып жатса да өзара араласып, хабарласып тұрды
Торғай мен Алматының арасы олар үшін еш алыс емес, кәдімгі ат шаптырым жердей ғана
Қуаныш-қызық, той-думан, уайым-қайғының бәрі оларға ортақ еді
Әнуар Алматыдан Торғайға келгенінде қашан туған-туыстарына барып үлгіреді, ол жағын білмеймін, әйтеуір қашанда Мұқтардың үйінде болатын-ды.
Дәмдес болып жүрген күндеріміздің бірінде Мұқтар менен:
– Амантоғайда өмір сүрген Әбдіқадыр есімді адамды білесің бе? Балаларын танисың ба? – деп сұрады.
– Білемін
Біздің атамыз
Неге сұрадың? – деп қарсы сауал қойдым.
Сонда Мұқаң бір сәт ой тұңғиығына батып, үнсіз қалды да, былай деп сөз бастады:
– Әкем колхоз шаруасымен айналысып жүргенінде үстінен жоғары жаққа арыз түсіп, жазықсыз жапа шегіп, бейнет тауқыметін тартты
Содан аман-сау елге оралып, ел тіршілігіне қайта аралас­қанымен, туған-туыстары, дос-жолдастары теріс айналып, тіпті сөйлесу­ден де қашады
Мүмкін, олар арыз жазған­дардың ішінде болған шығар немесе түрмені көріп келген адамға жақындаудан қорықты ма, әйтеуір, ешқайсы да жылы сыңай танытпайды
Осылай еліне оралса да, көшкен жұртта қалғандай күй кешіп жүрген әкейге бұрынғы құрбы-құрдас­тарының ішінде жалғыз Әбдіқадыр ғана келіп, достық қарым-қатынасын сақтап, сыйласады
Сол кісінің балаларын сұрастырып жатқанымның сыры осы…
Көзі тірісінде өзен жағасындағы үйде тұратын Әбдіқадыр атама сәлем беруге талай барғанмын
Атамның ұлы Әбдібек ағай кеңшар құрылған жылдары бір бөлімшені басқарды
Біз, ауыл балалары, жазғы демалыста осы ағамыздың қарамағында пішен шабу науқанына араласып, тапқан еңбекақымызды ата-аналарымызға әкеліп беретінбіз
Сонда көңіліміз керемет марқайып, олардың алдындағы перзенттік парызымызды атқарып тастағандай сезінетінбіз
Әбдіқадыр атамыздың қызы Төлеумен бір мектепте оқыдық
Немерелері Сәбира мен Мұратбек те өсіп, ержетті
Мен осының бәрін Мұқтарға айтып бергенімде ол үнсіз тыңдап отырды да, Әбдіқадыр атамыздың ұлы Әбдібекті көре алмағанына өкініш білдірді
Сірә, сол бір қиын күндерде өз әкесіне деген сыйластық құрметіне рақметін балаларына айтқысы келген шығар.
2015 жылы біздің сыныптың мектепті бітіргендеріне 50 жыл толып, Астанада бас қостық
Бір сыныпта 27-28 оқушының болғаны есімде
Бірге мектепті бітірген екі қазақ, бір орыс сыныбынан келгендердің саны жиырмадан асты
Келе алмағандар да соншалықты
Ал қалғандарын сұм ажал ортамыздан алып кетіпті
Солардың ішінде менің аяулы досым Мұқтар мен Қасымның да келмес сапарға кеткені қандай өкінішті
Біз осы басқосуда Мұқтардай асыл жандарды «Аяулы азамат еді» деп еске алдық
Қазір де аруақтарына құран бағыштап, еске алып отырамыз.
Өтеш ҚЫЛЫШБАЙҰЛЫ
Астана
