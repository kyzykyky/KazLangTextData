Әдебиетшілер үйінде Қазақстан Жазушылар одағы басқармасының «Рухани жаңғыру – ұлт рухының арқауы» атты тақырыпта кезекті V Пленумы өтті.
Күн тәртібіндегі мәселе бойынша Қазақстан Жазушылар одағы басқармасының төрағасы Нұрлан Оразалин баяндама жасады.
Н.Оразалин өз сөзінде Елба­сының мақаласы қалың жұртшылық тарапынан кең қолдау тапқанын атап өтті
Ондағы талаптар қаламгер қауымына да зор жауапкершілік жүктейтіні тілге тиек етілді.
«Президент сөзімен айтқанда: «Ұлттық салт-дәстүрлеріміз, тілі­міз бен музыкамыз, әдебиетіміз, жоралғыларымыз, бір сөзбен айтқанда ұлттық рухымыз бойымызда мәңгі қалуға тиіс
Абайдың даналығы, Әуезовтің ғұламалығы, Жамбылдың жырлары мен Құр­манғазының күйлері, ғасырлар қойнауынан жеткен бабалар үні – бұлар біздің рухани мәдениетіміздің бір парасы ғана.
…Мен қазақстандықтардың ешқашан бұлжымайтын екі ережені түсініп, байыбына барғанын қалаймын: Біріншісі – ұлттық код, ұлттық мәдениет сақталмаса, ешқандай жаңғыру болмайды; екіншісі – алға басу үшін ұлттың дамуына кедергі болатын өткеннің кертартпа тұстарынан бас тарту керек!» Елбасы осылай шегелеп айтты» деді баяндамашы.
Баяндамашы әдебиетті дамытудың ұлттық бағдарламасының жобасы осыдан он жыл бұрын әзірленгенін, енді оны қабылдайтын кезеңнің келгендігіне тоқталды.
Жазушылар басшысы жиналғандарға қуанышты хабар жеткізді
Осыған дейін айтылып келген қаламақы мәселесі түбегейлі шешіліпті
Елбасы осы мәселе қарастырылған Заң өзгерістерін қуаттап, қол қойған.
Алғашқы болып сөз алған жазушы, Мемле­кеттік сыйлықтың иегері Бексұлтан Нұржекеев Мемлекет басшысының мақаласында ұлтқа, ұлтты жаңғыртуға байланысты өзекті мәселелер ортаға салынғандығын айта отырып, жазушылар араласатын екі мәселе бар екендігіне назар аударды
Оның біріншісі – туған жер
– Шежіре, аңыздарсыз туған жер тарихын біле алмаймыз
Соларды зерттеуге аса мән берілуі қажет
Екінші, көңіл бөлуге тиіс мәселе – латын әліпбиіне көшу
Оған қалай көшеміз? Осы баршамызды ойландырғаны жөн, – дей келе, қазақ тілінің жазылу ережесін дайындағанын, соны көпшілік талқысына ұсынуды мақсат етіп отырғанын сөз етті.
Жазушы Смағұл Елубаев қаламгерлер қауымы құлдық санадан құтылу, сананы ­отарсыздандыру жайын ұдайы көтеріп, сөйтіп, нақты іс-әрекетті күтіп келгенін, Елбасының мақаласы болса сол ұлттық үнге жауап не болмаса үн қосу екенін жеткізді
«Батыс ту етіп көтерген либерализм жөніндегі Елбасының пікірін қолдаймыз
Оны коммунизм мен фашизмнің қатарына қойып, «көз алдымызда күйреді» дегенді айтты
Яғни Батыстың жолы біздің жол еместігін, қазақтың батысқа да, шы­ғысқа да ұқсамайтын өз жолы барын аңғартты.
Елбасы мақаласында орынды мәселелер көтеріп отыр
Біз оларды қолдап, іске асыруда жұдырықтай жұмылуымыз қажет» деді шешен.
Жазушы Дулат Исабеков те аталған мақалаға байланысты, Елбасымен болған кездесуге қатысты ойларымен бөлісті
«Мен жақында ғана Түркістаннан оралдым
Сонда түркі тілдес елдердің өкілдері қатысқан жиынға қатыстым
Онда да Елбасы мақаласы жөнінде сөз болды
«Мұндағы айтылғандар тек қазаққа ғана емес, түркі тілдес ағайындарға да қатысты» деген ойымды білдірдім.
Д.Исабеков жазушыларға берілетін қаламақы мәселесінің оңтайлы шешілгеніне сүйініш таныта отырып, осыған байланысты алаңдаушылығын білдірді
Онысы орынды да
Өйткені қазір баспалар жекенің қолында
Оларға қаржы берілді ме, берілмеді ме – анықтау қиын, яғни қаламақы төлеудің тәртібі белгіленбеген
Ол сондай-ақ «Ұлттық баспа керек» деген ұсынысын айтты
Жазушының тағы бір көтерген мәселесі – қазақ әдебиетін шетелдерге таныту жайы.
Жазушы Сұлтанәлі Балғабаев қазіргі таңда нарық заманын бастан кешіріп жатқанымызды, сондықтан оқырман көңілінен шығатын сапалы дүниені жазуға, оны таратуға алдымен қалам­гердің өзі мүдделілік таныту керекті­гіне мән берді
Пленумда жазушы Ахметжан ­Ашири, ақындар Бақыт Беделхан, Айтақын Әбдіқал және басқалар сөз сөйлеп, күн тәртібіндегі мәселеге байланысты ой-пікірлерін ортаға салды
Пленум соңында Қазақстан Жазушылар одағы басқармасының төрағасы Нұрлан ­Оразалин қорытынды сөз сөйледі
Ол жиында айтылған ұсыныс-пікірлердің алдағы уақытта қабылданатын әдебиетті дамыту жөніндегі ұлттық бағдарламада ескерілетінін айтты.
Бағдагүл Балаубаева
