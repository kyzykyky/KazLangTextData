Дана бабамыз әл-Фараби «Ғаламда әр адамның өз орны» бар деген екен
Жаратылыстың шындығы осы
Кеше мен бүгін және ертең жұмыр жер бетінде тіршілік кешетін жанның әрқайсысының өз мәні мен орны, атқарар ісі мен қалдырар ізі болмақ
Әр адам сол өзі өмір сүрген ортаға пайдалы қызмет етуі керек
Ал ол үшін…
Ең алдымен, өмір алаңындағы өзіңнің орныңды дәл таба білуің шарт
Сонда ғана, яғни өз орнында отырған адам қашанда адамзат баласына, туған халқына, отбасына мейлінше пайдалы іс атқара алады.
Өмір өзенінде бірқатар жылдар қайығымызды қатар салып, қанаттас әрі тілектес күндерді бастан кешкен, бүгінде арамызда жүргенде алпыс жасын дүркіретіп тойлайтын Ербол туралы ойлағанда ұлы бабаның қарапайым болса да қалтқысыз дәл айтылған осынау сөздері ойыма оралады
Ербол шын мәнінде өмірдегі орнын дәл тапқан, өзінің барша болмыс-бітімімен халқына өлшеусіз қызметін сіңіріп кеткен азамат еді.
Мен үшін, мен сияқты бірге өсіп, қатар жетілген құрбы достары үшін «Ербол» болғанмен, ол қоғам үшін, халқы үшін өзінің есімін тәуелсіз Қазақстанның шежіресіне алтын әріптермен жазып кеткен қайраткер тұлға, қарымды қаламгер, білікті де білімді маман, ақын әрі журналист Ербол ­Шаймерденов атанды.
Әрине, қандай да бір биікке шығудың өзіндік қиындығы, өз соқпағы болады
Тіпті ауыл іргесіндегі шағын төбешікке көтерілсең де едәуір күш жұмсарың анық
Ал Ерболдың шыққан биігін бүгінде заңды түрде асқар тауға баласақ, оның қай белесіне де ол өзінің терең білімінің, адал еңбегінің арқасында, елі мен жеріне, халқының тәуелсіздігі мен рухани мақсат-мұраттары жолындағы қажымас қайрат-жігерінің нәтижесінде қол жеткізіп отырды
Бұлай деп сенімді айтуымыздың себебі – біз бірге өстік, осы жеңістердің барлығы да біздің көз алдымызда, өзіміз куә бола жүріп, Ерболмен бірге қиналып, бірге қуана жүріп жеткен жеңістер болатын.
Қазақтың маңдайындағы жалғыз университетте өткен ғасырдың сонау жетпісінші жылдарында бір дәрісханада отырмасақ та қатар білім алдық
Сексенінші жылдары журналистика саласында, республикамыздың беделді басылымдарында қоян-қолтық жүріп қызмет атқардық
Кеңес Одағының күні бітіп, демі таусылар шақта, Мәскеуден басталған ГКЧП заманында әлі де болса тәуелсіздікке қолы жетпеген Қазақстан үшін өзінің болашақтағы бағыт-бағдарын айқындайтын күрделі де аса жауапты тұста қызметтес болдық
Кейінірек өмірдің жолы біршама уақыт арамызды алшақтатқанмен, біріміз Астанада мемлекеттік қызметте, екіншіміз Алматыда ғылымның жолында жүрсек те, бірімізге-біріміз әрдайым тілеулес күйде болдық
Тіпті аяулы жары Күләш екеуінің берекелі шаңырағы, осы ұяда өсіп қанаттанған Ләззат, Гүлшат, Бақыттардың бал дәурен балалық шақтарын да отбасымызбен бірге қызықтадық.
«Жалын жұтып, жалаңаяқ жар кешкен,
Жастық күндер, жақсы күндер бар ма есте?!
Сол бір сезім суымасын ешқашан,
Дүниенің бәрі шекер-бал дескен!» деп жазыпты Ербол біздің отбасымызға сый­лаған өзінің «Жүректегі жазулар» атты жыр жинағында қалдырған қолтаңбасында
Осы жолдар шын мәнінде оның сезімге нәзік, досқа адал, өмірге әділетті баға беретін шуақты жүрегінің сырлы парақтарынан үзіліп түскен шынайы сезім тамшыларындай сезіледі.
… Әрдайым әңгімесін әдемі әзілмен әдіптеп отыратын әйгілі ұстазымыз, халқымыздың Батыр перзенті Мәлік Ғабдуллин 1971 жылдың күзінде сол кездегі С.М.Киров атындағы Қазақ мемлекеттік университетінің филология факультетінің табалдырығын аттаған 1-курс шәкірттеріне лекция оқуға келіп, студенттермен танысқаннан кейін «…Сендердің курстарыңда 9 ұл, 41 қыз бала бар екен, ал журфакқа керісінше 41 ұл мен 9 қыз түсіпті
Екі курсты құдандалы етсе де болады-ау…» деген екен
Атақты ұстаздың назары бекер аумаса керек, сол жылы журналистика факультетіне түскен шәкірттер арасынан бүгінде еліміздің мәдениеті мен әдебиетін, баспасөзін дамытуға үлес қосқан талантты қаламгерлер шықты
Ербол да, міне, сондай жүйріктер тобынан еді.
Еңбек жолын қатардағы журналистіктен бастаған Ербол өзінің қарым-қабілетін ә дегеннен-ақ таныта білді
Солтүстік Қазақстан облыстық газетінде тілшілік қызмет атқара жүріп, өңір жастарының көшбасшыларының біріне айналды, сол кездегі облыстық комсомол комитетінің қоғамдық негіздегі хатшысы болып сайланды
Бұл еліміздің солтүстігіндегі ұлтымыздың өкілдері санаулы ғана деңгейде қалып отырған, тұтастай орыстанып кетуге жақын тұрған өңірде аса жауапты әрі қиын міндет жүктейтін жұмыс болатын
Дегенмен, Ербол қай істі болсын абыроймен атқара білді
Атап айтатын бір жайт, ол қай кезде де өзінің ғаламдағы орнын осылайша таза еңбекпен, алға ұмтылсам деген айрықша құлшыныспен, мақсаты мен мұратына деген адалдығымен айшықтай білді
Оның тұлғасының биік тұрғаны да осында.
Көп ұзамай сол тұста республикадағы таралымы үш жүз мың данаға жеткен жастар газетінің солтүстік өңірдегі меншікті тілшісі қызметіне шақырылды
Газеттің Алматыдағы редакциясындағы әріптестері Ерболдан келген әрбір мақала, әр очерктің соншалықты мәнді де сапалы, жинақы әрі шымыр жазылатынын үнемі жоғары бағалайтын едік
Кейінірек Ербол еліміздің орталық басылымы «Социалистік Қазақстан» газетінің Целиноград облысындағы меншікті тілшісі болған кезінде де редакцияның әрбір жиналысында оның есімі мен жазғандары әрдайым биік бағаға ие болғанына да куә болдық.
…1983 жылдың көктемі
Газеттің кезекті іссапарымен мамыр айында Целиноградқа облыс шаруашылықтарының көктемгі егіс жұмыстарына дайындығы туралы жазу мақсатында келіп, Ерболмен бірге үш күн бойы облыстың Целиноград, Шортанды аудандарын аралап, істің жағдайымен танысқан сапарымыз әлі де көз алдымда
Осы жолы Ерболдың журналистік табиғатымен қоса ұйымдастырушылық, іскерлік және не нәрсеге болса да аса жауапкершілікпен қарайтын тиянақтылығына куә болып қайтқан едім
Сапар барысында оның қандай жайтқа болсын жүрдім-бардым қарамай, әр ісін алдын ала нақты жоспарлап, баратын шаруашылықтарымен алдын ала хабарласып, жұмысты мұқият ұйымдастыра білетін қабілетіне қайран қалған едім
Сонымен қатар уақыттың тығыздығына қарамастан, әрбір дерекке мұқият назар аударып, бүге-шігесіне дейін біліп алуға, сөйлескен адамынан неғұрлым молырақ мағлұмат жинауға қол жеткізетіні, ал шалағай істі көргенде жаны төзбейтін қасиеті тағы бар
Целиноград ауданындағы бір шаруашылық басшысының Ерболдың нақты сұрақтарына жауап бере алмай сасқалақтап, ақыр аяғында журналистің білімділігі мен өткірлігіне таңдана тұрып «ох, какой вы колючий корреспондент» деуі де Ерболдың қаншалықты білікті екенін аңғартса керек
Екеуара кездескен сәттердегі әзіл әңгіме арасында осы «колючий коррес­пондент» сөзі үнемі ойымызға оралып, бір күлісіп алатын едік.
Сол жолғы іссапардың нәтижесінде облыс шаруашылықтары жайында бірнеше талдау материалдар жарияланды.
Ербол Шаймерденов өзіне қатал талап қоя білетін
Қашан көрсең де тап-тұйнақтай жинақы, мұнтаздай таза әрі ұқыпты қалыпта жүретін Ербол, әсіресе шаш күтуге, оны үнемі әдемі үлгіде ұстауға тырысатын
Жеке бастың ішкі, сыртқы мәдениетіне жоғары мән беретін
Өткен ғасырдың тоқсаныншы жылдары коммунистік партияның орталық комитетінде баспасөз секторын басқарған кезінде де ол әрбір баспасөз брифингі немесе конференциясының алдында арнайы шаштаразға барып, шаш үлгісін сәндеп отыруды ұмытпайтын.
Ербол Шаймерденов тәуелсіз Қазақ­станның тарихындағы тұңғыш баспасөз хатшысы болды
Олай дейтініміз, оған дейін мұндай қызмет буыны көпшілік алдында белгілі бола бермейтін
Жоғары жақтың барлық ақпараты жабық тарайтын
Ал 90-жылдардың соңында Орталық Комитеттің баспасөз секторында басшылық қызметте отырған Ербол Шаймерденов алғаш рет қазіргі Елбасымыз Нұрсұлтан Әбішұлы На­зарбаев­­тың жұртшылық алдындағы бас­пасөз мәслихаттарын ұйымдастыра бастады.
Ол кезде коммунистік партияның әл-қуаты азайғанмен, биліктен кете қоймаған, соңғы күндеріне санаулы айлар мен күндер ғана қалған уақыт
Еліміздің болашақтағы жағдайына қатысты мәселелер алда андыздап тұрған
Осыны терең түсінген ­Ербол ­Шаймерденов баспасөз секторындағы әріптестерінен күнделікті газет беттерінде жарияланып жатқан пікірлер мен мақалаларға үнемі талдау жасап, сол арқылы қоғамның саяси-әлеу­меттік ахуалын таразылап отыруды ұдайы талап ететін.
Сол бір қиындығы мол шақта Ербол Шаймерденовтің Мәскеу қаласында дүниежүзінің әр шалғайынан жиналған журналистер алдында Қазақстанның басшысы Н.Ә.Назарбаевтың баспасөз мәслихатын ұйымдастырып, сәтті өткізуі де аса бір елеулі оқиға еді
Тұңғыш Президентіміздің «Әді­леттің ақ жолы» атты алғашқы кітабының Мәскеу қаласындағы тұсаукесерін ұйымдас­ты­рушылардың бірі де Ерекең болатын.
Ол қашанда ел өмірінің болашағына жауап­ты деген ортаның, қайнаған қазанының ішінде жүрді
Қазақстан тәуелсіздік алғаннан кейінгі алғашқы уақытта ел Парламентінде жиі-жиі баспасөз жиындарын өткізіп, қабылданған әрбір заңның мәні мен маңызын дер кезінде қалың қауымға жеткізіп, түсіндіріп отыруды қолға алды
Оның әсіресе Мәдениет министрлігінің Тіл комитетін басқарған кездегі еңбегі, жалпы мемлекеттік тілді дамыту мен орнықтырудың тұжырымдамасын жасаудағы еңбегі ұшан-теңіз еді
Қазақстанның орталығы болғанымен Астана қаласының ұлттық құрамы да, сөйлеу-жазу «тілі» де өзгешелеу болып тұрған уақытта мемлекеттік тілдің жанашырлары үшін айналысатын іс шаш етектен болатын
Күн демей, түн демей еңбек етуге тура келді
Қаладағы әрбір атау, әрбір жарнама турасында шын мәнінде күрес жүріп жатты
Бүгінде шолақ ойлы, намыссыз әлдекімдердің қолдауымен күнделікті ауызекі қолданысқа да, тіпті республикалық теледидардың бағдарламасына да сорақылықтың көрінісіндей болып орныға бастаған «бешбармақ» сөзі үшін қаншама пікірталас болып, тер төгілгенін көзі ашық азаматтар әлі де ұмыта қоймаған болар
Бір қарағанда ұсақ-түйек көрінгенмен, астарында асқар таудай ұлттық намыс, халықтық мүдде жатқан осындай мәселелерді жөніне келтіру, заңдастыру ісінің басында да Ербол Шаймерденов бастаған зиялы қайраткерлер жүрді.
Ербол өзі сүйген журналистика маманды­ғы­ның аса кең мүмкіндігін мейлінше жарқыра­тып көрсете білді
Бүгінде баспасөзді биліктің бір саласы деп білсек, ол оны қоғамдық өмір­дің кем-кетігін толтыратын, жоғын жоқтап, ба­рын түгендейтін биік мінбесіне айналдырды.
Қайраткер Ербол Шаймерденов өзінің қаламгерлік шығармашылығындағы ой-жоспарларының мол болуына қарамастан мемлекеттік маңызы бар, халқының ұлттық намысын қайрап, мәртебесін үстем етуге қызмет ететін іс-шаралардың басында жүруге ұмтылды
Сондай жауапты іс саналған Тәуелсіз Қазақстанның Мемлекеттік рәміздерінің дүниеге келуінде де оның еңбегі аз болған жоқ
Тіпті «рәміз» атауына байланысты қанша пікірталастар болды
Соның бәрінде де Ерболдың өз ісіне деген табандылығы, пікірін дәлелдей алатын қабілеті аса зор қызмет атқарды.
Ел Парламентінің баспасөз хатшысы бола жүріп ол Қазақстан Республикасының тұңғыш Мемлекеттік рәміздерін әзірлеу жөніндегі комиссияның жауапты хатшысы қызметін қоса атқарды
Байқауға келіп түскен жобалар мен нұсқаларды сараптау, авторлармен жұмыс істеу, комиссия қызметін үйлестіріп отыру оңай шаруа емес еді
Сонымен бірге Ербол түрлі тарихи деректерге үңіліп, талай кітаптар ақтарды, көз майын тауыса жүріп әлемдегі алуан елдердің мемлекеттік рәміздерін зерттеді, сан қилы мәліметтер жинады
Бірте-бірте өзі де осынау геральдика – рәмізтану ғылымының тереңіне бойлай берді.
Соның нәтижесінде іргелі ғылыми жұмысқа бергісіз осындай ізденістің жемісі іспетті «Қазақ елінің рәміздері», «Елтану әліппесі», «Қазақстан Республикасының Тәуелсіздік рәміздері», «Қазақстан Республи­касының мемлекеттік рәміздері, тәуелсіздік нышандары» атты құнды кітаптары бірінен соң бірі жарық көрді
Осынау еңбектер қазақ геральдикасының тарихындағы алғашқы құнды жетістіктер қатарынан орын алса, Ербол Шаймерденов қазақ топырағындағы рәмізтану саласының іргетасын қалаған қайраткер тұлға ретінде танылды.
Қоғамдық және мемлекеттік қызметтің жауапты буындарындағы қат-қабат қыруар істің ортасында жүрсе де Ербол ­Шаймерденов өзінің қаламгерлік қалпын жоғалтпады
Жаратқанның өзіне тарту еткен қасиетті қаламын бір сәтке өгейсіткен емес
Ол сезімтал жүректен сыршыл да мөлдір жыр ақтарған кемел ақын болатын
Қаламгердің қандай шығармасын алсақ та, ондағы басты тақырып туған жер, ұлт мүддесі, тіл тағдыры, қазақтың рухани құндылықтары, алдыңғы буын ағаларға, қатардағы замандасқа, перзентке деген махаббат екенін танимыз
Осы тақырыптар жүрегін толқытқан сәттерде Ербол ақын болып жыр төкті, жазушы болып ой толғады, ғалым болып тарих тереңінен сыр ақтарды
Соның нәтижесінде оның қаламынан тамаша дүниелер туды
Әсіресе, халқымыздың ғажайып асыл мұрасын жинақтап берген «Қазақ афоризмдері» атты еңбегін Ерболдың «инемен құдық қазғандай» күй кешкенін байқататын тұтас даналық энциклопедиясы десе болғандай
Бүтіндей бір ғылыми зерттеу институтының ұзақ жылдар отырып жасайтын жұмысын бір ғана адамның күнделікті мемлекеттік қызметінің ара-арасында жүріп жинағаны, жүйелеп, түсініктеме беріп жарыққа шығаруы кім-кімнің де еріксіз таңданыс сезімін оятары хақ
Оның үстіне бұл еңбектің аясында осы тақырыпта Ерболдың құрастыруымен шыққан «Ақыл-ой антологиясы», «Қазақ афоризмдері» кітаптарының әрқайсысы атан түйеге жүк боларлықтай айтулы еңбектер сериясы еді.
Қадірлі ұстазымыз академик Рымғали Нұрғалиұлы бірде Ерболдың «Қазақ афо­ризмдері» атты кітабына жоғары баға бере отырып, мұны «Ерболдың афоризмі» деуіміз керек деп сөзінің аяғын әзілге бұрған екен
Бәлкім, дұрыс та шығар! Әр сөздің астарында ақиқаттың бір тамшысы жүретіні бар емес пе?
Сан қырлы талантты бір басына тоғыстыра білген Ербол қайраткерлігімен қоса жүрегі шыншыл, жаны нәзік ақын да болатын.
Керегі не басқаша аңыз құрап,
Өмір – ғажап, дүние – нағыз жұмақ.
Шарқ ұрғанмен ештеңе таба алмайсың,
Тіршіліктен бір күнгі маңыздырақ, – деп ол әрбір атар таңның бағасын, өмірдің қымбаттығын жырлады
Жырлағанда да жалғандық пен жылтырақ ойға салынбай жырдың мөлдірін, сезімнің тұнығын қалады.
Табиғилық құны арзан бұл күнде,
Табиғаттан неге алыстап барамыз, – деп шынайы өлең құрауды мақсат тұтты.
Ақын өлеңдерінің тақырыбы туған жерге, адамға, перзентке деген ыстық махаббатпен көмкерілген
Ол өзінің кіндік қаны тамған Елтінжалын, Тәуелсіз Қазақстанын, өзі іргетасын қаласқан аяулы Астанасын шексіз сүйді.
Үнсіздік… Үнсіздік…Үнсіздік,
Ойда – өрт…
Бір суып, бір қыздық.
Тарыдай шашылған қазағым,
Тозаққа айдаған кім Сізді? – деп халқының кешегі жолы мен «Тәуелсіздік – тәй-тәй басқан нәрестем, Сұқ көздерден сақтағайсың, құдірет» деп бүгінгі арман-мақсатын жырға қосты.
Ақын Ербол Шаймерденов туралы жаза берсек өз алдына бір бөлек дүние туындар еді
Ең бастысы, оның өлеңдерінен шынайылықтың, терең ойлылықтың, сезім кіршіксіздігінің нәзік иірімдері сезіліп жатады
Ол нені жырласа да құрғақ ойдың, жеңіл ырғақтың, жалаң ұйқастың жетегінде кетпейді.
Біз білетін Ербол тұп-тұнық тазалықтан құйыла салғандай еді
Жан дүниесі де, сыртқы мәдениеті, өзін-өзі ұстауы, адамдармен қарым-қатынасы, бәрі де соншалықты бір этикалық нормалардың жиынтығы тәрізді сезіліп тұратын
Ә дегенде азсөзділеу көрінгенімен, көңілінің кілтін ашса, көсем де өзі, шешен де өзі болып шыға келетін
Қатарластарымен, сыйлас ағаларымен арадағы әзілі де сондай мәдениетті болатын
Құрдастарымен, замандастарымен қанша ашық қалжыңға барса да бөтен сөзге, анайы әзілге салынбайтын.
Ерболдың өзінің отбасына, аяулы жары Күләшқа, бәйшешектей өсіп келе жатқан құлыншақтарына деген шексіз махаббаты әрдайым сезіліп тұратын
Жаратылысында ұстаз болып туа салғандай көрінетін Күләш та өмірлік серігінің алаңсыз еңбек етуіне, бойындағы барша мүмкіндіктерін жарқырата көрсетуіне, күнделікті қызметі мен шығармашылықты қаузаған шақтарына үнемі қолдау көрсетумен болды
Серігінің ­абыройын көтеру жолына өмірін арнап, дайын болған диссертациясын қорғауды да кейінге шегерген, өзінің кәсіби мүмкіндіктерін шектеген ерлігі және бар
Екеуінің өмірдегі осындай жарасымы Ерболдың жүрегінен асыл жарына арналған өлең болып өрілді, ән болып төгілді.
Ербол мен Күләш үшін осы бір аяулы махаббаттан туған әдемі жырлардай қымбат қазына шаңырақтағы қарлығаштары еді
Әке алақанының жылуынан ерте айырылған Ербол ақынның өлеңдеріндегі:
Жан үзіп жайсаң пейіл, жарасымға,
Ақ тілек – алтын алқа тағасың ба.
Келеді өсіп менің үш құлыным,
Көзімнің ағы менен қарасындай, – деген жолдар әкенің перзентіне деген махаббатының тіпті бөлектігін жеткізеді
Әсіресе, өзінің сүйікті Бақыты туралы «Балқұрағым, бал дәнім, балам менің, Саған қарап, нәр жұтып, алам демім» деген жыр шумақтары соншалықты тәтті, соншалықты шынайы.
«Адалдықты, адамдықты пір тұтқан, Сенің үлгің темірқазық тәрізді» деп толғанады ол әке туралы өзінің бір өлеңінде
Өмірден ерте кеткен әке рухына бас ие тұрып жазылған осы жолдарға Ербол Шай­мерденовтың өзінің де тұтас азаматтық тұлғасы сыйып тұрғандай.
Шындығында, оның уақытынан ертелеу тұйықталған өмір жолы тек қана адалдықтан, адамдықтың биік өлшемдерінен тұратыны анық
Жасынан өмірдің қиындығына кездесіп, тек қана өзінің күші мен талабына сеніп өскен Ерболдың өмір жолында көкке көтерген көкесі де, қолтығынан демеген қамқоршысы да болған емес
Оның қолтығының астындағы қос қанаты адалдық пен тазалық еді
Азаматты биікке көтерген де, тұлғасын тұғырға қондырған да осы қос қанаты болды.
Балтабай Әбдіғазиұлы,
филология ғылымдарының докторы, 
профессор
