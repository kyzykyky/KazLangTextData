Ғазиз ана! Аяулы ана! Осы бір қасиетті сөз тіркестерінің біріншісі дос-жараны, ауылдасы, елі сол ананы білетіндердің құрметтеп, қадіріне жетіп бағалауы дер едік
Ал аяулы ана – қазақ халқының анасына деген ешбір тілге аударуға келмейтін Айналайынымен тең түсетін Қасиетті сөзі
Жылойлық ақын Бүркіт Базарбаевтың «Аруана жүрек аңсары» деген кітабын оқығанда («Өлке» баспасы, 2012 ж.)
дүниеде ана мейіріміне ештеңе тең келмейтіндігіне оқырман тағы бір көз жеткізгендей болады
Қаламгердің бұл туындысына ана туралы толғаныс, анаға деген махаббат, құрмет, өмір өнегесі, өмірге азық болар қадір-қасиеті арқау болған
Бұл кітапты қолға алған әрбір ананың «мен де осындай ана болсам, шіркін» деп армандары сөзсіз
Шығарманың бас кейіпкері Ырысты Үсеумағамбетқызының өмір жолы, шертер сыры, таусылмас арманы, еліне, туысына, дос-жаранына, отағасы Қапан атаға деген құрметі, тар құрсағын жібітіп, жарық дүниеге әкелген 15 перзентіне деген мейірімі, осының бәрі ана толғауы, ана туралы жыр десек те болады.
Айта кету керек, кітаптың құн­дылығы сонда, оның кейіпке­рі ғазиз ана Ырысты қазіргі ұрпаққа өнеге, келе­­сі ұр­­пақ үшін ұлттық дәстүріміздің озық үлгісі
Оқырманның кітапты оқи бастағанда мазмұнын шолып, таралымын қарайтын әдеті бар
Жақсы дүниенің көпшіліктің игілігіне кеңінен таралғанына не жетсін деген ой ғой бұл
Егер мұндай құнды шығарма әр үйдің төрінен орын алса, онда бұл сол отбасының тәрбиелік құралы ретінде кәдеге асатындығын ұқтым
Тіпті мектепте, жастар арасында талдау жасап, тәрбиелік маңызына байланысты пікірталас өткізуге сұранып-ақ тұр
Өйткені бүгінгі жаһандану дәуірінде өмірі өнеге болатын аға ұрпақ пен кейінгі жас буынның арасында диалог, ашық сырласу, өткенге ой жүгірту, өмір тәжірибесін електен өткізу жағы жетпейтінін сіз де, біз де білеміз
Ал өмір мек­тебі ерте ме, кеш пе, кімнің болса да мойнын өзіне бұрғызады
«Аруана жүрек аңсарын» жас отау иелеріне тарту етсе, қыз жасауына қосса қандай ға­нибет болар еді
Ана туралы толғауды оқығанда Құдай қосқан отағасының, бауыр еті балаларының амандығын, елінің мерейін, іргесі­нің бе­рік бо­луын тілеген аналар­дың жү­­рек лүпі­­­лі естілгендей болады.
Оқырман қауым ретінде мен кітаптың кейіпкерлерімен кездеспесем де, кітап авторымен жүздеспесем де оқиға желісінен жанды жадыратар жылылықты сезіндім
Әрине, қаламгердің осы кітапты жазудағы толғанысын түсінуге болады
Қазақ халқында «толғағы жеткен дүние екен» деген сөз бар
Автордың жазған дүнием қандай дәрежеде, оқырман қалай қабылдайды, кейіпкерімнің бейнесін аша алдым ба деген тәрізді ойлары орынды
Себебі ана бейнесін сомдау кез келген қаламгер үшін оңай емес
Бүркіт ініміздің де осындай жауапкершілікті сезінгенін мына жолдарынан байқауға болады: «…Адал жар, асыл ана, әзіз әже Ырысты Үсеумағамбетқызының боямасыз болмысын, бедерлі бейнесін, күншуақ келбетін келістіріп көрсете алдым ба? Әуелде қолым көтере алмас шоқпарды беліме қыстырып, әлім жетпей еріксіз ышқынып кеткен жоқпын ба?! Қалай басталып еді өзі?» Иә, қай қаламгер болсын өз туындысын толғана жазып, оның соңғы нүкте қояр сәтіне келгенде толқитыны белгілі.
Кітапты оқи отырып, Ырысты ана мен Қапан атамыздың өмір жолы өнеге, арман-тілегі орындалған бақытты отбасы болғандығының куәсі болдым
Ана былайша сыр шертіпті: «Менің күйеуге шыққаннан кейінгі үлкен арманым көп балалы болу еді
Аллаға мың тәубе, ол тілегім орындалды, 15 құрсақ көтердім
Жалғыз бұтақ отағасым Қапанды рулы елге айналдырып, ұл-қыздары арқылы алыс-жақыннан құда болдық»
Бақытты жұбайлар құдаларын төрге шығарып, өздері де саналы ұрпағының арқасында құдаларының төрінен орын ала білді
Халқына қадірлі болып, еліне елеулі, мәуелі бәйтеректей тамыры тереңге жайылған Балжігіт әулетінің мерейі биіктей түсті
Ұлдарын ұяға, қыздарын қияға ұшырып, өздері бір Шарға Таз атасының Достан бөлімі Балжігіт тегі аталып, ұрпағы өркен жайды.
Ежелгі салт-дәстүрмен отағасының, яғни күйеуінің атын атамай, «менің отағасым» деп сыйластықпен өткен Ырысты ананың өнегелі өмір кешкені кітаптың өне бойына арқау болған
Қазақ әйелдері өзінің ерлерін «пірім» деп сыйлап өткен ғой, қыздарына әкесі мен аға-інісін қалай сыйласа, ертеңгі күні болашақ жарын да солай сыйлау керектігін жас кезінен санасына сіңіріп өсірген
Келінін қызындай көріп мейіріммен тәрбиелеген, баулыған енелердің бірі әрі біре­­­гейі осы Ырыс­ты апай еке­ніне осы кітапты оқы­ғанда көзіңіз жетеді
Ондайда осындай асыл әже, көргенді ене азайып бара жатқан жоқ па деген ой да қылаң беріп қалады.
Балжігітовтер шаңырағындағы шаттықтың, қонған бақ пен орныққан дәулеттің сыры отбасындағы береке-бірлікте екенін оқырман бірден аңғарады
«Басшың қатал да талапшыл болса – ел ырысы, отағасы қатал болса – ұрпағыңның ырысы» деген сөздің астары ойға орала береді.
Бір аштықтың бір тоқтығы болары хақ
Ырысты ананың балалық шағы Ұлы Отан соғысымен тұспа-тұс келіпті, бұл ел басына күн туып, ер етікпен су кешкен, тылда аналар балаларын арқалап жүріп аянбай еңбек еткен, сәби күлкісі естіле қоймайтын, балалар ойнауды ұмытқан кезең еді ғой
Ол кезде ата-анасының сәбилерін ойнатып, күлдіріп, еркелетіп отыратын мұршасы да жоқ болатын
Сондықтан болар сол жылдардың төлдері ерте есейді, ата-анасына ерте қолғанат болды
Сол ел басына күн туған жылдары әркім де қиындықты жеңе отырып, тірі қалуды, ашқұрсақ болса да ертеңгі күннен үміт күтіп, ұрпағын аман-есен өсіруге күш салды
Автор нанды бір тойып жер ме еді деген ашаршылық пен жоқтықтың қамытын киген ұрпақ өкілінің өткен өмірін шынайы шындықпен суреттегені соншалық, сол бір кезеңді еске алған аға ұрпақтың кітапты көзіне жас алмай оқуы мүмкін емес
Барды місе тұтып, бергеніне шүкіршілік ететін, қайран сол кездің адамдары-ай!
Ырысты апайдың дүниеге ғашық жан екеніне осы кітапты оқи отырып, терең бойлай бересің
Құсайынов Өмір ақсақалдың: «Жарықтық Ырыстының үш ғашығы, үш қимасы болды
Түйе, киіз үй және өрмек еді» деп еске алуының өзі көп сырды аңғартқандай
Бұл қазақ әйелінің бүкіл болмыс-бітімін, тіршілік тірегін, өнері мен өнегесін, ежелден келе жатқан дәстүр сабақтастығын білдіреді.
Киіз үйдің ғажап әлем екеніне Ырысты апайдың сәндеген отауын көргенде тағы бір көз жеткізе түсесіз
Оюлы текеметпен, «жүз теру» деп аталатын терме алашамен түрлендіріп, тоқыма бауларымен, жел бауымен, басқұрмен сәнденген, қоңыраулы сықырлауығы, сандық, ағаш керует, кебеже, үлдірік тәрізді жиһаздар бар үйден кірсе шыққысыз әсер аласыз
Он саусағынан өнері тамған Ырысты анаға тән шеберлік шыңы аталған шығармада осы киіз үй арқылы бейнеленген
Қазақтың қолөнерін шебер меңгерген ол шетелдердің астаналарында болып, онда қазақтың қасиетті алты қанатты киіз үйін тігіп, халқымыздың талантын, өнерін бүкіл әлемге паш еткеніне қалай мақтанбассың.
Тәуелсіздіктің алғашқы жылдары Қазақстан Республикасы Президенті Нұрсұлтан Әбішұлы Назарбаевтың бас­тамасымен Дүниежүзі қазақтарының тұңғыш құрылтайы Алматыда өткені белгілі
Атырау облысының сол кездегі басшысы Сағат Түгелбаев бастаған игі жақсылармен бірге Қапан мен Ырыстының бұл алқалы жиынға баруы кітапта әдемі айшықталған
Қапан Балжігітовтің тіккен киіз үйін Елбасы аралап көріпті, Нұрсұлтан Әбішұлы Ырысты ананың өзімен бір жылдың тө­лі – құрдас екенін білгенде, үй иелерімен әңгімесі жарасыпты
Үйдің сәніне де, бұл шараның мәніне де ризашылығын білдіріпті
Елбасы он бес перзенттің анасы «Батыр ана» Ырыстыға бақыт тілеп аттаныпты, тап сол сәтте «мүмкін, Жылойда ел Президентінің ақ батасын алып тұрған алғашқы Ана да өзім шығар» дегені, осы бата балаларыма жұғысты болғай деуі оқырманға жақсы әсер қалдырады
Ана тілегі қабыл болып ақ сүт емген ұл-қыздары үмітті ақтады, ата-анаға қадірлі, елге сыйлы азаматтар болып өсті.
Кітаптың өне бойына арқау болған ерлі-зайыптылардың өмір жолы үнемі даңғыл болмағаны анық, өмір болған соң оның бұлтарыстары да кездеседі
Сөз орайында бір жайтты айта кетелік, бірде Қапан ағамен сөзге келіп, бір сөзді көңіліне ауыр алып қал­­ған Ырыс­ты екі баласын ертіп алып төр­кі­ніне кетіп қалады
Бұны естіген анасы Иба қызына ұрыспайды да, қалай болды деп сұрамайды да, «Ай, Қаржау, қой сой, көршілерді шақыр, Үсеумағамбеттің қызы балаларын көрсетіп, төркін­дері­­­­нен көрімдік алу үшін төркіндеп келіп­ті деп хабарларсың» депті
Ана ақылы балаға бойтұмар демекші, көршілер келіп Ырыстының ақылдылығына риза болып, қонақ болып, бата беріп аттанғаны есіне түскенде, ол ақылды анасының өз абыройын төкпей, қызының беделін түсірмей аспандатуы өміріне сабақ болған
Ал бұдан былай Қапан екеуі тату-тәтті өмір сүріп, бірінің көңілін бірі қалдырмағаны шығармада шынайы суреттелгеніне сүйсініп қаласың.
Осы кітапты оқи отырып, ауылымызда болған оқиғаны жазбасқа болмады
Бір отбасының бала мен келіні сөзге келіп, келіні төркініне кетіп қалады
Ашуға булыққан құдағиы жүк машинасын алып келіп, қызының затын тиеп, екі жасты айырып алмақшы болады
Келсе, үйінде құда-құдағиы жоқ екен
Үйдегі балалары нағашы атасы қайтыс болып, әке-шешесінің сонда кеткенін айтады
Долданған ене оларды тез шақырып келуге бұйырады
Әлгі құдағиды құдасы сабырға шақырып, ертең қайын атамды жерлейтін едік, сәл шыдаңызшы, затты сосын аларсыздар десе, «мен машина жалдап келдім, қайтып келіп жүретін жайым жоқ» деп заттарын бірден тиеп әкетеді
Жиені жетім, қызы «қайтып келген» атанғанымен шаруасы жоқ қайын ене осылайша өз дегенін істеді…
Түзде арқыраған азаматтың үйін көр деген бар, ал қонақ көп келетін үй Қапан мен Ырысты апайдың шаңырағы екен
Ауыл арасының қонағы өз алдына, елімізге танымал ақын-жазушылар, өнер қайраткерлері, елімізді басқарып отырған басқа да зиялы адамдар осы үйдің төрінде отырып, ақ дастарқанынан дәм татқан, ықылас-пейілдеріне риза болып аттанған
Тіпті мұхит асып, басқа құрлықтан да қонақтар келіпті
Солардың ішінде АҚШ президенті болған Билл Клинтонның інісі де Балжігітовтер шаңырағында қонақ болыпты, қазақ халқының салт-дәстүрін, дала мәдениетін тамашалап, кеткенше ибалықтың шеңберінен шықпай, иіліп, бүгіліп, ізет көрсетуден танбапты
Ақ аруа­наның ақ көбік атқан шұбатынан ауыз тигенде шетелдік соншама тамсаныпты.
Халық арасында тәрбиеге толы тұнық ойлар мен бұрынғы өткен билердің шешендік сөздері де бұл кітапта айтылар оймен үндесіп, өзіндік үйлесім тапқан
Оған мына жолдарды оқығанда көз жеткізуге болады
Бір ауылдың айтулы азаматы келін алып, аузы дуалы биге сынатпаққа оны үйіне қонаққа шақырады.
Жаңа түскен жас келін сызылып шай құяды, иба сақтайды, көзін жоғары көтермей, қонаққа бір қырын отырады, бәрі де қазақи қағидаға сай
Дала өмірінің жазылмаған жарғысының ба­ғалы баптары түгел орындалады, ет әке­лінеді, ас қайырылады, қол жуылады.
– Ал, не айтасыз? – дейді үй иесі ке­лі­ні сықырлауықты сыңғырлата қап­сыра жауып сыртқа шығып кеткен сәтте.
– Келініңіз көргенсіз екен, – дейді би
Үй иесінің көзі ұясынан шыға бас­тайды.
– Бірақ, текті жердің қызы екен.
– Болды, биеке
Осы еді күткенім
Көргенсіз бола берсін, уақыт түзейді
Тек тектінің жұрнағы болса, ұрпағым азбайтын болды
Бек рақмет, ат-шапаныңыз әзір тұр, келтірулі
Сөз біреу, түсінік екеу, – депті
Сөз астарын түсіну осындайдан қалған-ау деп ойлайсың.
Кітаптың «Тұғыр» деп аталатын бөлімінде естеліктер мен эсселер жиналған
Яғни, Қапан мен Ырысты апаның дос-жараны, за­мандастары, ел басқарған азаматтар, ақын-жазушылардың қазақ елінің түкпір-түкпірлерінен зиялы адамдардың бұл отбасымен тағдыр тоғыстырған аралас-құралас болған сәттерінен сыр шертіп, қазақтың біртуар азаматы атанған отбасы иелеріне баға жетпес сыйы деп танисың
Ал, өз бауырларынан өрбіген төл перзенттерінің естелік жиынтығын оқығанда әке мен шешенің тәлім-тәрбиесін, ақыл мен парасат иелерінің ана сүті мен ата жолымен келгендігін анық сезініп отырасың.
Ал, қаламгер Бүркіт бауыры­мыздың соңғы сөзін толғанбай оқу тіпті мүмкін емес
Онда ол Ырысты ананың рухына қабірі басында зират етіп, Қапан ақсақалға еріп, Достан атаның, Балжігіттің, Жанбөпенің зираттарына дұға бағыштадық депті.
«…Ұзап бара жатып, артыма көз салдым
Қақпаның алдына ақ сақалы самалға желбіреп жеңіл-желекті Қапан қажы біздің соңымыздан үздігіп қарап қалыпты
Жүрегім шымырлады, Қапан қажы туралы басқа адам жазатын болады… Мен Ырысты анамен қоштасып келе жатырмын.
Баршаңның бастарыңа бақыт, жан­дарыңа жақсылық, шаңырақ­та­рыңа шаттық тілеймін
Қош деуге көңіл қимайды
Бақұл бол, Ырысты Ана! Бар бол, Алаш жұрты!»
Толғауы тоқсан қызыл тілдің толғауы таусылмасын, інім Бүркіт! Қажы Ырысты ананың бейнесі ана деген ардақты атқа лайықты екен, оқуға татитын кітап оқырманын табатыны анық
Ана туралы толғауды оқу керек, ал менің жазғандарым оқығаннан кейінгі ой-толғам ғана.
Мұрат БЕКТЕНОВ,
Қазақстан Журналистер
одағының мүшесі
Атырау облысы
