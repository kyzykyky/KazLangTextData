Белгілі хирург, медицина ғылымдарының докторы, Қазақстан Республикасы Президенті іс басқармасы орталық клиникалық аурухана бас дәрігерінің орынбасары Нұртас Кәкімжанұлы Қазыбаевтың есімі жұртшылыққа жақсы белгілі
Өткен жылы өмірден озған білікті де білімді дәрігердің елге сіңірген еңбегі ешқашан да ұмытылмақ емес
Соның жарқын дәлеліндей жақында ардақты азамат қызмет жасаған ауруханада оның құрметіне ескерткіш тақта орнатылды
Біз төменде Нұртас Қазыбаев жайлы жазылған жазушы Софы Сматаевтың ой-толғанысын газет оқырмандарының назарына ұсынып отырмыз.
2002 жылдың шілде айының, ұмыт­пасам, 20-шы жұлдызы
Таңғы шайымды ішіп бола бергенім де сол еді, телефоным безектеп қоя берді
Трубканы көтергенімше Президент іс басқармасының Орталық ауруханасының екінші терапиясындағы емдеуші дәрі­герім тездетіп ауруханадағы консилиумға жетуімді өтінді
Сол ауруханадан үш күн бұрын емделіп шыққан едім
Неге шақыртып жатқандарына мән бермей, жайбарақат қана жетсем, дәрігерім мені қақпа алдында күтіп тұр екен
Қолымнан жетелеп апарып, рентгенге түсіртті
Содан кейін консилиумға дәрігерлердің бас­тары қосылғанша бөлім меңгерушісінің бос кабинетіне кіріп, жол-жөнекей сатып алған газеттерді парақтай бастадым.
Бір кезде есікті айқара ашып, әдеттегі аңқылдақ мінезіне басып, ақсия күліп, апыр-топыр кіріп келген Нұртас інім қос қолын созған бойда:
– Софы аға! Ештеңеден үрейлен­беңіз
Отаны… операцияны өзім жасаймын! – деп ақтарылып кетті.
«Операция… отасы несі?!» Ештеңені ұқпаған да, түсінбеген де мен ініме дүрсе қоя бердім.
– Әу, Нұртас! Сен не деп тұрсың! Мен білмейтін отаң не? Операцияң не? Не қылған аяқастынан сап ете қалған операция? Кімге жасамақсың?..
Өзінің әлденені оқыс шатастыра бүлдіріп алғанын сезді білем, Нұртас езудегі күлкісін сап тыйып, шегінген бойда ашық есіктен үн-түнсіз бір-ақ ытқыды
Шетен шляпамды басыма төңкеріп, Нұртас шыққан есіктен мен де асықпай әрі аттадым.
Дәлізде ақ халатты он шақты адам жиналып қалыпты
Көбісі маған тура қарай алмай, әлденеге қуыстанып, қабақ астынан көз тастайтын тәрізді.
– Оу, ағайындар-ау! Осы сіздер он шақты күннен бері күбір-күбір сөйлесіп, жыбыр-жыбыр қимылдап, менен бірдеңені жасырып жүргеннен саумысыңдар? Бұл не жұмбақ тірлік?
Тұрғандардың арасында үш-төрт күн бұрын өзіммен бірге емделіп, бір үстелде табақтас болған профессор онколог Қайыржан аға Абисатов та бар екен
Сол ағам жайлап қана күрсініп қалып, оң қолын иығыма төседі
Көзін көзіме қадады.
– Төбеңнен жай түсірейін деп тұрмыз, Софыжан! Сен – қылтамақсың!
Төбемнен жай түспесе де, суық су құйып жібергендей тұлабойым шымыр ете қап, жүрегімнің оқыс солқ еткенін сезіндім
Бірақ әлі де осынау құбыжық кеселді бойыма дарытуға көнгім келмей, әлсіз қарсылық танытқандай болдым.
– Сенбеймін
Жоқ ондай кесел менде
Көзім көрмей, ештеңеге сенбеймін.
Ертеңінде бас терапевт апайымды, профессор медик інімді, жұбайым мен ұлым Алмасты ертіп келіп, тексеруден қайта өттім
Бәрі рас болып шықты
Улы ісік, дәрігер Сәбиханның айтуынша, бес-алты күнде күшіктеп, көбейіп кетіпті.
Қылтамақ!.
Қандай суық, қандай қорқынышты, кеудеге үрей сызын үскіріктен бетер айдап енетін сөз! Қылтамақ! Әлгінде ғана аспанымнан ып-ыстық шуағын төгіп Күнім күлімдеп тұр еді
Табанымның астына гүлі мен түгінен кілемін төсеп Жер-Анам көтеріп жүр еді
Бір-ақ сәтте бәрінен айырылам ба?.
Үрей билеген бойдан ой қаша ма? Әлде қорқыныш дірілдеткен бойды аласұрған ой баса ма, түсініксіз халдің тұңғиық тұманына оранып, сыртқа атып шыққанымды білем
Шалқалап көк аспанға көз тіккенім есімде
Қоңылтақсыған көңілмен көк Тәңірісін іздедім бе екен? Әлде аяқастынан ғұмырымның қыл ішегін үзіп жібермек болғанына налыған өкпе-өкінішімді айтпақшы болдым ба? Білмеймін
Көк аспанның көз суы­рар биіктігі, жаз күнінің жанды иітер жайсаңдығы бұрын-соңды кездеспегендей әсемдігімен жүрегімді солқ еткізді
Әлдекім арқамнан қаусыра құшақтай алды.
– Оу, Софы аға! Сізді іздеп жүрсек… Палатаңызды дайындатқызып қойдым
Мықты едіңіз ғой… «Ауырып тұрдың, аунап тұрдың!» деп айтатын мына біз­дерміз
Дәрігерлерміз
Мен сізді, Софы аға, папамның жақсы көрген інісін өз қолыммен емдеп жазбасам, несіне хирург атанып жүрмін? Сөзсіз жазып аламын.
Нұртастың сөзінен гөрі көзі шешен
Кіршіксіз шынымен, ішкі тап-таза сырымен мөлдіреп шашырағанда жамыраған ойымды да, тәлтіректеген бойымды да селк еткізіп, сілкіп-сілкіп жіберді
Сергідім
Серпілдім
Бір туғаның рас десең, бір өлерің де хақ
Бірақ сол ақырғы сәтің ертерек емес, өз мезгілінде жетсін
Тұяқ серіппей, мойынсұну – маған жат
Мынау Нұртас інім тұрғанда жабылғалы төнген өмір қақпасын інім екеуміз қос қолдап кері итеріп, сарт еткізбеуге барынша тырысып бағармыз
Уәдем де, сертім де осы.
Нұртас менің сергігенімді сезе қойды
Емші адам әдетте сезімтал халық қой, мені енді тілі жеткенше, айтқан уәжі өткенше қайрап жатыр.
– Софы аға, папам айтатын: «­Уайым – ер қорғаны десек, үміт – ер қанжа­ры» деп
Сіз үмітке еріңіз
Ал біз сол үмітті сізбен бірге… көп болып жабылып әкелеміз
Жабылып, жұмылып, кіш­кентай… ну да… малюсенький ісікті жеңеміз
Еще как жеңеміз!..
Жымиысы – адал да арлы жанның нағыз шынайы белгісіндей болып еріксіз илантатын тәрізді
Мынандай берік сенімді, мығым тілекті жігіт уәдесін беріп тұрғанда ешқандай кеселдің көлденеңдей алмасына көзім жеткендей болды
Бас изеп келістім де, үн-түнсіз ілесіп дайындап қойған палатасына кірдім
Хирургия бөлімшесінің ең бір тәуір әрі жалғыз ғана люкс палатасы екен
Ризашылығым бетіме қалқып шықса керек, інім менен де артық жадырай қуанды.
– Қисайып жатып демалыңыз, аға
Мен енді осы елдегі хирургтардың ең бір мықтыларын жинауға кірісіп кетейін.
– Өзің ше? – деппін.
– Мен де, басқалары да болады
«Көп ақылы – көл» деп отыратын папам
Көп боп, дөп боп біріксек, бізден үрікпейтін кесел қалмайды, аға.
Тауып айтты
Тауып айтқанын өзі де сезді білем, әдеттегі көмейін көрсете ақтарыла күлетін адалдығына басты
Сонымен мені тексеріп, дайын­дап, анау-мынау сынау-барлауларынан өткізіп, екі-үш күнде әбден «қалпыма» келтіргендей болды
Үшінші күні бойы сорайған, еңсесі аса тік, жүзі жарқын бір жігітті ілестіріп кіріп келген Нұртастың екі езуі екі құлағына сәлемдесе үлгеріп, барып қайтты.
– Софы аға! Міне, қолы – алтын, көзі – алмас, кеудесі – қазына ініңіз
Бұл Тоқан деген жігіт – құдайский хирург
Ал екеуміз біріктік пе, иыққа иық тіредік пе, кісінеп келген айғыр ісіктің өзі де күшік болып құйрығын бұтына тыға қояды.
– Жә, … Нұртас! Тым бөстірме
Софы аға, мен сіздің ауруыңыздың төркінімен таныстым, – дей беріп, Тоқан бөгеліңкіреп қалды
Менде күдік тірілді.
– Немене?! Ауыр ма? Жеңілмеймін дей ме? – Екеуі де күліп жіберді.
– Екеулессек, неге жеңілеміз, – дей берген Тоқанға Нұртас қабаттасты.
– Жо-жоқ, төртеу, бесеулейміз
Анау Сәбихан, Шәріптер және бір адамның, мықты адамның тапсырмасымен келетін хирург бар
Солар да білектерін сыбанып, алақандарына түкіріп отыр
Көңілім орнына түсті
Енді екеуіне сұрақ бере бастадым.
– Ал батыр бауырларым! Мынаны айтыңдаршы
Сендер менің операциямның сәтті өтетініне елу пайыз кепілдік бере аласыңдар ма?
Қос хирург бір-бірінің бетіне қарап өтісті
Бастарын шайқады.
– Софы аға, сіз бес мәрте инфаркт миокардасын, екі рет инсульт алғансыз бұған дейін, – деп Нұртас маған сәл еңкейе жақындады
– Ол дегеніңіз, сіз­дің қантамырларыңыз бен жүрегіңіз бізге көмектесудің орнына қарсы әрекет етеді деген сөз
Ал өкпеңіз… бауырыңыз жақсы…
Сөзін бөліп жібердім.
– Білем
Сонымен екеуің маған жиырма пайыз кепілдікті қолыма ұстата саласыңдар ғой…
Тоқан қос бүктетіліп еңкейе төнді.
– Аға, қазақтың жеті дейтін киелі саны бар ғой
Біз сол жетіні кепілдік етіп сіздің қанжығаңызға мықтап байлаймыз
Сол киелі сан бізді жақтап шығады
Оның үстіне сізде әлі метастаза басталған жоқ
Бұны біз медиктер «находка» деп жақсы ырымға балаймыз.
– Болсын солай
Мынау лапылдап, жалындап тұрған келбет-кескіндеріңе қарап, сендер мені ажал тұрмақ Тажал­дан да кесекөлденең тұрып, сақтап қа­­ла­тындарыңа көзім жетті, – деп қол­да­рын қыстым да, ота жасауларына рұқ­сат етіп қағаздарына қолымды қойып бердім.
Дүниеде ажал барын мүлде сезбейтін мен сияқты арқасын қаза­ғының құшағына тіреген шығар­машылық иесіне тіршіліктің шеті, шегі болмастай ұзақ… тым ұзақ болып көрінбеуші ме еді
Әй, сол ғұмырды неге тез қайырам? Жоқ, мыналардай інілерім тұрғанда ажал шеңгеліне түспейтін шығармын
Әлемнен әлі кіндігім үзіле қоймапты
Мүмкін, үзілмес те… Сенейінші үмітке
Үмітті жалғар іні-бауырларыма
Нұртасжанға, Тоқанға, Сәбиханға, Шәріпке… неміс дәрігерге!..
…Ота жасалды
Өше беріп бір жұлдыз қайта жанды
Сөне берген жарығым қайта тұтанды
Жалғанның есігі екінші рет ашылды
Сұлық кірпіктер жыбыр-жыбыр тіріліп, тас денеме діріл жүгіргенде қасымда отырған екеу «Аға, енді өлмейсіз!» деп басымды құшақтай алыпты
Кейін білдім
Олар – Нұртас пен Тоқан екен
«Аға, енді өлмейсіз!»
Неге өлейін? Сұм ажалдың өңе­шінен суырып алып, қылтамақ­тың қылқасын қырыққан хирург-құдайларым тұрғанда неден тайсақтайын? Солардың арқа­сында туған жердің топырағына таба­нымның мөрін тағы бастым
Қиялыммен көгіме қайта ұштым
Арманыма, жаныма қан жүгіртіп, елімнің деміне менің демім араласты.
Ғұмырымды қайта тірілткен
Нұртас еді.
Өмірімді қайта жаңғыртқан Тоқан еді.
Хирург іні-бауырларым еді.
Содан бері алдымен Құдайға сыйы­намын
Содан кейін сіңірлі саусағын тарбита қадап, жаныңды алқымыңа тіреп, ғұмырыңның соңғы қақпасын сарт еткізіп жапқалы келіп, арса-арса қорқынышты сұсымен жүрегіңді шошытып тұрған ажал-мыстанды қалпақтай ұшырған дәрігерлерге сенемін
Нұртас Кәкімжанұлы Қазыбаев інім дәл сондай құдірет иесіне айналған, өзі айтқандай «қолы – алтын, көзі – алмас, жаны – мөлдір» азамат жанашыры еді-ау.
Кездескен сайын «ағалап» келіп құшақтай алғанында өзіңді дәрігер-хирургтың ғана емес, бүкіл Алаш жұртының мейір-пейілін танытқан ыстық құшақтың бесігіне бөленгендей сезінетініңді бүгін кімге айтып мұң шаққандайсың
Сөзіңді тыңдағанымен, елжіреген өзіңді ұғардай, жасаураған көзіңді табардай, аяулы Орыншадай анасынан басқа мына қытымыр да қатыгез кезеңде кім бар-ау…
Сәл қиялдап, босаңсып кеттім білем.
Кәкімжан Қазыбаев ағаның – Алаштың асыл азаматының Әуезов театрында туғанына 80 жыл толуына арналған еске алу кешін өткізген күнгі Нұртастың бір тебіренген түрін ұмыта қоймаспын-ау
Екеуміз театрдан бірге шықтық
Інім мені мейрамханада берілетін асқа өз машинасымен алып кеткен-ді.
– Софы аға! Мен бүгін папаммен тағы бір кездестім… Кездескендей болдым
Әлгіндегі замандастары мен достарының папам жөнінде айтқандарын тыңдап отырып… мен папамды көргендей, күлкісін, сөзін қайтадан естігендей әсерлендім
Әсіресе сіз… Софы аға, папамның азаматтық бейнесін ашып бердіңіз
Кейде ойлаймын
Жүрегіне зіл түспесе, ертерек кетпес пе еді деп
Бүгінгі 80 жасын арамызда болып, бәрімізбен бірге тойлағанда… – Машинасы сәл ырғып кетті
Бетіне жалт қарадым
Бір тамшы ап-ауыр ер жасы жылт етіп мұрнының үстінде сырғанап бара жатты.
Қайран ғана орындалмас, орны толмас өкініші мол армандар-ай! Жүрекке зіл болып, көкірекке беріш болып алдымыздан қашанға дейін тоса бересіңдер? 80 түгілі 70, 60 жасын да көре алмай, беретінін түгел бере алмай қапыда көз жұмған Нұртас бауырымның жымиып келіп, жалындаған жүрегінен дімкәс жүрегіңе жан жылуы мен мейірім құйып жататын іңкәрлігін енді ешқашанда кездестіре алмайтынымызға шынымен-ақ көнгеніміз бе? Өмір қақпасын алдыңнан айқара ашып тастап, сол ғажайып тірліктің дені сау, саулығы шымыр жайлауына өзіне ғана тән әдемі де шынайы жымиысымен шақырып тұратын хирург ініні, Алаштың ақкөңіл азаматын мәңгілік сағынуымыздың басталғаны ма?
Сағынатын жандарымыз азаймасын деп қана шүкірлік білдіргеннен басқа не дерміз…
