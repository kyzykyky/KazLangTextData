Адамы түсіне бермейтін, за­манының қалыбына сыймайтын, шеңберінен асып туған адамдар болады
Менің апам Фариза Оңғарсынова көптің бірі, қолдың кірі емес, осындай аздың ішіндегі асылы, жалпының арасындағы жалқысы еді…
…Ұмытпасам, Фариза апамды тұңғыш рет 1989 жылы Алматыдағы «Алматы» мейрамханасында 50 жасқа толған мерейтойында көрдім
Мені осынау ойлы отырысқа жазушы, ақын Сайын аға Назарбеков арнайы алып барып, Фариза апа Оңғарсынова мен Әбіш көке Кекілбаевпен таныстырды
Жиырма беске жаңа келген жас жігітпін
Кілең көрнектілер мен мықты марқасқалардың алдында артық айтпай, әдепті көрініп, әдемі тарқастық…
1939 жылдың 25-жел­тоқ­сан­ын­­­да дүние есігін ашқан апамның кейініректе: «Қазақта туған күн деген ұғым жоқ
Оны бертін келе, өзге жұрттардың салт-дәстүріне еліктеп шығарып жүрміз
Мен туған күн пәлендей мақтанатын кез емес: жерді тұман басып, аспанның қабағы ашыла қоймай, әлемдік ұшақ алаңдарында қанаты қайырылған аққудай ақшаңқан ұшақтар бауырын жаза алмай отыратын, шуақты нұрынан гөрі бұлтты, ызғарлы күндері басым… әйтеуір, бір шақ» деп жазғаны бар…
Бір көргенде мен Фариза апаның бойынан қыз балаға тән ұяңдық пен әйелдік нәзіктік сезіне алмадым
«Атым Мыңжан болады, ­Фариза апа» деген кезімде қолымды да ер адамдарша қайраттылықпен қысты
Мен сол сәттен бастап, бүгінгі күнге дейін Фариза апамның болмысы мен шығармаларындағы қарама-қайшылықтың сырын таба алмай келемін.
Әлде, апамның: «Анам Халима көп сөйлемейтін, сөйлесе, ылғи мақалдап сөйлейтін, аса ақылды, рухани қуатты, құйған мүсіндей сұлу, қараторының әдемісі еді
Бізді айналып-толғанып не шылпылдатып сүйіп елпектемейтін
Бірақ барлық мейірім сол кісінің бойында деп сезінетінбіз» дейтіні шындыққа біртабан жақын ба?!.
Қалай болғанда да, апамның екі дүниесі мүлдем кереғар, қатысып-қабыспайтындай көрінеді: өмірде – темірдей қатаңдық, өлеңде – жібектей нәзіктік!..
…Арада 5-6 жыл өткенде өзім қызмет істейтін Үкімет дәлізінде кенеттен Фариза апаммен екінші мәрте кезігіп қалдым
Хал-жағдайымды дәліздің кең терезелерінен далаға қарап тұрып сұрады да: «Жас баласың, өмірің алдыңда, адамның ағайын-туыс, жора-жолдас, әріптес-қызметтесінің сыртында жанашыр аға, ниеттес апасы дегендер болады
Шіренген шенеунік боп қатып қалмас үшін жақсы-жаманның парқын білетін, ұғынтып-түсіндіретін үлкендерге жақын жүруің керек
Неге жоғалып кетесіңдер? Үйдің телефонын білесің, хабарлас!» деді де алды-артына қарамай, менің қоштасу сөзімді де естімей кете барды…
Жастығым ба, әлде, қызбалығым ба, апамның сөзін ауырлап қалып, Сайын Назарбеков ағама айтқанымда, ол кісі: «Мен білсем, Фаризадан жаны таза адам аз
Айналайын, тазалық ешкімге артықтық етпейді, айтқанын көңіліңе алма, ақылынан бас тартпа!» деп еді…
Әттең, сонда да Фариза апамның өзі: «Сыртымнан түрлі әңгімелер шығарып, жақсылы-жаманды анықтауыштармен маған айдар тағып жүреді
Біреулер «тентек» дейді, енді біреулер «мінезі шатақ» дейді
Мен бұлардың ешқайсысына айылымды жимаймын
Себебі өзімнің жан дүнием, көңілім өзіме аян: сәл өтірік, көлгірсу, жағымпаздану мен мақтаншақтық – осының бәрімен менің жұлдызым қарсы және жан дүнием сезіп қалады да, ондай адамдарды қабылдамайды» деп айтпақшы, сірә, мен де сол көпшіліктің шылауынан шыға алмасам керек, ұзақ уақыт үнсіз қалдым…
Әйткенмен, әр жерден, әр кезеңде апамның әңгіме-сұхбаттарын оқыған сайын осынау поэзия падишахының парасат-пайымы мен түйсік-түсінігі санамда сақталып қалды
«Ел қатал деп жүрген мінезім – менің болат сауытым» дейтін Фариза апам.
…Ақырғы мәрте Фариза апамды 2009 жылдың желтоқсанында Астанадағы Ұлттық кітапханада ақын Ақұштап Бақтыгерееваның шығармашылық ке­шінде көрдім
Көп жылдар жүздеспе­гесін, әдейі барып амандасып, қолын алдым
Мені, бәлкім, ұмытып та қалған шығар деп ойлағам, жоқ апам: «Тәуір көретін санаулы балалардың бірі едің, көрінбей кеттің ғой, амансың ба, бала-шағаң аман ба?» деді
Сосын: «Тәуірлердің тасаға жасырынған, әйтпесе, топырақтың астына тығылған заманы болды ғой, жоқ мен саған ренжімеймін, менің үйім «Водно-зеленый бульварда», келіп кет, ақылдасатын сөз бар» деді…
Мен басымды изеп қала бердім
Бір қызығы, өзім де сол «Водно-зеленый бульвардағы» түп нағашым Омар ­Жусанбаев көкемнің үйінде тұратын едім
Құдайдың құдіретімен, Фариза апаммен қоңсы тұрсам да, бір аяғым жетпей қойды
Шерағам айтқан «Бір кем дүние» ғой…
Бір күні таң сәріден үйіміз күрт суып, дәлізде тақыр-тұқыр жиілеп кетті
2010 жылдың қаңтар айы болса керек, Арқаның сары аязы аямай қысып, долы дауыл дірдектетіп тұр
Оңтүстіктің қазағы мен суық сілейтіп, аяз қатырып тастардай қорқа бастадым
Сүт пісірім уақытта кейін пәтеріміз айрықша ысып, бөлмелеріміз «Тәшкен» болды
Көршілеріміз: «Фариза апамыздың пәтері қоңырсалқынданып кеткен екен, Тасмағамбетовке хабарласыпты
Қаланың жедел жөндеу қызметкерлері жұмыла кірісіп, ақауды анықтап, бар кем-кетігін бүтіндепті» деп жүрді
Бұл да болса, Иманғалидай түйгені мол, қасиеті зор азаматтың көрегендігі болатын…
Фариза апамның ерекше еміре­ніп, айрықша арқаланып жанындай жақсы көрген інісі Иманғали Тасмағамбетов аяулы апасын соңғы сапарға шығарып тұрып: «Ұлтымыздың ұлы ақыны, халықтың музасы, қазақтың Фаризасы еді
Тірі күнінде-ақ аңызға айналған атын қалдырып, өзімен үлкен жүрегін алып кетті
Қалың жұртына ақ тілегін тастап, сол жұрты үшін қайғысын жас­танып кетті
Тахауи Ахтанов ағамыз айтқандай, қыз да болса ер-азаматтың жүгін көтерген, бүгінгі заманның Махамбеті болды» деген қалың қайғы, жүрек сырын жасырмады…
…Фариза Оңғарсынова – қазақ өлеңінің құбылысы, түркі тілінің тәбәрігі, шығыс шынарларының шыңы, әлем әдебиетінің құнды қазынасы
Құбылыстардан қанша қорықса да, адамзат баласы қызыға да қызғана қабылдаған қазақ поэзиясының падишасы, қазақтың қайсар мінезді ақын қызы Фариза Оңғарсынованың рухты жырлары мен отты өлеңдері ешқашан өлмейді.
Дүниенің жалғандығында дау жоқ, тек Фариза апамның мәңгі кеткен күні – қасиет кеміп қалған күндей көрінді…
Мыңжан БАЙЖАНИН
