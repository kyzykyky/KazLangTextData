Бірде қала көшелерінің қиылысынан өтіп бара жатып, тұрғын үй жанындағы қоқыс жәшігіне көзім түсті
Қоқыс жәшігі алдында қасиетті, киелі құтты мүлік, сәбидің алтын ұясы болып есептелетін бесігімізді көрдім
Апыр-ай, оны тастаған кім екен деп аң-таң болдым.
Жақында ғана бір басылымнан «Қазақтар бесікті қоқысқа лақтырып жатыр» деген сынды мақаланы оқығанымда жағамды ұстаған едім
Ал міне, өзім осындай көріністің куәсі болдым
Ата-бабамыздан келе жатқан бесікті қоқысқа теңеп лақтыруға кімнің ғана дәті барды екен…
Қазақ халқы бесікті ежелден қастерлеген
«Ел іші – алтын бесік» деген мақал соның дәлелі
Жаңа туған баланы бесікке салу да халқымыз үшін елеулі дәстүрдің бірі
Бесік негізінен нәрестені бөлеуге арналған киелі ағаш төсек
Бесік көшпелі өмір кешкен қазақ халқы арасына ертеден тараған
Қазақ бесікті қарағай, қайыңнан, көбіне талдан иіп жасайды
Мұндай бесік жеңіл, ықшам әрі берік, көшіп-қонуға ыңғайлы болады
Бесік баланың тазалығына өте қолайлы, өйт­кені арнайы орнатылатын түбек пен шүмек бала дәретін жа­йы­л­­дырмайды
Түбектің түбіне күл са­лып, жиі-жиі ауыстырып отырады
Шүмекті қойдың асықжілігінен жа­­сайды, кейде айрықша аппақ болуы үшін сүтке қайнатып алады
Бесіктегі баланың аяғы, кеудесі қатты байланатындықтан, оның қан айналу жүйесіне керісінше әсер етеді
Сондықтан баланы бесіктен жиі босатып, қол-аяғын қозғап, арнайы жаттығулар жасайды
Бесікпен қоса құс төсек, жастық, жөргек, қолбау, тізебау, тізе жастық, бесік көрпе даярланады
Бесіктің жер бесік, аспалы бесік (әлпеншек) деген екі түрі кездеседі.
Менің ойымша, қазіргі заманда нәрестесін бесікке бөлейтіндер тым аз
Егер бар болса да, ауыл тұрғындары дер едім
Бір сөзбен түйіндегенде, шетелдің құралдарына әуестеніп барамыз
Мысалы, қай көшеге бет алсаңыз алдыңызда «коляска» итерген қыз-келіншектер шығады.
Міне, көрдіңіздер ме, өзіміздің ертедегі ата-бабаларымыздан асыл мұра ретінде ұрпақтан-ұрпаққа келе жатқан қасиетті бесігімізді менсінбеген күйге де жеттік
Кейбір дәрігерлер де «баланы бесікке бөлеуге болмайды, денсаулыққа зияны тиеді» дейді
Бұл ұлттық құндылықтарымызды өз қолымызбен өзіміз жоққа шығарумен тең.
Бұрын жеңгейлерімізден «Әлди-әлди ақ бөпем, ақ бесікке жат бөпем» деп бас­талатын бесік жырын естуші едік, ал қазіргі жеңгейлердің арасында бесік жырын айтушылар жоқтың қасы
Байқасаңыз, осылайша бірте-бірте жатжұрттық дәстүрлерге әуес болып, ұлттық салтымыздан алыстап барамыз
Бала тәрбиесі бесіктен деп бекер айтылмаса керек
Сондықтан елім, жерім, халқым деген ұрпақ тәрбиелеуді мұрат тұтсақ, ұлттық дәстүрлерді сақтап, ең әуелі бесіктің қадірін түсінген абзал.
Кенжебек СЕРЖАНҰЛЫ,
Қазақстан Журналистер одағының мүшесі
Ақтау
