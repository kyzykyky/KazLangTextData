Мен Сағынды білетін көптің бірімін
Анда-санда кездесіп қалғандағы әңгімеміз негізінен өнерге қатысты болатын.
1983-84 жылдары Арқалық музыкалық училищесінің сол кездегі басшысы, марқұм Төкен Елтебаевтың жұмыс бөлмесіндегі олардың екеу-ара әңгімелеріне сирек те болса, араласып қалатынмын
Бірде мен Төкенге: «Сағынды жұмысқа неге қабылдамай жүрсің? Осы оқу орнындағы домбырашы ұстаздардан домбырада ойнау шеберлігі озық болмаса, кем емес» дегенде, «-Е-е-е! Сен де сөйлейді екенсің!» дегенде барып, мен бұл әңгімені бекерге қозғағаныма өкіне бастағаным есімде
Сол сәтте Сағын қызарақтап: «Әй, Еркін! Не деп кеттің? Мен мұнда жай ғана келіп-кетіп жүрмін, құрдаспыз ғой» деп әңгіменің бетін бұрып жіберген еді
Бұл жерде мен кезінде Ахмет аға Жұбановтың тікелей ықпалымен, нотадан хабары жоқ, бірақ нота білетіндерден ойнау, орындаудағы өзіндік шеберліктерімен ерекшеленетін халық күйшілерінің домбырадан, қобыздан дәріс бергендерін сездірмекші болған едім
Бірақ Ахмет ағайдан кейін бұл бастама жалғасын таппады.
Ал, шын мәнісінде, Сағынды ұстаздық қызметке алғаннан бұл оқу орыны ұтпаса, ұтылмайтын еді
Амал нешік, сол кезгі өнер ордалары басшыларының ұстанымдары солай болғаны шындық
Сол себепті де пендешілікке салып, Төкенді кінәлау, әрине, орынсыз
Өйткені Сағынның бұл салада кәсіби білімі жоқ болатын.
Бірде Сағынның: «Күйлердің біразын табақшалардан үйрендім!» дегені есімде қалыпты.
Ерте кезде әйгілі домбырашы-күйші Рүстембек Омаровтың консерваторияда Дина әжеміз Нұрпейісовадан дәріс алғанын білеміз
Рүстембек ағамыздың әңгімелерінің бірінде: «Мен Дина әжеміздің ( ол кісі нота білмейтін) тартқан күйлерін қолма-қол, еш ауытқусыз, келесі дәрістерде де, қай уақытта да, ол кісі қаншама құбылтып ойнаса да, дәл сол қалпында орындап беретінмін
Дина әжеміздің қарамағында дәріс алушылар біраз болатын
Бірақ алғырлыққа келгенде мені ғана ерекшелеп отыратын еді
Бірде сабақ үстінде ол кісі орнынан тұрып кетіп, терезе жаққа бетін бұрып, сырт жақтағы құбылыстарға көңілі ауды ма қайдам, ұзағырақ тұрып қалып: «Тарта бер!» деді
Мен әрі қарай жалғастырып отыр едім: «Қағысты неге бұрмалайсың!» деді теріс қарап тұрған апайым жүзін бұрып
Сосын зілсіз ғана: «Бұрмалауға болмайды!» деген еді».
Рүстембек ағамыздың бұл әңгімесінен түйгенім Дина әжеміз, домбырашының күй тар­тып отырғандағы қағысын теріс қарап тұрып-ақ сезетін болса, Сағынның да табақшаларға жа­зыл­ған күйлердің қағыстарын ешқандайда бір ауыт­қусыз орындайтыны еріксіз таңдандыратын еді.
Сағынның бойындағы алғырлық, есте сақтау қабілеті, орындалып отырған күйдің мазмұн желісін тыңдаушыларға өз бояуында, толыққанды қалпында жеткізе білуі – әркімнің қолынан келе бермес шеберлік
Домбыра, күй, Сағын үшеуінің тіл табысып, домбыра десе Сағын, күй десе Сағын, Сағын десе домбыра, Сағын десе күй күмбірлеп, көз алдымызға елестейтін.
Сағынның өнердегі, өмірдегі жолдары туралы бұрын-соңды баспа беттерінде там-тұмдап берілген деректі мәліметтерді қайталап, оқырмандарды жалықтырмай-ақ қояйын
Өзім білетін екі-үш жағдайды оқырман қауымына жеткізуді парыз санағаннан, қолыма қалам алып отырмын.
Сағынның домбырашылық-күйшілік өнерін жоғары бағалағандардың бірегейі – қалың қазақ елі білетін домбырашы-күйші, композитор, ұлағатты ұстаз Қаршыға Ахмедьяровтың Арқалықта тұратын Сағын ағасына бірнеше мәрте сонау Алматыдан келіп, күйлерін тыңдап, орындау шеберлігіне таңдай қағуының өзі тегіннен-тегін емес болар
Қаршыға мен Сағынның домбырада орындау шеберліктеріне куә жандар осы айтқандарды тиянақтай түсетініне еш күмән жоқ.
1996 жылғы қыркүйек-қазан айларының бірі, күні есімде қалмапты, Сағын Арқалықтың көшелерінің бірінде кездесіп: «Әй, Еркін! («Әй» деп сөйлейтін зілсіз құлаққа жағымды үйреншікті үнімен) Мен биыл 60 жасқа келіп отырмын
Мына ел үнсіз, газет те, жорналшы-жазушы, ақындар да, музыканттар да…» деп бастады да, сөзінің соңы естіліңкіремей қалды
Мен дереу, «Сәке, ол кешті мен өткізіп берейін, бәрін де шақырамын, өзім хабарласамын, тек, дайын болыңыз!» дедім
«Мен дәл қазір десең де дайынмын ғой, бұл өзі табан астында қалай болып кетті
Саған салмағымды саламын деген ойым да жоқ, өзің кездескен соң аузымнан қалай шығып кеткенін байқамай да қалыппын
Әуреленбесең қайтеді? Мен осы уақытқа дейін сенімен дұрыс, өз деңгейінде араласпаппын да… Қалай болар екен?..» деп абдырады да қалды.
Көп ұзамай Бақытжан Байқадамов атындағы өнер мектебінің 300 орындық концерт залына жиналған тыңдаушылар Сағын Жалмышевтың домбырашылық-күйшілік өнеріне құлақ құрыштарын қандырып, алақандарын құшырлана соғып, шынайы ризашылықтарын білдіріп жатты
Концерттік бағдарламаны өзім жүргіздім
Сәкеңнің мерейін асырып, өнерге деген құлшынысын тасытқандай болдым
Көпшілік бұл концертке текке келмегендерін білдіріп жатты.Түрік лицейінің ұстаздары өз лебіздерін білдіріп, гүл шоқтарын ұсынды
Өкінішке қарай, бұл кеште өнердің туының астында жүргендердің, жанашыр, қамқоршымын дегендердің бірде-бірі болмаған еді
Концерттік бағдарламаны жүргізіп отырған маған: «Мүмкін, жетер!» деп Сәкең арагідік сыбырлап та қояды
Алайда қалың тыңдаушылар қол шапалақтарымен Сәкеңді шабыттандырып, белгіленген мерзімінен екі есеге дейін ұзарып, көпке риза Сәкеңнің қуанышына куә болған едік.
Бірде, 1997 жылы Алматы қаласына жолым түсіп, Құрманғазы атындағы Консерваторияның екінші қабатындағы «Халық аспаптары бөлімінің» дәлізіндегі ұзын қабырғаны бойлай ілінген фотосуреттерге көзім түсе қалды
Солардың ішінде Арқалықта өзім күнде көретін Сағынның бейнесі көзіме оттай басылды
Мұны ұйымдастырып, консерваторияның ұстаздары мен шәкірттеріне дәріптеп жүрген кім болды екен? Менің ­ойыма сол сәтте Сағынды аса қастерлеуші, әйгілі домбырашы-күйші, косерваториядағы осы бөлімнің меңгерушісі, өзіміздің Қаршыға ­Ахмедьяров орала кетті
Бұл – сөз жоқ, соның еңбегі
Сөйтіп, Сағынның мерейтойын Алматы консерваториясы думандатып өткізгенге ұқсайды
Менің бұл сапарым жөнінде Сәкеңе кездесіп, әсерімді айтудың сәті түспей-ақ қойды.
Сағын туралы уақытында көптеген газет-журналдарда жазылды, теледидарда айтылды
Ол Бүкілодақтық «Халық таланттары» теле­фес­тиваліне, Кенен Әзірбаевтың туғанына 100 жыл, Бұқар жыраудың туғанынан 250 жыл толуы­на арналған концерт пен күйшілер сайысына қаты­сып, дара өнерімен жұртшылық ықыласына бөленді.
Оның орындауындағы 16 күй Өнер ­инсти­тутының «Алтын қорына» алынып, 12 күй табақ­ша­ларына жазылған.
Қажырлы еңбектің еш кетпейтіні белгілі
Орындаушылықтағы шеберлігі еленіп, 1991 жылы «Қазақстанның еңбек сіңірген мәдениет қызметкері» деген құрметті атаққа ие болды.
Сағын Жалмышевтің таланты музыка сүйер қауымның назарында болды
Олардың ішінде, жазушы, ғалым, марқұм Ақселеу Сейдімбек пен белгілі мемлекет қайраткері Иманғали Тасмағамбетов те бар еді
Олардың араларында шынайы достық қатынас бірден байқалатын
Ақселеу Сейдімбек «Күй шежіре» кітабындағы кейбір күйлердің тарихы туралы әңгімелерді Сағынның аузынан жазып алған еді
Иманғали болса Сағынды құрметтегендігі соншалық, ­Атырау облысының әкімі болып тұрған кезінде, оны Атырау қаласына шақырып, Атыраудағы Өнер академиясының домбырадан сабақ беретін мұғалімі, Халық аспаптар оркестрінің жеке орындаушысы болуына ықпал етті.
Көп өнерпаз домбыра тартып, күй шалқы­татыны белгілі
Алайда қалың жұртшылық мойындаған Сағын Жалмышевтей нағыз күйші сирек кездеседі
Тума талант деген сөз Сағын сияқты күйді ерекше сүйетін тарландарға арналатын сияқты.
Күй дегеніміз – белгілі бір оқиғаны, табиғат көрінісін, көңіл-күй құбылыстарын… баяндап, суреттей алатын, көлемі шағын керемет, өте тартымды шығарма
Күй дегеніміз – балы тамып, уылжып тұрған ән, бидің тербелісіндегі сәнді ырғақ, абыздың тебіреніп отырып айтқан ертегі, аңыз-әңгімелері, батырлар туралы жыр, құпиялы сырларға толы нәзік те айшықты бояу­лар… Тыңдай білгендер үшін, жылата да, уата да, қуанта да, көңіл-күйіңді шабыттарға жетелеп, жігерлендіріп, ерекше қуатты сезімдерге бөлей алатын өнер туындысы
Ақындар осы құбылыстарды өздерінің өлең жолдарымен, жазушылар өздерінің жазған роман, прозалық шығармаларымен, қылқалам шеберлері өздерінің кескіндемелі суреттемелерімен бейнелейді
Осылардың барлығы да өнер туындылары болып саналады
Қылқалам шеберлерінің салған суреттерін көзбен көрсең, ақын, жазушылардың еңбектерін оқып, ләззат аласың
Ал күйді құлақпен естіп, осы құбылыстардың барлығын да көз алдыңа елестетіп, жүрек сүзгісінен өткізесің
Күйде осы өнер туындыларының барлығы да топтасқан.
Кезінде Сағынның концерттеріне қатыс­қандар осы күнге дейін оны сағынышпен еске алады.
Сағынды еске алуға байланысты Қостанай қаласында өткен республикалық домбырашы-күйшілер сайысының жүлдегері, Сағынның көп жылдар бойы топырағын басып, суын ішіп, ауасын жұтқан Арқалық қаласының тумасы Данияр Рыспеков шын мәнінде дарын иесі
Сағынның Арқалық сияқты еңбек еткен жерінің мерейін асқақтата түскені шындық
Арқалықтың Нәзипа Құлжанова атындағы Гуманитарлық колледжінің Музыка бөлімінің домбырада орындау мамандығы бойынша, соңынан Алматы қаласындағы Құрманғазы атындағы Мемлекеттік консерваторияны тәмамдаған, бүгінгі күндері өзі оқыған колледждің білікті ұстазы, шәкіртім Даниярға домбырашы ағасының абыройын берсін деп тілеймін.
Сағын Жалмышевті еске еске ала отырып, республикалық деңгейдегі домбырашы-күйшілер сайыстары өзінің туған топырағы Атырау облысының Исатай ауданында, Атырау қаласында, Қостанай облысының Жанкелдин ауданында, Алматы, Астана қалаларында өтіп жатса, күй өнерінің құдіретін естір құлаққа кеңінен жарнамалаған да болар едік.
Сағынның домбыраның күмбірлеген үніне ынтықтығы жеті жастан, туған ағасы Нұқтың орындаған күйлеріне құмарлығынан басталған
Өнердің бұл саласына деген шынайы да пәк сүйіспеншілігі оның бүкіл өмірінің ең негізгі ұстанымы болатын
Ол – Ғибатолла Мәсәлімов, Қали Жантілеуов, Рүстембек ­Омаров, Мұрат Өскенбаев, Нұрғиса Тілендиев, Ахмет Жұбанов, Сейілхан Құсайынов, Әзидолла Есқалиев, Мәлғаждар Әубәкіров, Қаршыға ­Ахмедьяров секілді өнердің жүйріктерімен жүздесіп, тілдесіп, сол ірілердің сенімдеріне кірген шоқ жұлдыздардың бірі.Торғай жерінде өнер десе ішкен асын жерге қоятын, айтыскер ақын Нұрхан ­Ахметбеков және Күланда Бөкішева, Серғали Серіков, ойын-той жиындарының сәні Сәмен, Әуезхан, Мәлікзада, Орекен, Сейіт, Иманғали, Надим, Бекжан, Теміржан сияқты дара дарындар, ылғи да дерлік Сағынды шабыттандырып, қолпаштап, орындау өнерінің шыңдала түсуіне тікелей ықпал еткен шынайы жанашырлары болатын.
Оның балаларының және бауырларының есімдері Мәлғаждар, Сейілхан болып аталуының өзі Сағынның аталған есімдерді бойтұмар есебінде ерекше құрметтегендігін дәлелдей түседі.
Сахна төрі – өте киелі орын
Концерт залына жиналған қалың жұртшылықтың алдына шыққаннан кейінгі парызың – өзіңе қадала қарап, құлақтарын тосып, зейіндерін аударып, үміттене күткен, құлақтан өтіп, жүрегіңе жетіп, бүкіл бойыңды да, ойыңды да еркіңнен тыс баурайтын – сенің орындау шеберлігіңе ауады
Сәнді киген киіміңмен, жүріс-тұрысың, әрбір, тіптен де елеусіздеу қимылдарыңның барлығы да, залдағы көпшіліктің назарынан тыс қалмайды
Осы бір сәтте абдырамай, бойыңды да, ойыңды да тап-тұйнақтай жинақтап, орындаушылық парызыңның алдындағы шынайы тазалығыңды өз деңгейінде көрсете білу, кез келген тәжрибелі шеберлердің де қолдарынан келе бермейтіні белгілі
Сол себепті де, сахна төріне талай мәрте шығып, тыңдаушылардың ризашылықтарына ылғи да дерлік кенеліп жүргендердің өздері де сахнаға шығарда белгілі бір деңгейде толқитыны сөзсіз
Ол толқыныс – орындалып отырған туындының ең алғашқы дыбысынан бастап-ақ сейіліп, орындаушы сол шығарманың мазмұн желісінің жетегіне түсіп, өзін-өзі ұмыта бастайды.
Сахна төріндегі Сағын Жалмышев дәл осындай шеберлердің бірі еді
Өзі өмірден ертерек озғанымен, бейнесін, сахнадағы орындау шеберлігіндегі ерекшелігін бұрын-соңды тыңдағандар ұмыта алар емес.
Қостанай қаласындағы Сағын Жалмышев атындағы бірінші республикалық домбырашы-күй­шілер сайысына атсалысқан талап­керлердің орындау шеберліктерін бағалаған қа­зылар алқасының құрамында Маңғыстау күй мектебінің белгілі өкілі, еліміздің үздік домбырашы-күйшілерінің бірі, қалың қауымға есімі кеңінен таныс Сержан Шәкірат, Қазақстан Республикасы білім беру саласының Құрметті қызметкері Ерлан Сақтанов, республикалық домбырашы-күйшілер сайыстарының бірнеше дүркін жеңімпазы Әлімжан Әбсадықов, Қазақстан Республикасының Еңбек сіңірген қайраткері, Е.Өмірзақов атындағы Қостанай облыстық филармониясының қазақтың ұлттық аспаптар оркестрінің көркемдік жетекшісі және дирижері Назымбек Молдахметов және қазылар алқасының төрайымы, республикалық және халықаралық байқаулардың бірнеше дүркін жеңімпазы, Қазақстан Республикасының Еңбек сіңірген артисі Айгүл Үлкенбаева сияқты дүлдүлдердің болуы, бұл мәдени шараның беделін шарықтата түсіп, марқұм Сағын Жалмышевтің өмірдегі қалдырған ізінің қаншалықты құнды екенін қалың тыңдаушы қауымға тағы да бір мәрте жаңғырта түскен еді.
Еркін Қожахметұлы,
еңбек ардагері
Арқалық
