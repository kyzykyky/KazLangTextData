Алматы қаласының жұртшылығы қасиетті Қадір түнін жақсы тілекпен өткізді
Алматы орталық мешітіне жиналған жұрт қатары мол болды
Қадір түнін мешітте өткізуге келген жамағат Алладан отбасының, туған-туыстың амандығын, елінің тыныштығын тіледі.
Қадір кешінде Қазақстан мұсылмандары діни басқармасының төрағасы, Бас мүфти Ержан қажы Малғажыұлы Алматы қаласындағы мешіттерді аралап, жамағатпен жүздесіп, қасиетті Қадір түнімен құттықтады
Сондай-ақ Бас мүфти «Таугүл-3» мешітінің жамағаты арасында ұйымдастырған «Өзіңнен-өзің есеп ал» атты ізгі­лік бәйгесінің жеңімпаздарын мара­паттады
Жамағатты ізгі істер жасауға ұмтылдыратын бәйгенің жеңімпазы Ғабит Мәуленбаевқа ұмра қажылығының сертификатын табыстады.
«Қадыр түні – ең жақсы түн
Алла Тағала оны берекелі етті, онда Құранды түсіріп, басқа түндерден ерекшеледі
Сондай-ақ ол түнді мың айдан да артық етті
Ал мың ай сексен үш жылға тең келеді
Пайғамбарымыз бір хадисінде: «Алла Тағала Қадір түнін менің үмметіме сыйлық етіп берген
Мұндай нығмет бұрынғы үмметке бұйырмаған» деп Сіз бен бізге сүйінші хабар айтып, шаттыққа бөлеген
Алла Тағала бір ай бойы ұстаған оразаларымыз бен Қадір түнінде жасаған дұғаларымызды, тілектерімізді қабыл еткей
Еліміз аман, жұртымыз тыныш болғай
Әрбір отбасына бақыт, береке тілеймін» деп бата жасады Бас мүфти Ержан қажы Малғажыұлы.
Ал мешітке ғибадат тыңдауға келген қауым уағыз тыңдады
Мешіт қызметкерлері жиналған жамағатқа адамның рухани дүниесін байытатын түрлі діни кітаптар оқу керектігін айтып, діни сауаттылықты арттыруға бағытталған бейнефильмдер мен бағдарламалар көрсетті.
С.ЖАСБАТЫРҚЫЗЫ
