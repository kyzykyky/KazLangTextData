Жақында Қазақ мемлекеттік қыздар педагогикалық университетінде Қазақ педагогикалық ғылымдар академиясының, Халықаралық педагогикалық білім беру ғылымдары академиясының, Халықаралық педагогикалық академиясының академигі, қазақ этнопедагогикасының әдіснамалық негізін қалаған ғалым Клара Жантөреқызы Қожахметованың 65 жылдығына арналған «Әлемдік  және қазақстандық білім-ғылым кеңістігіндегі этнопедагогика мен этнопсихология» атты халықаралық ғылыми-практикалық конференция өтті
Халықаралық конференцияны ұйымдастырудағы басты мақсат – «Мәңгілік Ел» ұлттық идеясы аясында еліміздің білім беру жүйесіндегі этнопедагогика, этнопсихология мәселелерінің әлемдік білім-ғылым кеңістігіндегі маңызын және оны дамытудың заманауи мүмкіндіктерін саралау, жүйелеу және пайымдау.

Аталған басқосуға Ресей, Түркия, Моңғолия, Башқұртстан және өз еліміздің әр аймағынан педагогика саласына еңбегі сіңген ғалымдар, ЖОО профессор-оқытушылары, докторанттар мен магистранттар және ғалымның әріптес-замандастары мен шәкірттері қатысты.
Конференцияның ашылу салтанатында Қыздар университетінің Бірінші проректоры Б.Әлиев, Қазақстан педагогикалық академиясының президенті, профессор А.Құсайынов, «Оқулық» республикалық ғылыми-практикалық орталық директо­рының орынбасары, Ы.Алтынсарин бел­гісінің иегері Ә.Дүйсебек, әл-Фараби атындағы ҚазҰУ-нің философия және саясаттану факультетінің деканы, философия ғылымының докторы, профессор Ә.Масалимова, педагогика ғылымының докторы, ҚазМемҚызПУ ­профессоры Қ.Аймағамбетова, т.б
сөз сөйлеп, ғалымның еңбектеріне тоқталды
Жиын­да еліміздің даму бағытындағы ұлттық идеяның ғылымдағы маңызы, теориялық-әдіснамалық, салыстырмалық сипаты жан-жақты қарастырылып, ұлттық идея, этникалық тәрбие, білім мазмұнына ұлттық-рухани құндылықтарды ендіру, білім беру жүйесіндегі оқу-тәрбие үдерісін этнопедагогикаландыру, әлемдік және қазақстандық білім-ғылым кеңістігіндегі этнопедагогика мен этнопсихология мәселелеріне байланысты ғылыми баяндамалар жасалды
Әрі қарай «Этнопедагогикалық зерттеулердің кезеңдері мен даму үрдістері: әдіснамасы, теориясы мен тәжірибесі», «Қазақ ұлттық мектептері құрылуының этнопедагогикалық негіздері», «Мәңгілік Ел» ұлттық идеясы мен жазбасындағы этникалық тәрбие», «Білім беру жүйесіндегі оқу-тәрбие үдерісін этнопедагогикаландыру» және «Салыстырмалы этнопедагогика: қалыптасуы мен дамуы» атты тақырыптардағы секциялық жұмыстармен жалғасады.
Конференция аясында «Бекзат болмыс» және «Профессор Клара Жантөреқызы Қожахметованың ғылыми мектебі» атты қос кітаптың тұсауы кесілді
Ғалымға арналған бірінші кітапқа Клара Жантөреқызының тағылымды ғұмыры, педагогикалық қызметі мен ғылымдағы жетістіктері туралы әріптестері мен шәкірттерінің және жақындарының естелік-жазбалары енсе, К.Ж.Қожахметованың ғылыми мектебінің мәні мен мазмұны, құрылымы мен даму бағыттары баяндалатын екінші кітапқа ғалым шәкірттері туралы мәліметтер мен ғылыми тақырыптары туралы мақалалар топтастырылған.
Шара барысында бір топ шәкірттері оқу орны басшылығына ғылыми-зерттеу жұмыстарында үздік көрінген студенттерге арналған «К.Ж.Қожахметова атындағы сертификаттарды» табыс етті.
Аяжан Тілеуберген
Алматы
