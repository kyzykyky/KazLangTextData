Майдангер ақсақал – Байтұма Тұрарұлы 100 жасқа толды
Жамбыл жыраудың жасынан асқан майдангер қарттың өмір өткелдері өскелең  ұрпаққа өнеге.
Сойқан соғыс, сенен шеттеп
қалды кім?!
Қайғы жұтып қарсы алғамыз
таң нұрын.
Осылайша өксіп өтті балалық,
Осылайша тәркіленді тағдырым! Көрнекті ақын Еркін Ібітановтың осы бір шумағы Байтұма қарттың өмірін безбендеп бергендей.
1939 жылы әскер қатарына шақырылған өрімдей жігіт 1945 жыл­дың желтоқсан айында туған елге бір-ақ оралды
Сол алты жылда от пен оқтың арасында ғұмыр кешкен жауынгер ешбір туы­­сымен хат-хабар алыспаған
Тағдырдың сол бір қатал сынын мойымай қабылдаған нағыз ердің ғана қолынан келетін батылдық бұл
Бірақ ел мен жер үшін қан төгіп, жан қиюға бел байлаған баһадүрдің 100 жасайтынын ол кезде өзі де сезген жоқ шығар
Ғасыр жасаған ақсақалдың көруі де, ойлау қабілеті мен газет оқуы да өз қалпында
Арнайы сәлем бере барғанымда қаршығадай шалт қимылына қайран қалдым
Менің кім екенімді білген соң әкем Жағыпар мен өзінің бірге туған інісі Рамазанның достығы туралы толғай-толғай сыр айтты
Сөйтіп, өзін де біраз тыңайтты
Ал сыр сабақтай қалсаңыз сол бір сұм соғыс туралы терең ойға батып, әлдекімдерді іздейді
Бәлкім, ақын Сырбай Мәуленовтің өлең жолдары ойына оралды ма?
«Орманның іші үрейлі.
Ал оттың ортасында –
Шіркін өмір,
Құлын боп кісінейді»
Дәл осы жағдайды бастан өткерген Байтұма қарттың соғыс зардаптары туралы не үшін айтқысы келмегенін енді ұқ­қандаймын
Сонда да сол бір күн­дердің жаңғырығы құлағына еміс-еміс естілетіндей ме, елегізіп отырды.
«Мен соғыстым,
жоғалды жолдасым көп,
Өмірде жауыздықтар
болмасын деп.
Мен жеңдім, жаралы ормандарға,
Жаралы құстар келіп
қонбасын деп.
Ақ кептер, айтшы,
нені армандадың?
Жараңда қандай сұмның
қалған дағы?
Оңаша отырғандай
ойлаушы едім,
Жойдым деп жауыздықты
жалғандағы».

Ардагер атамның ішкі даусынан Мұқағалидың осы өлеңін естігендеймін
Иә, бір сөзінде өткендегі отқа оранған бес баланың, баспана сұрап, әкімдіктің есігін қаққан көп балалы аналардың тағ­дырын теледидардан көріп, көңілі құлазығанын да жасырмады
«Біз Қазақтың радиосы арқылы өмір тәлімін үйрендік
Ұлттық руха­нияттың уызына қандық
Ән мен күйді санамызға сіңірдік
Ал қазір сол радиоңды кім тыңдап жатыр, оның хабарлары шалғай ауылдарға неге жетпейді деп» ренішін де жасырған жоқ
«Ұрлық-қарлық, зорлық пен зомбылық тәуелсіз ел атанған еркін заманда неге көбейіп тұр? Осының бәрін ойлап кетсем шаршап қалам» деп ағынан ақтарылды
Жүз жасаған жүректің атқан таң, батқан күнде жалғыз-ақ ойлайтыны ұрпақтың болашағы, мемлекеттің келешегі
Ұлағатты ұстаздың бала тәрбиесіндегі уайымы тіпті қалың.
«Несіне мен жасырам –
әдетім сол жыл сайын,
Түсімде бомба жарылып,
шошындырған сұрқай үн.
Оянам да жалма-жан
балаларымды түгендеп,
Ұйқылары қансын деп
көрпелерін қымтаймын.
Ойламаңыз бұл күні олар
ұйықтап жатыр деп.
Сондықтан да мен бүгін
ерте тұрам ұйқымнан,
22-маусымды ұмытуға хақым жоқ!..
…Сәбилердің ұйқысын күзетпеуге хақым жоқ…» Еркін ақынның бұл шығармасы соғыс көрген сарбаздың өз өлеңі секілді әсер етті.
Смайыл, Әділ, Дәулетбай сынды құрдастары, майдандас достары, өткен өмірінің сәулелі сәттері көп жағдайда түнгі уақытта ойына оралатынын аңдап қалдық
Мұқаңның «Түн маған ұйықтау үшін берілмеген» деген өлеңі тағы да тіліміздің ұшына оралды
Сонда түн ұйқысын төрт бөлген қарттың іздейтіні не, сағынатыны кім?
Соғыстан қайтқан бауырластарын әсте есінен шығармайтын Байтұма ақсақалдың ауылдастары да сол майданда толарсақтан қан кешті
Пулеметпен, зеңбіректің зіркілі, қорғасын оқ жаудырған сұрлы аспанның күркірі әз ананы аңыратты, азалы қара қағаз, қара шаңырақтың талайын қаңыратты
Жүзге келген майдангердің туған ауылы Шәлкөде-Шибұттан да қамшысы мен күрегін қаруға алмастырып соғысқа аттанған бауырлары қаншама?
Олардың арасында қорғасын оқ құшақтап, кебін киіп кеткендеріне туған жердің ырзық дәмін қайта тату бақыты бұйырған жоқ
Ерлерге тағзым етіп, айтатын сөзімізді Еркін ақын төрт-ақ жол өлеңге сыйғызып кетіпті.
Біз түсінсек ол кездердің маңызын,
Батырлардың рухына тағзым.
Мәйіттері көмілмеген боздақтар,
Тыңайтуда Ресейдің аңызын.
Адам баласы үшін бұдан асқан трагедия бола қоймас
Жалпы қазақ топырағы ғана емес, сол заманда жалыны дүниежүзін шарпыған сұм соғыстың зардабын кімдер тартпады?!
Бір үйдің өзінен әкелі-балалы 4-5 адамның өмірін бір-ақ жалмаған зарлы жылдардың өтеуі кімнің мойнында? Сөз басында айтқанымыздай 1945 жылдың соңында аман-есен елге оралған жауынгер Б.Тұрарұлының бес жылдың ішінде ешкімге хат жазбай қоюында да қаншама сыр жатыр? Кеудең де жаның бола тұра ажалға мойынсұну, сын сағаттар да сыр бермес сайыпқыран сардарға тән сабырлық та, батыл шешім де сарбаз Байтұманың бойынан табылған
«Отаны» үшін қай сәтте де жан қиюға даяр тұрған дарабоздың бұл шешімі екінің бірінің қолынан келе қоймас ерліктің нағыз өнегесі! «Қырық жыл қырғын болса да, ажалды өледі» деген
Әйтпесе, майданға кірген сәттен-ақ өз жаназасын өзі шығарып қойып, бес жыл хабарсыз кеткен Байтұмадай баһадүрдің туған жеріне аман-есен оралғанын көрген жерлестері өз көзіне өздері сенбеген…
«Сақтансаң сақтаймын» деген қағиданың растығына еріксіз иланасың
Тумысынан математик боп жаратылған Байтұма Тұрарұлының есепке жүйріктігі соғыс даласында талай ажалдан аман қалып қалғаны да рас
Яғни ғылымның қай саласы болмасын адам өміріне ауадай қажет екен
Байтұма Тұрарұлының кеудесіне «Қызыл жұлдыз» орденінің тағылғаны да осы сөзіміздің дәлелі.
«Жақсыдан жақсы туар жарқыл­даған» Байтұма қарияның да арғы атасы ел қор­ғаған батыр
Өзінің айтуынша, бұл кісі Итбала батырдың шөбересі
Итбала батыр кешегі жаугершілік ­замандарда жоңғар шапқыншылығына қарсы бас көтерген белді батыр­лардың бірі болған
«Батырлық та, ғалымдық та қанмен келетін қасиет» дейді Байтұма ата бір сөзінде
Шынында да, немересі Олжас атасының жолын қуып, математика ғылымының ең жас докторы атанды
Соғыстан келген соң Райымбек (Нарынқол) ауданының мектептерінде математика пәнінен мұғалім болған Байтұма ұстаздың ғалымдық жолға түскен шәкірттері жетерлік
Атасын алақанына салып ардақтап, сәбидей мәпелеп қараған келіні Сағида ­Мадиярова да математик болатын
Бірақ өмірден ерте кетті…
Әкесі майданға аттанғанда жаңадан 10 жасқа толған Мұқағали ақынның да тырнақалды туындысы соғыс ­туралы өлеңнен басталған екен
­«Миына ұлттың коды» жазылған ақынның басқасын айтпағанда бір ғана «Дариға жүрек» шығармасы сол бес жылғы тағдыр тауқыметтің өшпес, тозбас ескерткіші емес пе? Бәлкім дүниежүзі халықтары атынан айтылған қарғысы, ал Байтұманың қан майданнан аман келуі өмірден ерте кеткен анасының алғысы болар.
«Қазақтың менен де мықты, менен де батыр ержүрек ұлдары майданда шейіт боп кетті» деп екінші дүниежүзілік қырғынның бас батыры, һас сардары Бауыржан Момышұлы айтқандай, Б.Тұрарұлының да жоғалтқаны аз емес
Осы күнде саусақпен санарлықтай ғана қалған сол сұм соғыстың ардагерлері арасында биыл жасы 100-ге жетіп отырған Байтұма атамыз ­саналы ғұмырын оқу-ағарту ісіне арнады
­Зайыбы – Шынар апамыз екеуі үш ұл, үш қыз тәрбиелеп, олардан ­немере, шөбере сүйген қазыналы қарияға, өнегелі жанұяға айналды
Жан баласына қиянаты жоқ Байтұма атамыздың 100 жасы – ерлік пен елдіктің, жанкештілік пен жасампаздыңтың айқын көрінісі
Әр қазақтың ұрпағы Байтұма атамыздай жүз жасасын!
Бақыт ЖАҒЫПАРҰЛЫ, 
ҚР Мәдениет қайраткері
