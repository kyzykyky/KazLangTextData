Ахат Қызылжарда бастық болып тұрған кезде аудан әр шаруашылыққа мал бөліп беріп жатты
Мал алушылардың көпшілігі қоңды, семіз малға ұмтылып жатқанда Ахат арық-тырық тоқтылар мен көтерем қойларды Көшербайға бөліп беріп, Жыланды деген жерге жұмсады
Көшербай алғаш бұған қатты қапаланды:
­– Бергенің кілең көтерем қойлар мен арық-тұрақ тоқтылар
Оның үстіне адам бармайтын Жыландыға жұмсап отырсың
Онда қаптаған қарақұрттар мен жыландар
Мұның қалай, қастығың ба?
– Қапаланба, Көшербай, – деп Ахат күлімсірей қарады
– Бір қарағанда саған қастық жасап отырған сияқтымын
Шындап ойлап қарасаң, бұл саған жасап отырған достығым
Оның мәнісі былай: Жыланды көптен мал аяғы тимеген тың жер, шөбі қалың да шүйгін
Екіншіден, қарақұрты көп дейсің
Қайта сонысы жақсы емес пе?! Қой қарақұрттан қорықпайды, көзіне көрінсе жеп қояды
Қарақұрт жеген қой семіз болады дегенді білмеуші ме едің? Үшіншіден, мейлі, жылан көп бола берсін, қой жыланнан да қорықпайды
Қой жүнінен жасалған киіз, текеметтерге жылан жақындамайды
Демек, жылан сенің үйіңнің айналасы түгіл, отарыңның маңына да жоламайды, өзінен-өзі басқа жаққа ауып кетеді.
Көшербай сәл саябыр тап­қанымен, Ахаттың сөзіне толық сеніңкіремеді
Бірақ бастық айтқан соң көнбеске шара жоқ
Жыландыға сескене-сес­кене барып, қонысын тікті, отарын жайғастыратын қамыс қоршауын жасады
Алғашқы күндері алаңдағанымен, онша қауіпті көре қоймады, біртіндеп бойы үйрене бастады.
Арада біраз уақыт өткен кезде отар­ларды аралап көріп жүрген Ахаттың өзі де келді:
– Құдайға шүкір, қойларым да, тоқтыларым да тойынып қалды, бүйірлері де шығып, жүндері жылтырай бастады, – деп Көшербай бастығына әрі досына шын ризашылығын білдірді.
Міне, жердің жағдайы мен малдың ­жайын Ахат осылайша жақсы білетін.
* * *
Көшербайдың отары өлім-жітімсіз әбден семіріп, аудан бойынша алға шыға бастағанда Ахат оны шақырып алып:
– Аудан шақырып жатыр, сонда барамыз, жолға дайындал, – деді
Көшербай не болып қалғанын түсінбеді
Аудан орталығына жеткенде Ахат мән-жайды түсіндірді:
– Көшербай, сенің ерен еңбегіңді бағалап, аудан басшылары саған сыйлығын беріп, алғыстарын айтпақшы
Сонымен бірге саған үлкен сенім артып, енді жылқы үйірлерін тапсырмақшы
Сен ат-тоныңды ала қашпа, қой өсіре білген адам, жылқыны да баға біледі.
Үйір-үйір жылқыны әр шаруашылыққа 25-тен бөліп беріп жатыр екен
Қызылжарға деген жылқы бір шетте
Көшербай санап көріп еді, 25 емес, 24 екен
Біреуі қайда деп ойлады
Ахат болса бір қоңыр биенің қасында тұр.
– Ахат, бізге бөлінген жылқы 25 болу керек қой, ал мына жерде 24 жылқы ғана, біреуі қайда? – деп сұрады.
– Мына қоңыр биенің құлыны, анау тұрған ғой, – деп бір кішкентай құлынды көрсетті.
– Ой, мынауың өзі кішкентай, енесі де арық, өлейін деп тұрған бірдеме ғой
Осынша жылқының ішінен таңдағаның осы ма? – деп ренішін білдірді Көшербай.
Ахат болса сабырмен былай деді:
– Бұл басында бас бәйгені бермеген жан­уар еді, байғұсты баға білмей, өлермен халге жеткізіп, арықтатып жіберіпті
Енді осыны күтіп-бағамыз
Түбі еңбегіміз ақталатын болады.
– Сонда мұны арбаға саламыз ба? – деді көңілі көншімей тұрған Көшербай.
– Сен түсінбедің Көшербай, мен мұның құлыны жайында, оның төсі мен басы жайында айтып тұрмын
Құлынның басы шашақтай, танауы кең
Осы кұлын біздің атымызды шығаратын болады, – деді Ахат сеніммен.
Бірақ Көшербай оған күдіктене қарап:
– Өзі өте кішкентай, жәшік секілді екен, – деп бір тоқтады.
Ахат бұл сөзді бірден қоштағандай:
– Онда бұл құлынның аты «Яшка» болсын әрі тіл-көз­ден сақтайды, елеусіз ат қоя сал­ғанымыз дұрыс, – деп қуанып кетті
– Келесі жылы тай жарысына қосамыз, соған дайындала бер.
Ахат оған бар білген ақылын айтып, кеңес беріп отырды:
– Көшербай, сұлы – жыл­қы­ның жаны, одан кейін жоңышқа
Бірақ оларды алдына бос тастай салмай, ішіне қызылша, қант араластырып, дорбаға салып жемдейсің.
Көшербай айтқанын бұл­жытпай орындағанымен, жұмыстан кейін келіп Ахаттың өзі бақылап жүрді
Құлынның маңдайынан иіскеп, мойнынан сипап, еркелеткендей болады
Ахаттың ол қылығына Яшка да үйреніп алды
Кейде Ахат келмей қалса біразға дейін жемін жемей, елеңдеп тұратын болды
Алыс­тан машинаның гүрілі естілсе болды, Яшка солай қарай шауып, машинамен қабаттаса қораға беттейтін
Сол кезде Ахат Көшербайға:
– Мен келе жатқанда арпа, сұлысын араластырып, қызылша мен жоңышқасын турап, Яшканың жемін алдын ала дайындап қой, өйткені ол жемді менің қолымнан сүйсіне жейді.
Шынында да солай болды
Ахат пен құлынның достығы күннен-күнге жараса түсті
Яшка да тез арада қоңданып шыға келді
Бір күні Ахат кешеуілдеп қалып еді, Яшка биік ағаш қоршаудан қарғып шығып, Ахаттың машинасының дауысы шыққан жаққа қарай кұйғыта жөнелді
Ахат та машинасынан түсе сала, Яшканың маңдайынан сипап, қалтасынан кәмпит, қант беріп жатты
Сол кезде құлын оқыранып, анадай жердегі жылқыға мақтанғандай паңдана қарады
Шіркін-ай, адамдар арасындағы достық та осындай болса ғой!
Келесі жылы Жеңіс күні – 9 май мерекесіне орай аудан бойынша ат бәйгесінде Яшка тай жарысына қосылып, бас жүлдеге қол жеткізді
Демек, әу бастан-ақ Ахат сол құлынның тұлпар болатынын танып, әдейі таңдап алған екен ғой.
Кейін облыс бойынша аламан бәйге өтіп, Яшка бұл жолы да топ жарды
Келер жылы Алматыда республикалық ат жарысы ұйымдастырылып, оған Яшка да қатысатын болды
Ахат пен Көшербай қонақүйге жайғасып, ертең қатысамыз деп дайындалып жатқан түнде Көмекбаевтың жігіттері қаскөйлік ниетпен аттың аяғына шеге қағып жіберіпті
Ауылдың зоотехнигі болып істейтін ол Яшкаға қатты қызығып, оны өзінің қарамағына алу үшін Ахаттан өтінгенде, бермей қойған
Ішінде сол ызасы, бір жағынан қызғанышы бар арамза топ қысылтаяң кезде аяқтан шалғысы келген
Аттың сылтып шыққанын көрген Ахаттың қабағы түйіліп, салы суға кеткендей болды
Бірақ Көшербай табандылық танытып, Яшканы шапқалы тұрған жүздеген аттың қатарына жетектеп келіп, шабарман балаға мін деген ишара білдірді
Бала қипақтап тұр еді, Көшербай:
– Мін атқа! – деп айқайлап жібергенде, арқасында 8 деген белгісі бар шабарман бала ат үстіне қарғып мінді де, опыр-топыр шауып бара жатқан аттардың легіне қосылды да кетті
Ахат басын салбыратып, төмен қарап ойланып отырып қалды
Бірінші айналымда Яшка үшінші болып келе жатты
Әлі алда 24 шақырым, яғни бес айналым бар
Үшінші айналымда Яшка алға суырылып жеке шыға бастады
Сол кезде Көшербай ойланып төмен қарап отырған Ахатқа қарап:
– Аха, көтер басыңды, Яшка алда келеді, – деді айқайлап.
Ахат орнынан атып тұрып, алдыңғы жақтағы жақтауға бір қолын тірей ұстап, екінші қолын көтере бұлғап:
– Яшка, алға! – деп бар дауысымен айқай салды.
Алда әлі екі айналым бар
Ахаттың дауысын естіді ме, әлде бар болмысы сол ма, Яшка соңғы айналымда өзге аттардан оқ бойы алға шығып, сөреге жеке-дара жетті.
Ахат қуанғаннан көзіне жас алып:
– Жарайсың, Яшка! Жарайсың, Яшка! – деп көзін беторамалмен сүрте берді
Сөйтіп, қаскөйлердің «Яшканы енді етке өткізеді» деген арам ойлары іске аспай қалды
Кері­сінше, Ахат аудан орталығындағы мал дәрігерлік мекемеге апарып емдетіп, Яшканы қайтадан қатарға қосты.
Ахат сиырдың да сырын жақсы білетін
Сондықтан ол:
– Сиырдың сүті тілінде, – дейтін
– Сиырды да ауылдың күнбатыс жағына жайған жөн
Ал күншығыс жаққа жайылған сиыр күніне 5-6 литрдей сүт берсе, солтүстік жағына жайылған сиырлардың сүті күніне 10-12 литрге жетеді.
Ахат Аюбаев осы жайларды сиыршылар мен сауыншыларға айтып, оны өзі үнемі қадағалап отырды.
1958 жылы Ахат өмірлік жан серігі Қаниямен отау құрды
Ел еңсесін жаңадан көтеріп келе жатқанымен, жарқырап көріне қою жас отауға оңайға соққан жоқ
Жас­тайынан еңбекпен біте қайнап өскен Ахат келіншегін қасына қосып алып, күні-түні еңбек етті: үйдің айналасындағы егістік жерге бау-бақша салды, шекілдеуік екті, жүгері де өсірді
Бұл істері жақсы өнімдерін беріп, біртіндеп көрші-қолаңдары да қызығып, қолдай бастады
Артық өнімдерін базарға шығарды, ағайындарға көмектесті
Сөйтіп жүріп, жұмысын да тындыра білді, сырттай болса да оқуын да бітірді
Мал мен егіннің жай-жапсарын бірдей жақсы меңгерді
Ауылшаруашылығын алғаш егін салудан бас­таса, кейіннен мал фермаларын басқарды
Колхозда бастық бола жүріп, мол тәжірибе жинақтады
Ол өзі ғана меңгеріп қана қоймай, білгендерін басқаларға үйретуден жалыққан емес
Ахат Аюбаевты осындай игі істеріне, мол тәжірибесіне қарап ауылшаруашылығы академиясының академигі десе де болады
Тіпті кейбір дос­тары оны «Академик Ахат» деп те атады.
Ахат Рәшұлы Аюбаевтың ерен еңбегі ел аузында аңыз болып айтылып жүрсе, үкімет тарапынан да елеусіз қалған жоқ.
Ахат Аюбаев ауылшаруа­шылығының аса білгір маманы әрі басшысы ретінде алдымен Еңбекшіқазақ ауданының, содан кейін Кербұлақ ауданының, соңында Алматы облысының Құрметті азаматы атанды
Аудандық, облыстық кеңестердің депутаты болып сайланды
Кербұлақ, Еңбекшіқазақ аудандарында басшы қызметтер атқарды
Бірде Мәскеуден бір журналист келіп, орта­лық «Советтік Қазақстан» деген ауылша­руа­шылық журналына Ахат жайында «Ат үстін­дегі адам» деген очерк жазып, оның атын одақ бойынша бір дүркіретіп кеткен жайы бар.
Ахат Аюбаев сүйікті жары Қаниямен 52 жыл бірге тату-тәтті өмір сүріп, өзі өмірден өткеннен кейін зайыбы «Кең даланың кемеңгері» атты көлемді естелік кітап шығарды
Сол кітапта Ахат жайында жан-жақты айтылған
Иә, артында ерен еңбекқорлығы, асқан адамгершілігі, мол мейірімділігі, ақжүрек адалдығы, ақжарқын мінезі жайында әсерлі әңгімелер қалды.
Мұхтар, Мұрат, Мейрам, Маркс, Дина, Айгүл секілді асыл ұлдары мен қызғалдақ қыздары қалды
Бір отбасындағы ұлдарының екеуі генерал, біреуі полковник атағын алса, бұл шынында да Ахаңның өзі үшін ғана емес, ауылы, ауданы, облысы үшін үлкен мақтаныш емес пе?!
Туғанына 75 жыл толуына орай Тау-түрген ауылында қазақ орта мектебіне Ахаттың аты беріліп, оның жанынан мұражай ашылды
Мұның өзін елі үшін еңбек еткен азаматтың есімін ардақтау деп білеміз.
Ұзақбай ҚОЖАНТАЕВ,
Қазақстан Журналистер одағының мүшесі
