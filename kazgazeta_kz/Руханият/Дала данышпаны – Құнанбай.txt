Елбасының «Болашаққа бағдар: рухани жаңғыру» бағдарламалық мақаласы аясында Абай елі әлемге әйгілі жазушы Мұхтар Әуезовтің 120 жылдығын есте қаларлықтай тағылымды шаралармен атап өтті
Алдымен «Дала данышпаны – Құнанбай» атты жинақтың тұсаукесер рәсімі өтті
Үш бөлімнен тұратын еңбекте ел аузындағы және ұрпақтары айтқан естеліктері, аға сұлтанның ұлағатты сөздері топтастырылып, тұлға жайында жазылған кітаптардан үзінділер берілген. 
Осы шара аясында Шығыс Қазақстан облысы Абай ауданының орталығы Қарауыл ауылында М.Әуезовтің «Абай жолы» романындағы бас кейіпкерлердің бірі, Алашқа Абайдай дананы сыйлаған Құнанбай Өскенбайұлының ескерткіші ашылды.
Салтанатты шараға еліміздің түкпір-түкпірінен халық көп жиналды
Алыстан ат арытып жеткен қонақтардың санында есеп жоқ
Ескерткіштің ашылу рәсімінде сөз алған Абай ауданының бұрынғы әкімі Тұрсынғазы Мүсәпірбеков елдің еңсесін көтерер ескерткіштің орнатылуына үлес қосқан жергілікті кәсіпкерлер мен аудан жұртшылығына алғыс айтты.
«Бәрі де «Құнанбай» фильмінің экранға шығуынан басталды
Халық бұл туындыны жылы қабылдады
Жыл басында аудандық мәслихат депутаты Ардақ Белібаев дала данышпанына ескерткіш орнату жөнінде ұсыныс айтқанда, бастама бірден қызу қолдауға ие болды
«Құнанбай қажы» қоры құрылды
Ұлы бабамыздың ескерткішін орнату аудан халқының көптен күткен, ойда жүрген арманы болатын
Бұл мекен ауылымыздың ажарын ашып, сәулетіне сәулет қосып, рухани күш сыйлайтын көрнекті орынға айналатынына сеніміміз мол» деді Т.Мүсәпірбеков.
Құнанбай қажының ұрпағы, Абай ауданы­ның құрметті азаматы Манатай Толғанбаев: «Шын­ды­ғына келсек, бұрынғы тарихымызды, өткенімізді құрметтемей, қазақтың бауырмалдығын, қонақжайлығын, батырлығын, даналығын білмей біз қалайша жаңғырамыз, қалайша ел боламыз? Елбасымыздың «Рухани жаңғыру» бағдарламасының құндылығы, маңыздылығы осында
Осы ескерткіштің ашылуына, тарихи оқиғаның болуына үлес қосқан осы ауданның алыс-жақында жүрген азаматтарына мың алғыс
Аман жүріңдер, айналайындар
Туған елге тағзым деген осы
Осыдан үзілмеңдер» деп толғанса, Қарағанды облысынан арнайы келген Өскенбай бидің ағасы Мырзатайдан тараған ұрпақтар Қарауылдағы «Құнанбай қажы» мешітіне көлік тарту етті.
Б.Мұратқызы
