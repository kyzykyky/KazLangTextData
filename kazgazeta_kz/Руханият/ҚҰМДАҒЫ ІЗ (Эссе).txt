«Қусаң жеткізбейтін, Қашсаң құтқармайтын» құрығы ұзын, зымырап өтіп бара жатқан, уысыңда тұрмайтын замана ағымына не дерсің?! Ой-хой, дүние! Ашсаң құшағыңа сыймайтын кең даланы аймалағың келеді, бір уыс топырағын иіскеп, ұзақ тұрып құмардан шыққың-ақ келеді
Көк зеңгір аспан
Ұшы-қиыры жоқ теп-тегіс дала
Бұл, біздің Ел! Туған өлкен – туған жер
– Осы Елге жету, мен үшін мәңгілік тартылыс заңына айналып; ес біліп, үлкен сапарға, оқу қуып Алматыға аттанғаннан бері бір басылмаған, бәрібір жылдар салып, туған ауылға оралып тұру қалыптасқан әдет сияқты көрінеді маған
Міне, биыл да бала-шағаны алып жүйткіп келеміз
Жол ұзақ, жеткізбейді
Қазір жетіп барам деу күпіршілік болар еді.
Біздің даланың өз уақыт өлшемі бар секілді, өз сағаты бөлек соғып тұрғандай
Орал – Атырау тас жолын қиып өткеннен кейін, көзіңді жұмып, бір сәт ішкі ойыңа, қиялыңа берілуіңе болады
Не болмаса бізді алып келе жатқан досым Шайхоллаға да ұзақ жолда әңгіме айтып, ұйықтап кетпеу жағын да ескертіп отыру керек
Шайхолла демекші, ол біздің көрші ауылдың жігіті
Кешегі тоқсаныншы жылдары жақсы араласып, дос болдық
Елдегі жағдайы жақсы болды, тасы өрге домалап кейін Оралға көшіп келді.
– Жасың келіп қалды, қалаға келгеніңе өкінбейсің бе? – деймін ғой
– Жоқ, өзекті жанға бір өлім! Нүке, – деп күлімсірейді.
Оралдан ертелетіп-ақ шыққан сияқты едік
Түс ауып, бірер сағатта қараңғылық та қоюлана түсетіндей
Бұйырса жарықта, Тұяқаңның басына жетіп, құран оқып шығу.
Саздауыттау жер екен
Кесенесі алыстан көзге түседі.
Атақты күйші дейді, Мәмен қарттың (өзі осы кісінің қасына қойыңдар депті) мазары
Екеуі қатар тұр
Жақындап келіп, қасына тоқтадық
Шарбақты ашып, отыра калып, бет сипап, құран қайырдым
Қасымдағылар да мені қайталады.
Күре жолдың нақ жиегінде орын теуіпті
Шамамен «Қызыл оба» (бұрынғы «Красногор» жылқы зауыты болған) маңына жақын
Жатқан жері жақсы, айналасы белуардан шөп
Жарықтық изен мен жусанның исі мұрынды жарады
Үйіне кірдім
Өткен-кеткен соғып өтетіндер болар, біраз уақ тиындар жатыр
Мен де оң қалтама қол салып едім, жүз теңге ілікті
Қойдым
Тасты сипалап біраз тұрдым
Көңіл босады
Қайтесің… – О – о – о, Нұрақа! – деп, атып тұрып құшақтай алатындай көрініс елестеп өтті алдымнан.
Сонау, Алматыдан шығарда «міндетті түрде Тұяқам­ның басына соғып шығам» деп едім
Орындалды.
Шайхолла досыма рақмет! «Ішкі жол ауыр, құмайт, онымен ешкім жүрмейді» демеді
Тіке алып келді
Мәмен қарттың да кесенесіне кіріп бет сипадық
Мәңгілікке көрші болып жатыр.
Әттең, адамда арман біткен бе
Бітпей-ақ та қойсын… бірақ, Тұяқ марқұмның орыны бөлек еді!
«Ерте айырылып қалдық» деген құр сөз мені жұбата алмайды
Іш қазандай қайнайды, өксік кеудеңді керіп, «Қап!» дейтін нәрсе осы екен
Қараңғылық та қоюлана түсті
Бөрлі ауылына дейін әлі 6-7 сағат жүруіміз керек
Ой көшкіні толастар емес… ағылып келе береді, жарықтық…
Бала күннен құлын-тайдай шұр­қырасып бірге өспесек те ауы­лымыз көрші, бір топырақтан болғасын ба, ататегіміз бір, рулас ұрпақпыз
Сондықтан да болар, ол да Құрманғазы атындағы консерваторияға түсіп, оқуды бастаған жылы мені іздеп келгенін айтып еді
Мен, сәл соның алдында, біздің консерваториядан (актер факультеті) Мәскеудің Бүкілодақтық Мемлекеттік кинематография инс­титутына ауысып оқып жатқан шағым еді ғой!.
Одан кейінде өмірдің жарқын белестері артта қалды
Жылдарды уысыңда ұстап тұра алмайсың
Зырлап өте берді… Тек, соңғы бір жиырма жылдай уақыт тығыз араласып, кездескенде құшақтасып көрісіп, әдейі іздесіп жүріп шақырысып ғұмыр кештік! Ішіп-жем, сыйластық отырыс­тар Тұяқжансыз өтпеді!
«Тұяқжан анабір күйді орындашы» десең, үстінен еш тастамайтын қара костюмін орындықтың басына іліп, мол денесімен шайқала беріп жайғасып, домбырасын қолына алады
Ал одан кейін тыңдай бер… Сейтектен бастап арасында бір көтеріп қойып, тер басқан қараторы бетін, берген орамалмен бір сүртіп, жанары кең қой көзі мөлдіреп, қасқайып отырып актерлық сипатқа салмай, теңселмей, домбыраның үнін толық пайдаланып, тықырлатпай, топырлатпай, әр нотаға өмір беріп, әр дыбысының тынысын ашып, домбыраның көмейіне саусақтарын тигізбестен перне үстіне қалқыған қолдарын көріп, сен де бір жұмбақ әлемге сапар шегесің! … Тұяқ ойнаған күйлерді еш шатастырмай, көкейіңде қалғанына риза боласың.
Құрманғазы, жаңағы Сейтек, Дина апаларымыздың соңын алып, Тұяқты дүниеге әкелген Қажыгерейдің өзі жұрт таныған күйші болмаса да, сол Нарын құмының майталман күйшісі емес пе еді?!..
Тұяқберді дүниеге шыр етіп түскенде Қажыкең өмірден өтеді
Сондықтан да, Тұяқберді атаныпты.
Апыр-ай деймін, туған то­пы­­ра­ғынан алыста жүрсе де, тіпті Құрман­ғазы оркестрі ұжымымен дүниенің жарты әлемін аралап шықса да, туып-өскен топырағын бір сәт есінен шығарған жоқ
Оның жүрегі самиян сары даланы, шексіз көкжиекті, сағым қуған даланы «Сағындым қара дауылды…» дегені, оның мәңгілікке аттанардағы жетіп қалсам деген… үлкен жүрегінің лүпілі; «қалай болғанда да, әйтеуір, өз туған топырағыма жеткізіңдер» деген тілегі – орындалған адам.
Өсиет, өтініш деген, біз, мұсылман баласына жай айтыла салатын сөз емес
Оны орындау, Алланың алдындағы – бір парыз.
Ал Тұяқ осыны айтса да, қайда, қашан дәмінің таусылатынын білген жоқ қой
Әйтсе де, өзінің денсаулығының сыр беріп жүргенін түйсікті бала жақсы білді.
Жол да ұзақ, жүріп келеміз, Түнгі қараңғы тұңғиыққа сүңгіп келеміз
Бір жеткізбейді
Шаршағандікі ме, құлақ түбі шуылдайды
Көзімді жұмам
Радионы қостым
О, құдірет! Мынаны қара, Қазақ радиосы – Тұяқберді Шәмеловтің орындауында концерт беріп жатыр… Ал тыңда
Бұндай сәйкестік, елге келе жатқанда, машина ішінде осындай күйде болу қандай ғанибет! Күй
Бірінен соң бірі құйылып жатыр
Ұйқы ашылды, көңіл босады… өкінішке толы сезім тамағыма тіреліп, алқымымды қысты
Қайтесің
Дала күңіреніп кетті! «Ақпай!» Көріп тұрғандаймын
Жай, қоңырлана басталып қалықтай берді
Бір сәт дала дүбірге толды
Қайта басылды
Екіндеп, қайта көтерілді! О,ғажап
Көзіме елестетем ғой; кезінде Тұяқжан фоно студияның ішінде қандай күйде отырғанын
Сырт келбетінен аса байқалмаса да ішінде оның, Құрманғазы бабасының аманатын қаз қалпында орындау жүгін Тұяқ жақсы сезетін күйші еді ғой!
Бабасының: жеткіз халқыңа, аянба?! – деп тұрғанын Тұяқ бір сәт есінен шығарған жоқ
«Ақпай!» қалықтап барады
Күңіреніп айбаттанып келсең кел – дегендей, екіленді, қайта басылды.Машинадағы радио даусы бәсеңси берді.
– Сіздердің тыңдағандарыңыз… жайлы жатып, жақсы тұрыңыздар!
Жанұям ұйқыға басты
Шайхолла екеуміз қараңғылыққа үңілеміз
Жол ұзақ
Осы дала не көрмеді
Жақсыға да, жаманға да куә…
Түгін тартсаң, майы шығатын қасиетке тұнған бір жағы – бұйрат-бұйрат құм; бір беті тақтайдай тегіс даласы әлі де мал-жанынан айырылған жоқ
Қаз қалпы
Елі малын бағып, жанын өсіріп тіршілік қылады.
Тек тыныштығын берсін, Жарат­қан.
Осындай, мен мақтаған өлкеде түйдек таланттардың дүниеге келуі заңдылық емес пе?!
Сол асылдардың бірегейі Тұяқ­бер­ді еді!
Нұрлыбай Есімғалиев
Суретте (солдан оңға қарай): осы жолдар авторы, Тұяқберді Шәмелов және Қаршыға Ахмедияров.
