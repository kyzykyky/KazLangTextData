Өткен ғасыр мен одан арғы замандарда қазақ жырауларының бізге жеткен бірен-саран туындыларында Жаратушыға жалбарыну, көмек сұрау, қиын-қыстау сәттерде Құдайға сыйынып, медет тілеу сарынында шыққан жыр жолдары кездеседі
Бірақ қазақ жыр өнері тарихында Алла тағаланың қадір-қасиетін мадақтап, оның шуақты шарафатын арнайылап өлеңге қосып ұлықтаған, сол тақырыпқа бүтіндей бір кітап жазып шығарған ақын болған емес. Ал, кеңестік дәуірде Алланың атын айтудың өзі қылмыс болғанын өзіміз басымыздан кешіріп, көзімізбен көрдік.
Өле-өлгенше бес уақыт намазы мен оразасын қаза қылмай, мешіт бол­мағандықтан, қайыр-садақасы мен пітірін жетім-жесірлерге беруді ұмыт­паған анамның құлағыма сыбырлап үйреткен «Құлқуалласын» түнде төсекке бас қойып, ұйқыға кетер алдында бірнеше рет қайталап үйренген мен қасиетті аят сүрелерінің мән-мағынасын түсінбесем де, олардың әр сөзінде адам баласына көмек беретін ғажайып күш бар деп ұғатынмын.
Бірақ осы күнге дейін Алланың 99 есімі бар екенін естімеппін
Замандас, рухтас ақын Жұма-Назар Сомжүректің «Алланың 99 көркем есіміне – 99 көркем жыр» шығармасын қолжазба күйінде оқып таныстым
Танысқаным сондай, сүйсініп қайта-қайта оқыдым.
Сөзімнің басында айтқанымдай, бұл шығармада Аллаға табынуды, сыйынуды ғана емес, ақын оның қасиетті бейнесін, болмыс-сыйпаттарын жан-жақты ашуды мақсат еткен
Ақын Жаратушының ұлы қасиеттерін ашатын әрбір есімнің киесін жыр етіп қана қоймай, адамзат жаралғалы онымен бірге жасасып келе жатқан қоғамдағы кемшіліктер мен кеселдердің адамды имансыздыққа, алауыздық пен өзімшілдікке итермелейтінін, осыдан ел мен елдің, ұлт пен ұлттың арасында бітіспес талас-тартыс, үстемдік пен жауыздық туындайтынын әдемі өрнектей білген.
Адамзат тарихында біреудің екіншіге үстемдік етуі, өсіп, өркен жайып өзімен-өзі отырған елді «адам құқықтары бұзылып жатыр» деген желеумен талқандау, мемлекетаралық дау-дамай туғызып, бір ұлтты әлем алдында оңбаған етіп көрсетуге тырысу – осының бәрі байлыққа, билікке таласудан шығатын саясат.
Алдыңыздағы шағын кітапта әлемдік саясаттағы жүгенсіздік, үстемдік, дүние­қоңыздық Алланың жолынан тайғандардың ісі екенін ақын салыстырмалы түрде айқын меңзейді
Мысалы, Алланың төртінші есімі Әл-Мәлікке (патша, билік иесі) арналған өлеңде мынандай жолдар бар:
Ел-жұртын сүйген патшалар,
Ақылмен елді басқарар.
Халқына құл боп өтуді,
Өзіне нағыз бақ санар.
Еститін құлағы, түсінетін жүрегі бар жан болса, билік тағын меншіктеп алған­дарға ой салатын осындай жыр-маржан­дарды шариғат сөзіндей жаттап алғандары жөн болар еді.
Жаратушының енді бір есімі Әл-Мүтәкәббир – Тәкаппар, аса жоғары деген ұғымды білдіреді
Ақын Алла тағаланың осы болмысын, мінезін жырлай келіп, былай дейді:
Құрасың шексіз билік жоғарыдан,
Бергеніңе шүкір деп тоба қылам.
Әттең, Алла, қорықпас қорқаулар көп,
Жетім-жесір кедейдің обалынан.
Алланың 99 есімінің әрқайсысы жа­лаң сипат­талмай, күнделікті өмірде кездесетін көріністермен байланыстыра жырлануы шығарманың құнын арттыра түседі
«Әділетті» деген мағынаны білдір­етін Әл-Мұқсит есімді ақын былайша түйін­дейді:
Көркем есім, әдемі сөз — Әділет!
Өзің, Алла, иманымды кәміл ет.
«Елді илемей, әділетпен биле!» — деп,
Әділетсіз әкімдерге әмір ет! – деген жыр жолдарына өзің де қосыла кетерің анық
Кітаптың бұл бірінші бөлімін қорыта келгенде айтарымыз, Рудакиден басталатын «Шығыс жұлдыздары» аталатын атақты ақындар: Фирдауси, Сағди, Жәми, Хафиз, Омар Һәями, Низами, Әлішер Науаи және басқа шығыс ақындарының өлеңдері мен дастандары қазақ тіліне аударылған
Олардың өлең-жырларының ішінде Алланың 99 көркем есімдеріне арналған өлеңдер кездеспейді
Егер ондай жырлар болған болса, баяғыда-ақ тілімізге тәржімеленген болар еді ғой
Демек, бұл тың тақырыпқа қа­зақ ақыны, өз ақынымыз Жұма-Назар Сом­жүрек бірінші болып қалам тар­тып отыр деуге толық негіз бар деп білеміз.
Кітаптың бірінші бөлімінде Жұма-Назар Алланың 99 көркем есімін жырлай отырып сыр толғаса, екінші бөлімінде ақын шеңберден шығып, қаламына еркіндік береді
Аллаға өз атынан да, адамзат атынан да сыр ақтарады, тілдесе отырып тілек айтады; пенделердің азғын­дық қылықтары үшін кешірім сұрап, бая­ғыдай топан су қаптатып, тауларды тула­тып, адамдарды апатқа ұшырытпауды өтінеді; елге-жерге ғұмыр тілейді:
…Жер дегенің тұнып тұрған сұлулық,
Сұлулықты өртке қалай қиясың? –деп, қиыла тіл қатады
Ал, адамдардың өздерінен азғындық қылықтармен Алланы ашындырмауды, күнәкәрлікпен қаһарына ұшырамауды сұрайды.
«Тәңірге таңғы тілек» деген жырының түйініндегі:
Айта алмайды шындықты
ешкім ақындай,
Ақын батыр, ақын аңғал, ақын бай.
Жалбарынам құдіретіңе бас иіп,
Жоя көрме тіршілікті, а-Құдай! – деген жыр жолдары шын жүректен шыққан сезім шынайылығымен баурайды
Оқып отырып ақынға қосыла тілек тілейсің Алладан
Гуманистік, азаматтық жырлар дегеніңіз осындай болса керек-ті
Сол сияқты «Алматыда ақмешіт», «Астанада бас мешіт» атты өлеңдерінде де Құдайға құлшылық жасауға, адамдарды ізгілікке, бірлікке үндейді.
Мешіттер—дініміздің діңгектері,
Мұсылманның көп парыз міндеттері.
Бөлінбейік суннит пен шиіт болып,
Бәріміз де Мұхаммед үмметтері, – деп түйіндей келіп, пайғамбарымыз салған сара жолмен жүруді уағыз етеді.
Білем, Алла, түзетпек боп заманды,
Жасағансың талай ізгі қадамды.
Құран бердің, бірақ әлі адамдар,
Айырмай жүр жақсы менен жаманды.
Әулиелер шығып жатыр қазір де,
Патшалар жоқ бірақ тыңдар әзірге.
Олар қанша уағыз-үгіт айтқанмен,
Сөзі өтпейді министр мен уәзірге.
Ақын бұл тараудағы өлеңдерінде де өмір шындығын оқырманның көз алдына келтіріп жыр етеді.
Көргем жоқ қамын ойлап қара бастың,
«Ел, ел» деп күреске ерте араластым.
Шындық-сәби шырылдап жатқан жерде,
Алысып жамандықпен жағаластым.
Міне, ойлы, кеудесінде Алла тағала бер­ген сәулесі бар талант осылай жырлар болар.
Жұма-Назар ақынның Астана қаласындағы «Сарыарқа» баспасынан шыққан бұл кітабы – әр қазақтың ғана емес, Мұхаммедтің үмметімін деген әр мұсылманның төрінде тұруға лайық шапағатты шығарма.
Фариза Оңғарсынова,
ақын, Қазақстанның халық жазушысы, Мемлекеттік сыйлықтың иегері
