Биыл атақты күйші-композитор, дирижер, «Отырар сазы» оркестрінің негізін салушы Нұрғиса Тілендиевтің туғанына 90 жыл толып отыр
Қазақ музыка өнерінде айрықша орын алатын талантты тұлғаның күйлері лирикалық сазымен, күй дыбыстарының шымырлығымен, нәзіктігімен, аса жоғары сезімталдығымен ерекшеленеді
Күйдің ішкі табиғатын сезіне отырып, тыңдаушысын баурап алатын — «Аққу», «Ата толғауы», «Жекпе-жек» және т.б
күйлері ел есінде сақталып, жадында жатталып қалғаны сөзсіз
Қазақ халқы киелі деп санайтын Аққу құсының бейнесін күй тілі арқылы жеткізе білген домбырашының өнеріне күллі әлем тыңдармандары тәнті болғаны сөзсіз
Нұрғиса Тілендиевтің жүрек қылын шертер ғажайып әндері де композитордың дара қолтаңбасын айшықтап тұрғандай
Оның туындыларына шынайы сезім, көңіл-күй тебіренісі, дала шаттығы, ата-анаға деген құрмет, халқына деген шексіз махаббат пен сүйіспеншілік, таңғы шықтай мөлдірлік тән
Композитордың «Құстар қайтып барады», «Әке туралы ән», «Алатау», «Саржайлау» және т.б
әр қазақтың жүрегінен орын алған әндер деп айтуымызға болады.


Нұрғиса Тілендиевпен шы­ғарма­шы­лық байланыста бір­ге жұмыс жасаған әрбір өнер адамы дарынды тұлғаның талантына тамсанып, қайран қалушы еді
Ол кісінің дирижерлік өнері, музыканың ішкі динамикасын, мінезін сезіне білуі, музыка арқылы адамның жан тебіренісін жеткізе білуі шын мәнінде хас шеберге ғана тән қасиеттей еді
Шығармашылық еңбек жолымда атақты композитормен бірнеше рет кездесудің сәті түсті
Енді сол ұмытылмас сәттерім туралы оқырмандарға баяндап берейін.
Құрманғазы атындағы оркестрде прима тобының концертмейстері болып қызмет атқарып жүргенде Нұрғиса Атабайұлы біздің оркестрі­мізге бірнеше рет дирижерлік жасап, концерттер бергені есімде
Оркестр­дің дайындық барысында мен Нұрағаңның ойынан шыққан болуым керек, маған қарата мақтау сөздерін айтып: «Сен жақында маған керек боласың» деді.
Қателеспесем, 1968 жыл болуы керек
Оркестріміз Нұрағаңның басқаруымен қазақтың киносының классикасы «Қыз Жібек» фильміне музыка жазып жатты
Фильмге талай күйлер жазылып болған соң Нұраға мені қасына шақырып алып: «Мына менің домбыраммен, Жібектің атқан садағының дыбысын тремоло арқылы бейнелейсің» деп тапсырма берді
Садақтың аспанға көтерілген сәті, төменге қарай құлдилаған көрінісін суреттейтін әуенді пысықтап, дайындалдым
Прима аспабының бір ерекшелігі ол мұндай сәттердегі дыбыстарды бейнелеуге лайық келеді
Өйткені сымдай тартылған ішектерден өріліп, пернелерден тараған дыбыс өзінің табиғи жіңішкелігімен дараланып тұрады
Садақтың ұшқан сәтін дыбыс арқылы бейнелеу қысқа ғана уақыт алса да, бұл көрерменнің есінде қалатындай болуы тиіс
Демек, орындаушыдан белгілі бір дәрежеде шеберлікті талап етері сөзсіз
Ол кез менің ойнау қабілетімнің шарықтап тұрған кезі болатын
Фильмнің түсірілу алаңына келіп, бірнеше рет дайындық жасадық
Мен мұнда бөле-жара атап өтейін дегенім, ол композитордың қиялы, фантазиясы
Садақтың ұшқан кезін музыкамен бейнелеу идеясын тауып, соны іс жүзінде жүзеге асыра білген талантты тұлғаның тапқырлығына қайран қаласың
Бұл бар болғаны бір ғана деталь, штрих болғанымен көрерменнің есінде мықтап қалған сәт болды десем, қателеспейтін шығармын
Осылайша  Қыз Жібек садақ атқанда, Нұрағаң маған сұқ саусағын шошайтып «баста» деген белгі жасады
2-3 рет дубль жасаттырып, көріністің ойдағыдай жазылғанына шынайы ризашылығын білдірген еді.
Нұрағамен жолыққан тағы бір сәт туралы айтып берейін
Бірде мен Нұрағаңмен әңгімелесіп тұрғанда, ол кісінің қазақтың талантты ақыны Фариза Оңарсынованың сөзіне жазылған «Алтын анам – Ақ Жайық» әнін атыраулықтар ұнатып шырқап жүретінін, ал сол ән үлкен сахналардан неге айтылмай жүргенін сұрадым
Нұрағаң маған қарап: «Өтепберген, мен кейде әндерімді шығарамын да, біреулерге тастап кететінім бар, егер сен осы әнімді білсең, маған нотаға түсіріп әкеліп берші» деді
Мен «Жарайды, өзім нотаға түсіріп, әкеліп беремін» дедім, бірақ сөйтіп жүргенде арада біршама жылдар өтіп кетіп, ол кісінің қолына табыстап үлгермедім
Бұл әннің шығу тарихын өзінен сұрағанымда ол оны 1987 жылы Гурьев қаласына (қазіргі Атырау) халық оркестрінің концертімен барғанда шығарған екен
Ондағы мақсаты Алматыда өтетін фестивальге алып бару болыпты
Мен бүгінде бұл әннің нотасын туған ағам Алдамберген Хамзиннің орындауы нұсқасы бойынша түсіріп, оқырман қауымға ұсынуды жөн көрдім
Бұл ұлы композитордың еш жерде орындалмай жүрген әндерінің бірі
Мұны біз Нұрағаның ел арасынан табылған жаңа әні деп те айтуымызға болады
Ал «Алтын анам – Ақ Жайық» әнінің мәтіні Фариза Оңғарсынованың жыр кітаптарынан табылар деген үміттемін.
Өтепберген Хамзаұлы,
Құрманғазы атындағы 
Қазақ ұлттық консерваториясының Құрметті профессоры, 
Қазақстан Республикасы 
Президенті грамотасының 
иегері, Білім беру ісінің 
құрметті қызметкері
