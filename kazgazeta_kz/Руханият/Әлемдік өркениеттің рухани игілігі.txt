Алматыдағы Ө.Жолдасбеков атындағы Студенттер сарайында ұлы ғалым, ойшыл философ, әлемнің екінші ұстазы атанған ғұлама Әбу Насыр әл-Фарабидің туғанына 1150 жыл толуын мерекелеудің салтанатты ашылуы болды.
Оған Қазақстан Республикасының Мем­лекет­тік хатшысы, Әбу Насыр әл-Фарабидің 1150 жылдық мерейтойын дайындау және өткізу жөніндегі мемлекеттік комиссияның төрағасы Қырымбек Көшербаев, Мәдениет және спорт министрі Ақтоты Райымқұлова, Білім және ғылым министрі Асхат Аймағамбетов, БҰҰ және ЮНЕСКО, ИЫҰ, ТҮРКСОЙ және басқа да халықаралық ұйымдардың өкілдері, мемлекет және қоғам қайраткерлері қатысты.
Салтанатты шараны Мемлекеттік хатшы Қырымбек Көшербаев ашып, Елбасының «Ұлы даланың жеті қыры» атты мақаласында әл-Фарабидің тұлғасы мен мұрасы лайықты бағаланғанын атап өтті
«Әл-Фараби қазақ халқының ғана емес, бүкіл әлемдік өркениеттің рухани игілігі
Ислам және әлем философиясының жарық жұлдызы
Ол әлемді тануға және бүкіл адамзаттың рухани дамуына­ теңдессіз үлес қосты
Сондықтан осы ­айтулы мерейтой биыл ЮНЕСКО-да атаулы күндер тізбесі аясында халықаралық ауқымда аталып өтеді
Мемлекет басшысы Қасым-Жомарт Тоқаевтың қолдауымен жүзеге асқан ЮНЕСКО-ның бұл шешімі ғаламның Аристотельден кейінгі екінші ұстазы атанған кемеңгер тұлғаның Тәуелсіз Қазақстанның, қазақ халқының үлесінде болуын орнықтыра түсетін тарихи сәт.
…Әл-Фарабидің шығармашылық болмысы Шығыс пен Батыс өркениетін байланыстыратын рухани алтын көпірге айналды.­ Оның трактаттары­ ренессанс дәуірінде Еуропадағы ғылымның дамуына және дүниетанымының қалыптасуына тікелей әсер етті» деп, мерейтойдың басты мақсаты әл-Фараби мұрасын зерделеуде жаңа серпін беріп, әлем тарихындағы рөлін айқындап, есімін ұлттық бренд ретінде ұлықтау екенін жеткізді.
Мемлекеттік хатшы, сонымен қатар Шығыстың ұлы ойшылының мерейтойы ЮНЕСКО-ның атаулы күндер мен оқиғалар күнтізбесіне енгенін, ISESCO, ИЫҰ, ТҮРКСОЙ және т.б
қолдауымен халықаралық мәдени алаңда кеңінен аталатындығын айтты.
Әл-Фараби мерейтойы аясында Париждегі ЮНЕСКО-ның Штаб-пәтерінде, Нұр-Сұлтан қаласында және Түркістан облысында ғылыми симпозиумдар өткізу жоспарланған
Оған әлемнің 40-тан астам елінен фарабитанушы ғалымдар қатысады
Сондай-ақ халықаралық экспедициялар, тарихи-мәдени нысандарды жаңарту, ғұламаның ғылыми еңбектерінің қайта басылуы мен аудармалары, екінші ұстаз жайлы деректі фильмдер циклін жасау, шетелдерде әл-Фараби орталықтарын ашу және т.б
шаралар ұйымдастырылады.

Алматы қаласының әкімі Бақытжан Сағынтаев атаулы шараның Алматыдан бастау алғанына айрықша тоқталып, бұл игі шара жыл бойы жалғасатынына назар аударды
«Әл-Фарабидің 1150 жылдық мерейтойының ресми ашылуымен баршаңызды құттықтаймын
Қандай да бір халықтың өткенін таразылап, болашағына бағдар жасап отыруы – табиғи заңдылық
Ертеңін ойлаған ел әр тарихи белесті артқа тастағаннан кейін уақыт бедеріне салған өз таңбасын, қалдырған құндылықтарын ұдайы бағалап отыруы тиіс
Қазіргі әлемдік қауымдастықпен тығыз араласу барысында ұлтымыздың ең басты құндылықтары мен тарихи тұлғаларын жаңа қырынан танып, оларды жұртшылыққа кеңінен насихаттау аса маңызды болып отыр
Бұл үдеріс тек рухани кемелдену арқылы, әл-Фараби, Ясауи, Абай сынды заманынан озып туған данышпандардың еңбектерін жаңаша бағалап, солар айқындап берген даңғыл жолмен жүру арқылы ғана жүзеге асады» деп, ортағасырлық ғұлама ойшыл, энциклопедист-ғалым, философ Әбу Насыр әл-Фарабидің рухани мұрасы әлемдік ғылым мен өркениеттің дамуына өлшеусіз үлес қосқан білімнің сарқылмайтын қайнар бұлағы екеніне көңіл бөлді.
Әл-Фараби атындағы Қазақ ұлттық универ­ситетінің ректоры Ғалымқайыр Мұтанов ­ме­рейтойдың оның есімімен аталатын университеттен басталғандығын қуанышпен жеткізді
«Арада 11 ғасыр өтсе де әл-Фараби ілімінің дәл қазіргі алмағайып заманда өте өзекті әрі қажет екеніне көзіміз жетіп отыр
Жер бетінде кемел, әрі мінсіз қоғам орнатуды Платоннан бастап, небір ойшылдар армандап өтті және оның жолдарын іздеді
Солардың іздерін жалғастырған Әбу Насыр әл-Фарабидің айтуынша, адамзат келеңсіздіктерін және зұлымдықтарды болдырмаудың жалғыз жолы – ол қайырымдылық, қайырымды қоғам құру
Әл-Фараби «адамның ең асыл қасиеті оның ақыл-парасатында және ол адамзаттың бақытқа жетуіне қызмет етуі тиіс» дей келе, «Тәрбиесіз берілген білім – адамзаттың қас жауы» деп қорытынды жасайды
Бұл, әсіресе, білім ­саласы, оның ішінде университеттер үшін өте маңызды қағида
Өйткені қазіргі заманғы университеттердің міндеті, тек қана кәсіби мамандар даярлап қана қоймай, жоғары адами­ қасиеттерді бойына сіңірген азаматтарды қалыптастыру» деді ректор
Оның ­айтуынша, әл-Фараби ілімін және есімін насихаттау мақсатында университет тұңғыш қазақстандық әл-Фараби1 және әл-Фараби2 наноспутниктерін ғарышқа шығарған
Жиын барысында ЮНЕСКО-ның Қазақстан, Қырғызстан, Тәжікстан және Өзбекстан бойынша­ кластерлік бюросының директоры К.Пиккат, Ислам ынтымақтастық ұйымы бас хатшысының орынбасары А.Мусинов, Сауд Арабиясының Білім және ғылым министрінің зерттеулер және ­инновациялар жөніндегі орынбасары N.Al-Aqeeli, Ортағасырлық философия­ және қайта өрлеу дәуірі кафедрасының қауымдастырылған профессоры Г.Стейрис, Дамаск университетінің президенті M.Kabakibi, Түркия республикасы мәжілісінің атынан депутат M.Gundogdu сөз сөйлеп, ой-пікірлерімен бөлісті.
Мерекелік жиын алдында қатысушылар университеттің бас алаңындағы әл-Фараби ескерткішіне гүл шоғын қойып, әл-Фараби орталығының салтанатты ашылу рәсіміне қатысты
Орталықтың таныстырылымы барысында Шығыс ойшылына арналған мұражай экспозициясын тамашалап, Тұңғыш ­Президентке, Абай және Алаш қозғалысының қайраткерлеріне арналған залдарды, Сирек және құнды кітаптар қоры мен цифрлы оқу залын аралады.
Шара аясында Мемлекеттік хатшы Қ.Көшербаев Мемлекет басшысының тапсырмасы бойынша белгілі мәдениет және өнер қайраткерлеріне Қазақстан Республикасының Тұңғыш Президенті – Елбасының 2019 жылғы мәдениет саласындағы мемлекеттік стипендиясын­ табыс етті.
Бағдагүл Балаубаева
