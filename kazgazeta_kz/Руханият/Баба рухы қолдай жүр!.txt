Ақшатау – Сыр бойындағы Қазалы ауданына шекаралас жатқан киелі мекен
Қарға тамырлы қазақ бұрынғы уақытта аралас-құралас, құда-жекжат болып дегендей, етене араласып, көбіне қажетке керек азықтық дәндерін Алға, Шаңдыкөл, Майдакөл ауылдарынан сатып алып отыратын
Сол үрдіс бүгінгі күнге дейін жалғасын тауып келеді

Киелі мекен деп бекер айтылып отырған жоқ
Кіші жүз руының үлкені Әлімнен тарайтын Жаманақтан Шыңғыстың жалғыз ұлы – Жақайым бабаның кіндік қаны тамған жер
Ол кісі XIV-XV ғасырларда өмір сүрген
Әкесі Шыңғыс ерте қайтыс болады да шаңырақта қалған Жақайым аға баласы атанады
Сондықтан Кіші жүздің әрбір ұрпағы Әлімді үлкен тұтып, құрмет көрсететіні бекер емес
Жақайым бабамыздың туып-өскен жері – Ақшатауда балалық шағымыз өтті
Алла тағала пендені жаратқанда табиғатына қарай бейімдейтін тәрізді
Осы мекенді қоныстанған адамдардың ерекше кеңпейіл, адамдық қасиеттерінің биік дәрежеде екендігін кішкентай кезімізден көріп өстік
Соғыс жылдары ауылдың о шеті мен бұ шетіне жүгіріп жетіп бола алмайтын едік
Ауылда нендей жаңалықтар, басқа да оқиғаларды алдымен баланың кұлағы тез шалады емес пе? Үйлердің көптігі сол, ондай тосын хабарлардың өзін ойын баласы болсақ та бірін біліп, екіншісінен бейхабар болатынбыз.
Ауылдың бас жағында тұратындар Жақайым баба ұрпақтары да, көше соңындағылар – Қожалар ұрпағы
Бәрі де тату-тәтті, бөле-жара әңгіме естімейсің
Той-домалақта дастарқан басына қожаларды шығарып, құрметтеп, сый-сияпатын беріп тарқасатын-ды
Ауылды көп жыл Ералы қожа атамыз басқарды
Ол кісі елге әділеттілігімен ерекше танылды
Ауылды руға бөлмей, бәрін бір кісінің баласындай тәрбиеледі, еңбекке жұмылдырды
Қайырымы мол еді
Жетім-жесірлерге баса көңіл бөлді
Ауылдың негізгі тірлігі – балықшылық
Қазіргі күні сол замандағы көп үйлерден бар болғаны отыздай ғана үй қалған
Бұған да шүкіршілік етеді отырықшылар.
Ақшатау ауылы қыратқа қоныс тепкен
Жері құмды, сор-батпағы онша жоқ
Ақшатау көлінің аумағы көп жерді алып жатыр
Көлге су Сырдария өзенінен түседі
Көктемде су тасыған кезде алдымен Жарықкөлге келіп құяды
Содан соң өзек арқылы Ақшатау көліне, одан әрі Соркөлге дейін су шығып жатады.
Ақшатау атауының өзі биік төбеге лайықтап қойылған
Ол төбеге бала кезде шығып, жан-жағыңа көз жүгірткенде бүгінгі Қазалы стансасынан (бұрынғы Сұлутам стансасы) будақтап шығып жатқан түтінді де көз шалатын-ды
Одан бері жетпіс жылға таяу уақыт өтті
Қазір биік төбе шөгіп, баяғы алыстан мұнартып көрінетін үлкен Ақшатау кішірейіп қал­ған
Жанындағы кіші Ақшатау төбешігі су ортасында тұр
Онда құстардың неше түрі ұя салып, балапанын ұшырып жататынын көз көрді.
Жас кезімізде ақсақалдардан жер бөліске түскен заманда Жақайым бабамызға: «Кіндік қаның тамған ата қонысың
Осы төбеге иелік жаса» деп аманат еткен
«Төбе басына көтерілсең, жан-жағыңа көз саласың
Етекте малың, суда тайдай тулаған сазаның – игілігіңе жарат
Халқың және ұрпағың өсіп-өнер» деп бата берген екен бабаға үлкен ақсақалдар
Расында, «Өзен жағалағанның өзегі талмайды» дегендей, ел басына нешеме қиыншылық туған заманда осы көлдің балығы талайға азық болғаны мәлім
Соғыс жылдары үдере көшіп келген қалмақтарға, кәріс пен шешендерге, Орал орыстарына Ақшатау көлі ырзық-несібеге айналды.
Ақшатау мұз қатып, қыс күшіне мінген шақта құдды бір хан базардың ордасына айналып жататын
Арал ауданына қарасты колхоздар мен зауыт балықшылары көлді бөліп, жылымдарын салып, балыққа бөгіп тастайтын
Майланған жылымдардан қаншама жерден сыралғы сұрап келгендер сыбағасын алып жататын
Соншама балық мұз үстінде төбе болып үйіліп қалатын
Кейін, салыстырмалы түрде цифрларға көз жүгірткенде бір ғана Ақшатау көлінен екі жүз тоннадан астам балық ауланғанын көріп, таңдай қақтық
Қазіргі күні осынша тонна балық бүкіл Арал ауданынан алына ма? Әрине, жоқ
Өйткені су мейлінше аз, теңіз тартылды
Міне, біздер жас кезде осы Ақшатауда жетінші сыныпқа дейін оқып, одан әрі қалаға кеттік…
Жақайым баба ұрпақтары бір ғана Арал аймағы емес, Сыр бойын түгелдей, сонау Ақтөбе облысына дейін қоныс тепкен
Жақайым баба қыс қонысын Ақшатауды жайласа, жаз бойы бірде Қызылды, көбіне Қарақұм беткейін, одан әрі Ақтөбенің Ойыл, Ырғыз, Ұлытау өңірін жайлаған
Жақайым Әлімнің үлкені Шыңғыстан туса, ал Жақайымның үлкен бәйбішесінен «Қорасан (Асанқайғы, Ақбура) – Абат, кіші әйелінен – үлкен Асан туады» деп көрсетеді «Сартай батыр» кітабын жазған Жалмұрат Кеңесов
Тағы бір жерінде: «…сол уақыттарда Ақсақ Темір жойқын шабуылдар жасап, бар елді жаулап алып жатқанынан сескенген Жақайым бай елін Орынбор асырып, Қазан маңын жайлаған екен
Жақайым атамыздың моласына қойылған құлпытасы Орынбор қаласынан 70 шақырым арыда жатқанын көрген ақсақалдар айтып отыратын» дейді
Ал енді Ақшатау қоғамдық қорын құрып, асын беруге әзірленіп жатқандар «Жақайым баба жерленген жер – Ташкент өңіріне арнайы экспедиция жасақтап, жамбасы тиген жерге белгі тас орнатып, туған жеріне топырағын жеткізу күн тәртібіне қойылды» дейді
Сонда, бұл екі түрлі түсінік бойынша Жақайым бабаның жерленген жерін әлі де тереңірек зерттеген дұрыс шығар деп ойлаймыз.
Жақайым ұрпағы – «Сартай батыр» кітабын жазған Жалмұрат Кеңесов көп деректерге сүйене отырып, мың бала жасағын ұйымдастырып, жоңғарларды күл-талқан еткен Сартай бабаны мейлінше, жан-жақты зерттеген
Сөйтіп, ол кісінің батыр және би болғанын, көріпкел әулиелігін ерекше сөз етеді
Сартай баба қартайған шағында қайтыс болып, мүрдесі Қазалыдан 63 шақырым жерде Қызылқұм қойнауында жатқан Қосым қожа мен Дәулет бақсының қасында жатқаны айтылады
Бұл – шындық
Сартай батырдың басына барып, тауап етушілер қатары қазір де бар.
Бұл жерде негізгі айтайын дегеніміз: Ақшатауға жиырма шақырым жерде биік төбе бар
Ол – Сартай төбесі
Төбе баурайында аумағы ат шаптырым жерді алып жатқан Қаракөл деген көл жатыр
Бірқатар жазбаларда Нұрмағанбет Қосжанұлы «Сартай батыр» дастанын осы көл жағалауында жазған деп көрсетеді
«Бабамыз Сартай осы төбе басында туып, өсе келе батырлығы арқасында елге танылған, жоңғарларға қарсы мың бала жасағын құрған, аты әйгілі қайсар еді» деп отыратын ақшатаулық ақсақалдар
Қартайып, төсек тартып жатқанда Сартай баба жанына балаларын шақырып былай депті: «Менің сүйегімді сонау Қызылда жатқан Қосым қожа мен Дәулет бақсының қасына жерлеңдер
Қыс айы деп қиналмаңдар
Желмаяға денемді өңгеріп, бидасын бос жіберіңдер
Өзі барып шөгеді
Дәл сол жер Қосым қожа жатқан қорым» деген екен
Айтқанындай, ол кісінің көріпкелдігі осылай дәлелденген.
Айта кетерлік нәрсе: «Қазақфильм» «Жаужүрек мың бала» көркем суретті фильмін сәтті шығарған
Алайда Сартай батырдың ұрыс жорығында жастай қаза табатындығы көңілге қонымсыз
Бұл тереңірек зерттелу керек еді
Фильмді Сартай батыр туып-өскен Ақшатауда (Арал ауданы) және жерленген жері Қызылқұм қойнауында түсіргенде тіптен әсерлі болар еді.
Жақайым баба ұрпақтарынан тараған батырларды, билерді, ишандар мен ахундарды, даңғайыр шайырларды санамалап шығу мүмкін емес
Өткен кеңес үкіметі тұ­­сында және одан кейінгі уақыттарда Жақайым аталығынан тарап, аттары елге танымал болған кісілердің бірқатарын атап кеткенді жөн көрдік
Жас кезімізде атақты шайыр Нұртуған ақынның бауыры Жаппасбайдың Тілеулесін көзіміз көр­ді
Арал ауданын балықпен жабдықтап тұрған Бөген МРС-ін көп жыл басқарды
Ірі денелі, аққұба кісі болатын
Оның байырғы кержорғасы Ақшатау ауылын­да үйірде жүретін
Жорғаны жазда мін­бей, қыс айында шамалы уақыт қолға ұстай­­­­­тын
Бірде аудандық партия комитетінің бюросына басшылар шақырылып, жинал­­ған ғой
Ол кезде автокөлік жоқ есебі
Бар­лық колхоз, зауыт басшылары жиналысқа атпен жететін уақыт
Партия комитеті­нің бірінші хатшысы Б.Ишкенов деген татар азаматы
Сол уақытта хатшылар тура­лы әзіл әңгімелер тарап жүрген-ді
«Арал мен Қазалы қатар отыр
Бірінде шақша бас татар, екіншісінде маңдайы жарқырап қа­зақ отыр» дейтін-ді
Сол татар азаматы Аралды көп уақыт басқарды
Бюро мәжілісі үстінде Тілеулеске «Қазір ерте кете бер
Сен ат үстінде жүрсің
Менің автокөлігім бар
Аманөткелде кездесейік» деген
Арал мен Аманөткел арасы 110 шақырым
Кержорғаға мінген Тілекең тікелей құм арасымен жолсызбен жүреді
Аманөткелге келсе, бірінші хатшы әлі келмепті
Шай ішіп, жеңіл тамақ жасатып, терін басып болған кезде кеңседен Ишкенов келді деген хабар жетеді
Тілеулестің осында әлдеқашан келгенін естіп, хатшы кер жорғаға қарап қайран қалғанын ел-жұрт көпке дейін айтып жүрді
Тілеулес ағаның кержорғасы отыз екі жас жасайды
Көп жыл өзіне серік болған атын Ақшатау көлінің жағасына көмген еді деп отыратын үлкен кісілер.
Ақшатау колхозын басқарған Үмбет­тің Әбдірашы, Аманөткелде ауылдық кеңес­ті басқарған Жаңабайдың Әбілдасы, Құлсұмақтың Жұмағалиы, Сырлыбай­дың Өтегені, жастай қызметке аралас­қан Жүсіптің Әбдіғаниы, Жалғасбайдың Шынтасы, Омардың Берекеті, Аймағам­бет­­тің Дәуқарасы нағыз тұлғалы, ауыздары дуалы, абзал азаматтар болатын.
Облыстық атқару комитеті төрағасының орынбасары, облыстық партия комитетінің бөлім бастығы, Арал ауданының бірінші хатшысы қызметтерін атқарған, қоғам қайраткері Қуатжан Досжанов ағаның «Теңіз» атты романын оқып отырып, күллі Арал балықшыларының ерен ерлігі, жан қиналысы көз алдыңа елестейді
Бірнеше жыл Сырдария, Қармақшы және Қазалы аудандарын басқарған Көшербайдың Елеуін, Талдықорған облыстық партия комитетін басқарып, Қазақстанның Су шаруашылығы министрі болған Әбубәкір Тыныбаев ағалардың қол астында қызмет етіп, талай жүйелі сөздерін естіп, парасатты ой-пікірлерін тыңдаған едік
Қайран, бұл кісілер рухы биік, жаны жомарт өз заманының білімді-білікті адамдары еді
Бүгінде олар өмірде жоқ
Тек жүрген іздері, атқарған істері, айтқан сөздері жүректе қалды
Халық бұларды ұмытқан жоқ, ұмытпайды да.
Өткен ғасырдың отызыншы жылдарында Арал өңірін басқарған Медетбайдың Төлегенін қалай ұмытуға болады
Ресейдің Поволжье өлкесіндегі ашаршылыққа ұшыраған халыққа он төрт вагон балық жөнелтіп, өлімнен арашалап қалды
Ол кісінің бел баласы Әуелбек Медетбаев Арал ауданын басқарып, халыққа айтарлықтай қызмет көрсетті
Әліге дейін Әуелбек айтып еді деген жақсы сөздерді жиі естисің.
Баба ұрпақтары әр уақытта рухына бе­рік, намысты, парасатты азаматтар
Оны өмір дәлелдеді
Қазақ халқына белгілі, қазақ әдебиеті классиктерінің бірі, халық жазушысы Әбдіжәміл Нұрпейісов жасы тоқсанға таяса да қаламын қолынан тастаған емес
Кеше ғана өмірден жанып өткен, ақын Жарасқан Әбдірашевтің есімін күллі қазақ мақтаныш тұтады
Ха­лықаралық сыйлықтардың иегері, ақын Шөмішбай Сариевті әрбір қазақ таниды
Жыршы, термеші Берік Жүсіповті де көп адам жақсы біледі
Қазақ халқы билерінің бірі Мұрат Мөңкеұлының жырында:
… Алаш, алаш болғалы,
Алаш атқа коңғалы,
Алашұбар ту байлап,
Алашқа ұран бергелі
Әлім еді ағасы, – дейді
Сол Әлімнің үлкені Шыңғыстан туған Жақайым баба ұрпақтары күллі Алаш баласына, әрбір қазақ ұрпағына елдің келешегі кемел болып, тәуелсіздік туымыздың еш уақыт көктен түспей, желбірей беруін және қазақ тілінің дамып, шұбарланбай, әр шаңырақта берік ынтымақ қалыптасып, экономикамыздың арта беруін ынта- ықыласымен Алладан тілейді
Әмәнда, солай болғай.
Жақайым баба рухы әрдайым қолдап, демеп жүрсін!
Киікбай Ізетұлы,
журналист
