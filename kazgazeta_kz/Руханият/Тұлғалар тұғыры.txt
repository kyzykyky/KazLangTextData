Алматы – Ташкент автожолының Отар қиы­лы­сында өз дәуірінің халыққа танымал тұл­ға­лары Өтеген батыр, Кебекбай шешен, Ноғайбай би және халық ақыны, әнші-компо­зитор Кенен Әзірбаевқа орнатылған ескерткіш-монументтің ашылуы болды
Мың сан адам жиналған салтанатқа Астана, Алматы, Шымкент, Тараз қалаларынан мәртебелі меймандар – ҚР Парламентінің депутаттары, тарихшылар, жазушылар, журналистер, аузы дуалы қариялар ұлы әруақтардың рухына тағзым етуге арнайы келді
Текке, руға бөлуге болмайтын бүкіл елдік шараға алыс-жақыннан ат терлетіп жеткен мұншама жұрттың бас қосуы – киелі Қордай жерінің ел тарихында ойып аларлық орны бар қасиеттілігінен
Бұл өңірдің әр түп жусаны мен әр түйіртасы тарихтың тереңінен сыр шертеді
Мына тұста қазақтың жер бетінде ұлт ретінде сақталып қалуына жол ашқан атақты Аңырақай шайқасы өтсе, қазақ мемлекетінің негізі болған Қазақ хандығы шаңырақ көтерген жер де осы маңнан алыс емес
Бұл жерде қазақтың соңғы ханы Кенесарының әскері ат суытып, қоқаңдаған қоқандықтар аяғын тартқан
Бұл жерде көк найзасы көк тіреп Өтеген батыр елін жаудан қорғаса, Кебекбай шешен уәлі сөзін айтқан, Ноғайбай би әділдігімен ел ардақтысына айналды, күміс көмей Кененнің қайталанбас әндері шырқалды
Осынау өлкеде қазақтың тұңғыш Президенті Нұрсұлтан Назарбаевтың Әлжан анасы дүниеге келді
Бұл шара киелі Қордайда тарихта өшпес із қалдырған осындай ұлы бабаларды ардақтап, рухына тәу етуді парыз санайтын мұраты биік азаматтардың, оларды қолдай білетін қалың ел барының айғағы.
