Аманқос МЕКТЕП-ТЕГІ,
алаштанушы-ғалым
Ежелгі өркениеттің бір ошағы – Мысыр елі
Дүниенің жеті кереметінің бірі саналған – Хеопс пирамидасы Гиза қаласы маңында орналасқан
4500 жыл бұрын перғауын Хеопс (Хуфу) көзі тірісінде өзіне арнап салғызған аса ірі пирамиданың тылсым құпиясы талай сырды ішіне бүгіп, көргендерді тамсантумен, таңғалдырумен келеді
Мен мұндалап шақырған осы ғажайыпты бір көруге құмар ағылған жиһан­кез жандар төрткүл дүниеден қай заманда да еш толастаған емес
Бағзы қазақ­тарға да ежелгі өркениеттің ошағы Шумер, Мысыр, Грекия елдері саяси-мәдени аралас-құралас байланыста болғандығына тарихи, әдеби, тілдік деректер жетерлік
Оған «тарих атасы» саналатын Геродот, Страбон, тағы басқа байырғы грек даныш­пан­дарының еңбектерінде де қазақ руларының ізі сайрап жатыр
Әлбетте, кеңес дәуіріндегі жүргізілген отаршылдық саясат бұл тақырыпқа идеологиялық шектеу жасады. 
Мысыр десе, біздің көз алды­мызға есімі күллі әлемге танылған халқымыздан шық­қан ірі тұлғалар бейнесі тұра қалады
Қазақта «Ат баспаймын деген жерін үш басады, жігіт бармаймын деген жеріне үш барады» дейді
Әйгілі «Шығыстың Аристотелі» атанған отырарлық Әбунасыр әл-Фараби «Жібек жолымен» жүретін керуеншілерге ілесіп араб елдеріне білім қуып кеткені, соның ішінде Мысырдың бас шаһары Каирда болғаны мәлім
Тағдырдың маңдайға жазғаны Қыпшақ Даласынан жат жерге, Мысырға құлдыққа сатылып, ақыл-парасаты, жауынгерлік ерлік істерімен 1260 жылы Мәмлүк мемлекетінің тағына отырған Бейбарыс сұлтан барша жұртқа аян
Ғылым-білім іздеп, қиян шеттегі Мысыр еліне сапар шеккен ұлт зиялыларының бірегейі – Ғабдолғазиз Мұсағалиұлы
Бұл оқиға 1904-1905 жылдары болған орыс-жапон соғысына сәйкес келді
Екі мемлекет арасындағы соғыста Ресей­ ­империясы жеңіліс тауып, Порт-Артур, Оңтүстік Сахалин және Курил аралдары Жапония құрамына өтті
Ресейдің ішкі сая­сатында да іргелі өзгеріске қол жеткізген 1905-1907 жылғы орыс буржуазиялық революциясының нәтижесінде ­им­перия­лық режим сәл босаңсып, билік демократиялық бостандықтар беруге мәжбүр болды
Міне, дәл осындай тарихи кезеңде 1904-1909 жылдары Ғабдолғазиз Мұсағалиұлы – Каир университетінің Заң факультетінде дәріс алып, ойдағыдай бітірді
Білімге құштар жан Каирдің шет жағында орналасқан Гиза қаласындағы Хеопс пирамидасын қоса есептегенде шоғырланған жеті пирамиданы күзеткен алып Сфинкс мүсінтас бейнесін тамашалап, адамзат өнерінің ғажайып ­туындысы оны қалың ой құшағына ­батырып, тәнті болатын
Перғауындардың сақталған муммиясы, алтыннан, түрлі жаһұт тастармен безендірілген жәдігер бұйымдары мен әшекейлері, қалдырған пиктографиялық, идиографиялық жазу белгілері мен таңбаларының астарындағы криптографиялық мағынасын ажыратып, ілімін түйсініп, игерудің жұмбағы әліге дейін шешілмеуі Ғабдолғазизге ежелгі адамдардың ақыл-ойы өте биік деңгейде дамығандығына еріксіз көзін жеткізді
Ал енді пирамиданың әрбір кірпіш тасы 16 тонналық блок
Демек, мұны екі аяқты пенденің жалаң қол күшімен салды деуге қисынсыз
Ол дәуірде техника күші мүлдем жетілмеген
Пирамиданың архитектуралық құрылыс конструкциясының геометрия­лық сипатында кие дарыған тылсым күш бар
Ғабдолғазиздің ойына «тірілер өлінің көзін жабады, өлілер тірінің көзін ашады» деген халық даналығы орала кетті
Шынында, ашық аспан астындағы мына ғажайыпты көруге ынтық төрткүл дүниеден шұбырған сан түрлі ұлт өкілдерінің сана-зердесіне тигізген рухани магиялық әсері өте зор
Қиян шеттегі жат елде жүрген Ғабдолғазизге Мысыр табиғаты, жергілікті тұрғын халқының тұрмыс-тіршілігі сүреңсіздеу, ұсқынсыздау болып көрінетін
Ол осы жолы аспан жерге түскен аптап, қайнаған ыстықта шөл даланы желмая­сымен желіп, шиырлай кезген бәдәуи арабтармен жақынырақ әңгімеге тартып, бірнеше қайтара сұхбат құрды
Айнала көз жететін төңіректің бәрі сұрғылт шөл дала, тау-тас, жердің сәні алуан түрлі өсімдік пен гүлге, бүрленген шөп пен шоқ-шоқ бұтаға, ағаш пен тал-терекке жұрдай жап-жалаңаш беті қырбық құм, асты тастақ, тіпті мыңдаған халқы бар Каирдің өзі бірөңкей түске боялғандай ажарсыз
Шаһарды қақ бөліп ағып жатқан бағзы тарихқа куә Ніл өзенін жағалап Ғабдолғазиз толғандырған ой толқынымен арбасып, қиялы қалықтаған шақтары аз емес
Ніл бойындағы оазис пен көзге шалынатын әр тұста шаншылған қадау-қадау діңгектей сидиған пальма тұқымдас ағаштардың басындағы шашақты жапырақтары көңілге жұбаныш
Дегенмен, сол көріксіздеу ­болып көрінген Африкаға жататын Египеттің ғылым-білімі, әдебиеті мен мәдениет ­тарихы өте терең
Оны Ғабдолғазиз Мысыр өлкесімен арқайын жете танысуға мұрсаты болған білім нәріне сусындаған ­жылдары, Каирдың бай кітапханасы мен музей қорларын, әйгілі діни сәулетті орындары мен күмбезді мешіттерін, медреселерін аралаған тұста әбден қаныққан
Бір қызығы, көп тіл білетін полиглот ғалым алыстағы туған елінің, атажұртының тарихымен байланыстыратын едәуір құнды-құнды деректерді іздеп тапты
Сондай рухани олжаның бірі – Ғабдолғазиздің араб тілінен аударған «Гүлжиһан» лиро-эпостық поэмасы
Бұл поэманы шекарадан өткізу қиынға соққандықтан зердесі мықты Ғабдолғазиз түпнұсқаны жаттап алған
Елге оралған соң қазақшаға ­аударып, 1929 жылы 30-маусымда лиро-эпостық поэманың толық нұсқасын аударып бітірген
Жалпы Ғабдолғазиз Мұсағалиұлының шығармашылығына қатысты бірқатар сүбелі деректер мен «Гүлжиһан» лиро-эпостық поэмасының әдеби айналымға түсуіне зерттеуші-ғалым Мұстафа Ысмағұловтың сіңірген еңбегін айрықша атау парыз.
Ғабдолғазиз Мұсағалиұлы универси­тетті бітірген соң, 1909-1910 жылдар аралығында Шығыс елдерін саяхаттап, Үндістан, Пәкістан, Индонезия, Жапония мемлекеттерін аралап, елдің табиғи көрікті жерлері мен мәдени-сәулет ескерткіштерін тамашалайды, халқының тұрмыс-тіршілігі мен айналысатын шаруашылық кәсібін қызықтайды, әдет-ғұрып, салт-дәстүрімен танысады
«Ел аралаған сыншы болады» деген көрген-білгенін үнемі қойын дәптеріне түртіп алып, рухани зор серпіліспен Порт-Артур арқылы су жолымен Владивостокке келеді
Ғабдолғазиз осы жылдары өз көзімен көріп, сезінген оқиғалар, оқыған-тоқыған білімі мен жинаған тәжірибесінен қорытқан асыл ойларын халқының рухани-мәдени дамуы жолында кәдеге асыруға қызмет етті
Оның шығармашылық машығынан қазаққа бұрыннан таныс шығыстық сарын самалдай есіп тұрады
Мәселен, «Айқап» журналының 1914 жылғы №24-санында жарияланған «Мысыр» атты мақаласы соның бір айғағы:
«Мысыр мемлекеті Йауыз сұлтан Сәлім заманында 1517-інші жылдарда Түркия қол астына қаратылғанменен, оның ішкі ісіне араласпады
Ол уақытта Мысырды билеп тұрғандар «Мәмлүк» деп аталушы беклер еді
Түркия сұлтаны бұлардың үстінен қарайтұғын бір «жаншин» ­(Наместник) сайлап жіберіп қана өзі бұл мемлекеттен доходқа мәз болып жата берді
Сұлтанның қойған бұл жаншині (түз-құлағы) «мамлүк» беклері менен бірігіп алып, сұлтан файдасынан бегіректе өз файдасын қарастырды
Бұлар берменірек келген соң күшейіп алып, Мысырдың тізгінін мүдем өз қолдарына алды
Со кезде Мысырға ­Иауропа жұртдарынан алды менен франсузлар көз сала бастады
Мысыр жер ортасы секілді бір жерде «Ніл» секілді бай өзенге ие, Ақ деңіз ғана емес Һүндістан саудасында да араласы зор бір шаһар болған соң, бұған Иауропалылар қызығып Мысырдың зор шаһарларының барлығына да сауда канторларын аша бастады
Мысырға өте қызығушы ол кезде франсузлар болды
Олар бір заманда сауданы қолына алу менен ғана қанағатдамай, Мысырды мүдем өз қолына кіргізбек болып 1798-інші жылдарда 35 мың ғәскер менен «Банапарт» (атақты Напалион)ды жіберді
Франсузлардың Мысырды өз қолдарына түсіріп алулары ағылшындарға ұнамады
Һүндістанға қатынасатұғын төте жолдың нақ ортасында болғандықтан Мысырдың бұрынғы қалыпта қалуы ағылшындар үшін керекті жұмыс еді
Соның үшін ағылшындардың соғыс кемелері Нилсон деген адмиралдың қол астында франсуз кемелері менен «Абуқир» деген жерде соғысып, оларды быт-шыт қылды
Бірақ Мысырға шыққан Банапарт ғаскері Мысыр ғаскерлерін жеңіп, Мысырды Франсиаға қаратты…» (Мысыр
– «Айқап» журналы, 1914 жыл, №24, 232–233-беттер) деп автор Мысыр төңірегіндегі халықаралық тарихи тақырыпқа керемет талдау жасайды
Ғабдолғазиз Түркия, Франция, Англия, Германия сынды азулы мемлекеттердің сыртқы саясаттағы Мысырды уысынан шығарғысы келмей, текетіресі әскери қақтығыстарға ұласып отырғанын жазады
Алпауыт елдердің Таяу Шығыстағы көздеген стратегиялық маңызды мүдделерін қорғауға және соған орай түрлі саяси сауданың ақыры күшпен шешіліп отырғанын баяндайды
Ғылыми-ақпараттық мәні зор мақаланы оқи отырып ежелгі өркениеттің ошағы болған өлкенің әлемдік ақыл-ойдың дамуына тигізген ықпалын бажайлау қиын емес.
Ғабдолғазиз Мұсағалиұлы 1880 жылы Астрахан губерниясының Бөкей ордасында ауқатты, сол аймаққа танымал әулетте дүниеге келген
Оның әкесі заман талабына сай білім алған, ел арасында өзінің әділ, турашыл мінез-құлқымен танылған
Әлі қаймағы бұзылмаған ауылда қазақтың шешендік сөздері мен қиссаларын, аңыз-әңгімелері мен әфсаналарын, дастандары мен ән-күйлерін бойына сіңіре өскен ол ескіше хат танумен шектелмей, төрүктектес халықтардың тіліне, әде­биетіне, мәдениетіне ерекше қызыға бастайды
Қазан медресесінде білім алған жылдары қазақ тарихына ден қойып, бағзы әдеби қазыналарын жинастырумен айналыса бастайды.
Ғабдолғазиз Мұсағалиұлы – халқы­мыздың біртуар перзенті, қоғам қайраткері, талантты журналист, әмбебап ғалым.
Ғабдолғазиз Мұсағалиұлының сан қыр­лы еңбегінің үлкен бір саласы – қоғам­дық-саяси және демократтық-ағартушылық қызметі
Оның бұл қызметін ХХ ғасырдың басында қалыптасқан және кейін ұлт­тық-демократиялық Алаш қозғалысын дүниеге әкелген, 1917 жылы Алаш автономиясын, Алашорда Үкіметін құрған қазақ зиялыларының іс-әрекетінен бөліп қарауға болмайды
Ғабдолғазиз Мұсағалиұлының бұл саладағы қызметі ХХ ғасырдың алғаш­қы ши­регіндегі Қазақстанның қоғамдық-саяси өмірінің құрамдас бөлігі болып табылады.
Ғабдолғазиз Мұсағалиұлының қоғам­дық-саяси көзқарасы қалыптасқан үстіміз­дегі ғасырдың басында қазақ даласы Ресей империясының патриархалдық-феодалдық қатынастар үстем болған аграрлы аймағына түгелдей айналып болған еді
Патша үкіметі қазақ халқы мекендеген жерді мемлекеттің меншігі деп жариялап, шұрайлы шабындықтар мен құнарлы егіндіктерді қоныс аудару қорына, патша әулетінің меншігіне, казак-орыс әскерлерін орналастыру қажеттіктеріне және басқа мақсаттарға пайдалану үшін күштеп тартып алып отырды
Отарлаушылар осындай жолдармен бұрын қазақ қауымы пайдаланып келген 45 миллион десятина жерге қожалық етті.
Қазақ өлкесіндегі әлеуметтік-экономи­калық және саяси хал-ахуал ең алдымен аграрлық һәм ұлттық мәселелердің шиеле­нісуімен ерекшеленеді
Қазақ халқы отарлық езгіні әлеуметтік-экономикалық салада ғана емес, рухани салада да бірдей көтерді
Осындай жағдайда өрістей бастаған қазақ бұқарасына тән қоғамдық қозғалыс өз алдына әуел баста жалпы ұлт­тық-демократиялық мақсат-міндеттерді күн тәртібіне қойды
Бұл істің басы-қасын­да ат төбеліндей тұңғыш қазақ оқыған­дары болды
Солардың қатарында негізгі мамандығы заңгер Ғабдолғазиз ­Мұсаға­лиұлы да бар еді
Оның бұл сала­дағы қыз­меті сол тұста шығып тұрған қазақ, татар мерзімді баспасөз беттерінде үзбей жария­ланып тұрды
Әсіресе, ол «Қа­зақстан» газеті, «Айқап» журналы мен «Қазақ» газетінің бетінде халқының басын­­дағы өзек­жарды мәселелерге ұдайы өз көзқарасын білдіріп, үн қатуды әдетіне айналдырды.
«Айқап» журналында жарияланған «Бөкей ордалықтар» атты мақаласында Ғабдолғазиз Мұсағалиұлы: «Хан Бөкей 1801 жылы он мың үймен Жайықтың арғы жағына өтіп, патша үкіметінің рұқсаты ­бойынша Еділ, Жайық арасынан жеті миллион десятина жер алып, қоныс қылған
Бұл жерді үй басына бөлгенде жеті жүз десятинадан келеді
Мұншама жерменен ол күнде біз бай болмай, кім бай босын» дей келіп, сол кездегі үйдің санын, жердің көлемін есептейді
Ескі ордалықта бір жүз мың үй бар, оған қараған жердің екі ­миллион десятинасы қызыл шағыл болып кеткен, бір миллион десятина жерге орыстың қара шекпендері хутор салып отыр, сөйтіп үш миллион десятина жер қазақ пайдасынан шығулы
Қалған екі миллион десятина жерді жүз мың үйге бөледі, бұрын жеті жүз десятина келетін болса, енді үй басына жиырма десятина жер қалған екен
Дәл осылай цифрлар арқылы статистикалық талдау жасап, отарлық саясаттың қазақтың ең жанды ауыртқан өзекті мәселесі жер көлемін қысқартып, қысу нәтижесінде әлеуметтік-экономикалық теңсіздігінің себебін ашып көрсеткен.
«Жарлы болдық дейміз
Енді біз жарлы болмай, кім жарлы болсын
Біз бұлай отыра берсек мұнан да жарлы болармыз» (– «Айқап» журналы, 1911 жыл, №4, 12-б.) деген саяси астары терең реплика тастайды ол қалың бұқара халыққа.
Тобықтай сөздің түйіні, ақырындап адам көбейеді, жер тарылады, сондықтан бар жерімізді бағалап, жан-жақта шашылып жүргенше, бір жерге бірігіп, ел болайық деген саяси-қоғамдық мән-маңызы зор ой қозғайды.
Ол «Бөкейліктен» деген мақаласында да қазақ халқының саяси-әлеуметтік аянышты хал-ахуалын суреттеп, ұлт зиялы­ларының бұл мәселеге байланысты ой-пікірлерін журнал басқармасына жазуын өтінеді.
«…Ордалық йағни Бөкейлік қазағы жерге бек мұқтаж
Бөкейліктің жерінің төрттен үш хисасын құм басқан
Мұнда мекен етуші қазақлар қызыл шағылдың басына біткен қияқ, қаңбақ, бүргем, шағыр деген түрлі жаман шөптерді шыға қалса шауып алып, жұлып алып, мал асырап, өлместің күнін көреді
Әгерде шықпай қалса, грандас Еділ бойындағы қалаларға тозып кетіп, пішен сатып алады.
Енді қалған бір болыс жер қатқыл болса де бұ жердің адамдары барлық пайдалы пішен шығатұғын көл-көлдеу жерлерді крестианға сатып, жер татырып, өзлері пішенсіз қалады
Жыртылмаған жерлерді, пішенлік көлдердің шығатұғын пішенін бір-екі жыл бұрын сатып қоюшылар да бар.
Қалай айтқанда да пайда ету қолынан келмегенменен өзіне өзі зарарын етуші екінің бірінен шыға береді» (– «Айқап» журналы, 1912 жыл, №2, 39–40-беттер) деп шаруаға қыры жоқбойкүйездік пен жалқаулықтың қоғамдық дерт болып жабысып, ата-бабасынан қалған қасиетті жерін келімсектерге сатып, ертеңгі күнін ой­ламаған жетесіздікті қатты сынайды
Ал­дауға түсіп, шарасыздық халге жеткен қа­зақ­тардың діні бөлек, кәуірге құл бола­тын­дығын мысал арқылы ол көзіне түртіп көрсетеді.
«Крестианға жердің десятинасын 3-6, 8 сомға шейін сатады, келер қыста сол десятинадан өнген салом менен топанды 12 сомнан несиеге сол орыстан қайт сатып алады
Осылайша жыл сайын берешек борыш ойлап, жиыла-жиыла ақырында жер сату­шының малы түгілшашы да жетпестей болады
Несие берушінің малы түгіл тайы құ­­лындап, тоқтысы қоздап, өсіп-өніп тұрады.
Әгерде ол жерді сатпаған болса, десятинасынан 3-5 арба пішен алынар еді, һәр арбасы он сомға тұрарлық.
Сату пайдалы ма? Сатпау пайдалы ма?» (Бұл да сонда) дейді автор
Қазақ даласына енген сауда капитализмінің жергілікті халықты теспей сорған құйтырқы әдіс-тәсілдерімен қатар бұратана санаған қыр елін экономикалық жағынан тәуелді етудің түптің түбінде рухани келбетінен де ажыратарын Ғабдолғазиз жақсы түсінген және осы ойын «Айқап» арқылы жалпақ жұртқа жеткізуді мұрат тұтқан отаншылдық сергектігіне қайтіп сүйсінбеске! Жалпы XX ғасырдың басында Ресей патшалығының жүргізген отаршылдық саясатының бірі – экономикалық жағынан кіріптар ету арқылы бодан елді шырмауықтай шырмап, дегеніне көндіріп, рухани жою еді
Осындай ел-жұртының басына күн туған шақта Әлихан Бөкейхан, Ахмет Байтұрсынұлы, Міржақып Дулатұлы, ­Халел Досмұхамедұлы, Мұстафа Шоқайұлы ­сынды ұлт зиялыларымен бір сапта рухани ағартушылық миссиясын атқарып, қалың бұқараның саяси белсенділігін оятуға үлес қосқандардың қатарында Ғабдолғазиз Мұсағалиұлы да болды.
Білікті жанның жете ден қойып, айтар ойының иірімдерін асықпай зерделеуді талап ететін мұрағаттарының бірі – «Кімге өкпелерге керек?» атты толғанысы
«…Қай жұртта да болса, – дейді Мұсағалиұлы, – оқу бастап алдыменен үлкен орын, хан уа патша тұқымдарынан басталған
Олар өзлерінің ескіден келген дәрежелерінен айырылмас үшін қара халыққа қарағанда оқуға бұрынырақ ұмтылған
Біздің қазақта да бастап орысша оқушылар төрелер болды, ақсүйек, хан тұқымдары болды…» (– «Айқап» журналы, 1912 жыл, №7, №8) деп жазады автор
Оның бұл пікірімен де келіспеске еш пенденің қарсы шүбәсі жоқ
Оған имандай сенетініміз тарих талай рет қайталаған ақиқат.
Білікті жанның жете ден қойып, айтар ойының иірімдерін асықпай зерделеуді талап ететін мұрағаттарының бірі – «Кімге өкпелерге керек?» атты толғанысы
«…Қай жұртта да болса, – дейді Мұсағалиұлы, – оқу бастап алдыменен үлкен орын, хан уа патша тұқымдарынан басталған
Олар өзлерінің ескіден келген дәрежелерінен айырылмас үшін қара халыққа қарағанда оқуға бұрынырақ ұмтылған
Біздің қазақта да бастап орысша оқушылар төрелер болды, ақсүйек, хан тұқымдары болды…» (– «Айқап» журналы, 1912 жыл, №7, №8) деп жазады автор
Оның бұл пікірімен де келіспеске еш пенденің қарсы шүбәсі жоқ
Оған имандай сенетініміз тарих талай рет қайталаған ақиқат.
Ұлттық тәлім-тәрбиенің уызынан ажырап, ал оның уызына жарымаудың болашақта қаншалықты орны толмас қасірет әкелерін тап басып, тура айтқан ұстаздық мына ұлағаты бүгінгі күні де мән-маңызын жоймағаны сөзсіз
Ол: «…дүниада біреуден йаки жәрдем, үміт етпес бұрын, әуелі оған өзің бұрын қандай пайда, жақсылық қылып едің, йаки келешекте нендей жәрдем қылатұғынсын, соны ойлау керек
Өзіңнің оған қылған жақсылығың болмаса, келешекте де һәр бір жақсылық қылуға ниетің болмаса, ол уақытта онан жәрдем, пайда, үміт етуің бекер
Бұлай болған соң біз русша оқыған жастарымыздан бір жәрдем, қызмет үміт етпес бұрын, өзіміз оларға қандай қызметіміз сіңді, соны бір қайта қаралық
Шынын айтқанда, қазақ халқы оларды һеш бір уақытта өз баласы сияқты тәрбие ете алмады, оларға өзлерінің ата екендіктерін жақсылап таныта алмады; олар тастанды қатыннан туған бала сияқты тәрбие көрді, солайша өсті, жігіт болды… Соның үшін әке-шешелеріне, қазақ халқына еткен пайдалары да сол шамада ғана болды
Оларды оқытушы, тәрбие етуші, оларды бір жерге төре қылып зор жалуаниа беруші, қысқасы, ата орнына аталық етуші рус хүкіметі еді…» (– «Айқап» журналы, 1912 жыл, №7, №8)
Қандай ұлағатты пікір!.
Қандай парасатты пайым, ғибратты сөз! Ғажаптығы сол – XX ғасыр басында емес, ғасырды аяқтар, йаки XXI жаңа ғасыр табалдырығынан аттар ал­дын­дағы, құдды бүгін айтылғандай әсер етеді!..

Ғабдолғазиз Мұсағалиұлы «Мамания» мектебінде оқу ісінің меңгерушісі бола жүріп, сол тұста шығып тұрған қазақ­ша, татарша газет-журналдарда өнімді қалам сермеді
Ол қыр еліндегі қоғамдық-әлеуметтік сүреңсіздікті сынау арқылы саяси тізгінге ұмтылып, азаттыққа қол жеткенде ғана құтылуға болатынын астарлап жеткізді
Бұл жолда ең бастысы, рухани ағарып, жаппай сауаттанудың өте-мөте қажеттігіне ол жарияланымдарында дәйекпен көз жеткізеді
Осы ретте сол дәуірде өмір сүрген ұлт зиялылары надандыққа қарсы майдан ашып, мұқтаж шәкірттерге көмек ұйымдастыру, төл баспасөз құралдарының ұдайы шығып тұруына жылу жинап, бай адамдар қаржылай демеушілік көмек көрсету дағдыға айналған болатын
XX ғасыр басындағы қазақтың маңдайына біткен күн мен айдай «Айқап» журналы мен «Қазақ» газетіне ағайынды Тұрысбековтер мен Мамановтардың қаржылай һәм рухани демеушілігін тарих ұмытпайтын құбылыс
Ал бұл байларымыз ұлт мәдениеті мен ғылымын, саясаты мен әдебиетін өркен­деткен, оны жаңа бір сатыға көтеруге өзіндік үлес қосқан қаншама шәкірт буынның қанатын қомдап қияға ұшуына тұғыр болды
Кеңес дәуірінде басталған байшылдыққа қарсы күрес – бар қасиетімізден жұрдай еткен тектілікке, ақыл-ойдың құнарына шабуыл еді
Егерде әділін айтар болсақ, қазақ – қазақ болғалы «роман жарысын» ұйымдастыру идеясын салтымызға енгізіп, қаламгерлерді ынталандырып, әдебиетімізге серпіліс туғызып, рухани ескерткіш мұра қалды­руға себепкер болған Есенғұл Мама­нов­тың тектілігін неге мақтаныш етпеске! Қазақтың көсем тұлғалары Әлихан Бөкейхан, Ахмет Байтұрсынұлы, Міржақып Дулатұлы, Шәкәрім қажы, Мұхамеджан ­Сералиндер кезінде Есенғұл Мамановтың демеушілік, меценаттық бұл қырын швед ғалымы ­Альфред Нобельмен пара-пар қойып, бағалауы тегін емес
Өйткені өзінің мемлекеттік құрылымы жоқ, бұратана санаған сахара жұртына Ресей патшалығының жаны ашып бөліп берері болмаған соң, елдіктің жоралғысы ер азаматтардың жон арқасына түсті
Міне, Жетісу өлкесіндегі рухани бір орталық Қапалдағы жақсы мен жайсаңдардың игі істерін қазақ, татар баспасөзінің бетін құрғатпай жазып тұрғанның қатарында Ғабдолғазиз Мұсағалиұлы да бар еді.
Ғабдолғазиз Мұсағалиұлы өз дәуірінің білімпазы екендігінің белгісі Ресей патшалығына қараған төрүк тұқымдас халықтар арасында тұңғыш рет шығып тұрған «Тәржіман» газетінде жиі жариялануы
Төрүк әлеміне аты мәшһүр Ысмағұлбек Ғәспрәлінің бұл газеті XIX ғасырдың 80-ші жылдарынан бастап 1918 жылға шейін үзбей жарық көріп тұрды.
Білікті жан Орынбор қаласында шығып тұрған татардың «Шора» журналы мен «Уақыт» газетінде жарияланып тұрды
Заманында қазақ оқығандарының көпшілігі бастапқы білімді татар мектеп, медреселерінде алып, татар әдебиеті мен тілін жетік меңгерді, татардың мотор қыздарына ғашық болды
Бір қызығы, татар ителлигенциясының арасында «миләтшылдық [ұлтшылдық] бірбеткей бағыт ұстап, қазақ тілі мен мәдениетін менсінбей, татарға сіңіріп жіберу керек» деген пиғылдағы пікірді қолдағандары болды
Түрүк әлеміне кең тараған татар мерзімді баспасөзі бетінде мұндай қисынсыз пікірді қоздырушыларға Ахмет Байтұрсынұлы, Міржақып Дулатұлы, Ғұмар Қараш, Халел Досмұхамедұлы, Ғабдолғазиз Мұсағалиұлы, Мағжан Жұмабайұлы сынды санаткер тұлғалар ғылыми уәжбен пайымдап, мәдениетті түрде соққы берді
Осындай пікірталасқа араласқан Ғабдолғазиз «Шора» журналында «Қазақ тарихы хақында» (1911, №5), «Ғақыл нешік тәрбие еділмелі?» (1911, №1–22) атты ғылыми мақалаларын жариялады.
Бұл дәуірдегі ұлттың көш бастаған көсем тұлғаларының алдында тұрған басты міндеті де қазақтың рухани көзін ашып, серпілту болатын
Сондықтан Алаштың оқығандары қалың бұқараны рухани ағарту жұмысына белсене араласуына тура келді
Сөйтіп, жалпақ жұрттың сауатын ашып, рухани ағарта отырып, олардың саяси белсенділігін арттыруға өз үлестерін қосты.
Ғабдолғазиздің ұстаздық жолы дегенде тікелей мұғалімдік, оқу-ағарту жұмы­сын ұйымдастыру жолындағы Жетісу кезеңін айтуға да, сонымен бірге «Қазақстан», «Қазақ» газеттері мен «Айқап», «Шора», «Мұғалім» журналдарындағы таза педа­гоктік бағыттағы, әдістемелік-тәжірибе үшін нұсқаулық мақалаларының да рөлі айырықша.
Сондай игі бастаманың жаршысы болып, Ғабдолғазиз Мұсағалиұлы 1917-1918 жылдар аралығында Орда қала­сын­да шығарып тұрған «Ұран» газетін және түрлі басылымдарда жарияланған мақалаларын құрастырып, жинақ етіп бастырған Жантас Набиоллаұлы мен Қазбек Құттымұратұлының («Ұран» газеті
Орал, 2014
– 400 б.) ізденістері мақтауға тұрарлық
Бұл үдеріс тоқтамай жалғасын табарына үміт зор
Жинақталған материалдар негізінде Ғабдолғазиз Мұсағалиұлының азаматтық ұстанымы мен шығармашылық ерекшелігіне, қайраткерлік-ағартушылық белсенділігі мен ғалымдық-зерттеушілік талантына, алғашқы ұлттық баспасөз құралын ұйымдастырудағы ізденістеріне егжей-тегжейлі жауап алуға болатын салихалы еңбек жазылары сөзсіз.
Ғабдолғазиз Мұсағалиұлы өмірінің соңғы жылдары Алматыда өтіп, 1933 жылы көз жұмды.
Ғабдолғазиз Мұсағалиұлы – қазақ ұлттық журналистика тарихында зият­керлік өре деңгейі биік, парасатты пікір-пайымы, таным көкжиегі, қаламгерлік қарымы халқының мәдени-рухани ағаруына, озық ойлы ел қатарына қосы­луы­на ізгі ниетпен үн қосып, тынымсыз ізден­ген көп қырлы дарын иесі, ізашар көсемсөз шеберлерінің бірі.
