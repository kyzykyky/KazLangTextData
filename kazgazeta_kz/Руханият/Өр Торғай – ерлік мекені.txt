Амангелді ауданында 1916 жылғы Ұлт-азаттық көтерілістің 100 жылдығы атап өтілді 
Ұлт-азаттық көтерілісті ұлықтаған ұлы дүбірдің Алаш көсемі Әлихан Бөкейханның 150 жылдық, Арқалық қаласының 60 жылдық, Желтоқсан көтерілісінің 30 жылдық, ел Тәуелсіздігінің 25 жылдық және Қостанай облысының 80 жылдық мерейтойларымен қатар келіп отырғаны белгілі
Ескерте кетсек, бұған дейін саясаттанушы Берік Әбдіғалиұлы осы 100 жылдыққа орай Торғай даласына арнайы медиа-тур ұйымдастырып, ел азаматтарына ой салған еді
Сол сәтте оған Үкіметтен қолдау күтіп, қол жаюды құп көрмеген жергілікті жекелеген азаматтардың демеушілік жасағанын жазғанбыз.
Енді міне, Қостанай облысының әкімі Архимед Мұхамбетовтің ұсынысымен «Көркейе бер, Қостанай!» атты акция қолға алынып отыр
Оның мақсаты – туған жерден жырақта жүрген қостанайлықтарды өз өлкесін көркейтіп, өсіп-өркендеуіне үлес қосуға тарту
Амангелді ауданының кәсіпкерлері сол акция аясында туған жерлеріне қаржылай көмек көрсетіп, тарихи маңызы зор мерейтойды өз күштерімен өткізуге жұмылды.
Тарихтан сыр ақтарған  саяхат 
Алдымен айтарымыз – Ұлт-азаттық көтері­лістің 100 жылдығына арнап ұйымдас­тырылған «Өр Торғай – ерлік мекені» атты экспедиция
Оның ғалымдар, өлкетану­шылар, қоғам белсенділері, журналистер мен блогерлерден құралған мүшелері ұзақ сапарды осы Амангелді ауданындағы мерекелік тойға қатысумен аяқтады
Негізінде олар қыркүйектің 11-інде Арқалық қаласынан бастап, бір апта ішінде 2 мың шақырым жол жүруді межелеген
Алайда жоспарды асыра орындап, 2 мың 483 шақырым жердегі 30-дан астам тарихи елді мекен мен ескерткіштерді аралап келіп отыр
Атап айтқанда, Арқалықтан Ұлытауға, Жыланшық пен Торғайға дейінгі аралықты түгел қамтып, әйгілі Дулығалы мешітінің басында мұрағатшы Бағдат Тілеуліұлы бастаған жезқазғандық делегациямен жолыққан
Сөйтіп, екі аймақтың көшелі ақсақалдары мен тарихшы ғалымдары кеңес өткізіп, өзара пікір алмасты
Олардың қатысумен қыркүйектің 12-сінде Дулығалы мешітінде айт намазы оқылып, құрбандық шалынды
1916 жылы да көтерілісшілердің алғашқы жорыққа осы мешітте құрбандық шалып барып аттанғаны мәлім
Сол сәтте сойылған ісектің бас сүйегі Құлмұхаммед ишан Арыстанбайұлының кесенесінде сақтаулы тұр
Ал бұл жолы сойылған ісек – содан бір ғасыр өткеннен кейін көп адам қатысып, Дулығалыда арнайы шалынған алғашқы құрбандық.
Сондай-ақ, саяхатшылар Әбдіғапар ханның қаны төгілген Зәуре қопасы мен Кейкі туған Байтұма қонысына белгі қойды
Жангелдин ауданындағы тарихи орындарға барып, ондағы музейлерді аралады
1916 жылы ең алғаш ірі «Татыр» шайқасы өткен Татыр көлінің жағасына да аялдады
Кейкі батырдың Амангелді ауданы маңында қапыда қаза болған жері мен жер­ленген орны – «Бегімбеттің Алакөлінде» болып, баба рухына тағзым етті
Көтерілістің бас сардары Амангелді батырдың Жалаулы өзені бойын­дағы Жәкен қыстауында екінші рет жерленген зиратына барып, аруаққа құран бағыштады.
Ал экспедиция мүшелері аттың басын соңғы тіреген аудан орталығында мерекелік іс-шаралар қыркүйектің 16-17-сі күндері өтті
Бұл дүбірлі тойға Астана, Алматы, Қостанай қалаларынан, Ақмола, Жамбыл, Қарағанды облыстарынан арнайы шақырылған қонақтар, Амангелді ауданының зиялы қауым өкілдері мен тұрғындары қатысты.
«Ұлы өнер – айтысымның   құты басым…»
Бағдарлама бойынша, думанның бірінші күнінде аудан орталығындағы «Наурыз» алаңында ақындар айтысы өтті
«Елдік пен ерлік даласы» атты бұл додаға Бүркітбай Бекетов, Айбек Қалиев, Бағила Балмашева, Салтанат Өтелбаева, Мамай Ізтілеу, Азамат Мәлжанбай, Марғұлан Оспанов, Батырлан Сағынтаев, Байбатыр Ахметбеков, Ғалымгерей Кенжеғозин, Тоба Өтепбаев, Айбар Рағатов қатысты
Облыстық деңгейден асып, республика көлемінде топ жарып жүрген бұл 12 ақын да халық көтерілісінің маңызы мен жерлес баһадүрлердің ерліктерін жеріне жеткізе жырлады
Елдің бүгінгі жай-күйі де доданың одасына арқау болып, кейбір кемшіліктер өткір тілдің ұшына ілініп жатты
Осылайша өрелі айтыс көрсеткен өнерпаздарға Ғұмар Ахметчин, Әлфия Орманшина, Хамитбек Мұсабаев, Жұма-Назар Сомжүрек сынды танымал ақын-жазушылар қазылық жасады
Олардың әділ бағасы арқылы бас жүлдені ақтаңгер ақын Айбек Қалиев жеңіп алса, бірінші орынды Салтанат Өтелбаева еншіледі
Ал екінші орын Азамат Мәлжанбайға, үшінші екі орын Марғұлан Оспанов пен Батырлан Сағынтаевқа бұйырды
Жүлде тапсыру салтанатында Айбек Қалиев жиналған жұртшылыққа қарата:
«Мәз болмайын бас жүлдені ұстатқанға,
Ырзамын айтысарлық күш тапқанға.
Айтыс бойы «Айбек» деп айғайлады,
Ұранын бір топ кісі ұстап қолға.
Ұлы өнер – айтысымның құты басым,
Кейде ұтып, ал кейде ұтыласың…
Мен үшін бұл шараның бас жүлдесі –
Ағайын, сенің ыстық ықыласың!» деп ағынан жарылды.
Жамбыл жеріндегі Амангелді ауылы қалай пайда болған?
Келесі күн «Шұғыла» жастар орталығының алаңында, Амангелді Имановтың ескерткіші жанында батыр рухына дұға бағыштаудан басталды
Онда аудан әкімі Нұржан Өтегенов, Амангелді Имановтың немересі Батырлан Амангелдиев, ҚР Парламенті Сенатының депутаты Серік Ақылбай, Арқалық қалалық ардагерлер ұйымының төрағасы Жәнібек Ғапбасов, Жамбыл облысынан келген зейнеткер Рысбай Райысұлы сөз сөйледі.
Сенатор Серік Ақылбай реті келгенде өзінің Кейкі батырдың бас сүйегін қайтарып алу туралы Үкіметке бірнеше мәрте депутаттық сауал жолдағанын айтты
«Жалғыз Кейкі емес, кунсткамерада тағы 7 қазақтың басы жатыр
Оларды да қайтарып аламыз деген ойдамыз» дейді ол
Одан кейін тарих ғылымының докторы, Амангелді Имановтың немересі Батырлан Рамазанұлы халық көтерілісіне байланысты шыққан кітап туралы аз-кем мағлұмат берді
«Мен атама байланысты түрлі деректерді жинап келемін
Әкем Рамазан Амангелдиев есейген шағында қолына қалам алып, әкесі туралы «Батырдың балалық шағы» деген роман жазуды бастады
Бірақ, ол аяқсыз қалды
Өйткені әкем 1941 жылы майданға кетіп, содан оралмай қалды
Енді бұл кітапты аяқтап, халыққа жеткізу – менің міндетім» деді батырдың немересі.
Осы орайда Жамбыл облысының Шу ауданына қарасты Амангелді ауылынан келген зейнеткер, Амангелді Үдербайұлын дәріптеп, насихаттаушы Рысбай Райысұлының естеліктері елең еткізерлік болды.
«Былтыр біздің ауылда үлкен мешіт ашылып, ауыл тұрғындары оған бірауыздан Амангелді атамыздың есімін берді
Кенесары Қасымұлы бастаған ұлт-азаттық көтерілісі кезінде аталарымыз мыңбасы Иман батырдың қоластында жүріп, қырғыз Алатауына дейін барған екен
Иман батыр қаза тапқаннан кейін Шу өңіріне дейін келген қарапайым жауынгерлер ауылға жете алмай, сол елде қалып қойған
Себебі оларға қарсы жазалаушы отряд шыққан болатын
Сол аталарымыздың Жамбыл облысында қалға­нына келесі жылы 170 жыл толады
Өздері кезінде «біз Торғайдағы Қайдауыл болысы­нан шықтық» деп айтып отыратын
1934 жылы колхоздастыру кезінде бүкіл ел Ленин, Сталиндердің атын алып жатқанда, біздің қария­лар тұрғылықты жеріне Амангелді батырдың атын еншілетті
Қазір 300 үйге дейін жеткен үлкен бір ауылмыз
Мен сол ауылға тұрақтап қалған бабалардың бесінші ұрпағымын
Қазір туған жердің топырағын басып тұрғанымызға өте қуаныштымыз!» дейді Рысбай Райысұлы.
Жиын соңында аудандық Сатыбалды ишан мешітінің бас имамы Жандарбек Әмірхамзин батыр баба рухына құран бағыштады.
Көп айтылып, аз зерттелген тақырып
Келесі кезекте аудан орталығына келген қонақтар күрделі жөндеуден өткен А
Иманов музейі мен Мәдениет үйіндегі көрмені тамашалады
Одан кейін «Мәңгілік Ел мұраты: Тарих пен тағылым» атты ғылыми конференция басталды
Бұл шараға Астана, Алматы, Қостанай қалаларынан, Қарағанды, Ақмола облыстарынан арнайы тойға шақырылған қонақтарды қосқанда, барлығы 200-дей адам қатысты
Облыс әкімі Архимед Мұхамбетовтің құттықтау хатын оның орынбасары Марат Жүндібаев оқып берді
Одан соң рет-ретімен тарихи-танымдық негіздегі әсерлі баяндамалар тыңдалды
Белгілі қоғам қайраткері Берік Әбдіғалиұлы, тарих ғылымының докторлары Батырлан Рамазанұлы мен Аманжол Күзембайұлы, «Аманкелді арайы» газетінің бас редакторы, ақын Хамитбек Мұсабаев 1916 жылғы халық көтерілісінің өңір тарихындағы орны туралы жұрттың көбі біле бермейтін тың деректерді ортаға салды.
Баяндамашылардың айтуларынша, осы тарихи құбылысқа шынайы баға беру қажеттілігі енді туып отыр
Ол – көп айтылып, аз зерттелген тақырып
Көтерілістің Оспан хан, Қасымхан сардар, Өмен, Ідіріс, Әлжан, Жағыпар батырлар сынды басқа да өкілдерінің ерліктері жөнінде шамалы ынталы топтың мақалалары болмаса, мемлекеттік деңгейде толық зерттелмей жатыр
Зерттегісі келген тарихшылардың дені «Амангелдіні өлтірді» деп 200-ге жуық адамды атаған алып-қашпа әңгіменің төңірегінде жүр
Тіпті, Кейкі Көкембайұлы да тарихтың тасасында қалып келген
Кеңес заманында жазылған кейбір шығармаларда Әбдіғаппар хан екеуі жағымсыз кейіпкер ретінде көрсетілді
Сөйтіп, көп оқиғаның бүркемеленгені аян.
Сондай-ақ, 1916 жылғы қазақтың азаттық жолындағы ұлттық көтерілісін «шаруалар қозғалысы» деп, таптық күрес ретінде көрсете қою басым
Оны кезінде орыстың Азамат соғысы мен Қазан төңкерісіне тели салып, біржақты ғана зерттеудің көзделгені мәлім
Бағасы әлі сол сарында қалып отырса да, шын мәнінде көтерілісшілер Қазан, Ақпан революциялары болатынын білмеген
Олар тек халық бостандығы үшін күресті.
Ұлт-азаттық көтерілісі кезінде жалпы қазақ даласында 370-тен астам толқу болған
Олардың бәрі ақ патша әскері тарапынан жаншылып қалды
Ал 100 мыңнан астам жастарын окоп қазуға бермеу үшін көтеріліп, жеңілмеген жалғыз Торғай көтерілісі аясында Батпаққара, Үрпек, Доғал, Күйік, Татыр, т.б
бірнеше шайқастар орын алды
Алдымен Торғайдағы жеті баулы Арғын рулары – Ақташы, Тағышы, Байтәжі, Таз, Қараман, Қырықмылтық, Төлектің атқамінерлері бас қосып, тығырықтан шығудың жолдарын қарастырған
Сосын олар қоңсы отырған Қыпшақ руларымен хабарласып, маңайдағы елдің бәрін жиюға бел буды
Осы кезде Торғайдың батыс жағындағы Арғын рулары да бас қосып, Оспан Шолақұлын «хан» сайлап, көтеріліске тас-түйін дайын отырған болатын
Жан-жаққа хабаршылар аттанып, Торғайдағы жеті болыс Арғын, бес болыс Қыпшақ, бір болыс Найман елдерінің баскөтерер азаматтары жиналып, Жалдама өзенінің бойында жиын өткізді…
«Енді міне, солай басталған ұлт-азаттық көтерілістің бар шындығын айтып, әділ бағасын беруге ептеп енжарлық танытудамыз
Сонда да ерлік өшіп, ерлер ұмытылмақ емес» деп аяқталған конференция соңында бір топ зиялы қауымға шапан жабылып, сый-сияпат жасалды
Ұлытаулық ынталы топ ұйымдастырған «Торғайдан Тоқырауынға дейін» атты ғылыми-этнографиялық экспедиция құрамы торғайлық екі азаматпен 10 адамға толықты
Осылайша жиыннан желпініп тарасқан меймандарға арнайы тігілген ақшаңқан үйлерде қонақасы берілді.
Тұлпарлар жарысып, балуандар белдесті
Қонақасынан кейін «Той төбе» жазығында ат жарысы болды
Бәйге басталар алдында Амангелді сардардың ерлігіне арналған шағын көрініс тамашаланды
Содан кейін 12 шақырымдық «Топ бәйгеде» ауыздығымен алысып, арындай шапқан кіл жүйріктің ішінен Атбасардан қосылған шын жүйрік мәреге бірінші жетті
«Сарматам» атты бұл торы құнанның иесі – Азамат Бұлтанов
Сарматамды тізгіндеген Ақылбек Жұмағалиев есімді шабандозға бас бәйгеге тігілген мотоцикл мінгізілді
Одан кейінгі екінші орында қостанайлық қылқұйрық келсе, мәре сызығынан үшінші болып Қарасу ауданының жүйрігі шауып өтті
Ал 25 шақырымдық «Аламан бәйгенің» бас жүлдесі – автокөлік
Ол Жангелдин ауданының белгілі атбегі Балғабай Қабжановқа бұйырды
Екінші орын Амангелді ауданы тұлпарының қанжығасына байланды.
Кешке жақын орталық стадионда қазақ күресінен «Кіші түйе палуан» мен «Нар түйе палуан» сайыстары өтті
Оның жүлдесіне екі авто­көлік пен бір түйе тігілген
Бозкілемде «Қазақ­стан барысы» турнирінің жеңімпазы Ұлан Рысқұл, халықаралық жарыстардың жүлде­герлері Руслан Әбдіразақов, Ержан Шынкеев, Сейтен Айбат, Ерлан Омаров сынды мықтылар белдесті
Ешқайсысы осал емес
Өңкей әлемдік деңгейдегі және Қазақстанға еңбегі сіңген спорт шеберлері
Амангелді ауданының өзінен спорт шебері Бекболат Мұқанов пен спорт шеберлігіне үміткерлер – Әли Қарғабай, Айдос Мұрат, Бақтілеу Сабыров, Нұрсұлтан Теміржанов, Айбек Тыным шықты.
Ширек финалда алматылық балуан Руслан Әбдіразақов «ағамның жағасына жармаспаймын» деп інілік ізет көрсетіп, жеңісті ағасы Ұлан Рысқұлға берді
Ал Ұлан Рысқұл інісінің де, бапкерінің де үмітін ақтап, ақтық сында қарағандылық Ержан Шынкеевті тізе бүктірді.
Айтыс, бәйге, күреске көп жиналатын қазақтың дені балуандар белдесуін қызықтап отырғанда, Мәдениет үйінде Амангелді, Жангелдин аудандары мен Арқалық қаласы өнерпаздарының концерті де өтіп жатқан еді
Ал мерекелік шаралар түнде республикаға танымал әншілердің «Жаса, Қазақстан!» шоу концерті және отшашумен аяқталды.
Еркеғали БЕЙСЕНОВ,
«Ана тілі» газетінің меншікті тілшісі
Суреттерді түсірген Сералы МЫРЗАБАЙ
Қостанай облысы
