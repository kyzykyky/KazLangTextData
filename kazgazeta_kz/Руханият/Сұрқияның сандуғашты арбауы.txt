Қазақтың Сарыарқасы қар кетісімен бір әдемі үнге толады
Көкпеңбек аспан мен көкорайы бұйра сағыммен толқыған жердің ортасын кернеген сол әсем әуен дала еркесі бозторғайдың, яғни сандуғаштың сайрауы
Сол сандуғаш кейде шаттана шырылдаған үнінен жаңылып, қайғыра безілдеп, қанат қағуынан алжасып жерге құларман күйде құлдилайтын кезі болады
Ондай оқыс қимылға түсіретін сандуғаштың ұясына төнген қауіп-қатерден болады екен
Ондай қатер көбіне бозторғайды әуеден арбап түсіріп жейтін жыланнан, яғни сұрқиядан келеді
Сұрқия ұзындығы бір жарым қарыстан аспайтын сұржылан
Улылығы өзі арбап жерге қондырған сандуғашқа толық жетеді
Ұсақ кеміргіштерден қаптесерге, көртышқанға, тағы солар сияқты сүтқоректілерге бас салғанда көп ұзамай өлтіреді
Кейде дәл кезіксең адамды да шағады
Ешкі, қой сияқты тұяқты ұсақ малдардың желініне жармасып емуі мүмкін яки уын да жібереді
Мұндайда ешкіемер кесірткеге ұқсас
Ұсақ малдың емшегі қанап, желіні іседі
Кейде желінсау боп, өлім-жітімге ұшырауы да мүмкін.
Сұрқияны әуеден бақылап жем ететін күйкентай, жағалтай, құладын сияқты жыртқыш құстар олардың аса көбеймеуін қадағалайды
Әсіресе бұл құстар бұта, бүргем, тобылғы, қараған сияқты бұталардың үстіне ұялап, балапан шығарған кезде бұл ұсақ жыландар мен кесірткелердің бірнешеуін бір сағатқа жеткізбей ұстап, балапандарының қасына үйіп салады
Осы қимылына қарағанда ұсақ жыртқыштарды сандуғаштардың қорғаушысы деуге болады.
Ал сұрқия жылан бозторғайларды қалай арбайды? Мен бала күнімде ескі әңгімені көп білетін үлкендерден осы мәселені талай сұраған едім.
Сұрқия жылан әуеде қалықтап тұрып сайраған торғайды қалай арбап өзінің дәл қасына қондырады? Бұл табиғаттың аса тылсым құпиясы
Үлкендер сол құйттай жыланның бас айналтып, көз байларлық сиқыры болатынын талай рет айтушы еді
Ал ол сиқыр жыланның адамға естілер-естілмес ысылы арқылы тарайтын жадылаушы оқуында дейтін
Жыланның немесе қарақұрт пен бүйінің, тағы сол сияқты улы жәндіктердің де құрбандығын арнайы үнмен шақыратын «оқуы» болады екен
Мұсылманшаны терең білген молдалардың арасында ондай қасиетке жеткен адамдар болғанын бала кезімізде бірнеше рет естіп жүрдік
Ондай қасиеті бар адамды ел «қарақұрттың оқуын біледі», «қара суды теріс ағызады» дейтін
Ал енді қарақұрт шаққан адамды бір отар қойдың алдына жатқызып, үстінен айдаған кезде оның денесін бір боз қасқа немесе қарақасқа қой жаласа, сол қойды сойып, сорпасына шомылдырып, бітеу сойылған терісіне орағанда удың күші қайтқанын ел аңыз еткен
Негізінде, қарақұртты көрсе қуалап жүріп таласа жеп қоятын мал – қой малы! Қарақұртты жеген қойдың сілекейі көкпеңбек боп көпіршіп, сабынша бұрқыраған кезде соның аққан-тамғанын жалаған қойлар тез қоңданып, ал жеген қой бір ай шамасында семіздіктен құйрығын көтере алмай қалады екен
Қой малының қарақұртқа әуестігінен бір отардың өрісі болған жайылыс бірнеше жылға дейін қарақұрттан тазарады.
Уы түйені сеспей қатыратын қара­құрттан қайтадан сұрқияға ауысайын
Бұл жылан басқа жыландарға, мысалы, сарүйек, бозжылан, шұбаржыландарға қарағанда өзі тым кішілігіне қарамай, айла-амалы мол
Әсіресе оның жемтігін аулаудағы сиқырлығы қазақтарға атамзаманнан мәлім
Кейде оны халық оқжылан деп атайды
Онысы бір-екі адым жерге секіретіндігіне байланысты айтылса керек
Бұның аспандағы торғайды аулау үшін жадылау оқуын оқып тұрған үстіне байқаусызда адам не мал келіп қалса, басы айналып, көзі қарауытқан ол сүрініп құлап мертігуі ғажап емес
Сиқырының күші қатты әсер еткен адам кейін бас ауруына шалдығуы мүмкін.
Енді сол сұрқия әуедегі бозторғайды қалай арбайды? Бозторғайдың әсіресе көктем кезінде үздіксіз қуана сайрайтын кезі наурыз бен көкек айлары
Бұл кезде бозша құс жусан мен бетеге, боз түбіне салған ұясына төрт-бес жұмыртқа басады
Бұны ұябасар жұбайы екеуі кезектесе шайқаған тұста сол ұясының үстіне шырқай көтеріліп, дамылсыз сайрайды
Осы әдеті мамыр айына дейін жалғасады
Мамыр айының басында немесе көкектің соңғы бес-онкүндігінде шығарған қызылшақа балапандарын тез қарақанаттандыру үшін сайрауды азайтып, шақаларға дамылсыз жем тасиды
Сұрқия жемтігін аулайтын кез дәл осы қимыл қызған кез.
Сұрқия күн шуағы әбден масайратып, жан-жануарды рақатқа батырған кезде бетеге мен жусан түбіндегі биіктеу жерді тауып алады да, айыр тілін жалаңдатып, ауызын жоғары қарай ашады
Басын біресе оңға, біресе солға бұрып, өзіне тән әлсіз дыбыс шығарады
Арбау тілегінің басталғаны осы! Тілін жалаңдатып, басын дамылсыз былғаған сұрқияға сайрап тұрған құс әуеден көз салса, ол ұясына, балапанына қатер төнді деп шошынады
Бұл оның үрейін ұшырады
Қанатын одан сайын тез қағып, төмендей береді
Осы қимылымен сұрқияның назарын аударып, ұясынан, ондағы балапандарынан аулақ әкетем деп ойлайды
Дәл осы әрекеті оның өзін құрбандыққа шалуға мәжбүр етеді
Қанаты әбден талған сорлы құс қатты шаршап, шөлдегеннен кейін сүлдері құрып, жылан арбап тұрған жерге құлайды
Бұл кезде құстың аулақ ұшып кетуге дәрмені қалмайды
Құйттай жүрегі атқақтай соғып, әлсіз үнмен шырылдай береді
Ал сұрқияға керегінің өзі осы
Тез жетіп, торғайды тістей жығылады
Бұл кезде жыланның ауызы торғайдың көлемінен бірнеше есе ұлғайып, оны жұта бастайды.
Мен сұрқияның бозша құсты аспаннан арбап түсіргенін бірнеше рет көрдім
Бірнеше рет торғай қанатын қаға-қаға әлсіреп, жыланның алдына құлаған кезде, сұрқияны ұстап алып өлтірген кезім де есте
Жас кезімде жыланнан қорықпайтынмын
Ұстап алып, желкесінен қысып, айыр тілін суырып қоя беретін едім
Ал тілі суырылған жылан шаға алмайды деген бекер екен
Бірде сондай жылан бір баланың аяғын шағып, оның күп болып іскенін көргенмін.
Үлкендер аңыз етісетін: егер жылан адам дауысын естімейтін елсізде жеті жыл жатса, айдаһарға айналады деп
Ол рас па, жалған ба білмедім
Бірақ бір рет елден аулақта, ұзындығы екі метрден аса, жуандығы жеңді білектей жыланды кездестірген едім
Әлгі жылан құйрығын тақыр жерге үздіксіз ұрғылаған
Үрейлі бір үн шықты
Айбат шеккені екен
Бір шопан жылан жаңа туған қозымды жеп қойды дегенін естідім
Рас болуы керек
Өйткені қоянның көжегін, балпақ тышқанды жұтқанын көрген едім
Далада үйректің ұясына кездескен кіп-кішкене жыланның жұмыртқаны жұтып қойғанын кездестірдік
Сонымен жыланның ең кішкенесі – сұрқияның сандуғаш сияқты құсты ғана емес, адамды да арбай алатынына куә болдық, дәлел келтірдік.
Құрал ТОҚМЫРЗИН
