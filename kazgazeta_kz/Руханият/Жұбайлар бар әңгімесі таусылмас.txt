Бектұрсын қария мен Күйпіл апаның отау құрғандарына Алла амандығын берсе, келесі жылы 70 жыл толады екен-ау
Бақытын еңбекпен тапқан Бектұрсын ата «Еңбектегі ерлігі үшін» медалі мен «Еңбек ардагері», «Еңбек озаты» дейтін төсбелгілердің иесі болса, сегіз баланы өмірге әкеліп, өсіріп тәрбиелеген Күйпіл апа бір кезде «Алтын алқа» тағынса, бүгінде Батыр ана атанып отыр
Бес ұл мен үш қыздан тараған 20 немере мен 5 шөберенің қызығын көру өз алдына бір ғанибет
Мен Әкімхановтар отбасымен танысу үшін қаланың солтүстік-шығыс бөлігіне қарай жол тарттым.
Әлсін-әлсін атаның ортаншы ұлы, дәрігер Бекболдың сөздері құлағыма келе береді: «Көпір», кейде «Жаңа құрылыс» деп аталатын аялдамадан түсесің
Сосын артқа қарай «Қытай қорғанын» жағалап жүре бер… Со-сын…».
Иә, бәрі Бекболдың айтқанындай болды
Түрксіб ауданының көз тойғысыз табиғаты төбеден төніп тұр
Мен әуежай жаққа қарай жүйткіген №92 автобустан түскен кезде биік-биік тас қорғандарға тап болдым
Қамалды айналып тастан қаланған баспалдақтармен біраз көтеріліп Камышевская, 12 мекенжайындағы көк қақпалы үйді тез таптым-ау
Менің келгенімді біліп, алдымен Күйпіл апа екінші қабаттағы бөлмесінен төменге түсті.
– Бектұрсын ата, осы жасқа келгенге дейін өмірдің талай ащы-тұщысын татқаныңыз анық
Ел тарихында небір қиын қыстау кезеңдер өтті ғой
Өмірбаяныңыз туралы айта отырсаңыз.
– Үлкен бабаларымыз кезінде Алматы облысының Райымбек ауданындағы Далашық жайлауын, Алғабас жақтағы Таутүргенді, Шелек өзені бойындағы Қайыңды мен Көлсайды мекендеген екен
Арғы атамыз Дәркенбай өңірге танымал бай-манап болыпты
Ал заман өзгеріп,Кеңес үкіметі орнаған тұста әкемнің әкесі Қасымды Дәркенбай байдың тұқымы, қажыға барған адам деп айыптайды
Ел ішіндегі шолақ белсенділер сан алуан кінә тағып,оны халыққа жексұрын етіп көрсетуден жалықпайды
Ақырында 1928 жылы «бай», «кулак» деп қудалайды
Сөйтіп, 1930 жылы Қарағандыға жер аударады,атам сол жақта үш жылдан кейін қайтыс болған
Қалай өлгендігі және сүйегі қайда жерленгендігі туралы ешбір деректі білу ол кезде де, кейінірек те мүмкін болмады
Қасым атамнан екі қыз және Әйткен, Әкімхан, Қожан деген ұл балалар қалған екен
Кеңес үкіметі оларға да қысым, қоқан-лоқы көрсетіп, қолдарындағы бар мал-мүлкін тартып алады
Ешбір жұмысқа алмай әбден сергелдеңге салады
Жоқшылық жандарына қатты батып, күнкөрістің қиындығы жайсыз тиген соң кейбір туысқандарымыз Қытайға қарай кетеді де, әкем бала-шағасымен Қырғыз еліне қарай асады
Қызыл империяның түкірігі жерге түспей тұрған дәуірдегі кіші халықтарға жасаған зорлық-зомбылықтарын өзін-өзі ұстай және өзін-өзі тәрбиелей алатын ержүрек адамдар ғана жеңе білді
Ұлттық өмір сүру салты мықты, отбасылық құндылықтарға зор мән берген, өзін-өзі сақтай алған, өзіне деген құрметін жоғалтпаған қайсар қазақтар ғана заманның қысастығына төтеп берді.
– Сонда сіз Қырғыз елінде дүниеге келдіңіз бе?
–Мен 1927 жылы дүниеге келгенмін, бірақ құжатта 1930 деп жазылған, әке-шешем туу туралы куәлігімді кеш алған ғой
Қырғыздың Ыстықкөл облысы, Түп ауданына қарасты Ойтал ауылына келіп қоныстанғаннан кейін біздің отбасымыз колхозға мүше болып кіреді, жағдайлары түзеліп, тіршіліктері де аз да болса оңалады
Мен ол кезде шамасы 5-6 жастағы баламын
Кегеннің Жалаңаш ауылында кіндігім кесілген
Ал «Ойталда» өмірге інім Бекмұрат және қарындастарым Жақсыгүл, Мәрия, Күлипа келді
Ол кезде Қырғыз елінің жағдайы да онша мәз емес болатын-ды, ауыр уақытты бастан кештік
Бір әкенің табысы отбасына жетпеген соң мен он жасымнан бастап таулы аймақта қой бағуға көмекші болдым.
– Әлгінде алдымнан алғаш кездескен адамым Күйпіл апам еді
Ер-азаматқа алдымен жолды да, сөзді де беріп, құрмет жасайтын дәстүрден біз де жаңылмадық
Рұқсат болса апама бір сұрақ қойсам деп едім… Күйпіл апа, ата жас кезінде ерекше сымбатты жігіт болғанға ұқсайды
Сізге алдымен айрықша сыртқы келбеті ұнады ма, әлде мінез-құлқы тартымды болды ма?
– Ой, қызым-ай
Бұл бір күлкілі сұрақ болды ғой (Сырт көзге сұстылау көрінетін апамыз сол сәт жайбарақат түрін бұзып еріксіз езу тартты)
Мен мектепті бітіре салысымен мал маманын даярлайтын техникумға түскен едім
Әкем әскерге кететін болды да, еріксіз оқуды тастадым
Біздің кезімізде «сүйдім-күйдім» деген сөз ешқашан айтылмайтын
Бектұрсынды ағайын туыстар үйге ілестіріп әкеліп, «күйеуің осы болады» деген кезде бір-ақ көрдім
Әкем Смағұл мен анам Бәтиманың қас-қабағына қарадым
Өйткені Бектұрсынның әке-шешесімен ол кісілердің сырттай талай жыл бұрынғы уәделері бар екенін білдім
Ол кезде үлкендер не айтса сол болатын
Он жеті жасымда тұрмысқа шықтым
Содан бері бір жастыққа басымызды қойып, ерлі-зайыпты болып бірге келеміз.
– «Барлық дәрі-дәрмектің ішіндегі ең тәуірлері – демалыс пен қанағат қылу» деген екен бір данышпан
Денсаулықтарыңыз қалай? «Сексен жас селкілдетеді» деуші еді көнекөз қариялар
Сіздер 90 жасқа келіп қалғандарыңызға қарамастан өте тың әрі сергек көрінесіздер
Осының құпиясын білгім келеді.
– «Е-е, шіркін-ай!» деді де Бек­тұрсын ата шоқша сақалын қайта-қайта қолының қырымен салалап тарағыштады да, әңгімесін бастап кетті
Адам өмірінде әртүрлі тосын оқиғалар кездесіп жатады
Мәселен, балалық шағымызда аш-жалаңаштықты, жоқшылықты, яғни тұрмыс тауқыметін бастан кешіріп, өсіп-жетілдік
Ал Ұлы Отан соғысы уақытында тылдағы әйелдермен бірге буыны бекімеген, бұғанасы қатпаған шиеттей балалар да амалсыздан еңбекке араласты
«Бәрі де майдан үшін», «Бәрі де Жеңіс үшін» деп ұрандатып жүріп егін ору, күтіп-баптау, өнім жинау, масақ теру, қой қырқу секілді маусымдық жұмыстарға қатыстық
Жұмыстардың көбі қол күшімен орындалатын, ол заманда техника тапшы, құрал-саймандар да жетіспейтін
Аналарымыз жүн сабап, жіп иірсе, түнде кеңес жауынгерлері үшін қолғап, шұлық, кеудеше тоқыса біз де қарап қалмайтынбыз, шамамыз келгенше көмектесетінбіз
Қазіргі жас­тар шөп басын сындырмай жатып ақшаға құнығады
Қашан да тер төгіп, адал еңбекпен табылған нанның қадірі болады
Біздер бала күнімізден бастап еңбекке жегілгенбіз
Еңбекпен есейдік, шынығып ширадық
Сондықтан болар ауру-сырқауды елемедік
Ақылға бай ата-әжелеріміз бізді жаман әдеттерден бойды аулақ ұстауға бала күннен бастап үйретті
Сондықтан болар өмірімде бір рет те аузыма арақты алып, езуіме темекі қыстырып көрмеген адаммын
Көлік жүргізуші болуым да бұған себеп болған шығар
Алған жарымды аялап, балаларымды бақытты ету үшін салауатты өмір салтын берік ұстандым
Осы күнге шаршамай, ауруға шалдықпай жетуімнің сыры осында.
1946 жылы ел соғыстан кейін есін жия бастаған тұста қырғыз қызы Күйпілмен бас қостым
1951-1954 жылдар аралығында Кенигсбергте (қазіргі Ресейдің Калининград облысы) өзімнің азаматтық борышымды өтеп, әскери шопыр болып отбасына оралдым
Елге келгеннен кейін шопырлық жұмысты Киров колхозында жалғастырдым
Отыз жылдай Қырғыз елінде тұрып, еңбек еткенбіз, ал 1960 жылы бір қауым ел болып, яғни ағайын-туыстар мен жұрағат-жегжаттармен қосылып өзіміздің бұрынғы атамекеніміз Кеген ауданының Жалаңаш ауылына көшіп келдік
Сол жылдан 1990 жылдарға дейін шопыр болып, Тоғызбұлақ колхозында жұмыс істедім
Уақытпен санаспастан колхоздың кез келген шаруасына белсене араласатынмын
Көлік жүргізуші де болдым, кейінірек колхозды азық-түлікпен, түрлі техникамен қамтамасыз ететін экспедитор болып та көрдім.
– «Ұл – қоныс, қыз – өріс» дейді атам қазақ
Балаларыңыз жайлы білгіміз келеді.
– Өмірдегі ең маңызды мәселелердің бірі соңыңда тәрбиелі ұрпақ қалдыру болса керек
Ұлдарым өсіп-өнді, қыздарым қияға қонды, әрқайсысы бүгінде өз алдына бір-бір үлкен шаңырақ
Тұңғыш ұлымыз Жандостың мамандығы инженер-информатик
Көп жылдар бойы әл-Фараби атындағы Қазақ ұлттық университетінде еңбек етті
Жұбайы Иринаның ұлты – орыс
Олардың жалғыз қыздары Вероника шетелде оқып, жұмысқа орналасқан-ды
Таяуда Том есімді француз жігітке тұрмысқа шықты
Қазір олар Парижде тұрып жатыр
Екінші ұлымыз Бекбол жоғары дәрежелі мамандық иесі, №9 емхананың білдей аллерголог дәрігері
Бекболдың ұлы Ержанның келіншегі Катерина украин қызы
Құдаларымыз жаз айында сонау Карпат ойпатындағы Батыс Бандерадан, Львовтан келіп-кетіп жатады
Қыздарым туралы айтсам, Райкүл – Алматыда, Зуракүл – Астанада, Бақыткүл – Қапшағайда тұрады
Олардың бірі мейірбике, бірі экономист, бірі мұғалім маманының иесі
Үсен дейтін ұлым Кеген жерінде ауыл шаруашылығымен айналысса, Әсек әке жолын қуып, көлік жүргізуші болып жұмыс істейді
Кенжем Асанбектің мамандығы құрылысшы
Келіншегі Жанардың ұлты қырғыз
Бүгінгі күні бізді бағып-қағып отырған да осы Асанбектің отбасы
Сегіз жасар немерем Мейірбекті қасымнан бір елі шығармаймын
Кей күні кешкісін кино көріп, теледидар алдында ұйықтап қалады
Ондайда шашынан сипап, маңдайынан иіскеп таңға дейін маңайында отыра беруге бармын
Биыл мектепке, яғни бірінші сыныпқа барғалы жүрген Шахназ болса әжесіне үйір
Осыдан екі жыл бұрын туған інім Бекмұрат дүниеден озды
Бауырды жоғалтудың өте қиын екенін бұл жайды бастан кешкен ғана білер
Бекмұраттың қызы Венера ұйғырға тұрмысқа шықты
Сөйтіп біз қандай да болмасын бір мереке болса қазақ, қырғыз, орыс, украин, ұйғыр ағайындар болып бір дастарқанда жиналамыз
Енді тағы бір қызықшылық қосылды, француз Томды алдағы уақытта ортамызға аламыз
Сөйтіп, ол жақтан да жаңа туыстар пайда болады деген сөз
Яғни әрі-бері қарым-қатынас та, алыс-беріс көбейеді
Тек үрім бұтағымыз пәле-жаладан, қауіп-қатерден аман жүрсінші деп кемпірім екеуміз тілек арнап отырамыз.
– Ұлттық салт-дәстүр жайлы немерелеріңізге айтып отырасыз ба?
– Шындығында да, бісміллә, – деп барып дастарқандағы тамаққа қол созу, алдымен үлкен адамның ауыз тиюі немесе жұма сайын кем дегенде жеті шелпектің пісірілуі, үлкен асқа немесе мал бауыздауға арнайы құран оқу, ас қайыру, бата беру секілді отбасылық бұлжымайтын дәстүрімізді ұғымтал ұрпақ ешқашан естен шығармайтыны анық
Мен де қал-қадерімше қазіргі күні немерелерімнің құлағына ата-салт пен дәстүрдің қаншалықты маңызды және мағыналы екенін құлақтарына құюдан жалықпаймын.
Енді ажалға тура қараудан да тайын­баймын
Өйткені, мен уақыттың шектеулі екенін ерте ұқтым.
Иә, әу бастан ірі денелі боп жаратылған Бектұрсын атаның ажары сынбаған, еті қашпаған, денесін тік ұстайды
Күйпіл апа болса өзін-өзі күтетін, ойын да, бойын да таза ұстайтын жан екені, бір сөзбен айтқанда, балаларынан мейірім, сый-құрмет көру маңдайларына жазылған жандар екені сырт көзге бірден байқалып тұрды
Жарасымды жұбайлардың салиқалы әңгімесін тыңдап отырып, лайым тау мүсінді, дария кеуде қарттарымыз аман-сау жүре бергей еді деген тілек тілімнің ұшына орала берді…
Салтанат ҚАЖЫКЕН
АЛМАТЫ
