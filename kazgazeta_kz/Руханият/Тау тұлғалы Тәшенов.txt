(Академик Өрісбек Шоманов айтқан сыр)
Жетпіс жылдан астам дәуірлеген Кеңес үкіметі тұсында сол мемлекет құрамында республика атанған Қазақ елінің тізгінін ұстаған бірінші басшылар кім дегенде, жергілікті ұлттан Шаяхметов пен Қонаев еске түседі (бір жылдай басқарды дейтін үшінші қазақтың аты-жөні есте жоқ) де, өзгелер бөтен халықтан болғаны белгілі
Сталиннің арқасында таққа отырған Жұмабай Шаяхметов соғыстан кейінгі сегіз-тоғыз жылда Қазақстанмен қатар, КСРО Жоғарғы Кеңесінде Ұлттар Кеңесінің төрағасы лауазымын қоса атқарып, абыроймен жұмыс жасады
Бұрын басшылықта некен-саяқ ұшырасатын ұлттық кадрлардың саны көбеюіне себі тиді
Бірақ…
Сталин қайтыс болып, оның орнына келген Хрущев тың игеру науқанын бастады да, қазақ жеріне келімсектер көбейді
Мұның кадр саясатына ықпалы тиді
Шаяхметов қызметтен алынып, Қазақстан Орталық партия комитетінің бірінші, екінші хатшысы бірдей өзге ұлттан қойылды
Облыстық партия комитеттерінің екі-үшеуден өзгесі сол кепті киді
Әсіресе Арқадағы жеті-сегіз облыста (аудандармен қоса) қазақ тіліндегі газет, мектеп, балабақшалар жабылып, ұлттық руханиятқа нұқсан келді
Біз төтесінен шолып, қысқа қайырып отырған бұл деректерді ешкім жоққа шығармайды
Жә, бұл бөлек әңгіме
Бұл жолы айтқалы отырғанымыз…
Бәзбіреулер оқта-текте атын атап, Хрущевтің дегеніне көнбей, бірді-екілі рет райынан қайтарған қазақтың біртуар перзенті, белгілі қоғам және мемлекет қайраткері, оңтүстік өңірге сіңірген орасан еңбегінің арқасында сол аймақ тұрғындары әлі күнге есте ұстап, ардақтайтын Жұмабек Тәшенев хақында.
Жұмабек Тәшенев
Өткен ғасырдағы 50-жылдарда Жұмабай Шаяхметовтың тұсында санатқа енген Жұмабек Тә­шенов­тің бірқатар облыстар мен республика көлемінде басшылық лауазымда болып, басынан талай тәшпіштер өткені ақиқат
Туған халқының намысы үшін сан рет басын бәйгеге тіккені де рас
Алайда шындықтың да шындығы бо­латынындай, оның болмыс-бітімін әділ таразылап, адами қадір-қасиетін сали­қалы саралау – міндет әрі парыз (дер ек).
Бүгінде қатары селдіреген біреулер анда-санда Тәшенев пен Қонаевтың арасына ши жүгірте сөйлеуге құмбылдық танытады
Жоқ, ағайын, Хрущевтің жымысқылығының арқасында әлдебір түсінбеушілік болса болған шығар, бірақ оларды бір-біріне бақталас, дүрдараз болды деу – ағаттық (мұны Қонаевтың жазбаларынан аңғару қиын емес).
Екеуі де тізгін ұстауға лайық тұлға еді
Сол тұстарда (1960 жылдар) ұлттық кадрлардан ел басқаруға лайық тағы кімдер болды дегенге жауап беру қиындау
Тәшенов Қазақстан билігі Қонаевқа ­тиерден екі жыл бұрын аренадан кетті
Кетірген – Хрущев
1964 жылы Хрущевті тайдырған Брежнев пен Косыгин Қазақстан басшылығына ол (Хрущев) қойған адамды орнынан алуға келгенде, егер Қонаев болмаса, бірінші хатшылыққа ұлты бөлек басқа біреуді сайлап кете барары анық еді
Құдай жа­рыл­қап, қазақтың бағына Қонаев сайлан­ды (тіпті оның сол күндерде-ақ бұл қыз­меттен кетіп, орнына Колбин келуін жиыр­ма бес жыл күтіп зарыққандар болса да…).
Ал енді алғы сөз ретінде ауызға ал­масқа болмастай бұл «гөй-гөйді» осы­мен тамамдайық та, қазақтың ұлы пер­зенті, оңтүстік топырағында өшпес із қалдырған (рухы шат болсын) қадірменді Жұмекең, Жұмабек Тәшенов жөнінде бүгінде қатарымызда жүрген техника ғылымының докторы, профессор, академик, ұзақ жылдар ғылыми-зерттеу инс­титутында директор, ҚР Ұлттық ғылым академиясында ғылыми-хатшы болған, қазір зейнеткер, жоғары оқу орындарында дәріс беретін ғұлама ғалым Өрісбек ­Шоманов не дейді екен, соны тыңдайық
Оның алдында Жұмекең туралы азын-аулақ өз білетінімізді де айта кеткен жөн секілді
Себебін соңынан білесіз
Өйткені екеуі тамырлас, ұқсас…
Осы күнде қазіргі Сарыағаш ­ауданына қосылған бұрынғы Келес ауданының аумағында 1960 жылдарда Ташкент облысының елді мекендерінен қоныс аударып, көшіп келген мыңдаған қандасымыз осында өсіп-өніп, ғұмыр кешуде
Кезінде олар бүгінгідей шеттен келу ауыртпалығын көрген де, сезген де, оралман атанған да жоқ
Іштерінен ат жалын тартып шыққандар Астанадан бастап, Алматы, Тараз, Шымкент, т.б
қалаларда үлкен лауазымдар атқарады
Ғалым, әкім, кәсіпкерлер әр облыс, аудандарда молынан ұшырасады
Міне, осының бәрі Жұмабек Тәшеновтің арқасында екенін олар үнемі айтып жүреді, ұмытпайды
«Егер сол жылдарда Ташкент облысындағы қазақтар тұратын аудан, ауылдарға Тәшенов ел аралап келіп, атамекенге көшуді насихаттамағанда, бүгінде квота алуға қолымыз жетпей жүрер ме еді, кім білсін» деседі олар.
Рас
Дәл солай
Шымкент-Ташкент трассасының бойындағы Сарыағаш ­ауданына қарайтын «Красный восток» колхозында бас бухгалтер боп істеген жақын ағам Оқап Нұрпейісов Жұмабек Тәшеновті сан рет күтіп алып, шығарып салғанын аузының суы құрып айтып отыратын
«Жұмекең кандидаттық диссертация қорғау үшін Мәскеуге аттанғанда Ташкент аэропортынан шығарып салдым» дейтін
Марқұм келбетті адам еді
Өзінің жеке түскен суретін көрсетіп: «Міне, қарашы, Тәшеновке ұқсамаймын ба?» деп әзілдейтін
Тәшеновпен бірге түскен суреті де болатын.
Академик Өрісбек Шомановтың айт­қандары да осыларға ұқсас, егіздің сыңарындай
Ең бастысы, Жұмабек Тәшеновтің қайда да туған халқына қам­қоршы болып, қолынан келген жақсы­лы­ғын аямай, болашақты болжай білген көрегендігі дер едік
Оған дәлел-айғақ жеткілікті
Біреуі міне, төмендегіше:
– Өзіңіз білесіз, мен саясаттан алыс, күбір-жыбырдан аулақ адаммын
Туып-өскен жерім Ташкент облысы Жаңажол ауданы Калинин атындағы колхоз болатын
Отбасында оншақты перзент өстік
Қарапайым колхозшы боп істейтін әкем еті тірі, пысық, шаруаға епті, шешем үй шаруасымен айналысатын.
Өткен ғасырдағы 60-жылдардың басында үйге біз бұрын-соңды көрмеген толық денелі, орта жас шамасындағы жаратылысы бөлек ақ-сары адам келді
Жанында ешкім жоқ, бір өзі
Онда баламыз
Оң-солды айырар-айырмас кез
Не керек, сол күні үйде қонып, мейман болған ол адам – кейін білгеніміздей – Шымкенттен арнайы келген Жұмабек Тәшенов екен
Кейде осылайша Өзбекстандағы бірыңғай қазақтар тұратын ауылдарды аралап, ел-жұртпен сөйлесіп, ақыл-кеңесін айту әдеті екен
Менің әкеме де ұсыныс айтты: «Бала-шағаң баршылық екен, олардың қамын осы бастан ойлауың керек
Барлығы оқып білім алсын, ертеңнен бастап Шымкентке көш, пәтер жұмыс – барлығы болады
Алдымен маған кел, көмектесемін» деді.
Пәлендей атақ-дәреже, білімі бол­мағанмен, түсінігі мол, ой өрісі кең әкем бірден келісім беріп, үш-төрт күннен соң әуелі өзі кетті де, бір айдан соң келіп, екі жүк машинамен Шымкентке көшіп кете бардық
Осыған сенесіз бе, сенбейсіз бе? Қаланың шеткерілеу жағындағы қорасында бау-бақшасы бар төрт бөлмелі үйге жайғастық
Ол кімнің үйі, бізге не үшін берді – бірін білмейтін күні кешегі ауылдың қара сирақ балалары бір-ақ сәтте қалалық болдық та шыға келдік
Мезгіл жаз еді
Күзге қарай сол маңдағы мектепке орналастық
Енді мына қызықты қараңыз
Бұдан екі ай шамасы бұрын туған аулымызда көрген толық денелі, келбетті кісі бір күні Шымкенттегі үйімізге әйелімен келіп, дастарқан басында көп әңгіме айтты.
Әкемді Шымкенттегі орталық базар директорының орынбасары еткен де Жұмабек Тәшенев, әрине
Сөйтіп, не керек, бір қора бала-шаға Шымкентте өсіп ержетіп, бәріміз жоғары білім алдық, өмірден орнымызды таптық
Шымкент технология институтының механика фа­культетін үздік бітірген мен бірден Семейге барып, институтта сабақ бердім
Кейін Мәскеуде аспирантурада оқып, кандидаттық, докторлық диссертация қорғадым. 
Әкемді Шымкенттегі орталық базар директорының орынбасары еткен де Жұмабек Тәшенев, әрине
Сөйтіп, не керек, бір қора бала-шаға Шымкентте өсіп ержетіп, бәріміз жоғары білім алдық, өмірден орнымызды таптық
Шымкент технология институтының механика фа­культетін үздік бітірген мен бірден Семейге барып, институтта сабақ бердім
Кейін Мәскеуде аспирантурада оқып, кандидаттық, докторлық диссертация қорғадым
Келініңіз, бала-шағаларым, бауырларымды білесіз
Шүкір, біреуден ілгері, біреуден кейін дегендей, жұрт қа­тарлы жүріп жатырмыз.
– Жұмабек Тәшеновпен кейін кез­де­сіп, сөйлестің бе? Жақын араластың ба?
– Кездесуін кездестік
Дастарқан басында талай рет дәмдес болдық
Бірақ жақын араластық дей алмаймын
Оған мүмкіндік те, уақыт та болмады
Әке-шешем барыс-келістерін үзген жоқ
Екі сөздерінің бірі Тәшенев болатын
Бізге үнемі: «Сендердің қалада оқып, адам болғандарың Жұмабек Тәшеновтің арқасы
Жақсының жақсы­лы­ғын ұмытпаңдар» деп айтып отыратын
Бүгінде әкем де, Жұмекең де өмірде жоқ
Аруақтарына бағыштап Құран оқып тұрамыз
Қолдан келетіні сол ғана.
– Жұмабек Тәшеновтің бала-шағаларымен таныссың ба?
– Білуін білемін
Бірақ пәлендей жақын емеспіз
Институт бітірген бойда Семей, одан Мәскеуге кеттім деп айттым ғой
Кандидаттық қорғаған соң Семейде біраз жыл институтта істедім
Мәскеуге қайта барып докторлық қор­ғаған бойда Алматыдан тұз-дәм бұйырды
Мұндағы жай-жапсарды білесіз.
– Қалай ойлайсың, Жұмабек Тәшеновтің Ташкент облысындағы колхозда тұратын, бұрын таныс-білістігі жоқ адаммен танысып, үйлеріңде бір күн қонақ болып, онымен тұрмай, Шымкентке көшіріп алып, тұратын үй, әкеңе жұмыс тауып бергені адамгершіліктің қай түріне жатады? Егер осындай жағдай өз басыңнан өтпей, басқа біреу айтса, нанар ма едің?
– Дәл осыны өзім де кейінгі кездерде көбірек ойлайтын боп жүрмін
Дегенмен, әй қайдам, нанбауым да мүмкін, әрине
Бірақ Жұмабек Тәшеновке бүкіл әулетімізбен ризамыз, қарыздармыз десем артық емес
Енді сізге мынаны ­айтайын
Өзім өз болып, қолымнан бірдеңе келетін болғаннан бері таниын, танымайын, кім болса ол болсын, жұртқа міндетсіп, ешкімге салмақ салған жайым жоқ
Және білесіз бе, білмейсіз бе, өткенде сізге Тәшеновтің жақсылығын көргендер мен ойлағаннан әлдеқайда көп екен дедім ғой
Бәрін кейін біліп жүрміз
Бәрі өзбекстандық қазақтар
Өзім білетіндерді айтамын
Дегенмен…
– Не дегенмен?
– Жұмекеңнің көл-көсір жақсылық­тарын ұмытып, өзі болғандай боп жүре­тіндер де жоқ емес
Соларды көргенде бейжай күй кешемін.
– Ондайға бас ауыртпа
Қазаққа тән жетесіздік емес пе? Қодыққа мінгеніне қодиятындарға не дауа?! Одан да мынаны айт.
Біреулер Тәшеновтің атын сан саққа жүгіртіп, саудаға сала самбырлайды
Нақ бір оңтүстікте қадірсіз болғандай шұнаңдайды
Осы дұрыс па?
– Әрине, дұрыс емес.
– Осы күнде Тәшенов пен Қонаевтың арасына сына қаға шүлдірлеуді мұрат санайтындар жөнінде не дейсің?
– Ештеңе демеймін
Ондайлар бірен-саран
Іш күйігі өзімен кеткендердің имандары саламат болсын.
Міне, құрметті оқырман! Жұмабек Тәшеновтей біртуар перзент, текті тұлға туралы академик Өрісбек Шоманов баян­даған мән-жайдың кей парасы осындай
Ішкі иірімін елеп-екшеп, төрелігін өзіңіз жасай жатарсыз.
Айтсақ, осындайды айтсақ екен
Өз басымызға тән аярлықты өзгелерге жапсыра берместен…
Бақыт ОРАЗОВ
