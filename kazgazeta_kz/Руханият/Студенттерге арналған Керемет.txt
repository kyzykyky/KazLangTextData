Әл-Фараби атындағы Қазақ ұлттық университетінде әлемдік білім нарығында бәсекеге қабілетті болу жолында көптеген жұмыстар атқарылады
Білім мен ғылымның қара шаңырағы тек білім беру сапасына ғана емес, сонымен қатар студенттердің әлеуметтік жағдайына да назар аударып келеді.
Мәселен, ҚазҰУ қалашығы аумағында әлеуметтік, мәдени, оқу-ағарту салалары бойынша, сондай-ақ медициналық қызметтер ұсынылған
Соның ішінде сұлулық салоны, кір жуу, кітап дүкені, фотостудия, медициналық клиника, студенттік кафе, дәріхана, тігінші, тіпті аяқкиім шеберханасы да жұмыс жасайды.
Жуырда ҚазҰУ-дың қызмет көрсету аясы «Керемет» деп аталатын жаңа әлеуметтік дүкенмен толықты
Алматы қаласының 1000 жылдығына орай және «1000 қайырымды іс» жобасы аясында жүзеге асқан игі бастама «Керемет» студенттерге қызмет көрсету орталығында орналасқан.
Қызмет көрсету орталығы – университет көлеміндегі теңдесі жоқ сервистік орталық десек болады
Орталық шығыстың ұлы ойшылы Әбу Насыр әл-Фараби бабамыздың «Қайырымды қала тұрғындары» идеясы мен Елбасының «Бақуатты қоғам құру» тұжырымдамасын негізге ала отырып жүзеге асқан
Аталмыш идея­лар қоғамдағы берекені сақтауда әрі университетіміздің алға қойған мақсаттары мен міндеттерін жүзеге асыруда бірқатар игі бастамаларға өзек болып отыр.
«Біздің басты мақсатымыз студенттерге жоғары стандарттарға сай сапалы қызмет көрсету және «қайырымды қоғамның тұрғындары» ретінде студенттерден еліміздің болашақ азаматтарын тәрбиелеп шығару» деп ҚазҰУ әлеуметтік даму жөніндегі проректор Шолпан Жаманбалаева атап өткеніндей, мұндай орталықтың зият­кер орта құруда, шығармашылық және ғылыми дәрежені өсіруде әсері ерекше болмақ.
Аталмыш ғимарат мемлекеттік-жекеменшік әріптестік негізінде университет өміріне белсенділік әкелуде үлгі болары сөзсіз
Өткен жылы жаңа кітапхана ғимараты пайдалануға берілсе, алдағы жылы жүзу бассейні іске қосылады деген жоспар бар.
Жамал СӘРСЕНОВА
