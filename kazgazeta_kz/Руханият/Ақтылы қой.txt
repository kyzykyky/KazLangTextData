Газетіміздің осы нөмірінен бастап «Төрт түліктің төл атаулары» айдарын қой түлігіне арнаймыз
Себебі қойдың өзіне тән атаулары, ұғым-түсініктері, ерекшеліктері, сөздердің шығу тегі, тұрақты сөз тіркестері, мақал-мәтелдер, бейнелі теңеулер, жаңылтпаштар, жыр мен өлең жолдары қазақтың ауыз әдебиетінде, ақын-жазушылардың шығармаларында, ұлттық фольклорымыз бен мәдени-рухани аядағы кеңістікте молынан ұшырасады. 

Өмірдің сырын, тіршіліктің барысын жете түсінген халқымыз байтақ дала төсінде төрт түлікті баптап өсірудің ғажайып мектебін қалыптастырған ғой
Санын да, сапасын да мол қылып, әрбір малдың бабы мен күтімі келіскен, жесе ас-ауқат, кисе киім-кешек, жасаса бұйым ретінде пайдаға асып отырған
Малдың сүйегіне шейін далаға тастамай, орнымен пайдаланып, ұқсатып отырған.
Қой түлігіне келетін болсақ, ол халқымызбен бірге ғасырлар бойы жасасып келе жатқан негізгі түліктердің бірі
Қазақтың күллі салт-дәстүрін, ойын-тойларын, мереке-мейрамдарын, шаруашылық кәсіптерін қой түлігінсіз елестету мүмкін емес
Қойдың етінен жасалатын тағам түрлері, қойдың сыйлы қонаққа тартылатын мүшелері, жүнінен тоқылатын киім-кешектері, сүйегінен жасалатын тұрмыс заттары тұрмыс-тіршілікте ерекше орынға ие болғаны сөзсіз.
Қазақ әдеби тілінің сөздігінде қойға мынадай анықтама беріледі: «Күйіс қайыратын ашатұяқты төрт түлік мал»
Сонымен қатар: «Арқар тәріздес, тығыз жүнді, қуыс мүйізділер тұқымдасына жататын жануар».
Ат, айғыр айдаушы еді, атан алып,
Мата мен қайтушы еді, шапан алып.
Қонаққа қой орнына тайын сойып,
Деуші еді: «Пәлен мырза атаналық» деп ақын Әбубәкір Кердері жазғандай, қой түрі мен түсіне, ірілігі мен ұсақ­тығына, семіздігі мен арықтығына, жа­сына, т.б
ерекшеліктеріне қарай туындаған атау сөздер оның негізгі белгілерін сипаттайтыны анық.
Ақтылы қой
Тіліміздің сөздік қорында «ақтылы қой, алалы немесе ала жылқы» деген тұрақты сөз тіркесі кездеседі
Мұның мәнісі мыңғырған мал, қыруар көп тұяқ дегенді білдіреді
Сәкен Сейфуллин «Тар жол тайғақ кешу» романында: «Ауылдың сыртынан қаптап, бырдай болып, ызыңдап, қалың ақтылы қой жатыр» деп жазса, Дихан Әбілевтің әдеби туындысынан:
Ақтылы қой, сиыр, түйе,
Төрт түлігім түгел болған,
Майдан үшін бар дүние,
Біріне де қапа болман, – деген өлең жолдарын кездестіруге болады
Ақтылы қой, ала жылқы сөз тіркесін қолдана отырып ақын Ғафу Қайырбеков былай деп жырлайды:
Қан базар, қалың базар суық таңда,
Келгендер алыстан да, жуықтан да.
Атан, нар, ақтылы қой, ала жылқы
Тоғытқан осында әкеп көбік қарда.
Осылайша жайлаудағы мыңғырған мал «ақтылы қой, ала жылқы» деп бір­ауыз сөзбен сипатталған
Бұл сөздің этимологиясы алыстан қараған кездегі жылқы мен қой малының түсіне байланысты шыққандығы талас тудырмайды
Мыңғырған малдың ішінде аласы мен құласы, ағы мен қарасы, күреңі мен сұры және т.б
түстері кезігуінен, олар алыстан қараған кезде ала болып, ақтылы болып көрінетіні сөзсіз.
Қойға байланысты атау сөздердің арасында бойдақ қой, дегерес қойы, Еділбай қойы, қазақы қой, қаракөл қойы және т.б
сөздер кездеседі.
Бойдақ қой
Бойдақ қой деп қазақ тарттырылған еркек қойды айтады.
Дегерес қойы
Біркелкі биязылау және ұяң жүнді, жаңадан шығарылған қой тұқымы
Дегерес қойының жүні, негізінен ақ болып келеді
Біркелкі бия­зылау жүнділері жылына бір рет, ұяң жүнділері екі рет қырқылады.
Еділбай қойы
Ет-май өндіру үшін өсірілетін қылшық жүнді, құйрықты қазақы қой тұқымының бір түрі
Еділбай қойы құйрықты қазақы қой тұқымдарын жақсарту үшін пайдаланылады
Көбінесе, Батыс Қазақстан, Қарағанды облыстарында өсіріледі.
Қазақы қой
Қылшық жүнді, үлкен құйрықты қой тұқымы.
Қаракөл қойы
Қозысының әдемі бұйра елтірісі үшін өсірілетін қой тұқымы
Қаракөл қойларының түсі әртүрлі және олардың өнімі, елтірісі, жалпы биологиялық қасиеттері жағынан бір-бірінен елеулі өзгешеліктері бар.
Байқап отырғанымыздай, қойдың жа­ратылысына қарай сипаттап, олар­дың әрқайсысына жеке атау сөздер бер­ген халқымыздың лексиконында мұн­дай сөздер молынан ұшырасады
Біз оларды ретіне қарай оқырман қа­у­ым­ның назарына ұсынып отыра­тын боламыз
Мұндағы мақсат бү­гінгі ұрпақққа қойға байланысты қалып­тас­қан атау сөздерді ұмыттырмау
Өйткені заманның ағымына және күллі әлемді жаулап бара жатқан жаһандануға байланысты тіршілік болмысы өзгеріп, бүгін­де компьютерлік технологияларды жақсы білген қазақ баласы ата-бабадан мұра болып қалған кәсіп түрлерін де дәл сондай жақсы біліп, зердесіне тоқып жүруі қажет
Сан ғасырлардан жалғасып келе жатқан салт-дәстүрін ерекше қадір­лей білетін жапон халқы сонысымен әлемге әйгілі
Олар технологияның ең озық, дамыған кезеңінде өмір сүріп отырса да, өздерінің дәстүрін ұмытпауға үлкен мән береді
Өйткені тек дәстүрін жете білген ел ғана өзінің ұлттық кел­бетін сақтап қала алады
Олай болса, бүгінгі жас ұрпақ халқымыздың дәстүр­ле­рін, соның ішінде төрт түліктің төл атау­ларын жете танып білсе, құба-құп дер едік.
Жоғарыда айтқанымыздай, қойдың жаратылыс ерекшелігіне, түр-түсіне, жасына қарай көптеген атау сөздер кездеседі
Мәселен, құйрықты қой, құнан қой, меринос қой, саулық қой, ту қой, ісек қой, тұсақ қой және т.б
сөздер қойдың қандай екенін білдіреді.
Құйрықты қой десек, ол қойдың биязы жүнді, құйрығы үлкен, қазақы қой тұқымынан екенін біле қоямыз
Ал құнан қой десек, оның үш жасар еркек қой екенін біле қоямыз
Үш жастан асқан, қоздаған қой болса, ол саулық қой деп аталады
Қой қысыр қалса, оның үстіне қоздамаған семіз болса қазақ оны ту қой деп атаған
Екі жасар ұрғашы қой болса тұсақ қой деп аталған
Екі жасар еркек қой ісек қой делінеді
Бұған қатысты «Ісек қойдың жасы үлкен
Саулық қойдың жасы үлкен», «Жаман қой ісегінде қартаяды» деген мақал да бар.
Тіліміздің сөздік қорында қойға байланысты айтылатын теңеу сөздер де молынан ұшырасады
Мәселен, қой асығындай, қоздаған қойдай маңырады, кәрі қойдың жасындай жасы қалды, қой басындай ділда, қой басындай күміс, қойға келген ешкідей, қойға шапқан қасқырдай және т.б
Бұл теңеу сөздердің мағынасы бір-біріне ұқсамайды, яғни олардың қол­данылатын орны бар
Әдетте қазақ жасы жетіп, қартайып отырған адам­ды кәрі қойдың жасындай жасы қалды деп сипаттайды
Өйткені кәрі қойдың жасы ұзақ болмайды
Әбден қартайған, әлсіреген кәрі қой әдетте қатарынан қалып, жайылымға да шыға алмай, жеке күтімді қажет етеді
Әдетте кәрі қой бір-екі жылдан аса ұзақ өмір сүрмейді
Оның түгесілер тіршілігі таяп қалғандықтан, ол кәрі қой деп аталады
Қой асығындай деген сөз кішкентай, қаршадай дегенді мағынаны білдіреді
Өйткені қойдың асығы ешуақытта үлкен болмайды
Ол қолға икемді, саусақтың ұшымен ғана ұстауға болатындай ірілікте ғана болады
Қой асығындай деген теңеу адамға қатысты да қолданылады
Мұны біз ақын-жазушылардың шығармаларынан жиі кездестіреміз
Мәселен, жазушы Жүсіпбек Аймауытовтың шы­ғар­масында жазылған: «Бір күні Құдай жар болып, шырайы жылы, қой асығындай қолайлы жас жігіт кіріп келді» деген сөйлемнен осындай теңеуді байқауымызға болады
Ықшам, ыңғайлы, шағын нәрсеге қой асығын­дай деп баға беріледі.
(Жалғасы бар)
Дайындаған 
Д.ЖҰМАТҰЛЫ
(Материалды дайындау барысында
«Қазақ әдеби тілінің
 сөздігі» пайдаланылды)
