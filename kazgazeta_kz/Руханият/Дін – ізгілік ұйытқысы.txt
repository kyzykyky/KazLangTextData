Ержан қажы МАЛҒАЖЫҰЛЫ,
Қазақстан мұсылмандары діни
басқармасының төрағасы, Бас мүфти
Аса қамқор, ерекше мейірімді Алланың атымен бастаймын!
Дін туралы сөз еткенде кейбір бауырларымыз білместіктен, түсінбестіктен пайым­сыз пікірлер мен теріс тұжырым­дарды алға тартады
«Дін» сөзінің аясы кең, ұғымы ұлы
Ол Құдайға құлдық ұрып, тек құлшылықтан бас көтермеу дегенді білдірмейді
Дін – өмір сүрудің үздік үлгісі, екі дүние бақытына жетелейтін жол
Дін – адамгершілікке, имандылыққа, ізгілікке ұйытатын құдіретті күш
«Атымды адам қойған соң, қайтіп надан болайын» дейді ақын Абай
Міне, дін дегеніміз – адамдық қасиетті қалыптастыратын, Жаратушыға жағымсыз амалдан арылтатын күш.
«Дін» сөзінің араб тіліндегі мағынасы – «сыйлық», «үкім», «есеп», «жаза», «шариғат», «мойынсұну», «бағыну», «құлшылық», «заң», «жол», т.б
Ал діннің терминологиялық түсіндірмесі мынадай: адамзаттың өмір сүру жүйесін ретке келтіретін, адамның жан-дүниесіне рухани тірек болатын, жұмыр басты пендені екі дүние бақытына бөлейтін Алла Тағала тарапынан пайғамбарлар арқылы жіберілген заңдылықтар мен тәртіптер
Дін бүкіл әлемнің жаратушысы Алла Тағала тарапынан ғана жіберіледі
Дін адамды  Алланың даналыққа құрылған таңғажайып жаратылысынан ғибрат алуға, өмірдегі мақсаты мен міндетін айқындап беретін, Құдайға құлшылық етуге тәрбиелейтін ұлы жол
Ислам адамға екі дүниенің қуанышы мен сыйына, бақыты мен берекетіне жетелейтін тура жолды көрсетеді
Адамның бүкіл өмірін, амалын ізгілікке, қайырымдылыққа бағыттайды.
Егемен еліміздің татулықты ту еткен тұңғыш Президенті Нұрсұлтан Назарбаев әлем дін қайраткерлерінің басын қосып, асқақ Астанамызды бейбітшілік пен бірліктің символына айналдырды
Жуырда өтетін дәстүрлі дін көшбасшыларының кезекті құрылтайы да ізгі мақсатқа жетелейді.
Осынау әлемдік алқалы жиын Исламның бірлік пен татулықтың діні екенін жаһанға жар салуға, дін атын жамылған радикализм мен экстремизмнің көріністерін айыптап, бейбіт тұрғынның берекетін қашырған оқиғалардан сабақ алуға, елдің тұтастығын сақтап, халқымыздың имандылығы мен бірлігін бекемдей түсуге ықпал етпек.
Еңселі Елордамыздағы келелі кездесуде дін қайраткерлері тарапынан айтылар парасатты ойлар мен мазмұнды баяндамалар дінаралық татулық пен келісімді тағы да нығайта түседі деген сенімдемін
Елімізде әр үш жыл сайын өтетін дәстүрлі құрылтай 70 пайыз мұсылманның басын біріктірген, 2500 мешітті бір орталықтан басқаратын Қазақстан мұсылмандары діни басқармасының жұмыстарына да серпін беріп, діни татулық пен тұрақтылығымыздың орныға түсуіне септігін тигізеді.
Діни басқарма тәуелсіздік алған жылдардан бері өзінің 25 жылдық тарихында діни салада ауқымды іс-шаралар атқарды, берекелі бастамаларға ұйытқы болды
Еліміздегі 2500 мешіт халқымыздың бірлігін ұйыстыратын, дәстүрлі рухани орталыққа айналды.
Толыққанды кәсіби имамдардың корпусы калыптасты
Алғашқы кезде имамдарымыз 5 уақыт намазды өткізумен шектелсе, бүгінгі таңда халық арасындағы сұранысқа жауап бере алатын, қоғамдық мәселеге белсене араласатын діни тұлғаға айналды.
Дініміздің жанашыры, Ұлт көшбас­шы­сы Нұрсұлтан Әбішұлы 2006 жылы әлемдік дін көшбасшыларының құрыл­тайында көкейде жүрген мәселені көтеріп еді
Сонда Елбасы былай деді: «Бұқаралық ақпарат құралдары басқа діндегілердің қасиетті сезімдерін қорлауды ұшындыра түссе, онда бұл журналистердің ерте ме, кеш пе өз наным­дарының қорлануымен бетпе-бет келетіні айқын болады
Біреу үшін қасиетті нәрсе басқа біреу үшін әзіл немесе келемеж тақырыбы болмауы керек
Бұл қарапайым қағида, өкінішке қарай, оны журналистер мен саясатшылар жиі бұзады».
Рас, біз кейде дін, мешіт деген ұлы ұғымдарды сенсацияға айналдырып, өз дінімізді, өз наным-сенімімізді қа­лайша қорлап жатқанымызды білмей де, сезінбей де қаламыз
Осы тұрғыдан келгенде, Қазақстанда өтетін дін қай­раткерлерінің құрылтайы әлем халық­тарын діни алауыздық тудырмауға шақырып, бірлікке, игілікке үндеп келеді.
Аллаға шүкір, мемлекетімізде дінге сенушілердің діни қажеттіліктерін орындау үшін барлық жағдайлар жасалды
Елбасы жыл сайынғы Жолдауларында халқымыздың рухани өміріне, мәселен отбасы құндылығын арттыру, жат ағымнан алыс болу, бірлікті сақтау, қайырымдылық жасау, мейірімді болып, кешірім жолын ұстану секілді сауапты амалдарға да мән береді
Біздің негізгі бағытымыз – діни, рухани сала болғандықтан, еліміздің рухани дамуы жолында аянбай еңбек етіп келеміз
Өйткені халықтың иманы мен рухания­тын дамытпай, елдің экономикалық өркендеуі мүмкін емес деп есептеймін.
Орта Азия бойынша құлшылық үйлерінің саны жағынан біздің ел бірін­ші орында
Дәстүрлі діндердің ғибадат­ха­налары тең дәрежеде қызмет етуде.
Биыл еліміздің рухани саласында мем­лекеттік деңгейде айтулы игі іс-шаралар өтуде
Қазақстан халқы Ассамблеясының 20 жылдығы, Конституциямыздың 20 жылдығы, Ұлы Отан соғысындағы Жеңістің 70 жылдығы, Қазақ хандығының құрылғанына 550 жыл секілді мерекелер кеңінен атап өтілуде
Бұл – ұлттар мен ұлыстарды бірлікке ұйыстыратын, татулыққа үндейтін елеулі шаралар.
2015 – әсіресе, діндар қауымы үшін де маңызды оқиғалар жылы
Өйткені биыл Елбасының тарихи бастамасымен Сарыарқа төсінде бой көтерген, рухани келісімнің ордасы – Астанамызда әлемдік дін көшбасшыларының дәстүрлі кезекті құрылтайы өтеді.
Бейбіт заманды басты байлығы санаған халқымыз қашан да татулықты тұғырына айналдырған
Тарихтан белгілі, халықтың болашағын ойлаған дін қайраткерлері де татулық пен бірлікті басты бағдар еткен
Халықтар бірлігі – бәрінен қымбат қазына деп санаған.
Ардақты пайғамбарымыз Мұхаммед (Алланың оған салауаты мен сәлемі болсын) мұсылмандықтың іргетасын бірлікпен бекіткен
Алла Елшісінің тайпалар мен руларды бір мақсатқа біріктіруі – кез келген басшыға басқару ісінде үлкен бағдар болары хақ
Дін көшбасшыларының құрылтайы да осы мақсатты көздейді.
Халқымызда: «Байлық – байлық емес, бірлік – байлық» деген қанатты сөз бар
Алла Тағала адамзат баласын: «Бө­лін­бең­дер» деп бауырмал болуға бұйырған.
Әрбір парасатты пенде әлемдегі қар­жы­­лық дағдарыс пен адамдар арасын­дағы әділетсіздік, отбасылық күйреу, әлеу­меттік келеңсіздіктер секілді мәселеден құ­тылудың бір ғана жолын түсінді
Ол – рухани құндылықтарды бірінші орынға шығару.
Бүгінде қоғам діннің адамгершілік құндылықтарына мұқтаж
Ал осындай рухани күйзеліс сәттерінде дін, зиялы қауым өкілдерінің белсенді жұмыстарына үміт артылады
Қамыққанға қамқор болу – ол да мұсылманшылықтың асыл парызы.
Халқымыздың біртуар перзенттерінің бірі Ахмет Байтұрсынұлы: «Қазіргі ­заман – өткен заманның баласы, болашақ заманның атасы» дейді
Ортақ Отаны­мыз – Қазақстан халқының бірлігі мен татулығы, діни келісімге негізделген жалпыға ортақ құндылықтары – болашақ заман үшін үлгі-өнеге, өсиет болып қала бермек
Осынау мамыра-жай сәттер, дәстүрлі дін өкілдерінің ортақ келісімі, ымыраға негізделген ынтымағы тарих беттерінде алтын әріптермен жазылары хақ.
Алла Тағала халқымызға бақ-береке бергей
Тәуелсіздігімізді мәңгілік етіп, болашаққа басқан қадамымызды берекелі еткей! Тілегіміз қабыл, мұратымыз асыл болғай! Әмин!
 
