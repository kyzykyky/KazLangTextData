Қара төбенің оңтүстік-шығыс жағында Сәдуақас атаның мазары бар
Ескі Сауран шаһары Түркістан қаласынан Қызылорда бағытына 45-46 шақырым жерде теміржолдың оңтүстік-батыс жағында орналасқан
Бұл мазар ежелден, яғни І-ХІІ ғ.ғ
аралығында Қара төбе (Сауран) қаласында ғұмыр кешкен пенделердің бұл дүниеден бақилыққа аттанғанда мәңгілік дамылдайтын мекені болды
Ежелгі қорым Сәдуақас әулиенің атымен аталады
Сәдуақас ата туралы аңыз ел арасында кездеседі
Ол үш түрлі қасиетімен ел аузында, халықтың жадында сақталған. 
Соның бірі Сәдуақастың қайраткер, ел басқарушы әкім (Һаким) ретінде танулы, екіншісі жомарттығымен көзге түскен сақы, үшіншісі сахаба екендігі
Сахаба деп Мұхаммед (с.ғ.с.) пайғамбардың көзін көргендерді айтатыны көпке белгілі.
Аңыздың сарыны ертеде Қара төбенің зәулім сарайы, су шашып тұратын бұрқақтар орнатылған әсем хауыздары болыпты
Қаланың ортасындағы базарларда Мағрип пен Машрифтан қалаға артынып-тартынып кірген сауда керуендері мен қаладан алысқа жол тартқан керуен тізбектері тәуліктің кез келген мезгілінде ағылып жатады екен
Қаратөбе қаласын сол ғасырларда Қимақ деген ел мекендеген
Қимақ елінің билеушісі Сәдуақас хакім еді
Ол мұсылмандықты қабылдапты
Қара төбе мен оның төңірегінде жайлаған халық наразылық білдіріп, Сәдуақас әкім болып тұрған шақта үш рет көтеріліс жасапты
Қимақтардың Қаратөбедегі үш көтерілісін де Сәдуақас әкім Мекке – Мединеден сарбаздар әкеліп басқан дейді.
Сәдуақас ата туралы аңыздардың бірінде Мұхаммед (с.ғ.с.) пайғамбардан бір күні бір сахаба мынадай бір сұрақ сұрапты деседі: «Уа Алланың елшісі сіздің соңыңыздан ерген сахабаларыңыздың арасында кім сақы?» деп сұрағанда Алланың елшісі ойланбастан «Сәдуақас сақы» деп жауап берген екен
Сақы сөзінің мағынасы қолы ашық, мырза, жомарт, сахи деген ұғымды білдіреді
Ислам діні жолында күрестім, жанымды аяған жоқпын, тапқан олжаны түгел соңымнан ерген сарбаздарым мен ғаріп-ғасірлерге, жетім-жесірге бөліп берумен келемін, басы артық дүние мүлік менде жоқ, дін жолында үш рет құл болып сатылдым» деп үйіне келіп Мұхаммед (с.ғ.с.) пайғамбардың қызы, өзінің адал жары әрі ең жақын досы Фатима анамызға айтыпты
Әлі Шеріге осындай ойдың келгенін Алланың елшісі Мұхаммед (с.ғ.с.) сезген дейді
Бибі Фатима анамыз Сәдуақастың сақылығын сынамақ үшін «Әзіреті Әлі сырқаттанып қалды, соған Сәдуақастың ұлының қаны емге керек болды» деп қызметшісін Сәдуақастың үйіне жұмсапты
Бибі Фатиманың жіберген қызметшісінен бар жайға қаныққан Сәдуақас сахаба ұлының медреседе екенін айтып, шақырып келмекке ұлының соңынан медресеге барыпты
Сәдуақас ұлы Абдуллаға «Балам алдыма түс, үйге қайтайық» дейді, сонда Абдулла: «Әке алдымен сіз жүріңіз
Мен сізді соңымнан ертіп, әдепсіздік көрсетіп, Алла алдында күнәһәр болармын» деп әкесінің соңынан ілесіпті
Үйге келгеннен кейін әкесі ұлына «Абдулла, сенің қаның науқастанып қалған Әзіреті Әліге ем үшін қажет болып тұр
Сол үшін де сені құрбандыққа шаламын» дейді тұнжыраған қалпы
Сәдуақастың ұлы Абдулла: «Әке менің қаным Әзіреті Әліге ем болуға жараса, мен дайынмын
Тек сізден өтінерім менің аяқ-қолымды мықтап байлаңыз, жан шығар сәтте еріктен тыс, ықтиярсыз ышқынғанда қол-аяғымды сермеп, денеңізге тиіп кетіп жүрмесін
Көзімді де қатты таңыңыз, жанарым жанарыңызға түскенде, қимастықтан жан шығуы қиын болар» деген екен.
Ем үшін құрбандыққа шалынған Абдулланың денесін ақ матамен жауып, оң босағаға қойып, Алланың ісіне шүкіршілік етіп отырған Сәдуақастың үйіне Мұхаммед (с.ғ.с.) пайғамбар кіріп келеді де: «тағам әзірлейтін үйде ас қатықтан не бар?» – «төрт-бес қадақ арпа бар» дейді Сәдуақас
«Онда соны қазанға салдырып ас әзірлет, бүгін кешке сіздің үйден сахабалармен келіп тамақтанамыз» деді
Кешке Мұхаммед (с.ә.у.) сахабаларымен Сәдуақастың үйінен дәм татуға келді
Тамақ үстінде Алланың елшісі Сәдуақастан «Абдулла қайда, неге бізбен бірге отырып тамақтанбайды?» деп сұрады
Сәдуақас ұлының әлі сабақтан келмегенін айтады
Пайғамбарымыз оң қолын көтеріп, «Абдулла!» деп қатты дауыстап шақырады
Екінші рет тағы да шақырады
Мұхаммед (с.ә.у.) үшінші рет оң қолын көтеріп «Абдулла қайдасың?» деп шақырғанда ғана Абдулла «ләппай!» деп табалдырықтан аттапты
Мұхаммед (с.ғ.с.) пайғамбар Абдулланы жанына отырғызып, бірге тамақтанады
Абдулладан шақырғанда неге келмегенін сұрады
«Алланың елшісі, сіз алғаш шақырғанда мен жәннәттің бағын аралап жүр едім
Екінші шақырғаныңызда пейішті қимай артыма бұрылып қараған едім
Міне, үшінші шақырған дауысыңызды естіп келіп тұрмын» депті
Сәдуақас сахаба осының бәріне ризалықпен қарап, Аллаға шүкіршілік, тәубе келтіре білгендігі үшін де, Алланың әмірімен болған жалғыз ұлы Абдулланы құрбандыққа қиғандығы үшін де Сәдуақас сақы атанған
Соның бәрін көзімен көрген Әзіреті Әлі райынан қайтып, Сәдуақастың сақылығына шүбәсіз сенген екен дейді аңыздың сарыны.
Сәдуақас әулие туралы аңыздардың бірінде, Сәдуақас атаның ислам діні үшін болған шайқастарда шаһид болғаны айтылады
Қара төбенің оңтүстік-шығыс жағындағы мазарда Сәдуақас сахабаның денесінің бір бөлігі жерленгені туралы сөз болады
Аңыздың келесі бір тармағында Сәдуақас сақының тоғыз жерге жерленгені айтылады
Сәдуақас сахаба дүниеден өткеннен кейін Сауранның іргесінен қабір қазып, жерлемекке жиналған жұрттың алдына ақ түйе жетектеген бір кісі келіп, Сәдуақас сақының мүрдесін ақ түйеге артып күн батыс жаққа жүріп кетіпті
Алғашқыда аңтарылып қалған халық «қайда жерлер екен» деп соңынан ілесіпті
Әлгі кісі жетектеген түйесін шөгеріпті, соңынан ерген жұрт жете бергенде мүрде теңделген түйені жетектеп ілгері жүріп кетіпті
Сөйтіп, түйені сегіз жерге шөгеріп тоғызыншыда өзі түйесімен бірге ғайып болып кеткен екен
Сәдуақас атаның мүрдесін артқан түйе Өзгент, Женд, Тауыс аралы, Арал, т.б
жерлерден өтіп Астрахань жеріне де шөккен деп айтылады
Түйе шөгерілген жердің бәрінде Сәдуақас әулиенің мазары бар
Сол мазарларға зиярат етушілер легі әлі де жалғасуда.
Сәдуақас атаның қабірі күйген қыштан қаланып, сырты сыланып, темір шарбақпен қоршалған
Төңірегіне жеті сегіз түп тал егілген
Өткен ғасырда егілген жуандығы құшақ жетпес көк тал қурап құлаған
Сәдуақас атаның құдығының тереңдігі 8-9 метр, ірге қабырғасы күйген қышпен қаланған
Зияратқа келушілер құдықтың суын ішіп, шөлдерін басады.
Сәдуақас атаның ерлігі, әулиелік кереметтері мен сахаба екендігі қисса, жыр-дастандарға арқау болған екен
Олардың араб әліпбиімен жазылған нұсқалары қудалаудың әсерінен жойылыпты
Жазба нұсқалары жекелеген адамдардың қолында сақталуы да мүмкін
Кеңестік заманда атеистік насихат өкілдері Сәдуақас әулиенің кереметтігіне кереғар пікір туғызып, Сәдуақас әулиені құмарпаздардың пірі деп те қауесет таратқан еді.
Бабадан-балаға мирас болған бұл аңыздар сарынын маған әкем Саян Шерментайұлы айтып берген еді.
Болашақта Сәдуақас ата мазарын қараусыз қалдырмай, мемлекет не болмаса жергілікті билік тарапынан көмек көрсетілсе нұр үстіне нұр болар еді.
Дәулет ҚОЖАМҰРАТОВ, 
«Әзірет Сұлтан» қорық-мұражайының ғылыми қызметкері
Оңтүстік Қазақстан обылыс
