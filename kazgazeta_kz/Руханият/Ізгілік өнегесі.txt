…Фәниден бақиға озғанына биыл он жыл толып отырған Сейілхан Байеділов кеңдігіне мәрттігі сай, өзге үшін өзегі талатын ерекше бір тұлға еді
Сейілхан ағамыз ағайын-туыстардың алдында үлкен абырой беделге ие болып, өнегелілік жолында күрескерлік танытып, өмірінің соңына дейін сол биігінде қала білді
Ол қазақ үшін ұлы нәубет жылдары саналатын ХХ ғасырдың 1930-шы жылдарының жуан ортасында, атап айтқанда, 1936 жылы Қызылорда облысы Арал ауданының Қаратерең ауылында қарапайым шаруа отбасында дүниеге келді. 
1942 жылы әкесі Пірмолда кеңес армиясы қатарына шақырылып, ­атасы Байәділ мұны бауырына ­басты
Тіпті туған шешесі Әзизаға да жақындатпады
Анасы да жел болып атасының бетіне келген емес
Туса да тумағандай болып атасының көзінше жас нәрестесін емірене құшақтап сүйе де алмады, атын атап еркелете алмады
Дегенмен, бір жыл өтер-өтпесте қос құлыны Пірмолда мен Нұрмолда жайлы қаралы хабар алып, көп ұзамай Байәділ атасы қайғыдан көз жұмды
Сөйтіп, анасы екеуі жекжат пен туыс іздеп, аяқ жетер жерді шарлап кетті
Қашан шешесінің туған бауыры Нұрылла соғыстан оралғанша осылай болды
Мамандығы мұғалім Нұрылланың айтуымен 1945 жылы Сейілхан тоғыз жасында Ворошилов колхозында мектепке барып, 1954 жылы Октябрь ауылдық мектебін ойда­ғыдай бітірді.
Әскер қатарындағы азаматтық борышын өтеу кезеңі ер жетіп, атжалын тартып мінген,нағыз ерлік мектебі болды
1955-1958 жылдары үш жыл бойы Эстонияның астанасы Таллин қаласында әскери қызметін абыроймен атқарып, елге оралды
Мұнда келісімен Қаратерең ауылдық кеңеске жұмыскер ретінде қызметке орналасты
Шаруа отбасынан шыққан бозбала шетсіз-шексіз сахарадан сонау алыс көкжиекке көз тікті
Сөйтіп, жас жігіт 1965 жылы Ақтөбе мемлекеттік медицина институтының емдеу факуль­тетін табысты бітіріп, Қазалы аудандық ауруханаға дәрігер-хирург болып жұмысқа кірісті және мұнда зейнеткерлікке шыққанға дейін табан аудармастан, тапжылмай қызмет етті.
Қазалы топырағы Сейілханның айтулы азамат болып жетілуіне өлшеусіз үлес қосты
Бұл өңір, сонымен бірге аса көрнекті мемлекет қайраткері Самарқанды 40 жыл билеген әйгілі Жалаңтөс Баһадүрдің, жергілікті халық пір тұтатын атақты Жанқожа батырдың дүниеге келген жері
Қазалы, сондай-ақ кешегі жастардың жалынды жетекшісі болған Ғани Мұратбаев, бұлбұл әнші Роза Бағланова тәрізді елімізге танымал талай азаматтарды өмірге әкелді
Міне, осынау қасиетті өлкеде Сейілхан Байеділов дәрігер-хирург ретінде адам жанының арашасы, халқының мақта­нышы бола білді.
Еңбегіне қарай өнбегі
Асылға бағалап, адалынан еңбек етсең, абыройың асады
«Көп еңбек еткенге бақыт басын иеді» деп Леонардо да Винчи жайдан-жай айтпаған
«Өзіңе сен
Адал еңбегіңе сен
Бар бақыттың бастауы – еңбек» деген қазақи тағылым тағы бар
Бұл қағидаттарды берік ұстанған Сейілханның шипалы қолынан отыз жылдан астам уақыт ішінде талай адам өмірге қайтадан оралды
Тіпті ай сайын ондаған операция жасаған кездері болды
­Ауыры да, жеңілі де кездесті
Бір ғана мысал
Сыр өзенінің өткел бермес абыржысында, сарыағыс айдаған сеңнен сескенбей арғы бетке өтіп, сегіз күн бойы толғатып, әбден қалжыраған Рәйла есімді ананың өзін де, құрсақтағы нәрестесін де ажал тырнағынан құтқарғанда бүкіл ауыл болып алғысын жаудырғанының өзі неге тұрады?!
Жалпы Сейілханды өз уақы­тынан бұрын туған деп айтуға келеді
Ол тек жоғары білікті хирург, травматолог қана болып қойған жоқ
Егер қазіргі кезде жұмыс істесе, пластикалық хирургия немесе трансплантология саласының да білікті маманы болар еді
Себебі оның жасаған операцияларынан кейін адам денесіндегі пышақ тиген орын көп ұзамай мүлдем білінбей кетіп жататын
Бұл тұрғыда ол кісінің туған қызы Айнұр былайша есіне алады: «Мен 5-сыныпта оқып жүргенде жазғы лагерде айналмалы әткеншектен құлап, жарақат алдым
Мойынымнан аққан қан тоқтамағандықтан, мені қас қарая жедел жәрдем көлігімен әуелі үйге, сол жерден әкемді киімін киюге үлгертпей, тұрған бойында мінгізе салып, бірден емханаға алып келді
Сонда ғой, операция үстелінде жатып әкемнің ассистентінің: «Сәке, Сіздің қолыңыздан ептеп дірілді байқаймын, бұрын мұндай жоқ еді ғой» деген сөзіне, әкейдің ұяң дауыс­пен: «Иә, бұл жолы осылай күрделі жағдайда қалып тұрмын» деп жауап қайтарғанын құлағым шалды
Ал операция сәтті өтті, кейін оның ізі де қалмады.
Десек те, ісіне мығым, кәсібіне адал Сейілхандай тәжірибелі маманның өмірде өкінген сәттері де бар
Әсіресе бұл жағдай өз анасына тікелей қатысты
Медицина институтын бітіріп келген бетте, ол анасының онкология ауруының емдеуден өтіп кеткен жағдайында екенін біліп, дәрменсіз күй кешеді
29 жасында жесір қалып, бар өмірін ұлын үлкен азамат етіп өсіруге арнаған Әзиза анасын ажалдан құтқарып қалмағанына, балалық қамқорлығын молынан көрсете алмағанына өкінген Сейілхан өмірінің соңына дейін күйзелумен болды
Реті келген тұста балаларына, туған-туысқандарына, дос-жарандарына аяулы анасы туралы ерекше бір толғаныспен естеліктерін айтудан ешқашан жалыққан емес.
Сейілхан Пірмолдаұлы жұрттың есінде қолының жеңілдігімен ғана емес, үнінің ерекшелігімен де қалды
«Ұйықтап жатқан жүректі ән оятар, Үннің тәтті оралған мәні оятар» дейді Абай
Тенор әнші ретінде классикалық шығармалар мен қазақ әндерін нақышына келтіре орындап, дүйім елдің қошеметіне бөленіп жүрген жас жігіт кезінде Алматы консерваториясына шақыру алған болатын, алайда мұны Әзиза анасы қолдай қоймаған соң, одан бас тартады
Дегенмен, табиғи дарынын туған жеріне тарту етуден жалықпады
Қазалы, Қызылорда, Алматы, Астана қалаларында Сейілхан тамылжыта ән сала жүріп, туған елінде «Біздің Ермек Серкебаев» атанып кетті.
Сейілханға тән тағы бір қасиет, ешкімнен ықпай, қандай жағдайда да айтар сөзін іркіп қалмайтын қайсар мінезі болатын
Шен-шекпенге емес, ақыл мен парасатқа ғана бас июге тәрбиеленген азамат ешуақытта шындықтың шолпан жұлдызынан жаңылған жоқ, ешкімнің алдында жалтақтаған да, жалпақтаған да емес, өзіне де, әріптестеріне де қатаң талап қоя білді
Мұндай адамды билік әсте жақтыра қоймайды
Сондықтан да болуы керек, Сейілхан Байеділовке аудандық, облыстық бас дәрігерлік лауазымы бұйырмады
Бірақ жерлестерінің, туыстары мен жақындарының сүйіспеншілігіне бөленді
Елдің алғысымен қоса «Еңбек екпіндісі», «Социалистік жарыстың үздігі» белгілері мен Денсаулық сақтау министрлігінің, аудандық, облыстық денсаулық сақтау бөлімдерінің мақтау қағаздарына ие болды.
Ең басты марапат, әрине, ол отбасындағы бірлік, берекелі тірлік
Бұл ретте, отбасының шырайын келтіріп отырған сүйікті жары, жоғары білімді педагог, ағылшын тілінің мұғалімі Базаркүл Қабылованың алар орны ерекше
Үлгілі отбасы жақсылық жасаудан, ізгілік көрсетуден ешқашан да аянған емес
«Пейілі кеңнің үлесі мол» демекші, бірге өмір сүрген қырық жылға жуық уақытта Сейілхан мен Базаркүл үш ұл, екі қыз тәрбиелеп өсірді
Бүгінде немерелер өсіп келеді
Сөйтіп, Алланың қалауымен ұрпақ жалғасып, Пірмолда әулеті өсуде және өсе де бермек!
Кенжеболат ЖОЛДЫБАЙ, 
Қазақстан Журналистер 
одағының мүшесі
