Елбасы Қазақстан Халқына арнаған «Қазақстан – 2050» Стратегиясы – қалыптасқан мемлекеттің жаңа саяси бағыты» атты Жолдауында: «Қазақ тілі – біздің рухани негізіміз
Біздің міндетіміз – оны барлық салада белсенді пайдалана отырып дамыту
Біз ұрпақтарымызға бабаларымыздың сандаған буынының тәжірибесінен өтіп, біздің де үйлесімді үлесімізбен толыға түсетін қазіргі тілді мұраға қалдыруға тиіспіз
Бұл – өзін қадірлейтін әрбір адам дербес шешуге тиіс міндет» деген болатын
Осыған орай мемлекеттік тілдің насихатталуына әрдайым назар аударып отыру – азаматтық парызымыз болуы керек екені сөзсіз
Орайы келіп тұрғанда айта кететін бір жайт, еліміздің әр өңірінде халықаралық «Қазақ тілі» қоғамының филиалдары жұмыс істейді
Әрбір ­филиал өзіне жүктелген міндетті қал-қадерінше іске асыруда
Мәселен, Қызылорда облыстық «Қазақ тілі» қоғамының жанынан «Тіл сақшысы» деген газет ашылып, тіл мүддесі жолында қызмет етуге кірісіп те кетті
Жаңадан ашылған басылымның бас редакторы «Қазақ тілі» қоғамының Қызылорда облыстық ұйымының төрағасы, тіл жанашыры Сәудақас Аңсат.
Басылымның алғашқы саны қолымызға тиісімен «Әп, бәрекелді!» деп шолып шықтық
Байқағанымыз, газеттің безендірілуі көркем, тілі жатық, көтеріп отырған мәселелері өрелі, салмақты
Басылым ұжымы тіл жайын сөз ете отырып, әлеуметтік, мәдениет, әдебиет мәселелеріне де көңіл бөліп отырғаны қуантады
Бұл да құптарлық
Өйткені тілдің жайы өзге салалардың қатысуымен де өркендемек.
Газетті шығарушы әріптестеріміздің жұмысына сәттілік тілей отырып, мемлекеттік тілді өркендету жолындағы еңбектеріңіз жана берсін демекпіз.
Дәуіржан Төлебаев
