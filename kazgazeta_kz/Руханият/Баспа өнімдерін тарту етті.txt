Белгілі ғалым, «Арыс» баспасының директоры Ғарифолла Әнес Қазақ­стан Мұсылмандары Діни басқармасына құнды кітаптар сыйлады.
Салтанатты шара Алматыдағы Діни басқармада өтті
Оған «Арыс» баспасының бас директоры, филология ғылымының докторы Ғарифолла Әнес, қаламгер Мырзан Кенжебай, Нұр-Мүбарак Египет ислам мәде­ниеті университетінің проректоры Шәмшәдин Керім, «Әбу Ханифа» медресесінің директоры Құлмұхаммед Маханбет, Имамдардың білімін жетілдіру ислам институтының директоры Кенжеәлі Мырзабаев және басқалар қатысты.
Жиында сөз сөйлеген Ш.Керім былай деді: «Ғарифолла Әнес – «Арыс» баспасынан Ахмет Бай­тұр­сынұлы, ­Мір­жақып Дулатов, Халел ­Досмұ­хамедов секілді Алаш арыс­тарының кітап­тарын оқырманға жеткізген баспагер, зерттеуші-ғалым
Одан бөлек өзі басшылық жасап отырған баспадан қазақ тілінің 15 томдық сөздігін, терминологиялық сөздіктерді, энциклопедияларды және танымдық кітаптарды шығарды
Олардың бәрі – еліміздің ағарту­шылық, ғылыми әлеуетін арт­ты­руға ықпал ететін еңбектер
Бүгін Ғанекең сауапты іс жасап отыр
Баспадан шық­­қан біраз кітаптарды медреселер мен университеттерге сыйламақ».
«Арыс» қорының негізгі мақсаты – саяси қуғын-сүргінге ұшыраған қазақ зиялыларының мұрасын зерттеу
Осы уақытқа дейін баспадан жазықсыз жазаланып, ел жадынан өше бастаған біртуар қайраткерлердің, ақын-жазушылардың, өнер адамдарының мұрасы жинастырылып, кітап болып шықты
Сондай-ақ бірқатар облыс, аудан энциклопедиялары, әдеби шығармалар, сөздіктер жарық көрді
«Жұмыс әлі де жалғаса береді
Бұл ең­бектер Алматы облысы Жаңалық ауда­нын­да салынып жатқан саяси қуғын-сүр­гін құрбандарына арналған музейге қойыла­тын болады» деді Ғарифолла Әнес.
Жиын соңында баспагер-ғалым Нұр-Мүбарак Египет ислам мәде­ниеті университетіне, «Әбу Ханифа», «Үшқоңыр» медреселеріне, Имам­дар­дың білімін жетілдіру ислам институтына, «Балдәурен» республикалық бала­ларды сауықтыру орталығының әрқай­сына құны 1 миллион 72 мың 500 теңге болатын кітаптар мен сертификат та­быстады.
Баспагер баспаның алдағы жоспарларымен бөлісіп, «Рухани жаңғыру» бағдарламасы аясында руханиятқа, соның ішінде кітап шығару ісіне көңіл бөліну керек екенін атап көрсетті
Қатысушылар өз пікірлерін ортаға салып, баспаның атқарып жатқан игі істеріне ризашылықтарын білдірді.
Әсел Сарқыт
