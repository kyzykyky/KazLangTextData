Қасиетті, киелі Түркістан
Оның тарихы әріде жатыр

XV-XVI ғасырларда өмір сүрген әйгілі дін қайраткері, саяхатшы, тарихшы Рузбихан Исфахани «Түркістан – ең әйгілі ел
Сейхун жағалауындағы Түркістан отыз қамалдан тұрады
Сейхуннан тартылған арықтардың бойындағы қамалдар нағыз пейіш бағы іспеттес» деп жазған еді.
Түркістанның құдіреттілігі – осын­да түркі жұртына аты мәлім ғұ­лама, да­нагөй, данышпан Қожа Ахмет Ясауи­дің мәңгілік тыныс тап­қан­дығы
Халық арасында Әзірет Сұлтан атанған Қожа Ахметтің беделі арқасында Ясы қаласы заманында аса маңызды рухани ағар­тушылық орталығы ретінде танылды.
Таяуда ежелгі қалада «Түркістан – Түркі әлемінің мәдени астанасы» жы­лының салтанатты ашылуы мен Нау­­рыз мерекесіне арналған Түркі әле­­мінің «Наурызнама» іс-шарасы өтті.
Түркістандағы ұлық тойға жиырма үш мемлекеттен 300-ге тарта қонақ кел­ді
Шетелдік қонақтар мен еліміздің мә­дениет, өнер қайрат­керлері, зиялы қауым өкілдері үшін Қожа Ахмет Ясауи кесенесі маңында этноауыл ұйым­дастырылды
Осы жерде тігілген отыз үш киіз үй төңірекке ерекше көрік берді.
Мерекеге қатысушылар, алдымен, Қожа Ахмет Ясауи кесенесіне бас сұғып, ұлы бабамызға, осында жер­лен­ген қазақ хандарына, батырлары мен билеріне, абыз-әулиелеріне құ­ран бағыштап, зиярат жасады
­Түркі­с­­­тан тарихи музейін аралап, көне жәдігерлермен танысты.

Салтанат Есім хан алаңында басталды
Оны Оңтүстік Қазақстан облысының әкімі Жансейіт Түйме­баев ашып, жиналған жұртшылықты Түркістанның Түркі әлемінің мәдени астанасы жылы болуымен құттықтады.
− Ұлыстың Ұлы күнімен үйлесіп, жарасып жеткен жүрекжарды, қуанышқа қуаныш қосатын, шаттыққа шадымандық еселейтін тағы бір теңдессіз тойға жиналып отырмыз
Әзірет Сұлтан әспеттеген, күллі түркілер ту етіп көтерген, қашанғы қара шаңырақ, тарихи Түркістан шаһары Түркі әлемінің мәдени астанасы ретінде бауырларымыздың баршасына құшағын айқара ашты, – деп атап көрсетті Жансейіт Қансейітұлы.
Сөз алған ҚР Мәдениет және спорт ­ми­нистрі Арыстанбек Мұхамедиұлы Елбасы Нұрсұлтан Назарбаевтың құттықтауын оқып берді.
«Баршаңызды Түркі халықта­рының қасиетті қара шаңырағы саналатын ­Түркі­стан қаласының түркі әлемінің 2017 жылғы мәдени астанасы болып жариялануымен шын жүректен құттықтаймын! Бұл тарихи шешім – түркі тілдес мемлекеттердің, ТҮРКСОЙ ұйымының елімізге деген құрметі мен Қазақстанның халықаралық аренадағы зор абырой-беделінің тағы бір жарқын көрінісі
Түркістан орта ғасырлардан бастап түркітілдес халықтардың маңызды рухани орталығы болып келеді
Ұлан-ғайыр Еуразия өңірінің мұсылмандары Қожа Ахмет Ясауи кесенесін Орталық Азия мен Қазақстандағы ең қастерлі орын ретінде кие тұтып, тәу етуді дәстүрге айналдырғанына тарих куә
Үш ғасырдай Қазақ хандығының астанасы болып, халқымыздың көптеген игі жақсылары жерленген бұл қала әрдайым киелі мекен болып қала бермек» делінген Мемлекет басшысының құттықтауында.
Сахнаға көтерілген ҚР Парламенті Сена­ты­ның депутаты Қуаныш Айтаханов ­Сенат төрағасы Қасым-Жомарт Тоқаевтың құттықтауын жеткізді.
ТҮРКСОЙ халықаралық ұйы­мының Бас хатшысы Дүйсен Қасейінов өз сөзінде түркі халықтары арасындағы мәдени ­байланысты, ынтымақты дамытудағы халықаралық ұйымның маңыздылығына көңіл бөлді
Ол, сондай-ақ ТҮРКСОЙ-дың БАҚ-қа арналған сыйлығын шетелдік және өз еліміздегі БАҚ өкілдеріне тапсырды
Марапатталған баспасөз құралдарының ішінде «Қазақ газеттері» ЖШС-не қарасты ұлт басылымы «Ана тілі» газеті де бар.

Мереке концерттік бағдарламаға ұласты
Бишілер «Күн мен Түннің теңелуі және Табиғаттың оянуы» атты театрландырылған қойылым көрсетті
Бағдарлама барысында түркі жұртына ортақ тұлғалар Арыстан баб, Ясауи, әл-Фараби, Қорқыт ата бейнелері сахналанды
«Сүйінші
Шашу» көрінісі тамашаланды
«Наурыз» керуенінің өтуі де үлкен әсер қалдырды.
Есім хан алаңы алдындағы думаннан кейін Қожа Ахмет Ясауи атындағы халықаралық Қазақ-түрік университетінде «Түркістан және түр­кология» атты халықаралық ғылыми-теориялық конференция өтті
Оған жүзден аса ғалым, мемлекет және қоғам қайраткерлері қатысты
Алқалы жиынға модераторлық еткен облыс басшысы Жансейіт Түймебаев былай деді:
– Киелі шаһар «Мәдени жыл» эстафетасын қабылдап, тарих тұғырында таңбаланар айтулы күннің куәгері болып отырмыз
Түркілік қайта өрлеу дәуірінің жемісін көрудеміз
Бұл кешегі түркілердің бірлігін аңсаған түрік көсемі Ататүрік пен Алаштың арда ұлы Мұстафаның асқақ арманы еді
Біздің мығым бірлігіміз, тұтастығымыз – ортақ руханияттың алтын қайнары, сарқылмас ғылым бұлағы
Түркі әлемі бірлігінің бүгінгі шынайы жанашыры, Түркі әлемінің ақсақалы атанған Елбасымыз Нұрсұлтан Әбішұлының бастамасымен іске асқан түркі бірлігінің айшықты көріністерінің бірегейі бүгінгі шара деп білемін.
Мәдениет және спорт министрі ­Арыстанбек Мұхамедиұлы Елбасы Нұрсұлтан Назарбаевтың ТҮРКСОЙ халықаралық ұйымының Бас хатшысы Д.Қасейіновке 70 жыл толуына орай жолдаған құттықтау хаты мен төсбелгісін тапсырды.
Конференцияда Түркия Мәдениет және туризм министрінің орынбасары Мұстафа Рухи Өзбилчич, мемлекет және қоғам қай­раткері, профессор Мырзатай Жолдасбеков, Қазақстанның халық жазушысы Мұхтар ­Шаханов, халықаралық Түркі академиясының басшысы Дархан Қыдырәлі, ТҮРКСОЙ-дың Бас хатшысы Дүйсен Қасейінов және басқа да азаматтар сөз сөйледі.
Баяндама жасаған Назарбаев Универси­тетінің профессоры Юлай Шамилоғлының, белгілі қазақ ғалымы Әбсаттар Дербісәлінің, ресейлік ғалым, прфессор Фирдаус Хисаме­динованың сөздерінде назар аударарлық пікірлер айтылды.
М.Жолдасбеков кезінде түркі дүниесіне қатысты үш ұсынысын ортаға салғандығын айтты
Олар: Көктүріктің тарихын мектеп оқулықтарына енгізу, «Мир» телеарнасы секілді түркі жұртына арналған телеарна ашу, Нобель сыйлығы сияқты Түркі дүниесіне еңбегі сіңген азаматтарды марапаттайтын халықаралық сыйлық тағайындау
Бұл ұсыныстар бүгінгі күні де көкейкесті.
Ғалым Ә.Дербісәлі әлемге танылған түркі өркениетіне тоқталды
Заманында бұл төңіректе Түркістан, Тараз, Отырар, Испиджаб, Сығанақ, Жент сынды қалалар пайда болған
Олар сауда мен өнердің, халықаралық қарым-қатынастардың, интеллектуалдық және рухани өмірдің ірі орталықтарына айналды.
Асыл топырақ Әбу Насыр әл-Фараби, Қожа Ахмет Ясауи, Қорқыт, Сүлеймен ­Бақыр­ғани секілді адамзаттық руханияттың алып тұлғаларын өмірге әкелді.
М.Шаханов Наурыз мерекесінің қазақ еліне қалай келгендігі жөніндегі естеліктерімен бөлісті.
Сонымен, «Түркістан – Түркі әлемінің мәдени астанасы» жылының салтанатты ашылуы сәтті өтті
Енді тағылымды, тәлімді мәдени іс-шаралар жыл аяғына дейін жалғасатын болады.
– Өз басым Түркістандағы бұл салтанатқа дән риза болдым
Жоғары деңгейде ұйымдас­­тырылған
Шетелдерден келген қонақтар да, өзіміздің адамдар да осылай деп жатыр.
Наурыз тоймен басталды
Өміріміз қуанышқа толы болсын
Түркі жұртының бірлігі нығая берсін, – дейді академик, халықаралық «Қазақ тілі» қоғамының президенті Өмірзақ Айтбайұлы.
Айтпақшы, осы күндері халқына қалаулы, еліне елеулі бір топ азаматқа «Оңтүстік Қазақстан облысының Құрметті азаматы» атағы берілді
Олардың ішінде жоғарыда жүрекжарды лебізін білдірген Өмірзақ ағамыз да бар
«Атақ-абыройыңыз арта берсін!» дейміз тіліміздің тұғырын бекемдеуде елеулі еңбек сіңіріп келе жатқан ел ардақтысына.
Бірліктің қай-қайсысы да маңыз­ды
Дегенмен де түркі бірлігінің орны бөлек 
Өйткені біздің түбіміз бір
Киелі Түркістан төрінде, әулие Әзірет Сұлтанның іргесінде өткен ұлы думан көк бөрі ұрпақтарының ынтымағына дәнекер болғай.
Нұркен ЖАНДӘУЛЕТҰЛЫ
Түркістан
