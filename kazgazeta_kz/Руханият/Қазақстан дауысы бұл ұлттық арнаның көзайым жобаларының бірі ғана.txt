«Қазақстан» ұлттық арнасы қазақ тіліне толықтай көшкелі бері, бұрын соңды болмаған рейтингтің ең жоғары сатысына көтерілді
Көш бастаудың тағы бір құпия сыры – телеарна жыл сайын көрерменді еріксіз баурап алатын жаңа жобалар ойлап табуда
Биылғы күзде де халықтың сүйікті арнасы өз көрермендерін көзайым жобаларымен қуантуға асығады» деп «Қазақстан» Ұлттық арнасының баспасөз қызметі хабарлады.
Баспасөз қызметінің мәлімдеуінше, жаңа маусымда «Қазақстан» ҰТА бұрын-соңды болмаған мега-жобалар, ақпараттық-сараптамалық, деректі-танымдық жобалар, жаңа ток-шоулар мен көңіл жадырататын ойын-сауық және музыкалық сазды бағдарламалар ұсынады
Сонымен Ұлттық арна көрермендеріне жаңа маусымда «Қазақстан дауысы» мегажобасы ұсынылмақ
«Бұл жай талант-шоу емес, бұл ғажап дауыс иелерін анықтайтын, оларды елге танылған күміс көмейлермен қатар қоятын тартымды жоба
Мұнда кәсіби әншілер байқау қатысушыларына өздері көмектесіп, бар білгендерін үйретеді» дейді ұйымдастырушылар
Тележоба әлемнің 35 елінде көрсетіліп, барлығында ең жоғары рейтинг жинаған екен
Ал осы жобаның америкалық нұсқасы экран алдына 37 миллионнан астам көрерменді жинап, өзге тележобалардың алдына шыққан.
Мұнан бөлек, ұлттық арна көрермендері кең ауқымды музыкалық жоба, көңіл-ашар «Ұлттық-шоу» бағдарламасын көретін болады
Бұл бағдарлама бір жанрды ғана емес, көрерменнің алуан түрлі талғамын, қалауын ескере отырып, дәстүрлі ән кеші; Еуропаның классикалық музыка кеші; эстрадалық ән кеші; поэзия және бардтар кеші; би кеші; этно-фольклор жанрындағы ән мен музыка кеші; ретро әндер кеші деп аталатын 7 түрлі бағытты қамтитын болады
Қыркүйек айында қыз-келіншектерге арналған «Әйел бақыты» атты жаңа ток-шоу эфирге шықпақ
Бір қолымен бесікті, бір қолымен әлемді тербететін әйелдердің беделі, отбасындағы күйі, әлеуметтік жағдайы, бала тәрбиесіндегі маңызы, ерлі-зайыптылардың бүгінгі болмысы осында қозғалады
Бағдарлама аптасына 5 рет тікелей эфирде көрсетіледі.
Күз маусымында ұлттық арнаның өз көрермендеріне ұсынар жаңалықтары жетерлік, мәселен, өзге арналарда баламасы жоқ «Шетелдегі қазақ балалары» атты деректі танымдық жоба қалың көрерменнің жүрегіне қозғау салмақ
«Қазақстан» ҰТА бастамасымен елімізде алғаш рет қолға алынған жобада шетел азаматтары асырап алған, мұхит асып өзге елге сатылып кеткен қазақстандық балалар тағдырынан сыр шертіледі
Өзге ұлттың, жат жұрттың дәм-тұзын татып, өзінің салт-дәстүр, тілі мен ділінен бейхабар қаракөздеріміздің бүгінгі тағдыры кім-кімді болса да толғандырады деген сенімдеміз
Ал аптасына бір рет «Құлақтан кіріп бойды алар» танымдық этно-музыкалық фильмі көрермендер көзайымына айналмақ
Музыкалық фильмнің әр сериясы қазақ халқының салт-дәстүрлері туралы баяндалады
Сыр өлкесі, батыс мақамы мен Жетісу өңірі ән мектебі секілді еліміздің бірін-бірі қайталамайтын дәстүрлі ән өнері осы фильм арқылы насихаттамақ
Келесі бір жоба «Заң және біз» деп аталады екен
Тікелей эфирде жүргізілетін жаңа бағдарлама – заң саласына қатысты проблемаларды талқылайтын алаң ұйымдастыратын болады
Онда кәсіби заңгер, прокуратура маманы, судья, сот орындаушылары, қоғамдық қор өкілдері көтерілген тақырыпты талқылауға қатысады.
Жаңа маусымдағы ерекше жоба деп «Тарих толқынында» атты жаңа бағдарламасын айту­ға болады
Бұл Мемлекет басшысы Нұрсұлтан Әбішұлы Назарбаевтың «Тарих толқы­нындағы халық» деген атаумен тарихи зерттеулердің арнаулы бағдарламасын жасау жөніндегі ұсынысының нәтижесінде өмірге келіп отыр.
«Сондықтан да қазіргі таңдағы Отандық тарих ғылымының дамуы мен өсуін бағамдау мақсатында, сондай-ақ ұлттық тарихты қазіргі ұрпақтың санасына осы заманның пайым-түсінігі, қала берді насихаттаудың заманауи жаңа мүмкіндіктері негізінде сіңіру біздің азаматтық борышымыз болып табылады
Осыларды негізге ала отырып «Тарих толқынында» жобасында қажырлы еңбек атқарып жүрген тарихшы ғалымдармен бірлесе отырып, Отандық БАҚ арқылы қоғамға тың әрі танымдық ақпараттар ұсыну жобаның мақсатына айналды» дейді телеарна басшылығы.
Сонымен қатар осы маусымда орынды қалжың арқылы саяси сынаулар мен ойландырар сауалдар қоятын «Түнгі шоу Нұрлан Қоянбаевпен» атты жаңа жоба, «Сіз не дейсіз?» бағдарламасы, «Мәлім де беймәлім Қазақстан» танымдық жобасы, «Мың түрлі мамандық» ақпараттық-танымдық бағдарламасы, «Ғаламтор KZ» бағдарламасы да көрермен көзайымына айналмақ
Ал көрерменге етене таныс әрі сүйіп көретін «Айтуға оңай», «Алаң», «Сыр-сұхбат», «Жарқын бейне», «Келбет», «Қылмыс пен жаза», «Ақсауыт», «Менің Қазақстаным», «Таңшолпан», «Жиһанкез», «Телқоңыр», «Жайдарман», «Иман айнасы», «Жан жылуы», «Дауа», «Спорт
KZ», «Көкпар» ұлттық ат спорты ойыны, «Толағай» бағдарламалары эфирде әрі қарай жалғасын табады.
Бұйырса, ұлттық арна қыркүйек айын­да «Ұлжан» атты жаңа отандық телехикая ұсынбақ
Бұл телехикая қарапайым қазақ отбасындағы шынайы оқиға мен қазақи драманы орайластыра баяндайтын туынды
Бас кейіпкер – тәуелсіздік жылдары мойнына үлкен жүк артқан, кейіннен үлкен жетістіктерге жетіп, нағыз дәулетті кәсіпкерге айналған қазақтың келіншегі
Өмірдің ащысы мен тұщысын қатар ала жүріп, балаларының тәрбиесі мен туған-туыстың арасындағы беделін бір сәтке де санасынан шығармаған ана бейнесін осы фильмнен көруге болады
Қоңыр күзде қалың көрермен отандық телехикаялармен бірге әлемнің озық кинокомпаниялары түсірген көркем кинотуындылар мен деректі фильмдерді де тамашалайды
Олардың қатарында «Олимп шыңы», «Сұңқар», «Ұстаз», «Учаскелік полицей», «Әпке», «Сырғалым», «Судағы із» атты жаңа телехикаялары мен «Қазақ даласы­ның құпиялары», «Ұлы дала тарихы», «Ұлт мақтанышы» деректі фильмдері көрермен назарына ұсынылады
Олай болса, қоңыр күзді жаздың жасыл әлеміне айналдырғысы келген көрермен «Қазақстан» Ұлттық арнасының жаңа тартуын көруге асығыңыз!
Бейбітгүл ИСАЕВА
