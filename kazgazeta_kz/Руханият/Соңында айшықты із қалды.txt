Кез келген көзі ашық, көкірегі ояу жан алдыңғы толқын ағаларының абыройлы істерін, атқарған жұмыстарын жүйелі түрде ой өлшемінен өткізбей қоймайды
Олар бастан кешкен дәуірлердің қай-қайсысы болмасын, адамды алуан түрлі көңіл күйге түсіретін тарихқа айналып кетті
Соның парақтарын аударып, зейін қоя, зер сала үңілген сайын олардың қайсарлық пен қайраткерлік деңгейіне дейін жеткенін көре аламыз
Олардың өздері жоқ болса да, ұрпақтарына қалдырған баға жетпес байлығы – еңбегі, ізгі жолы қалды
Артынан ерген мұрагер әрі ізбасар ұрпақтары бар
Ата-баба аманатына деген адалдықты олардың да өз кеуделерімен өрге сүйреп келе жатқандарын өмірден көріп келеміз.
Осы орайда Жамбыл облысы, Қор­дай ауданының Ақтасты ауылында өткен ғасырдың қырқыншы жылының қилы кезеңінде өмірдің есігін ашқан Марат Тіреуұлы жайлы әңгіме тиегін ағытудың реті келіп отыр
Өскен өңірден қадамы мен талабы алға тартып, аймағына ғана емес, аты еліміздің ең қиыр шеттеріне дейін абыройымен танылған перзенттің азаматқа тән іс-әрекеті кез келген адамды сүйіндіре түседі
Сондықтан да болар, онымен тірлігінде біте қайнасып араласқан адамдар күні бүгінге дейін оның рухы мен аруағына тағзым етіп отырады
Бұл «өзі жақсы адамға бір кісілік орын бар» деген ақиқаттығымен сүйекке сіңіп кеткен қағиданы одан әрі айғақтай түседі.
Маратқа асқар таудай әкесі мен ақ жаулықты анасының орындары әрқашанда дараланып тұрды
Оның балдай тәтті балалығы «ат ауыздығымен су ішкен, ер етігімен су кешкен» қасіретті заманда өтті
Ол Ұлы Отан соғысы басталғанда небәрі екі жаста ғана еді
Енді ғана еңбектеп, былдырлап жүрген шағында әкесі Тіреу Сұрабаев Маратының маңдайынан құшырлана сүйіп, бағлан қозыдай баласының жұпар иісінен тоят таба алмаған күйде майдан шебіне қарай аттанып кетті
Содан оралмады
Бала көңілі әкенің жоқтығына құлазыды
Еңсесін де езіп жібергендей болды
Бірақ анасы Нұржамал Жақтайқызының әке орнын жоқтатпай, бауыры Клара екеуінің ертеңі үшін «арқа еті арша, борбай еті борша» болып жүріп колхоз жұмысымен таң атырып, күн батырды
Тұрмыстың тауқыметін тартса да көз алдындағы балаларының болашағы үшін мойымады
Қабырғасы қайыспады да
Соғыстан кейінгі жылдардың да талай тауқыметі бар
Сол уақыттарда Марат та шаш-етектен келетін бейнеті мол шаруадан шет қалмаған
Өйткені оның замандастары мен қатарластарының ол кезеңдегі көрген құқайлары бәріне ортақ еді
Соның өзіне Марат та нағыз тау қопарып, тас қашайтын жігіттерше табандылығымен тайсалмай аралас­ты
Ана сенімі мен үмітін ақтау үшін ештеңеден аянған жоқ
Анасы оның осы талабын дәтке қуат санады.
Сол бір сұрапыл жылдардағы ұрпақтар буынын өмірдің өзі шыңдап шығарғаны соны басынан өткер­ген­дердің көкіректеріне өшпестей болып жазылып қалды
Оларға ащы мен тұщының дәмін қатар татқызып, ерте есейтіп жіберген де – сол жылдар
Жандарына жазылмас жара салып кеткен сұм соғыс екенін олар жүректері қанжылап тұрып айтады
Жеңіс жалауының желбіреуіне Мараттың үзеңгілестерінің де қосқан үлестері бар екенін ешкім жоққа шығара алмайды
Тылдағы ауыртпашылықтың ауқымынан шыға алмай, қара тердің қапталында жүрген солар болды
Бірақ сол буындағылар «алдыңғы арба қайда жүрсе, соңғы арба сонда жүреді» деген ұлағатты ұстанымнан тысқары кетуді жөн санамады
Бұл алдыға қойған мақсат-мұраттан адастырмас тура жолы болатын.
Бесіктен белі шықпай жатып алғашқы өмір сынағынан өтіп үлгерген Марат жастықтың маздаған жалынын көрсетуде топжарғандар тарапынан табылды
Оның осы бір алымдылығы мен шалымдылығын көргендер «Алтын кездік қын түбінде жатпайды
Маратқа әкесі Тіреудің  тектілігі мен темірдей төзімі дарыпты
Оның алар асуы мен барар бағыты абыройсыз болмайды
Таудай талабының тас жаратын кезі де алыс емес» дейтін
Бұл болжамдары бекер болмай шықты
Анасын ғана арқа тұтқан алғыр жастың кемел келешекке деген қадамына қасындағылар қызыға қарады
Тілеуқорлық ниеттерінен, күдіктерінен де үміттері басымырақ болды.
«Халық айтса, қалт айтпайды»
Мараттың өмірге көзқарасы мен бетбұрысы бедерлі басталды
Ол Сұлу­төр ауылындағы орта мектепті үздік бітіргеннен кейін, Жамбыл қаласындағы технологиялық институттың кешкі бөліміне оқуға түсіп, еңбек пен оқуды бір-бірімен ұштастырып, қатар алып жүреді
Бұдан соң С.М.Киров атындағы Қазақ мемлекеттік университетінің тарих факультетін бітіріп шығады
Білімге деген құштарлықтың белгісі осы болар.
Адам тәрбиесімен айналысатын алтын тұтқа – ұстаздық мамандықты пір көрген Марат ұстаздық еңбек жолын Хантау станциясындағы орта мектепте денешынықтыру және тарих пәнінің мұғалімі болудан бастайды
Ұстаздық мамандықтың жауапкершілігін терең сезінген ол әркез ізденістен, ерінбей ең­бек етуден еш жалыққан емес
Жиырма жыл жалықпай ұстаздық етіп, шәкірт тәрбиеледі
Ол тәрбиелеген шәкірттер екі пәннен де ерекше үздіктердің легінен көрініп, мектептің мерейін өсірді
Марат Тіреуұлы әр балаға тек білім беріп қана қоймай, ағалық, әкелік қамқорлық танытты
Өзінің алдындағы шәкіртпен тең дәрежеде ой бөлісті, олардың әрқайсысын тұлға деп таныды
Сондықтан болар, оның алдын көрген әр шәкірт ол кісінің тек ұстаздық біліктілігін ғана емес, ағалық асқар бейнесін де әрдайым еске алып отырады.
Адам өмірі өзгеріссіз бола ма? Сексенінші жылдардың бастапқы кезеңінде Марат Алматы облысы, Қарасай ауданының Абай ауылына қоныс аударады
Ол мұнда совхоз директорының орынбасары қызметіне кірісіп кетеді
Мұнда оның шаруашылық жұмыстарын да жетік білетіндігі істің ілгері басуынан көрініп тұрды
Сан са­лалы жұмыстардың бәрі де талап тұрғысынан жүргізіліп, оның іскерлігін көрсетті
Оның осындай ұтымды ұйымдастырушылық қабілетіне совхоз бсшысы да үнемі сенім артумен болды
Марат сол кезеңдегі комсомол, партия бағытындағы ауылдық, аудан­дық, облыстық аумақтардағы қоғамдық жұмыстардан да қол үзіп қалған жері жоқ
Белсенділігімен атсалысып отырды
Мұнда да тындырымдылығымен ел аузында жүрді.
Бірақ оның жүрек қалауы ұстаздық еді
Сондықтан Алматы қаласының іргесіндегі Абай және Райымбек ауылындағы мектептерде білім берді
Мұнда да оның біліктілігі мен білімділігі оқушылар ғана емес, ұстаздар ұжымы мен ата-аналар тарапынан да үлкен бағаға ие болды, ризашылық сезімдерін туғызды
Оның іс-тәжірибесіне қаныққандар өздеріне өнеге тұтумен болды
Кәсіби шеберлігі мен біліктілігі жетілген ұстаздың  шынайылығы мен шыңдалып шыққанына көз жеткізген­дер оған ізетті ілтипаты мен құптауға тұрарлық құрметтерін көрсетуден аянып қалмады
Марат Тіреуов көзінің тірісінде орасан еңбегінің жемісін жеді
Еңбегі еш кетпей, бейнетінің зейнетін көрді
Талай марапатқа да ие болды
 Ондай сәттерде оның кеудесін қуаныш кернеп, ағынан жарыла шат-шадыман болған кездері аз емес.
Дүниенің жалған екеніне ешкім қарсы тұра алмайды
Оған қолдан келер шара мен дәрмен жоқ
Жарық дүниені жалпағынан басып жүргенінде ортаймас қуанышы бар отбасының бас иесі, алтын қазығы, оқу-ағарту ісінің үздігі, кәсіби маман, мейірім шуағы мол әке, халыққа сыйлы азамат атанған Мараттың адамгершілік асыл қасиеттері алдын көрген адамдар мен жүздеп саналатын шәкірттерінің жүрегіне ұя­лап қалған
Оның жас ұрпаққа деген жа­нашырлығы, солардың қамы үшін қам­қорлығын аямайтындығы халықтың жадында екенін оны білетін замандас­тары мен қызметтес әріптестері жадынан өшіре қоймайды.
Марат – шәкірт тәрбиелеумен қа­тар ұрпақ тәрбиелеуге де аса ден қойған қамқор әке
Тәрбиенің тамаша мектебінен өткен бала-шағасының өрісті өнегесі мен өркен жайған өмір өрімдері кімді болсын селкеусіз қалдыра алмайды
Көргені мен көңілге түйгені мол жанның ұл-қызы да ардан аттамай, ибалылықтан айнымай келеді
Өмірлік қосағы Зайне Тазабекова С.М.Киров атындағы университеттің тіл-әдебиет факультетін  бітіргеннен кейін, бастауыш сынып мұғалімінен мектеп директорына дейінгі қызмет баспалдақтарынан өтті
Ол да – жас ұрпақ үшін тер төккен адам
Бұл күндері ардақты ана зейнеткерлікте
Қарап жатқан жоқ
Марат екеуі тәрбиелеп  өсірген 7 баладан өсіп-өніп жатқан 19 немере мен 1 шөбересінің қасынан табылып, солардың тілеушісі болып отыр.
– Марат екеуміз ұстаздық қызметті бірге алып жүрдік
Ол ұлтжанды азамат еді
Ана тілін аса ардақ тұтатын
Қазақ тілін бұрмалап, кекештеніп сөйлейтіндерге күйіп-пісіп кететін
Сондықтан да бала-шағасының ана тілін жандарына жалау етіп ұстауларына қатаң түрде қарады
Олардың ойдан шығар азамат болулары үшін ақыл-кеңесін айтудан, келісті тәрбиесін беруден шаршап-шалдыққан емес
Оның көпшілдігі көңілімізді көтеріп тастайтын
Ақпейіл азаматтығымен жұрттың жүрегінде қалған Марат бүгінгі сартап болған сағынышқа айналды, – деп өмірлік серігі болып қана қоймай, ұстаздық қызметте де ақылшысы әрі көмекшісі бола білген жан жолдасын сағынышпен еске алады Зайне апайымыз.
Марат ағамыздың қызығын көріп, жемісіне кенеле алмай кеткен ұл-қыздары өмірден өз орындарын тапқан
Оқыған, тоқыған
Бәрі де білім алып, биікке көтерілген
Ұл-қызының қай-қайсысы болмасын әке жолымен абыройлы еңбек етіп келеді
Бірі – доцент, бірі – доктор, профессор, бірі – проректор, бірі – білікті заңгер
Марат ұл-қызына кішіпейіл, көргенді, ибалы да инабатты болуды, үлкенге құрметін, кішіге ізетін көрсетуден жалықпауды саналарына сіңіріп отыратын
Қолы ашық жомарттық пен адалдық та әкеден дарыған олардың бойына
Олар да әкелерінің ақыл-кеңесін зерделерінен бір уақ шығарған емес.
– Біз әкеміздің армандап кеткен мақсат-мұраттарын шама-шарқымызға қарай жүзеге асырып жатырмыз деп ойлаймын
«Өлі риза болмай, тірі байымайды» деген сөздің жаны бар
Сон­дықтан да әкеміздің рухы мен аруағы риза болса екен деп перзенттік парызымызбен қолдан келген құрметімізді жасап  жатырмыз
Әкеміздің алдындағы қарызымыз бен парызымызды біз ешқашанда ұмытпаймыз, – дейді ұлы Қанат.
Міне, ұлағатты ұстаз, ақылгөй әкеден тәлім алған ұрпақ та ұяда көргенін іліп отыр
Олардың өзара жан жадыратар жарасымдылығы мен ынтымағы көз қуантады
Алланы ардақ тұтып, әке есімін жүректерінің төрінде ұстап келе жатқан бала-шағасына алғыстан басқа айтарымыз жоқ
Бар ғұмырын ұрпақ тәрбиесіне аранған ағаның бағындырған ең үлкен биігі де осы артында қалған ұлағатты ұрпағы шығар…
Қанат ТӘКЕБАЕВ
Алматы облысы,
Қарасай ауданы,
Абай ауылы
