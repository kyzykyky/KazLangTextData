Қазіргі кезде, рухани әлемімізде Хақты тану арқылы қол жеткізіп отырған нығметтерге толы жақсылықтарымыз да, соған кереғар күйде күн санап өршіп келе жатқан қынжылтарлық жайттарымыз да жетерлік
Солардың бірі – ене мен келін арасындағы байланыстар
Аллаға шүкір, бірін-бірі жарты ауыз сөзден ұғысып, анасы мен қызындай сыйласқан талай-талай ақ жаулықты әже-апаларды өз өмірімде көптеп кездестірген едім
Бәлкім, кейбір келіндерге үлгі болар деген ниетпен, қайын енесін «туған анасындай» көрген келін жайлы баяндасам деймін
 Боранкүл апа Жақсыбайқызы 17 жасында күйеуге шығып, енесінің алдында, ол кісі дүниеден өткенге дейін келіндік міндетін адал атқарған жан
Қазекем айтқандай, «аузын ашса, жүрегі көрінетін» кісінің нағыз өзі.
Тұрсын ата мен Боранкүл апаның тұңғыштары Қыдыр әпке «әжесінің қызы» екен
Олай дейтін себебім, қазақта бірінші бала атасы мен әжесінікі дейтін дәстүріміз бар ғой
Әрине, «ата-әжесінің баласы» деу үлкен кісілердің көңілін марқайту үшін де айтылатыны бар
Бірақ ата мен әженің қолында өскен бала үй ішіндегі өзге балалардан ақыл-парасат жағынан өзгеше болатыны шындық
Сөйтсек, бұл үйдің екінші қызы Ұлбосын да әжесінің бауырында өскен екен
Ол да қоймайды таласып: «Әжемнің қызы – менмін» деп.
Тамыз айының тамылжыған кезі еді
Талас ауданына қарасты «Майтөбе» ауылының жеміс ағаштары мәуелеп, берекесі кіріп тұрған шақ
Аулада дастарқан басында шүйіркелесіп отыр­мыз
Бір кезде алма бағы ішінен шығып, бізге қарай беттеген Ырыс әжеміздің қол шаймаққа ишара жасап, қолжуғышқа қарай бұрылғаны сол еді, Боранкүл апамыз шай құйып отырған жерінен жылдам көтеріліп:
– Әже, тоқтай тұрыңыз
Қазір суыңызды өзім құйып берем, – деп шәугім ала жүгірді
Суды әженің көңіліне жағатындай етіп, сыздықтата бабын келтіре құйды.
– Рақмет! Өркенің өссін, көп жаса, бала-шағаңның қызығын көр, – деп әжеміз ақ батасын берді.
– «Су құйғаны үшін де осынша бата айта ма екен?– деп ойлап қалар», – деген тартыныспен, сенен ұялғанынан қысқа қайырып отыр әжеміз
Әйтпесе, жайшылықта біраз төгеді батасын
Екеуінің тірлігі осы
Әжеміз күніне нешеме рет беті-қолын жуып, тіпті қолын шайса да келіні істеп жатқан шаруасын тастай салып, жүгіріп барып су құяды
Әжеміз тілегін айтудан жалықпайды, – дейді қыздары езу тартып.
– Әжеміздің қолына су құюдан жалыққан кезім жоқ
Ана қақиып тұрған қолжуғышқа жолатпайтынмын
Ондай кісінің батасын алу зор бақыт қой
Жарықтық әрбір жасаған ісіме батасын аямаушы еді
Қолына су құйғанымның өзіне қалай марқайып қалатынына өзің куәсің
Асыл әжеміздің, аяулы енемнің дұғасын Аллам қабыл етті ғой деймін, қыздарымды қияға, ұлымды ұяға қондырдым
Шүкір, Дастанымның қолында, немерелерімнің ортасында, келінім Лизаның рахатын көріп отырмын
Ақылым үйленіп, бұйыртса, содан шөбере көрсем деген арманым да жоқ емес, – дейді Боранкүл апа.
Ал, сонау 1986 жылдың тамызында ол кісімен алғаш сырласқанымызда-ақ маған былай деп сырын ақтарған еді.
– Тұрсын аталарыңмен «шай» деспес­тен 19 жыл ғұмыр кешіппіз
Тағдырдың жазуына амал бар ма?! Ол ауыр сырқаттан көз жұмғанда мен 36 жаста едім
Бес баламның алды бозбала шаққа жетер-жетпестен, ақүрпек балапан күйлерінде әкесіз қалды
Содан әже екеуміз белімізді бекем будық та, тағдырдың салғанын қайыспастан көтеріп алмаққа бекіндік
Балалардың бәрін оқытып-тоқыттық
Әйтеуір, өмірлік жейтін нандары ғой деп, оқуларынан жиған-тергендерімізді аямайтынбыз.
Боранкүл апа айтса, айтқандай, бес перзенттің бесеуі де жоғары оқу орындарын тәмамдап, түрлі мамандық иелері болды
Бәрін аяқтандырып, қыздарын қияға қондырды
Ал, «арпа ішінде бір бидай» болған Дастан атты ұлының үйлену тойында бір қызық жағдайға куә болғанымыз бар
Той болардан бір күн бұрын жан-жақтағы ағайындары Ырыс әже отырған осынау қара шаңыраққа жиналып жатқан болатын
Бір кезде терезеден аулаға қарап тұрған Боранкүл апамыз:
– Ой-бұй, әй, әжесінің шыбын жаны-ау, Қыдыржан-ау, әне-әне, нағашылар келеді, – деп, өзіне тән аңқылдаған мінезімен сөйлей жүріп, шығар есікке ұмтылған болатын
«Боранкүл апаның төркіндері кеп қал­ған екен ғой» деген оймен соңынан ілесе біз де шықтық
Расында, тойға арналған қоржын-жоралғыларын көтерген бір топ кісі аула ортасына келді
Бәрі жапырылып Боранкүл апамызға амандасып, тойларына құтты болсын айтып жатыр
Сөйтсе, ол кісі әлгі асығып-аптыққан кейпінен танбастан:
– Үйге кіре беріңіздер
Ана жиендерің қарсы алады ғой
Ой, бәрекелді, нағашылардың келгені қандай жақсы болды, – деп самбырлай сөйлеп, әлгі топтың қасынан зу етіп, өте шықты
Боранкүл апаның назарына шала іліккен әлгі кісілер ауланың ортасында, сәлемдесуге ишара жасап, қолдарын созған күйлерінде, мәз болып, күлісіп қала берді
Сөйткенше болған жоқ, Қыдыр әпке бастаған Тұрсын атаның қыздары дереу, әлгі «ауа қармаған күйлері» созылып қалған қолдарды алып, ол кісілермен төс қағыстыра амандасып, беттерінен сүйіп, бәйек боп жатыр.
– Өздеріңіздің бауырларыңыз ғой
Әпкелеріңіздің осындай жаңғалақ мінездерін білесіздер
Өкпелемеңіздер, біз бармыз ғой
Үйге жүріңіздер, – де­сіп, нағашыларына ыстық ықыласта­рын білдірді
.
Кенет, Қыдыр әпкеміз көше жаққа көз салды да, Боранкүл апа барып, жаны қалмай амандасып, жалпылдап, қарсы алып жатқан кісілерді тани кетсін.
– О-оу, қыздар, анаң қараңдар! Әжеміздің төркіндері екен ғой келген
Түп нағашыларымыз… Бә-ә-се-е-е, Бөкең: «Нағашылар келе жатыр, нағашылар келе жатыр» деп, өз төркіндерін не ғып осыншама сүйіншілей қарсы алып жатыр деп ойласам
Сыртқа шыққан соң: «Төркіндерімен амандасуға да мұршасы келмегені несі?!» дедім іштей
Енді түсіндім
Бөкеңнің мұнысы өз төркінінен гөрі әжеміздің төркінін ардақтағаны екен ғой!» деп, ақкөңіл аналарының осы бір татаусыз көңіліне риза күйде, қыздары да әзілдерін айтыса, көше жиегінде тұрған жүк тасығыш көлікке ұмтылысқан болатын
Амандық-есендіктен кейін Қыдыр әпке:
– Кешіріңіздер, той малын машинадан түсіріп жатқан жас жігіттерді танымадық та, кейін кабинадан үлкен нағашымыз түсе бастағанда ғана сіздер­ді шырамыттық
Есесіне, шешеміз сіздерді жазбай танып, өз төркіндеріне бұрылып та қарамастан, сіздерге қарай құстай ұшты ғой, – деп, Боранкүл апаның жекжат-жұратқа деген риясыз көңілін әзілге орай, сәтімен жеткізіп жатты.
– Қыдыржан-ау, мәшиненің үстінде мал түсіріп жатқандардың біреуі түп нағашыңның кенже баласы емес пе? Мен терезеден қарап бірден шырамыттым
«Нағашыларымыз келді» деп айтқаным сондықтан ғой, – деп, бағанағы есіп шығып қуана жүгірген әрекетінің себебін Боранкүл апа енді ғана түсіндіріп өтті.
Шынымды айтсам, көңілімнің төрінде берік орнығып қалған Боранкүл апаның адамгершілікке негізделген, қайран қалдырарлық қылықтарының бірі өз төркіні мен әженің төркіндері қатар келгенде әженің туыстарына қарай жүрегін ала жүгіретін сәті
Және мұндай келіндер, Аллаға шүкір, қазақ арасында қазір де баршылық
Тек бір өкініштісі, кейбір замандастарымыздың санасындағы рухани құндылықтарымызға қатысты түсініктер, Боранкүл апа сияқты кісілердің әлгіндей қылықтарын терең адамгершілік деп емес, «жағымпаздық я болмаса ақымақтық» деп қабылдауы белең алып барады.
Мына өмірде бәрі де салыстырмалы түрде зерделенеді ғой! Кейінірек, Боранкүл апаның дәл осы мәрт мінезіне кереғар бір қылықтарды көріп қынжылғаным бар
Оңтүстік Қазақстан облысының шалғай ауылындағы бір қарияның қонақасына жиналғанбыз
Ерлер жағы бөлек бөлмеде
Әйелдер де жеке, кең бөлмеге жайғасқан
Отағасының он бір перзенті де үйлі-баранды
Демек, он бір жерден келген құда-жекжаты және сол он бір перзенттің анасының төркіндері бас қосып отыр деген сөз
Берекелі мол дастарқанға бір ыстық тамақтан кейін екіншісі келіп жатыр
Дастарқан басында жеміс-жидекке қарап көз тояды
Қымыз-қымыраныңыз анау – сапырылып жатқан
Бір кезде сол үйдің келіндерінің бірі қауын-қарбыз толтыра салынған үлкенірек ыдысты алып кірді де, төрде отырған өз төркіндеріне қарап, бір кісінің атып атап:
– Мынау сіздерге! – деді де, төменірек отырған өзге құдағи-құдашаларға – деді міз бақпастан
Содан қауын-қарбыз әлгілердің алдына барды
Келесі кезекте сол үйдің тағы бір келіні келіп, өз төркіндеріне қарай бір нәрсені арнайы жолдап әлек болып жатыр
Сонымен, атшаптырым дастарқан басында отырған өзге жекжаттар әлгі қауын-дарбыз тола табаққа анда-санда көз салып қойып отырысты
Сөйтсе-е-ек, ол ауылда бәрі болғанымен, қауын-қарбыз жағы қат екен
Өстіп, өзге жекжаттардың алдында өз төркінінің «беделін» бір «көтеріп» тастамақ болған келіншек көңілімізге қаяуды салды-ақ, не керек! Мұндай оғаш қылықтың мән-жайын өзіме көршілес отырған апайдан сұрастырып көрдім
«Бақсам, бақа екен» демекші, мәселе мында екен
Бұл өңірдің ұзатылған қыздары төркіндері келгенде, әсіресе осындай топты жиындарда оларға айрықша күтім жасап, қолынан келгенінше, сол үйдің өзге келіндерінен асып түсуі тиіс көрінеді
Егер қыздары әлгіндей асыра сілтеу әрекеттеріне барып, өздеріне айрықша «күтім» жасамаса, төркіндері өкпе-наздарын білдіріп кетеді екен
Ұлтымыздың талай-талай ұлағатты мінездерін, иманды салт-дәстүрлерін сақтап қалуға мейлінше атсалысып келе жатқан, оңтүстіктегі аса қонақжай бауырларымыздың кейбірінің бойынан мұндай өзімшілдік қылықты көру мен үшін рухани бір ауыр соққыдай тиді.
– Бұл өңірдегі небір көшелі істерге риза болушы едім
Ұзатылған қыз­дарыңызға қоятын талаптарыңыз көзге шыққан сүйелдей екен.
– Осындай қылығымыздың бары рас
Қайтеміз енді, – деп апай ыңғайсыздана күлімсіреп қойды.
– «Қайткені» несі?! Тоқтату керек мұндай имансыз талапты
Қызда­рыңызға керісінше, барған жерінің абыройын асырып, жекжат сыйлауда әділетті болуды насихаттаған жөн
Мысалы, осы отырысты алыңызшы
Бүкіл ауыл боп тікелерінен тік тұрып күтіп жүр ғой
Дастарқанда бәрі бар
Енді оған қосымшаландырып, өзгелердің көңілін суытарлық әлгіндей тірліктер жасаудың қаншалықты қажеті бар еді?! Қайта сол пысықай келіндер әлгіндей ерекше ықыластарын енелерінің төркіндеріне жасап қойса болмас па?! Өздеріне «қауын ұрлап» әкеп беруге шамасы келмей, жетпістен асып, қартайып қалған «қыздары» үшін нағашылардың өздері жабырқап қалған сияқты.
Осылай дедім де, аталған пікірімді сол дастарқан басында отырған кісілер­ге де білдірдім
Қауынға тойған құдағи­лар сөзімді жақтырмады білем
Мейлің, солай-ақ болсын
«Дос жылатып, дұшпан күлдіріп айтады» дегендей… Бар ойлағаным: «Осындай әділетсіз әрекеттерге қыздарын баулығаны үшін ақиретте артықша жауапқа ілінбесе екен» деген тілегім еді
Дәл сол сәт ойыма, өз төркініне амандасар-амандаспастан енесінің туыстарының қолын алмаққа жанұшыра ұмтылған Боранкүл апамның қылықтары оралған болатын.
Қыдыр әпке кейінірек маған мынандай оқиғаны да баяндап берген еді.
– Біздің Ырыс әжеміз бен нағашы әжеміз – жас жағынан бір-біріне қа­райлас
Бір күні біздің әжеміз тұмауратып қалған екен
Дәл сол күні Бөкеңнің төркінінен: «Шешеміз ауыр халде жатыр
Келіп кетсеңіз жақсы болар еді» деген хабар жетеді
Сөйтсе, Боранкүл апаңыз әрі ойланып бері ойланып: «Шешемізді Құдай Өзі сақтағай
Қасында сендер барсыңдар ғой
Біздің әжеміз де ауырып қалған еді
Ол кісіні тастап қалай кетем?! Қазір бара алмаймын
Кейін, әжеміз тәуір болғанда барармын» деп сәлем айтыпты
Осы әң­гімені естігенде, шынымды айтсам, анама деген құрметім бұрынғыдан да ­ар­­та түскен еді.
– Балаларымды әжелерінен еш­қашан қызғанбайтынмын
Мен шаңырағымыздың ер азаматы атқаруы тиіс жұмыстарымен тыста көп жүремін
Сондықтан, балаларым онсыз да әжелеріне тартып боп өсті
Кейінгі үш баламды ғана, онда да әжелері көрмейтін жерде мейірленіп, сүйіп-сүйіп алам
Енемнің көзінше «балалар менікі» деген пиғыл танытпаушы ем
Е-е-ей, қызым-ау, несін айтасың! Әуелі бір Құдай содан соң осы енемнің адамгершілігінің арқасында жесірліктің ауыртпалығын аса көп сезіне қойған жоқпын ғой!
Алла тағала өзіне иман келтірген әйелдің туған анасы және енесін бірдей сыйлауын бұйырған ғой
Ендеше, Боранкүл апаның келіндік ибалы істері оны жаратушы Алланың ризалығына бөленуіне жеткізгей!
Нұрлытай Үркімбай
