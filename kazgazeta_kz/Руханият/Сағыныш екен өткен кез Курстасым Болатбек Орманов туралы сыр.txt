Менің Болатбекпен таныстығым 1976 жылдың күзінде басталды
Ол әскери борышын өтеп, одан дайындық курсында оқып, содан кейін барып университетке түскен студент
Ал мен мектепті аяқтай салысымен оқуға түскенмін
Төрт-бес жас айырмашылық  болғандықтан, әрі ол Студенттер кеңесінің төрағасы боп, қоғамдық жұмыспен айналысқандықтан, қолы да тимей,  бірден араласа кеткен жоқпыз.
Менің Болатбекпен достығым оқу бітіргеннен кейін басталды
Ол Талғар аудандық газетінде жұмыс істеп жүргенде біз оны «Қазақстан пионері» газетіне (қазіргі «Ұлан») шақырдық
Ол корректорлық орынды қомсынбай-ақ бірден келісімін берді
Бұл жұмысты аса ыждағаттылықпен атқарды
Кезекшілікке келсек, үстелдің үстін мұнтаздай таза етіп сүртіп, жаңа газеттерді үйіп қояды
Оның бір әдеті мерзімді баспасөздің газеттерін ақшасын аямай түгелдей сатып алатын, ішінде міндетті түрде «Советский спорт» газеті болатын
Газеттерді бір шолып шығып, содан кейін бет оқуға кірісеміз.
Біздің курстың жігіттерін Құдай ажырамастай етіп қосақтап қойған
Кейіннен бәріміз бір жақта, Көктөбенің етек жағында тұрдық
Олар Алатау поселкесінің Маңғыстау көшесінде, мен содан сәл әрегіректе, телемұнараның  етегінде тұрдым
Ол кезде қазіргі «Алматы ақшамы» газетінің бас редакторы Қали Сәрсенбай да «Лениншіл жаста» корректор болып жұмыс істейтін
Күнде кеш қарая ол жұмысқа кетіп бара жатады
Соны байқаған бір ақсақал Қалиды тоқтатып: «Қарағым, осы сен қарауыл болып жұмыс істейсің бе?» деп сұраған екен
Болатбек те, Қали да солай баспахананы «күзетіп» жұмыс істеп жатты
Жұмысымыз кіші болса да, талабымыз таудай еді…
Болатбектің бір әдеті әзілқой еді
Шіркін, көңілді болса Болатбек көңілді болсын.  Онда ол сәтті шыққан әзілін кешке дейін қайталап, ішегіңді түйілдіре жаздайды
Ол  көп те сөйлеп жатпайды, аңдып жүріп  жұрттың бір ауыз сөзінен  ұстап алады да, соны жүз қайтара қайталап айтып, күлкіге қарық қылады
Көңілді кездерінде,  мерекелік отырыстарда Талғатпен қосылып «Әпитөк» әнін ерекше екпінмен, нәшіне келтіріп айтушы еді
Күрмеуі күрделі тіршіліктің түйткілдері кейде оны да мазалайтын
Мұндайда ол ұзақ уақыт томаға-тұйық күй кешетін
Мен сол үнсіздіктен жалығып, Бөкең тезірек көңілденіп, өзінің әзілімен айналаға шуақ шашса екен деп тілейтінмін.
Бір-екі жылдан соң Болат бөлімге ауысты
Болатбек өзі кішкентайынан жақсы оқыған, мектеп қабырғасында оқып жүргенде-ақ осы «Қазақстан пионеріне» мақала жазып, көзге түскен
Осындай белсенділігінің арқасында «Артек» пионер лагеріне де барған
Біз оны «Батыр бала Болатбек» деп атайтынбыз
Құдай аузымызға салған екен, кейіннен алғашқы немересіне «Батыр» деген ат қойылды, әлгі нәрестенің ныспысы Батыр Болатбек болып шыға келді.
Болатбек спортқа аса құмар еді
Әлгі «Советский спорт» газетін бос­тан-бос сатып алып жүрген жоқ
Кез келген спортшының аты-жөнін атай қалсаң, сол заматында саған ол туралы мәлімет бере алады
Егер ізденсе одан тәп-тәуір-ақ спорт журналисі шығатын еді
Бірақ ол атақты болуға, өзін-өзі көрсетуге ұмтылмады
Футбол чемпионаты болатын кездері, ол түнделетіп біздің үйге келетін
Содан түнімен отырып футбол көреміз, түнгі үш-төрттерде  жаяу-жалпылап үйіне қайтады
Ол басқа салаға жұмысқа ауысқанда да мен баяғы әдетімді тастамай Болатқа қоңырау шалатынмын: «Бөке, бүгін футболды қай уақытта көрсетеді?» деп
Ол қай сағатта, қай арнадан көрсететінін дәлме-дәл айтып беретін
Осы әдет болып кеткені сонша кейіннен Болат қайтыс болған кездері де телефонды қолыма алып, аңырып тұрып қалатынмын
«Айтқандай, Болатбек жоқ екен ғой
Мен енді кімге қоңырау шаламын?» деген ащы өкініш өзегімді өртейді
Жалғыз өзім футбол көріп отырған кездері , баяғы Болат екеуміздің арқа-жарқа боп ойын тамашалайтын күндер еске түсіп, қамығып қаламын.
Пәтерде жүріп әбден қиналға­сын, орайын келтіріп Көктөбенің етегінен, «Каз.речка» деген жерден құжаты жоқ, жоспарсыз  бір-бір үй сатып алдық
Алдымен мен, одан кейін Болат… Американы ашқан Колумб десек, біз үшін Көктөбені ашқан курстасымыз Қайыржан Жұмашев еді
Ол сол арадан бір үй сатып алып, одан кейін бір-бірімізді тартып, сол ара біздің пейіш мекеніміз болып кетті
Біз барсақ онда ерлі-зайыптылар Кенжебек Әбдімәуленов пен Бибігүл Мәтенова, тележурналист Серік Әбілжанұлы, радиода жұмыс істейтін Фатихолла Маштаховтар тұрып жатыр екен
Кейіннен журналистерге аса  жақын жүретін, қазіргі Орталық музейдің қызметкері Мүсілім Тәттібаев қосылды
Содан бір ауыл болып шыға келдік
Кешкі тамақты ішіп болғаннан соң, мойнымды созып, Би апаның үй жағына қараймын
Олардың далада нары болушы еді.  Егер Кенжекең домбырасын қолға алып жәйлап ән айтып жатқан болса, онда арсалаңдап жетіп барамын, содан кейін екі көрші Болат пен Мүсілім келеді, сәлден кейін Серік Әбілжанұлы қосылады
Содан Кенжекеңе ән салдырып, арасында баспасөзде жарияланған тәуір көркем туындыларды, мақалаларды талқыға салып, кәдімгідей бір көшпелі редакцияға ұқсап қаламыз
Қолы ашық Би апа кейде достарынан қалған сарқытты алдымызға қойып, онда даусымыз түнгі ауаны тіліп жарқын-жарқын шығып, көш жерге дейін естіліп тұрушы еді
Қайран, Көктөбедегі күндер-ай, солардың бәрі сағыныш болып қалады деп кім ойлаған!
Бір жолы курстастар  біздің үйде 9-мамырды тойладық
Жаңбыр төпеп тұр еді
Ақынымыз Жайлаубай Қазиев заматында  өлең шығарып, жаңбырды оққа теңеп жіберді
Үзіліске шыққан бір сәтте  Агро университетінің оқытушысы, тағы бір көршіміз Серік Бекбосынов: «Өлеңі жақсы-ақ екен, бірақ жаңбырды оққа теңегені жараспай тұр» деді
Жаңбыр басылғаннан соң, бәріміз бір аяғын сылтып басатын Жәкеңді көтеріп, тауға өрмеледік
Сонда Көктөбенің басынан Алматыға қарап тұрып, өзімізді алғаш рет осы қаланың қожасындай сезінгеніміз есімде
Иә, арманымыз орындалып, біз осы қаланың байырғы тұрғынына айналдық.
«Қазақстан пионері» газетінде абыройлы жұмыс істеп, енді Болатбек Денсаулық министрлігінің баспасөз саласына  ауысты
Онда да ол баяғы әзілқойлығынан танбапты
Қасында отыратын үлкендеу бір кісі жұмыс істеген кезде мұрнынан  ыңылдап ән айтып отыратын болса керек
Соны байқаған Болатбек бір жолы бөлмедегі екінші телефоннан қоңырау шалып: «Бұл Қазақ радиосынан ғой, бізге осындай бір әнші керек еді» деп күлкіге көміпті.
Ара-тұра үйге телефон соғып, хал-жағдай біліп: «Райымбек батыр қылышын ұстап тұр ма?» деп  сұрайтын
Құданың құдіреті, ол осылай деп сұрағанда немерем Райымбек дәл қасымда қылышын ұстап тұратын
Сол жылдары немереміз қылышқа аса әуес боп, неше түрін алғызушы еді
Ал Бөкең сәуегей ме, оның қылыш ұстап тұрғанын қалай білді? Осыған мен әлі күнге таңғаламын
Иә, ол балаларды жақсы көрді, тіпті құрдастарынша оларды да күлдіріп, ойнап кететін.
Бөкең арамызда жүргенде елеусіздеу көрінуші еді, жоқ ол елеусіз емес, қайта күн өткен сайын оның бейнесі биіктеп барады.
Сәбит ДҮЙСЕНБИЕВ
