Абай Құнанбайұлы – әр қазаққа бала күнінен таныс тұлға
Балғын шағымыздан Абай әндерін, өлеңдерін құлағымызға құйып, көңілімізге түйіп өстік
Президент Қасым-Жомарт Тоқаевтың «Абай және ХХІ ғасырдағы Қазақстан» мақаласы барша көпшілікпен бірге, өзіме де үлкен ой салды.
Дананың тойы той тойлау үшін емес, рухани тұрғыдан дамуымыз үшін өткізілетініне қуандым
Мақалада Мемлекет басшысы: «Өткен жылы Абайдың шығармаларынан үзінді оқу эстафетасы өтті
Ләйлім атты оқушы қыз ұсынған бұл елдік шараға мен де қатысып, қолдау көрсеттім
Мектеп оқушыларынан ел азаматтарына, тіпті әлемдік деңгейдегі танымал тұлғаларға дейін зор қызығушылық танытып, лезде­ іліп әкеткен бұл бастама бірнеше айға созылды
Соның арқасында бүкіл Қазақстан Абай мұрасын зерделеп шықты
Бұл – Абайға деген құрмет әрі ұрпақты тәрбиелеу тәсілі» деп атап көрсетті.
Әлемдік деңгейде мұралары зерттеліп, құрметтеуге Абай Құнанбайұлы өте лайық
Хакім бір ғана ақындықпен, ойшылдықпен шектелмей, еліміздің музыка өнерін дамытқан үлкен композитор ретінде де танылды
Екі ғасырға жуық уақыт өтсе де, Абай әндері маңызын жоймай, әр адамның қызығушылығын оятып, құнды қалпын сақтап келеді
Дананың өзі: «Көңілге түрлі ой салар, әнді сүйсең, менше­ сүй» деп, жүрек толқытар сөзін жас ұрпаққа арнаған
Ақынның азаматтық үні, ғибратты тағылымы ғасырдан ғасырға жалғасып келеді
Қай жастағы адам болсын оның айтқан тәлімді сөздерінен өнеге алып, күнделікті өмірінде қолданады
Абайдың шығармалары арқылы біз мінез-құлқымызды түзеп, ішкі жан дүниемізді кемелдендіріп, ісіміз бен сөзімізді түзеуге бет бұрамыз
Өзіміздің бойымыздағы мінімізден бірте-бірте арылып, ­ойшыл армандаған қасиеттерді көптеп жиюға қадам жасаймыз.
Біздің білім ордасы Абай атындағы Жамбыл гума­нитарлық колледжі деп аталады
Онда музыкалық бағытта да мамандықтар бар
Өзім музыка саласының ­маманы әрі ұстазбын
Студенттерден құралған фольклорлық ансамбльге жетекшілік жасаймын
Бар қазаққа мақтаныш – Абайдың мұраларын колледж студенттері арасында кеңінен насихаттап, олардың дана тағылымдарын жаттап, көкейлеріне түйіп алуын мұрат етіп келемін
Биыл Абай әндерінен қалалық, облыстық байқау өткізуді жоспарлап отырмыз
Себебі Абай даналығын, әндерін бойына сіңірген әр жас ұрпақ тек қана өнегелі, жақсы жолдармен жүретініне сенімдімін.
Төрехан КӨРПЕБАЕВ,
Абай атындағы Жамбыл гуманитарлық
колледжінің оқытушысы, «Тараз-ғасыр»
фольклорлық ансамблінің жетекшісі
