Астанада Тәуелсіздіктің 25 жылдығына арналған «Қуатты өңір – қуатты Қазақстан» бағдарламасы аясында Ақтөбе облысының күндері өтті
Шараны ҚР Ұлттық академиялық кітапханасында ақтөбелік ақын Ертай Ашықбаев «Ассалаумағалейкүм, Астана!» атты шығармашылық кешімен ашты.
Елордаға есендесе келген Ертай ақын биыл мерейлі 60 жасқа толып отыр
Осы жасына дейін кіндік қаны тамған өңірден жырақтаған жоқ
Шығармашылық кешін өзімен бірге Ақтөбеден ере келген қаламдас інісі Бауыржан Бабажанұлы әзілмен әрлеп, нақылмен нәрлеп жүргізіп отырды
Жиналған көпшілік ақынның әртүрлі тақырыптағы өлеңдерін өз оқуында тыңдап, бір серпіліп қалды.
Кеште сөз алған Жазушылар одағы Астана қалалық филиалының төрағасы, белгілі ақын Несіпбек Айтұлы: «Нұрпейіс Байғанинді айтпағанның өзінде, Ақтөбе дегенде, менің ойыма Қуандық Шаңғытбаев, Өтежан Нұрғалиев, осы күндерге дейін бағасын ала алмай келе жатқан қазақтың ұлы классигі Сағи Жиенбаев келеді
Сағидың қаламынан құйылып түскен мөлдір жыр, Абай айтпақшы, өлеңдегі «сылдыраған өңкей келісім» қазақ поэзиясында өте сирек
Міне, кешегі Өтежандардың, Қуан ағалардың, Сағилардың, Есенбайлардың поэзияда тігіп кеткен үлкен байрағын қазір ұстап тұрған – осы Ертай» деді
Сондай-ақ, сықақшы Көпен Әмірбек Ақтөбе жерінің қадір-қасиетін ақын тағдырымен байланыс­тыра сөйледі.
Студенттік жылдардың қызығын Ертай Ашықбаевпен қатар өткізген саясаткер Әміржан Қосанов, жазушы Толымбек Әбдірайым және ақынның курстасы, суретші Сейсенхан Махамбет те кеш иесі жөнінде кеңінен толғап, келісті пікірлер айтты
Ақтөбелік талантты әнші Жадыра Арыстанова Ертай Ашықбаевтың сөзіне жазылған әндерді шырқап, кеш соңында қонақтарға ақынның «Мешін жылы Бабатайда туғалы» атты биыл жарық көрген жыр жинағы таратылды.
Е
БОЛАТҰЛЫ
АСТАНА
