«Тіл – халықтың жаны» деп жиі айтамыз
Біздің қазақтың да жанды жері оның тілі екені даусыз
Ана тілін білмейтін, орысша шүлдірлейтін адамдарға халық зиялысы Халел Досмұхамедов осыдан 94 жыл бұрын «Ана тілін жақсы біліп тұрып, бөтенше жақсы сөйлесең, бұл – сүйініш; ана тілін білмей тұрып бөтенше сөйлесең, бұл – күйініш» деген екен. 
Ендеше ХХІ ғасырда ғұмыр кешіп жатқан біз неге қамсызбыз? Қайта сол Халел өмір сүрген өткен ғасырдың басында қазақ халқының тек 10-15 пайызы ғана, оның өзі қалалық қазақтар ғана орысша сөйлейтін, ауылдарға әлі орыс тілі жете қоймаған кез еді ғой
Көкірегі ояу, көңілі зерек адам жүз жыл алдағыны қалай дәл болжаған десеңізші! Өткен ғасырдың алпысыншы жылдары-ақ қазақтың 40 пайызы ана тілінен қол үзіп кеткені шындық
Сол буынның ұрпағы бүгінгі орыстілді мектептердің «негізін қалап» отыр
Мұның қазақ тілінің қанат жаюына тигізер кедергісі де аз емес
Өйткені мемлекеттік тілді білмейді ғой
Ана тілін білмейтін, өзге тілде шүлдірлейтін қазақтарды өз басым қазақ деп айта алмаймын
Себебі құжатында ұлты қазақ деп жазылғанымен, тегі «бәленбайұлы» болғанымен тілі қазақша болмағасын, ана тілінің мәйегінен нәр алмағасын жаны қазақ болып жаралмаған
Тілімізден айырылсақ, барлық ұлттық қасиеттерімізден қол үзеріміз анық
Кеңестік кезеңде бұл мақсат 40 пайызға орындалып та үлгерген еді
Тәуелсіздікке қолымыз жетпегенде төл құндылықтарымыздан біржола ажырап та қалар ма едік, қайтер едік? Олай болса, ана тілімізді сақтауға, оған қамқорлық жасауға бәріміз бір қазақ болып атсалысайық.
Президент Жолдауындағы «Қазақ тілінің басымдығы сақталады» деген сөзі мемлекеттік тіліміздің тұғырын одан әрі нықтай түскендей
Демек, әлі күнге дейін қазақ тілін үйренуге талаптанбай жүргендер ойланулары керек
Сонымен бірге Елбасы «Ағылшын тілін меңгермей, Қазақстан жалпы ұлттық прогреске жете алмайды» деді
Себебі түсінікті
Қазіргі кезде 90 пайыз ақпарат ағылшын тілінде
Ағылшын тілін меңгермесек, әлемдік көшке ілесе алмай қалатынымыз белгілі.
Исламғали ҮРКІМБАЙҰЛЫ,
Панфилов аудандық «Қазақ тілі»
қоғамдық бірлестігінің төрағасы
Алматы облысы
