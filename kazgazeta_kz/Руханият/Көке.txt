«Көке» деген сөздің құдіреті қазақтың қара баласының ұғымында арқа сүйер асқар таумен тең
Көз алдыңызға елестетіңізші, алапат дауыл мен жауынға арқасын төсеп, баурайындағы елге пана болған құдіретті күш иесін асқар тау десек, жүгіріп тыным таппаған, ойыны қанбай жатпаған ауыл баласын ақылға шақырып, бойына тәңір тәрбиесін дарытқан дария-пейіл, тау мүсін, қайран біздің көкелер туралы қалай толғансақ та жарасады

Менің көңіл күмбезімде осы бір «көке» деген сөз үнемі күмбірлеп тұрады десем артық айтқандық болмас

«Көке» десе, көңілім бос езілемін… 
Өзімді пәк сәбидей сезінемін.
Құдіретін дүр сөздің шын ұғынған,
Өз әкемнен кейінгі өзің едің, – деген жыр жолдары жадымда жаттаулы тұр
Сондықтан да шығар, осы бір сөздің парқы, жөн-жосығы маған ерекше ыстық естіледі
Соны ойласам өміріме ерекше қуат, күш берген көкелерімнің кісілік келбеті көз алдыма келеді
Солардың алғашқыларының бірі – Молдахмет Әшімұлы көкем.
Ол кісі менің әкемнің туған бауыры еді
Сондай ерік-жігері мол, орасан күш-қайраттың иесі, бокстан спорт шебері, қоғамдық жұмыстарға белсене араласатын ерекше азамат-тын
Ауырмай-сырқамай, үш-төрт айдың ішінде пайда болған көкжөтелді елемей, «осы да ауру ма, тәйірі!» деп жүріп кенеттен келген кеселден көз жұмды
Молдахмет көкемнің қазасы маған өте ауыр тиді
Балалық шағымның бойтұмарына айналған асқар тау ағатайымнан осылай айрылып қаламын деп үш ұйықтасам түсіме кірмепті
Иә, құдайдың ісі деп қамықтық, қайғырдық, қайтеміз
Көкемді еске алып, қолыма қалам алғанда айтпағым бұл емес еді
Кімнің көкесі, кімнің ағасы кетпей жатыр дейсіз
Дегенмен, бір әке-шешеден он бала болса да ішінде көңілі жақындары болатыны анық
Менің бұл өмірден түсінгенім сол, сен оны іздейсің, ол да сені іздейді
Адам жоғалтқан затын да іздейді ғой дерсіз
Жоқ, бұл басқа сезім
Сен оны мәңгілікке жоғалтқаныңды біле тұра, көңіл түкпіріңде оған деген сағыныш сыздайды, жүрегің соны сағынып іздейді
Қазақтың қайсар ақыны Төлеген Айбергеновтің жыр шумағында мынадай бір өлең жолдары бар еді «…Қажет жерінде қатыгездік пен қаталдық керек десек те, Адамның заңғар ұлылығын сен сағынышымен есепте»
Менің Молдахмет көкеме деген сағынышым сондай еді
Жалпы менің айтпағым қазақтың қара баласының көкелерге деген сағынышы осындай ізгі сезімдерден құралса, ұлтымыздың рухы мәңгі асқақтап тұрар еді деген ой.
Молдахмет көкем оңтүстіктің тумасы болғанымен өмірінің соңына дейін Алматыда тұрды
ҚазМУ-дің Заң факультетін бітіріп, қызметке орналасты
20-30 жылдай заң саласында жүріп, өз ісінің нағыз маманы бола білді
Ағалы-інілі болып, көңіліміздің жақындығы сол, қызмет бабымен әр жерде жүрсек те 2-3 айда жоқ дегенде бір-екі рет кездесіп, сыр шертісер едік
Арасында телефон арқылы сөйлесетініміз тағы бар
Әзіл-қалжыңға бір табан жақын, оны да орнымен айта білетін, отырыстың гүлі еді көкем
Менің бір таңғалатыным, ол өте қарапайым өмір сүрді, байлық, мансап қумады
Қанша жыл басшылық қызмет атқарса да сол өзі тұратын үш бөлмелі пәтерден ұлын ұяға, қызын қияға қондырды
Оның қолының тазалығына өзім куә болған жағдайым бар
Зейнеткерлікке шыққаннан кейін сәті түсіп бір компанияға жұмысқа кіріп, бизнеспен айналыспай ма
Сонда ол маған қалжыңдап «әй, Сәкен, Алла берем десе демде екен, мен бизнеспен айналысып, әжептеуір байыдым» деп күледі
Көкем талай жыл милицияда бастық болды, полк басқарды, сондағы бар тапқаны үш бөлмелі үй еді, енді бизнеске кіріп байыдым деп тұр
Көңілінің тазалығы осы да
Бәлкім сол кезде қоғамның өзі таза, ынсабы бар ма еді деп ойлаймын кейде.
Сол көкем бизнесте өте абыройлы жұмыс істеді
Жасы 70-ке толғанда көкем әлгі компа­ния­ның бастығына барып «әй, қарағым, жасым жет­піске келді, сендер ыңғайсызданып маған айта алмай жүрген шығарсыңдар, енді өз еркіммен жұ­мыстан кетейін» депті
Сонда әлгі ұлты орыс бастығы:
–Молдахмет Ашимович, сізді біреу қуып жатыр ма? – деп сұрайды
Бұл «жоқ» деп жауап береді.
–Онда қандай проблема? Сіз бізге керек адамсыз, денсаулық сыр бермесе жұмысыңызды істей беріңіз, – дейді.
Жоғарыда айттым, Молдахмет көкем менің әкемнің туған бауыры еді деп
Атамыз ­Абдуллаев Әшім қазіргі Төлеби, бұрынғы Леңгір ауданында өмірбақи колхоздың, ауылдық кеңестің бастығы болған
Бұл 1920 жылдардың шамасы болса керек
Көкем сол Әшім атамыз бен ­Зерайым апамыздың ең кенже әрі ерке баласы
Кейін есейгенде Қарлығаш жеңгемізбен отау құрып, өмірге екі қыз, бір ұл әкелді
Перзенттерінің бәрі өмірден өз орнын тапты, немере сүйді
Ол жағынан мін жоқ
Иә, көңілі өте жақын көкемнің қысқаша өмірбаяны осындай.
Көке-ағаларымыздың тағы да бір кереметі олардың өз махабатын тауып үйлену кезеңі дей ойлаймын
Менің Оңғар Тәліпұлы көкемнің Айша жеңгеме үйлену уақтысы мен үшін естен кетпес ерекше сезім қалдырғаны
Олар үйленгенде мен 10-11 жастағы баламын
Әлі есімде «01» маркалы жигулимен ауылға алып келгені
Мен жеңгемнің бетіне жабылған орамалын қайта-қайта ашып, жүзін көргенім
Ол жеңгемнің маған күлімсірей қарағаны
Айша жеңгем мен үшін өте сұлу еді
Жалпы менің қазақтың жеңгелеріне деген құрметім ерекше, сыйластығым ерекше
Ол да өмірдегі бір керемет сезім деп түсінемін.
Енді осы көкелерім туралы әңгімені арқау ете отырып, өзімнің балалық шағыма саяхат жасай кетейін
Жалпы мен бақытты жан екенмін
Осы Шымкентте қазақи ортада 1964 жылы шыр етіп дүниеге келген сәттен бастап күні бүгінге дейін өміріме басқа да адамдармен қатар өрнек салған керемет көкелерім барлығына Құдайға мың да бір тоба деймін
Бес-алты жасқа келгенде әкемнің бауыры Сейдікәрім Мағрыпұлы көкемнің бізге деген бауырмалдығы есімде қалып қойыпты
Ол кезде біз Бейбітшілік даңғылында тұрдық
Ол кісі Шымкентте автопарктің директоры болған
Оның бәрін есейгенде білдік қой
Сейдікәрім көкем сонда бізге арнайы келіп, қойны-қонышымызды кәмпитке толтырып кетеді
Үлкен басымен асты-үстімізге түсіп, машинасына мінгізіп қыдыртып қайтушы еді, жарықтық
Мен түгілі менің бес қызыма да сондай қамқорлық жасаған еді
Ол көкем де, өкінішке орай, өмірден ерте кетіп қалды
Бірақ оның жайдары жүзі, ықылас-пейілі, бауырмалдығы қанша бала болсақ та жүрегімізде жатталып қалды
Одан кейінгі көкемнің есімі – Сейдахмет Әшімұлы
Біздің ол кісіні жақсы көретін себебіміз, ертегіні өте керемет айтушы еді
Әдебиетшіл, әңгімешіл кісі болатын
Атамыз Әшім мен әкем Жүсіпахметтің отбасы туысқандары өзара тығыз қарым-қаты­нас­та болды
Біздің балалық шағымыз сол кө­кем­нің айтқан ертегісімен өрнектелді десем жа­ра­сатын шығар
Біз 12-13 жасқа келсек те кө­­кемізді жібермей, осыдан бір ай бұрын айтқан ер­те­гісінің жалғасын айтқызбай қоймайтын едік.
Өкінішке қарай, ол көкеміз де 50-ден асқан шағында өмірден өтті
Ертегісі керемет еді, кәдімгідей сенетінбіз.
Содан кейін Мамыр Әшімұлы деген көкеміз болды
Ол кісінің мамандығы зоотехник еді
Кезінде Түлкібас ауданындағы Жамбыл колхозын басқарды
Ол көкемнің маған жақындығы сол, 5-6 сыныпта оқып жүргенде машина жүргізуді үйретті
Бұл өзі бір есте қалатын жағдай ғой
Жаз-күзде егін орағы кезінде мені қасына отырғызып алып егістікті аралайтын
Қазір ойлаймын, сонда көкем мені машина үйрету үшін ғана емес, ауылдың жағдайын білсін, даладағы қызу еңбекті көзімен көрсін, мемлекет байлығын шашпай-төкпей жинап алудың мақсатын түсінсін деп алып шыққан екен-ау деймін
Сол үшін де мен ол көкеме ризамын.
Ал енді бір қызығы, менің машинаға деген құмарлығым мұнымен біткен жоқ
Шымкентте автопаркте шофер болып жұмыс істейтін Сейдраман Әбдікерімұлы көкем «көк қасқа» айдайтын
«Көк қасқа» дегеніміз кәдімгі – «Зил-130»
Ол кісінің үйге келгенін әдейі аңдып жүремін
Келсе, біз барсақ болды, «көке, көке» деп қасынан кетпеймін
Менің машинаға құмар екенімді ол да біліп алған.
Жалпы осы Сейдраман мен Молдахмет көкелерімнің біздің отбасыға, яғни Аягөз екеумізге жасаған жақсылығы өте көп болды
Мен әйелім Аягөз Бекежанқызы екеуміз Алланың берген бес қыз баласын тәрбиелеп өсірдік
Құдайға мың да бір шүкір деймін
Сол қыздарымның ұзатылу тойында осы көкелерім өздері басшылық жасап, басы-қасында болды.
Ақыры әңгіме болып қалды, басқа көкелерім туралы да бір-екі ауыз сөз айта кетейін.
Қазақта жігіттің үш жұрты бар дейді
Өз жұрты, нағашы жұрты және қайын жұрты
Міне, сол нағашы жұртымда шешемнің Төлеген деген ағасы бар
Сондай ақкөңіл, аңқылдап қалған нағашым бізге осы кезге дейін қамқор, тілекші болды
Қазір ол кісінің жасы 80-де
Жиен демейтін бізді
«Жиен десем алыстап кетесіңдер» дейтін
Сөзінің бәрі қарағым, шырағым болып келетін
Содан кейінгісі – Шырмал деген түп нағашым туралы айтсам, ол кісі сауданың адамы еді
Есімде қалғаны, ­Шырмал нағашым кешегі Кеңес ­заманында дүкенге иелік ­жасады
­Демалыс күндері нағашымның ауылы Тасарыққа барғанда мені дүкенге кіргізіп «әй, Сәкен, мына дүниенің бәрі сенікі, қалағаныңды ал» дейді ғой
Әшейінде 15 тиыннан артық ақша ұстап көр­меген мен не аларымды, не алмасымды білмей, ыңғайсызданып қаламын
«Ал, ал» деп қойны-қонышымды дүниеге толтырып жіберетін.
Түп нағашы дегеннен шығады, Түлкібаста Әзім деген ағамыз бар
Менен 6-7 жас үлкен
Өзі өте өжет, батыр
Біздің бойымызда кішкене батырлық қасиет бар болса, нағашымызға тартқанбыз дейтінім содан
Біз ол кезде ­аудан орталығы Ванновкада тұрамыз
Шешен, орыс ұлтының өкілдері көп
Бала емеспіз бе, ­солармен сиыспай, төбелесіп қаламыз
­Содан жеңіліп қалсақ Әзімді шақыртамыз
Ол бір өзі бәрін үйді-үйіне қуып тығатын
Сонда біз кәдімгідей марқайып, өзімізді осы елдің қожасындай сезініп, рақаттанып қаламыз
Осы Әзімді оқуға түсіруге Алматыға алып бардық
Әкесі Қуаныш деген нағашыммен Молдахмет көкемнің үйіндеміз
Ол кісінің бір кереметтігі ауылдан адамдар келсе кәдімгідей қуанып қалатын
Содан шығар деймін, туысқандардың бәрі бірінші Молдахмет көкемнің үйіне түсетін
Бар-жоғы үш бөлмелі пәтер болса да бізге хан сарайындай көрінетін.
Иә, ұмытып барады екенмін
Молдахмет көкем бизнес жасап ауқаттанғаннан кейін өзінің туған жері Зертасқа мектеп салдырды
Ол кісінің осы меценаттығы Елбасының «Сапа» белгісімен бағаланып, ерекше құрметке ие болды
Одан кейін Жаңақорғанда біздің бабамыз жатыр
Камалиддин шейх деген кісі, лақап аты Бақсайыс
Сол бабамыздың басына өткен жылы күзде тал-терек отырғызды
Өзі ауырып жүрсе де осы тірлікті үйлестіріп ұйымдастырып, ел үшін үлкен сауап тірлік жасап кетті
Жалпы бақсайыс ағайындардың басын қосып бірнеше жиын өткізді, бабқа арнайы ас бергізді, халықты әрдайым бірлікке, ынтымаққа шақырып отыратын кісі еді
Өмірінің соңында намазға жығылып, өзінен кейінгілерге имандылықтың үлгісін көрсетті.
Енді қайын жұртымнан да бір-екі адамды қамти кетейін
Соның бірі – Тоқсанбаев Бекен деген менің қайынағам
Ой, бір керемет адам еді өзі
Аягөз Бекежанқызымен бас қосқанымызға отыз үш жыл болды
Әйелімнің ағасы ретінде ол маған «қайынағаңмын» деп ешуақытта айтқан емес
Екеуміздің көңіл жақындығымыз сондай, ағалы-інілі болып керемет қарым-қатынаста болдық
Өкінішке қарай, ол да өмірден ерте кетті
Жатқан жері жайлы болсын деп тілейік.
Енді көзі тірі көкелеріміздің ішінде маған тілеулес, қамқор болып жүрген ағаларымның бірегейі Жеңіс Сұлтанов туралы да айтпасам болмас
Мен ол кісіні бала кезімнен білемін
Себебі Жеңіс көкем әкеммен бірге қызметтес болды
Қазір ол кісі отставкідегі генерал
Сол Жеңіс ағам Молдахмет көкем екеуі кенемей дос болды.
Жеңіс көкеме Құдай ұзақ өмір берсін деп тілеймін
Мен үшін өте қымбат ағамен бірге өткізген күндерім мен түндерім естен кетпейді
Студент кезімде Алматыға келіп «әй, Сәкен, мен бүгін бір дастарқан жаяйын, қалаған достарыңды шақыр» деп мерейімді бір асырып кететін
Қазір де сол ауылға келсем тауға киіз үй тіктіріп, қымыз саумалын сапырып, қонақ етпей жібермейді.
Міне, көкенің құдіреті осында
Мен ол кісілерден білмегенімді үйренемін, тәлім-тәрбие аламын, бір рақат сезімге бөленемін
Қазір мен осындай сәттерді сағынып жүрмін
«Көке» деген сөздің кереметін енді-енді түсінгендеймін
Менің де арманым сол, өзімнен кейінгі інілеріме дәл осы кісілердей лайықты көке болсам деймін
Көкелерімді аңсап, осы дүниені жазғандағы мақсатым ол кісілерге деген іштегі сырымды ақтарып, ағалар алдындағы інілік парызымды өтесем бе деген ой еді.
Сөзімнің соңын Қуаныш Төлеметов ағамыздың:
«Дүниенің біраз жерін араладым,
Жақсы менен жаманды сараладым.
Бұл өмірде інілерге жол көрсеткен,
Аман болсын, абзал жанды ағаларым!» деген жыр жолдарымен түйіндеп, өмірден өткен қимас жандардың рухы пейіште шалқып, көзі тірі көкелерім аман болсын дегім келеді.
Сәкен АБДОЛЛА
