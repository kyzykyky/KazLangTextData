Семей қаласындағы Достық үйінде Қазақстан халқы Ассамблеясының 20 жылдығына орайластырылып қазақтың белгілі композиторы Шәм­ші Қалдаяқовтың 85 жылдығына ар­налған «Менің Қазақстаным» атты мерекелік кеш өткізілді.
Кештің ұйымдастырушысы Халықаралық «Қазақ тілі» қоғамының вице-пре­зиденті Орал Шәріпбаев шараның бірден-бір мақсаты Шәмші әндерін өзге ұлт өкілдері арасында насихаттап, жастардың әсем әнге деген талғамын қалыптастырып, Отан алдындағы патриоттық сезімдерін арттыру екенін атап өтті.
– Бұл кеште өзге ұлт өкілдері Шәмшінің әндерін тамылжыта орындады
Композитордың «Арыс жағасында», «Сыр сұлуы», «Теріскей», «Кешікпей келем деп ең» және тағы да басқа әндерін тыңдап өскен ұрпақ, жас буын өкілдері әннің табиғатын, көркемдік-эстетикалық мәнін терең түсініп өсетіні анық
Олай болса, қазақ халқының жүрегінен орын алған Шәмші әндері еліміздің өзге ұлт өкілдеріне де жат емес
Демек, біз мұндай шараларды дәстүрлі түрде өткізіп отыруымыз керек деп санаймын, – деді О.Шәріпбаев
Мәдени шараға Семей қаласындағы №6 мектеп-гимназиясы да атсалысты
Мектеп-гимназиясының өзге ұлт ұстаздары мен оқушылары бірлесе орындаған лирикалық әндер көрермен көңілінен шықты
Кеш барысында оқушылардың еңбек сабағында дайындаған қолөнер бұйымдарынан көрме ұйымдастырылды
Кеш соңында Семей қаласының тұрғыны, Халық ағарту ісінің үздігі Кеңес Райым­беков көпшілік атынан ұйым­дас­тырушыларға зор алғысын жет­кізді.
Айдана Мағжан
Семей
