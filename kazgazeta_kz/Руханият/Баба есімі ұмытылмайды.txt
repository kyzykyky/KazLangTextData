Ата-баба «іш жақ» дейтін Жаманқалаға (қазіргі Орск қаласы – Ж.Қ.) бет алған топта елге танымал ардагер ағаларымыз Қуаныш Өмірзақов, Зәкіратдин Байдосов, Өтеміс Әкімов, Бақыт Ғизатов бар
Арамызда жол көрсетіп отырған Баянғали Құлтаев, Орал Бисембин, Айша Құлбатырлар да бар
Бәріміздің сапарға шыққандағы ортақ мақсатымыз – Орск қаласында өз дәуірінің заңғары тұрғысында «жарты патша» атанған даңқты бабамыз Дербісәлі Беркімбаевтың дүниеден озғанына жүз жыл толуына арналған асқа қатысу
Жолшыбай Қарғалы ауданынан аудан әкімі Рахат Сыдықов, Аманғос Төлеуов, Тұрсынғали Егібаев, Хромтау ауданынан аудандық мәслихат хатшысы Дәурен Молдашев бастаған топ қосылды.
Осы орайда Дербісәлі бабамыз туралы айтып өткен жөн болар
Бұл ретте белгілі тарихшы, профессор З.Байдосовтың нақты зерттеулерін негізге аламыз
1838 жылы дүниеге келіп, 1913 жылы бақилық болған, Ресей патшасының Қазақстанда жүргізген саяси-әкімшілік өзгерістері тұсында ғұмыр кешкен даңқты тұлға парасаттылығымен, кемел ойлылығымен ерте көзге түседі
Жасы жиырмаға тола бергенде қазіргі Қостанай, Ақтөбе облыстарының аумағында 48 мыңға тарта халықты қамтитын 15-дистанцияға бастық болып бекітіледі, қызметті адал атқарғандықтан 1860 жылдың жазында 23-дистанцияны басқаруға ауыстырылады
Орынбор және Батыс Сібір генерал-губернаторлықтарына қарасты далалық облыстарды басқарудың Уақытша Ережесіне сәйкес уездер құрылғанда ол Ырғыз уезінің бастығы Богакқа көмекші болып тағайындалады
Кейін Ақтөбе уезінде Торғай облысы әскери губернаторының Ақтөбе уезіндегі бақылаушысы, көп ұзамай осы уезд бастығының екінші жәрдемшісі қызметтерін атқарған
1893 жылдың қыркүйек айында Торғай облысы әскери губернаторы жанындағы ерекше тапсырмалар жүктелетін шенеунік қызметіне тағайындалады.
Патша үкіметінің Қазақстанды отарлау, өзінің экономикалық және мәдени үстемдігін жүргізу саясаты тұсында Беркімбаев ерекше бітімгерлігімен туған халқының мүддесін қорғай білді, не бір қиын түйіндерді, әсіресе шекаралық дау-дамайларды шешуде көрегендік көрсетіп отырды
Әділ билігі, мәселені оңтайлы шешуге жол бастай білетіндігі оны халық құрметіне бөледі
Ірі шонжар, меншігінде қисапсыз мал, жер ұстаған бабамыз сауда-саттық ісін де шебер жүргізген
Мәдениетті тұрмыс құрудың, халыққа өнер-білім нәрін себудің жаршысы бола білген
Атақты саяхатшы, географ Николай Михайлович Пржевальский, Түркістан генерал-губернаторы Константин Кауфман, ұлы ағартушы Ыбырай Алтынсарин, өз заманының басқа да озық ойлы адамдары Дербісәлінің парасатын, ақылмен шешетін байыпты іс-қимылдарын бағалаған.
1866-1898 жылдар аралығында Торғай облысынан жіберілген қазақ депутациясы құрамында Ресей империясының астанасы Санкт-Петербургке бес рет баруының өзі – Беркімбаевтың көптен оқшау тұлғасына айғақ
Ол Патшалық Ресей тарапынан 5 орденмен, 2 алтын медальмен, 3 күміс медальмен, 2 қола медальмен, 25 рет аты-жөні жазылған аса қымбат бағалы сыйлықтармен марапатталған
1876 жылы бабамызға «Ресей империясының құрметті дворяны» деген атақ беріліпті.
Шебер дипломат, көреген би, ұйымдастырушылық қабілеті айрықша Беркімбаев жайында марқұмның көзі тірісінде-ақ А.И.Добромыслов әр түрлі басылымдарда материалдар жариялаған
Орынбор мұрағаттық алқасының шығарылымдарында да деректер берілген
Кердері Әбубәкірдің, Әкімәлі Қаржауұлының, Сарышолақ Шайырдың жыр-толғауларына арқау болған
Өкініштісі – кешегі Кеңес Одағы тұсында кейіпкеріміздің өмір жолы мен қызметіне біржақты тұрғыда, яғни патша үкіметінің отарлық саясатын жан-тәнімен насихаттаушы, үстем таптың өкілі ретінде баға беріліп келді.
Қазақстан Республикасының егемендігі жарияланғаннан кейін ғана Беркімбаев сияқты туған халқының арын арлап, намысын жоқтаған арыстарымызды арашалап алуға мүмкіндік туды
Бұл ретте «Алтын орда», «Ақтөбе» газеттерінде шынайы деректерге негізделген мақалалар жариялап, кейін 2007 жылы баспадан «Алды кең, арты майса Дербісәлі» атты тарихи-танымдық кітап шығарған профессор Зәкіратдин Байдосовтың еңбегін айрықша атап көрсеткен ләзім
Ақтөбе, Қостанай облыстарында, Ресейдің Орынбор аймағында тұрып жатқан көзі ашық, озық ойлы ұрпақ келешек үшін, еліміздің баяндылығы үшін маңызды істен сырт қала алмады
Бұл ретте біз Парламент Мәжілісінің депутаты Ізбақ Өмірзақовтың, белгілі меценат, «Инвестициялық жобаларды басқару орталығының» бас менеджері Арынғазы Беркімбаевтың сергек көзқарасын айтар едік
Облыстық ішкі істер департаментінің бастығы, генерал-майор Кеңшілік Жұмабаев көзінің тірісінде Орынбор облысындағы әріптесі, генерал-майор Романовпен тікелей байланыс жасап, Орынбор және Орск мұрағаттарынан тың деректер жинастыруға ұйытқы болған
Қостанай қаласының тұрғыны, негізгі мамандығы бухгалтер-экономист Мырзабай Жақсылықов тарихи-ізденушілік жұмыстарға ден қойып, үш кітаптан тұратын «Жағалбайлы шежіресі» антологиясын, «Ата-тегің Жағалбайлы – жалпақ ел» кітабын баспадан шығарды
Таяу күндерде орыс тілінде «Предки твои – корни твои» кітабы жарық көрмек.
Соңғы деректер бойынша Орынбор облысында 120 мың қазақ, оның ішінде 14 мыңы Орск қаласында тұрады
Біз осы сапарымызда Орынбор облысындағы жергілікті мұсылмандар діни бірлестігінің төрағасы Қонақбай Алқұловпен, Тереңсай орта мектебінің директоры, Ресей Федерациясының еңбек сіңірген мұғалімі, халықаралық «Қазақ тілі» қоғамы ұйымының төрағасы Бақыт Мұхамедовпен кездесіп, аз-кем пікірлестік
Біздің қуанғанымыз –Үрпия (қазіргі Крылов) ауылындағы орта мектептің бұрынғы атауы өзгертіліп, Дербісәлі Беркімбаевтың есімі берілген
Тағы бір айта кетерлік жайт, Ақтөбе қаласында және осы облыстың Хромтау қаласында бабамыздың атымен көшелер аталады
Жоғарыдағы біз атап өткен орынборлық екі азамат жиналған жұртшылықты Орск қаласынан жиырма сегіз шақырым жердегі Үрпия (қазіргі Крылов) ауылының іргесіндегі Дербісәлі бабамыздың кесенесіне алып барып, зиярат ету, қаладағы орталық мешітте Ас беруге басшылық етті
Ақтөбе, Қостанай облыстарынан, қалаға таяу аудандардан келген жасы, қызметі әрқилы адамдар Ресей өңіріндегі қандас бауырлар ұйымшылдығына, тәрбиелік тағлымы зор салт-дәстүрлерімізді сақтай білгеніне мейлінше риза болды
Айта кету керек, Беркімбаев кезінде жеке қаражатына Орскіде екі мешіт салдырған
Алғашқысы тарлық еткесін, 1900 жылы екіншісін игілікке береді
Қала басшылығы тұрғындардың тілегіне орай қосымша екі қабатты ғимарат салдырып, бұрынғы ғимаратты күрделі жөндеуден өткізген
Асқа бір жылқы, бір сиыр сойылып, дастарқан мәзірі ұлттық тағамдармен қамтылды
Келушілер көптігінен аула ішіне киіз үй және арнайы шатыр тігілді
Ислам дінін қабылдағандар үшін арнайы киімдер, бұйымдар сататын дүңгіршек ұйымдастырылыпты.
Үрпия ауылына таяу қорымда бабаның сәулетті кесенесі 2004 жылы салынып, салтанатты түрде ашылған
Сол тұстағы қала әкімі, қазіргі Орынбор облысының губернаторы Ю.А.Бергтің кесене ашу салтанатына айрықша мән беріп, жоғары деңгейде ұйымдастырғанын сапарлас ағамыз Қуаныш Өмірзақов өз жырын ортаға салды
Құбыла бетінде мәрмәр тақтада Дербісәлі Беркімбаевтың суреті қашалып салынып, қызметі, тегі, қайтыс болған жылы туралы мәлімет берілген
Екінші қабырғада мәрмәр тақтада «Бұл мазарды тұрғызуға атсалысқандар Беркімбаев А.Қ., Ғизатов Б.Б., Жұмабеков К.С., Саурамбеков А.Е., Алқұлов Қ., Испаев Ж.Қ.» деген жазу бар.
Мешітте берілген асқа Орск қаласы әкімшілігі басшысының орынбасары Владимир Васькин, Орынбор облысындағы Адамау ауданы әкімшілігінің басшысы Сергей Явкин, Астана қаласынан Арынғазы Беркімбаев, Ақтөбе облысынан ғалым, профессор Зәкіратдин Байдосов, Хромтау аудандық мәслихатының хатшысы Дәурен Молдашев, Қарғалы ауданындағы «Степное» ЖШС-ның директоры, Қазақстан Республикасының еңбек сіңірген қайраткері Аманғос Төлеуов, Қостанай облысының Жетіқара қаласының алғашқы әкімі болған еңбек ардагері Резван Нұртазин және тағы басқалары сөз сөйлеп, мешітке тарту-таралғылар тапсырды
Ақтөбелік ардагер, полиция полковнигі Бақыт Ғизатов баба ұрпақтары атынан Крылов селолық кеңесінің бұрынғы басшысы, қазір Орск қаласының бас сәулетшісі Есімсейіт Сауранбеков пен қазіргі басшысы Жаңаберген Испаевтың иығына шапан жауып, құрмет көрсетті
Ақтөбе қалалық мәдениет және тілдерді дамыту бөлімінің сектор меңгерушісі Айша Құлбатыр арнау жырын оқыды
Хромтаулық өнерпаз Естай ақын Әкімәлі Қаржауұлының Дербісәліге арнаған толғауын домбыраға қосып, тамылжыта шырқады
Жанғабыл ҚАБАҚБАЕВ,
журналист
