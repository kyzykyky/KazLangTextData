О, Жасаған Ием-ай!
Бүгін біреуге бір жақсылық жасай алмадым, бір күнгі 
өмірім босқа өлді.
Әулие Тит Флавий,
Рим императоры
Өзі тәтті, діні қатты өмірдің бұрылысы көп бұралаң жолында әркім-ақ әртүрлі адамдармен жолығып, таныс-біліс болады, әйтсе де солардың бәрі бірдей есіңде сақтала бермейді
Сол көптің ішінде бір көргенде-ақ жаныңды баурап, жүрегіңді жаулап, , жадыңда қалатын, жүрегіңнің төрінен орын алатын жалы биік, жолы, жөні бөлек жайсаңдар да бар
Біз ерекше құрметтейтін сондай арманы биік асыл ер – Бақтықожа Салахатдинұлы  Ізмұхамбетов.
Ол жайлы ойлағанда есімізге Ақтам­берді жыраудың:
Білімді туған жақсылар,
Аз да болса көппен тең, –
деген аталы, баталы сөзі түседі
Бақтықожаның өмір жолына көз жүгіртсек еңбекпен өрілген өнегені көреміз
Атырау облысы Құрманғазы ауданы Қошалақ ауылында туып-өскен ол доктор, академик атақ­тарын адал, табанды еңбегімен алды
Теріңді төгіп жеген нан тәтті
Ең­бекпен келген атақ, абырой да сондай
Әйтседе, ең маңыздысы да ол емес, ең бастысы – ардың ақтығы, жанның пәктігі
Қарымды қайраткер Бақтықожа Ізмұхамбетовтің түнде де жарқырайтын жауһардай тағы бір асыл қасиеті – ол халықшыл, елшіл, мемлекетшіл шенеуік
Осы тұста Дінмұхамед Ахметұлы Қонаев­тың:
«…Биікке көтерілдім, бірақ халықтан аласа екенімді ұмытпадым
Қайтып ашар есігімді қатты жаппадым
Түптің түбінде оралар ортам – ел іші, ағайын ортасы.
Басар жерім де, барар жерім де –
қара жер.
Қастерлей білсем қадірімнің
кетпесін білдім.
Панаң да ел, данаң да – ел
Соған арқа сүйедім, содан үйрендім.
Мен тәңірі сыйға тартқан біраз жасқа келдім
Ат жалын тартып мінген азамат шақтан алдыма қойған бар арман, бар мақсат – өзіңмен еншілес болу еді, халқым
Ол ниет орындалды
Қалт­қысыз қызмет етуге, аманатыңа адал болуға, адам баласына қиянат жасамауға, ала жіптен аттамауға тырыстым.
Соңғы демім таусылғанша алақаны аялы, жаны саялы елім, саған, алтын бесігім – жерім, саған қызмет етуден тынбаймын» деген сөзі ойға оралып тұр
Бақтықожа дәл осылай деп айтпаса да оның бүкіл еңбекпен өрілген өнегелі өмірі осы сөздердің баламасындай.
«Мәдениет – ұлттың бет бейнесі, рухани болмысы, ақыл-ойы, парасаты
Өркениетті ұлт, ең алдымен, тарихымен, мәдениетімен, ұлтын ұлықтаған ұлы тұлғаларымен әлемдік мәдениеттің алтын қорына қосқан үлкенді-кішілі үлесімен мақтанады
Сөйтіп, тек өзінің төл мәдениеті арқылы ғана басқаға танылады» деп жазды Нұрсұлтан ­Назарбаев
Мәдениетке Бақтықожадай көп көңіл бөліп, ұлттық рухты асқақтап жүрген басшылар саусақпен санар­лық
Сондай саңлақтар сапындағы Нұрлан Ноғаев пен Алтай Көлгінов Бақытқожаның баулып, томағасын сыпырған хас қырандар
Өзі де өлең жазып, ән айтатын, күмбірлетіп күй тартқандай талай дүлден озатын ол мәдениет, өнер саласында да көпке өнеге болар көп іс тындырды
Бір ғана мысал Атырау облысында әкім болған кезде Жұмекең мен Фаризаның еңселі ескерткіштерін орнатып, әдеби кештер өткізді.
2007-2012 жылдар аралығында Батыс Қазақстан облысының әкімі болып қызмет істеген Бақтықожа Ізмұхамбетов көптеген іргелі істерге ұйытқы болған азамат
Әрине, бес жылға жуық уақыт бойы атқарылған жұмыстардың бәрін бірдей тізбелеп шығу мүмкін емес
Сөйте тұра «Жақсының жақсылығын айт, нұры тасысын» дегенге сайып, Бақтықожа Салахатдинұлы басқарған кезеңдегі ерке сылқым Ақ Жайықты жағалай қонған жайсаң ел үшін, жалпы мемлекеттің мүддесі үшін тындырылған қадау-қадау істерді жұрт жадында жаңғыртқанды жөн көрдік.
Орал өңірі еліміздің кейбір облыстарымен салыстырғанда жер көлемі шағын болғанымен, Батыс Қазақстан облысы Ресейдің Астрахан, Волгоград, Самара, Саратов және Орынбор облыстарымен шектесетіндіктен үшбу өлкенің геосаяси салмағы артып, Қазақстанның батыс қақпасы саналады
Оның үстіне шетелмен шекаралас өңірлер, шекарадағы аудан-ауылдар елдің айнасы екендігін, сол себепті мемлекетіміздің ондай аймақ-аумақтары қай-қай жағынан да мойны озық болуы тиістігін Елбасы Нұрсұлтан Әбішұлы Назарбаев әлсін-әлсін атқамінер азаматтардың да, қалың бұқараның да есіне салып қояды.
2008 жылдың ақпан айында облыс халқына берген алғашқы есебінде Б.Ізмұхамбетов, «Энергетикалық тәуелсіздікке қол жеткізу – аса маңызды мәселе
Осыны ескере келе, Орал қа­ласының іргесіндегі Новенький ауы­лынан қуаты 40 МВт болатын газ тур­биналық станса құрылысын бастауды жоспарлап отырмыз» деген болатын
Міне, осы нысан он жылға жуық уақыттан бері Орал өңірінің мүддесіне қалтқысыз қызмет етіп келеді.
«Бәсекеге қабілетті тауар шығару үшін дүниежүзіндегі ең үздік, ең озық технологияларды игеру қажет» деген көзқарасты берік ұстанған Бақтықожа Салахатдинұлы өзі әкім ретінде облыс тізгінін ұстаған жылдары облыс аумағындағы өндіріс ошақтарының техника-технологиялық жағынан жаңарып-жаңғыруына жіті көңіл бөлді
Мысалы, жергілікті құрылыс индустриясын дамыту үшін сол жылдары «Гидромаш-Орион» зауыты озық технологияға негізделген «ХХІ ғасырдың тұрғын үй салу комбинаты» деп аталатын жобаны қолға алып, құрылыс материал­дарын көптеп өндіруге және олардың бағасын арзандатуға жол ашты
Бұған қоса «Орал «Зенит» зауыты» АҚ-ның конвейерінен шыққан кемелер, Батыс Қазақстан машина жасау компаниясында шығарылған газкомпрессорлық стансалар мен жоғары қысымды тетіктер, газ айдаушы агрегаттар, сондай-ақ «Кублей» ЖШС-ның ет және балық қалбырлары бәсекеге бек қабілеттілігімен ерекшеленуде
Біраз жылдан бері «Кублей» өз өнімдерін елдің ішкі нарығына қоса, Ресей, Қырғызстан және Түрікменстанға экспорттауда
Ал «Орал трансформатор зауыты» ЖШС мен «Қазармапром» АҚ өз өнімдерімен отандық сұранысқа қоса, Ресейдің де қажетін өтеуде
Сондай-ақ өзге өнімдерін айтпағанда, «Беларусь» тракторының иінбілігін (коленчатый вал) шығаруға маманданған «Орал механикалық зауыты» ЖШС іргедегі Ресей мен Өзбекстанды айтпағанда, Ауғанстан, Вьетнам, Пәкістанға дейін тауар жөнелтуде.
Батыс Қазақстан облысының климаты күрт континентальды, яғни жазы қатты ыстық, ал қысы қатты суық
Сірә, осы фактордың әсері болса керек, бұл жақта төрт-бес жылда қуаң­шылық бір қайталанып тұрады
Әрі құрғақшылықтың бір келгенде, екі-үш жыл қатарынан соғатыны бар
Есесіне Ақ Жайық атырабында өскен ақ бидайдың қамырлылық (клейковина) қасиеті жоғары
Ал бидай дақылының клейковинаға бай болуы, оның экспорттық әлеуетін күрт арттырады
Соның бір айғағы Бақтықожа Ізмұхамбетов 2011 жылғы ел-жұрт алдындағы есебінде: «Осы кезге дейін шетелдерге мұнай мен газ экспорттап келсек, бүгіндері біз егін бітік шыққан жылдары Ауғанстан мен Әзірбайжанға, Өзбекстан мен Тәжікстанға және Грузияға астық саттық» деген еді
Бұған қоса бірнеше жылдан бері ­Ресей мен Иранға Ақжайық ауданын­дағы «БатысМарқаЛамб» ЖШС марқа қозының етін, ал Зеленов ауданының аумағындағы «КроумБатыс» ЖШС аталмыш екі елге ірі қараның етін экспорттауда.
Ақ Жайық атырабы қазақтың асыл тұқымды ақ бас сиырының, еділ­бай қойының, қазақтың бактриан түйесінің және көшім жылқысының «атамекені» саналады
Бұл төрт түліктің қай-қайсысы да күрт континентальды климатқа, яғни суық қыс пен аптап жазға бек шыдамды
Ретті жерінде және бір айта кетер жайт, соңғы жиырма жылда Батыс Қазақстан облысында қандай иелектегі мал болса да, төрт түлікті жаппай асылдандыру күн тәртібінен түскен емес
Үшбу облысты Б.Ізмұхамбетов басқарған жылдары да бұл шаруа өңір басшысының ұдайы назарында болды
Демек, Орал өңірінің алысты-жақынды шетелдерге қатысты ет экспортына да Бақтықожа Салахатдинұлының айтулы үлес қосқаны шүбәсіз.
Ізмұхамбетов Бақтықожа Салахат­дин­ұлы Уфа мұнай институтының 1971 жылғы түлегі
Ол өзі таңдаған саладағы еңбек жолын 1971 жылы «Ембімұнай» бір­лестігінің Прорва бұрғылау кеңс­есінде бұрғышының көмекшісі болып бастап, 2003 жылға дейін ұзақ жылдар еліміздің мұнайгаз секторына қатысты ірі де іргелі мекемелерінде басшылық қызметте болды
Арада өткен 30 жыл­дан астам уақыт Салахатдиннің Бақ­тықожасын адам ретінде де, маман ретінде де шыңдап, ел үшін ерен еңбек етер азамат қылып қалыптастырды
Б.Ізмұхамбетов 2003-2006 жылдары Қазақстан Республикасы Энергетика және минералды ресурстар министрінің бірінші орынбасары, ал 2006-2007 жылдары Қазақстан Республикасы Энергетика және минералды ресурстар министрі болды
Міне, бұрғышының көмекшісінен бастап, министрге дейін жеткен өмірлік һәм кәсіби тәжірибеге бай еңбек жолы Ізмұхамбетовке ­Батыс Қазақстан облысының әкімі болған жылдары осы өңірді газдандыру жұмыстарын қарқынды да сапалы жүргізуге сеп болғаны сөзсіз
2011 жылдың басында Б.Ізмұхамбетов: «Облыс бойынша негізгі магистральды газ құбырлары салынып болды
Енді қаржы көзін қарастырып, кез келген ауылға газ тарта береміз» деп мәлімдеді
Бұл айтуға ғана оңай, ал оның астарында жылдар бойғы қажырлы еңбек жатқандығы күмәнсіз
Мәселен, 2007 жылы Батыс Қазақстан облысы бойынша ауылдық елді мекендерді көгілдір отынмен қамту бар болғаны 27 пайызды құрайтын-ды
Есесіне, 2008-2010 жылдары, яғни, үш жылдың ішінде 968 шақырым (!) газ құбыры тартылды
Ең басты жоба – Президенттің тапсырмасына сәйкес «Қарашығанақ – Орал» газ құбыры толық аяқталып, Теректі, Сырым және Қаратөбе аудандарына көгілдір отын тармағы жетті
Егер кең ауқымда сөз саптар болсақ, 2011 жылдың басында облыстың 12 ауданының орталығына түгел табиғи газ құбыры тартылған болатын
Әсіресе облыс орталығы Орал қаласынан 600 шақырым қашықтықтағы Бөкей ордасы ауданына табиғи құбырының тартылуын өңір тұрғындары ұлы оқиға, үлкен жаңалық, ірі жетістік ретінде қабылдады
Сонымен қатар сол жылдары облыс аумағындағы бірден-бір сауықтыру нысаны «Ақжайық» шипажайының 2009 жылы облыстық бюджеттен қаржы бөлініп, күрделі жөндеуден өтуі және Жайықтың арғы бетіндегі шипажайға өзеннің астымен газ құбыры тартылуы да ел-жұртты түгел сүйсіндірген толағай табыс болды
Күрделі жөндеуден өтіп, іші-сырты бірдей керемет кейіпке енген «Ақжайық» шипажайында тек 2010 жылдың өзінде 693 мүгедек пен 250 зейнеткер әрі ем-дом қабылдап, денсаулығын нығайтып, әрі тынығып, демалған екен
Тағы айрықша атап өтер жайт, 2009 жылдан бастап, облыс басшысының тікелей көңіл бөлуімен балалар үйі түлектерін, әртүрлі санаттағы мүгедектер мен Ауған соғысы ардагерлерін, әлеуметтік тұрғыдан әлжуаз, кіріс-табысы аз отбасыларды баспанамен қамту күрт жақсарды
Нақты дерек-дәйектер келтірер болсақ, 2009-2010 жылдары халықтың әлгіндей санаттағы бөлігіне 456 пәтер берілді
Ал апатты жағдайдағы баспаналарда тұратын тұрғындар үшін 2009 жылдың өзінде 48 пәтерлік су жаңа үй берілді
Бұған дейін, әсіресе ата-ана қамқорлығынсыз өскен жастарға пәтер бөлу мәселесі жылдар бойы жарытымды ескерілмей келген еді.
Ұлт көшбасшысының өзі ұйытқы болған «100 мектеп, 100 аурухана» атты мемлекеттік бағдарлама да Батыс Қазақстан облысында сәтті жүргізіліп, облыс орталығына қоса, аудан-ауылдар да бұл бағдарламаның игілігін көрді
Мысалы, ­2009-2011 жылдары Орал қаласының құ­ра­мындағы Заша­ған кентінде 250 келушіге арналған ­емхана, Бөрлі ауданының орталығы Ақсай қаласында 500 сырқатқа арналған аудандық емхана және облыстың өзге аудандарында 40-100 келушіге арналған 15 дәрігерлік амбулатория салу жоспарланып, осы жоба-жоспардың бәрі де кезең-кезеңімен сәтті жүзеге асты
2008-2012 жылдары облыс аумағында жаңа мектептер мен балабақшалар жиі салынып, жас ұрпақтың игілігіне берілді
Ал тек 2008-2010 жылдары 103 (!) мәдениет ошағы күрделі жөндеуден өткен екен
Жаңарып-жаңғырған бұл нысандардың басым көпшілігі аудан-ауылдардағы мәдениет ошақтары
Мұны азсынсаңыз, бір ғана 2011 жылдың өзінде Орал қаласында біраз көп қабатты тұрғын үйге қоса, су жаңа сәулетті неке сарайы, жабық теннис корты және бес жұлдызды қонақүй бой көтерді.
Әкім Б.Ізмұхамбетовтың назарынан Ақ Жайық атырабының әдеби өмірі де тыс қалмады
Ол Батыс Қа­зақстан облысын басқарған жылдары кезінде ұлтжанды азамат Қырымбек Көшербаев бастаған, бірақ кейін үзіліп қалған «Ақ Жайық қаламгерлерінің кітапханасы» сериясымен жергілікті ақын-жазушылардың шығармаларын кітап қылып шығару үрдісі қайтадан жанданды
Әрі Қазақстан Жазушылар одағының облыстағы он шақты мүшесіне ай сайын арнайы стипендия төлеу жолға қойылды
Қазақ әдебиетінің аса көрнекті өкілдері Хамза Есенжанов, Тайыр Жароков, Жұбан Молдағалиев және Қадыр ­Мырза Әлидің мерейтойлары ел-жұртқа рухани серпіліс сыйлардай жоғары дәреже-деңгейде ұйым­дастырылды
Әдебиетіміздің әлеуетті өкілдері Әбіш Кекілбаев, ­Фариза Оңғарсынова, Қайрат Жұмағалиев және Ақұштап Бақтыгереева сынды ақын-жазушылардың шығарма­шы­лық кештері де оқырман қауымға ұмытылмастай әсер сыйлап, қоғамдық санаға рухани нәр берді.
2011 жылдың өзінде Батыс Қазақстан облысында мемлекеттік тілдегі құжат айналымы 99,2 пайызды құрады.
Бүгінде Парламентте Мәжіліс ­депутаты және Республикалық Ардагерлер кеңесінің Төрағасы міндеттерін мінсіз атқарып, халыққа қолытқысыз қызмет етіп жүрген Бақтықожа ­Салахит­динұлы Ізмұхамбетов сүйікті жары Рысы мен сүйкімді перзенттері Салауат пен Айгүлін алақанға салып ­аялап отырған мерейлі отбасының жүрегі мен тірегі.
«Жақсының жақсылығын айт, нұры тассын» деген халық даналығы ойға орал­ғанда есімізге түсер парасатты, ойлы Азаматтың бірі – осы Бақтықожа! Ол – шөлдегенге – бұлақ, адасқанға – шырақ!
Сәбит Досанов,
жазушы, Қазақстан Республикасы Мемлекеттік сыйлығының лауреаты,
Бауыржан Ғабайдуллин,
 журналист, ҚР Ақпарат 
саласының үздігі
