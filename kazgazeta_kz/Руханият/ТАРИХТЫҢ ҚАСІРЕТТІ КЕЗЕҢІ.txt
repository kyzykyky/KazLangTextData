31 мамыр – Саяси қуғын-сүргін және ашаршылық құрбандарын еске алу күні
ХХ ғасырдың 1920-1930 жылдарында Кеңес үкіметінің солақай саясаты  көшпелі тіршілік кешіп жүрген қазақтарды еркінен тыс ұжымдастыруға тартып, отырықшылыққа күштеп көшіру арқылы бар малын тәркілеп, халықты жан сақтау мүмкіндігінен айырды.
Бұл науқан халықты жаппай қырғынға ұшыратты
Тарихшы­­лар­дың деректері бойынша 1918-1933 жылдар арасында ашаршылық­тан 3 миллионға жуық адам қырылған
Ол аздай, 1937-38 жылдары халқы­мыздың 100 мыңнан астам зиялы азаматтары жазықсыз қуғын-сүргін құрбаны болды.
Қазақ халқы басынан кешкен осы нәубетті еске алу күніне орай Алматы қаласындағы ­Наурызбай батыр және Қабанбай батыр көшелерінің қиылысындағы Қарағайлы саябағында 1931-33 жыл­дардағы ашаршылық құр­бандарына арналған ескерт­кіш­тің ашылу рәсімі өтті
Жиынға ға­лымдар мен қоғам қайраткерлері, қуғын-сүргін құрбандары­ның ұр­пақтары, қоғамдық ұйым өкіл­дері мен жастар қатысты
Осы шара барысында Алматы қаласы әкімдігі Тілдерді дамыту басқармасының басшысы Мамай Ахет осы қасіретті нәубетте шейіт болған ашаршылық пен қуғын-сүргін құрбандарының рухтарына арнап бір минуттық үнсіздік жария­лады.
Ол өткен жылдың дәл осы күні Ал­маты қаласының әкімі Б.Байбек келер жылы 1931-33 жылдардағы ашаршылық құрбандарына арналған еңселі ескерткіш бой көтереді деп уәде бергенін және сол сөзінде тұрғанын айтып, қала әкіміне сөз берді.
Бауыржан Байбек 1930-33 жыл­дардағы ашаршылық халқымызға орасан зор нұқсан келтіргенін және тұтас ұлтты жойып жібере жаздағанына тоқталды
Осыдан 25 жыл бұрын «Осы жерге 1931-33 жылдардағы ашаршылық құрбандарына арналған ескерткіш орнатылады» деген белгітас қойылғаны белгілі
Содан бері атал­ған ескерткіштің орнатылуы ұлт жа­на­шырларының көптен күткен тілегі болатын
Әкім өз сөзінде сол арман-тілектің бүгін орындалғанын айтты
«Тарихымыздағы қайғылы оқиғалар ешқашан ұмытылмақ емес
Халқымыздың өсімін жүздеген жылдарға кейінге шегерген нәубет салдарынан жойылып кетудің сәл-ақ алдында тұрған ұлтымыз өмірге деген құштарлық пен төзімділіктің арқасында аман қалып бүгінгі күнге жетті
Енді міне, тәуелсіздік таңы атып, ата-бабамыз аңсаған арманға қол жеткіздік
Алдағы уақытта тари­хымыздың ақтаңдақ беттерін жаңаша зерделеп, келер ұрпаққа тағылым етуге тиіспіз» деді қала әкімі.
Ашаршылық құрбандарына арналған ескерткішті жасауға 2016 жылы байқау жарияланғаны белгілі
Байқауға келіп түскен 21 жоба көп­шіліктің, арнайы мамандардың тал­­қылауына ұсынылды
Осылайша мемлекеттік комиссияның ұйға­рымымен жобалардың ішінен бала­сын кеудесіне қысқан ана бейнесі жеңімпаз деп танылды
Ескерткіш авторлары – Қанат Биқұлиев, Айдос Бүр­кітбаев және Дулат Үсенбаев
Қола мен граниттен жасалған мүсіннің биіктігі 3 метр, тұғыры 70 см
Барша тіршіліктің қайнар көзі, ұлттың ұйт­қысы ана қасіретін ел қасіреті ретінде бейнелеген сәулетшілер қазақ халқының басынан өткен қайғылы оқиғаны шынайы көрсете білген.
– Ана мен бала – өмірдің, ұрпақ­тар сабақтастығының белгісі және бұл әр адамға жақын бейне, – дейді шығармашылық топтың атынан Дулат Үсенбай
– Қазақ үшін қасиетті қара қазан мен ошақтың да иесі әйел-ана
Ес­керткіште аштықтан әлсіреп, өлім үстінде жатқан баласын кеудесіне қысқан ананың жүрегі қан жылап тұр
Ал төңкеріліп жатқан қазан арқылы аштық пен жоқшылықты бейнелегіміз келді
Бұл мүсін көрген жанды бейжай қалдырмайды деп ойлаймыз.
Иә, бұдан былай саябақтағы аш­тықтан бұратылған сәбиін құшақтаған ананың қайғылы бейнесі бүтіндей бір ұлттың қасіретті тарихын еске салып тұратын болады
Бұл ең алдымен бүгінгі және келер ұрпақ үшін жасалып отырған шара екені сөзсіз
Ескерткіштің ашылу рәсімінде Қазақстан Жазушылар одағы басқармасының төрағасы Нұрлан Оразалин, Ш.Уәлиханов атындағы Тарих және этнология институтының директоры Ханкелді Әбжанов және басқалар сөз сөйлеп, ашаршылық қасіретін ешқашан ұмытуға болмайтынын айтты және тарихтың ащы сабағынан тағылым алуға шақырды.
Рәсім барысында жазушы Валерий Михайловтың Алматы қаласы әкімдігінің қолдауымен қайта басылып шыққан «Ұлы жұттың жазбалары» атты қазақ-орыс тілдеріндегі кітабы таратылды
Жиналған қауым құрбан болғандарға тағзым етіп, ескерткішке гүл шоқтарын қойды
Жиыннан кейін Орталық мешітте құрбандық шалынып, ас берілді.
Дина ИМАМБАЕВА
