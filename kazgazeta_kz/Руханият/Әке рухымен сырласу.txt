Қайран, әкешім! Зымыраған уақыт сіздің мәңгілікке көз жұмған сәтіңізді де қырық күнге артқа тастапты
Қырық күн! Бұл әлдебіреу үшін жай ғана уақыттың өлшемі болса, біз үшін азапты тозақтың отынан, қылшылдаған қылыштың жүзімен жүргендей, басымызға ілінген күрзі мұң белімізді бүгілдіріп, көкіректі кернеген қайғы-қасірет қабырғаны да қақыратқандай немесе ащы шындыққа кейде мойынсұнып, кейде қалбалақтаған ақжарқын бейнеңіз көлбеңдеп көлденең алдымыздан шыға келердей-ақ дәмеленген, үміт пен күдіктің арпалысқа түскен шағы емес пе?   Менің нақ 25-ке толған, өзіңіздің тұп-тура алпысты алқымдаған тұ­сыңыз­да бақилық сапарға аттандыңыз да кеттіңіз жалған дүниені тәрк етіп
«Жігіт болдың, енді өз қолың өз аузыңа жетті» дедіңіз бе, әлде қу тіршіліктің пендешілік күйбеңінен жалықтыңыз ба, кім білсін
Бекзат болмысыңыз қойыртпағы басым қоғамнан да жеріген шығар
Нағыз бейнетіңіздің зейнетін көрер шақта көз жұмғаныңыз қалай? Осы күнге дейін жанарыңызға жас келгенін байқамаппын
Тек ел шырт ұйқыда жатқанда, таң атпай тұрып, әлдебір ауыр ойдың құшағында шомып отырғандығыңызға талай куә болушы едім
Өмірден ерте кеткен ата-әжемді, қыршынынан қиылған туған бауырларыңызды қатты сағынатындығыңызды күнделігіңізді оқып түсіндім, көңіл түкпіріндегі кірбіңді аңдадым
Сол сары тап болған сағыныш асықтырды ма ана дүниеге? Не жақсылық көрсете алдым өзіңізге? Анам екеуіңіз мені бағып-қағып, қанаттыға қақтырмай, тұмсықтыға шоқыттырмай өсірдіңіздер
Құдайым-ау, еңбегі былқылдаған шүйкедей шақалақтың қалайша адам санатына қосылатынын балалы болып бір-ақ біліп жатырмыз ғой? Балдай балалықтың, сіздің аялы алақаныңыздың қадірін түсінбеппіз-ау, біз пақыр
Өмір сыйлап, қорған болған, асыраған асқар тауымыздың биіктігін аңғармаппыз-ау күнде көріп жүріп
26-шы қыркүйек біз үшін ең қасіретті күн болмақ
Бұл күні сіздің алып жүрегіңіз тоқтады, әке жүрегі соңғы рет бұлқынып, үздігіп барып үзілді
Ақтық сәтінде аңырап қалар анамды, абдырап қалар ұлыңызды ойлаған боларсыз, бәлкім
Әлде бұлың-бұлың бүкіл өміріңіз көз алдыңыздан өтті ме екен бұлдырап… Қайсар мінезді әкешім, ең соңына дейін күрестіңіз бе баяғы табандылығыңызды танытып
Анамды ажалмен арпалысып, жалғыз жағаласу үшін бастаудан су әкелуге жұмсадыңыз ба екен? Есіңізде ме, маған қол тигізген әлдебір бойы екі метр орыс жігітін бір соққаннан мұрттай ұшырып, көше бойымен допша домалатқаныңыз
Қырық қазақ жабылып, әрең тоқтатып еді ғой ашуға мінген сізді
Осылайша «саған тиген адамның қолында өлемін» деген сөзіңіздің ақиқаттығын сан рет дәлелдегеніңізді санамалап жатпай-ақ қояйын
2005 жаңа жылында белімді көтер алмай жатып қалғанымды ұмытпаған боларсыз
Сомадай ғып арқалап жүрдіңіз ғой емхананың ішінде қос аяғымды салаңдатып
Мұндайда бірден ауруханаға қабылдай қоятын кім бар? Әр есіктің алдында бір кезекте тұрып, тексерістен өтіп шыққан соң ауруханада бос орын жоқ болып кері қайтқанымызда анам екеуіңіздің күйзелістеріңіз әлі күнге көз алдымда
Әйтеуір бір таныс тауып, бір қойға аузын майлап мені ауруханаға әрең жатқыздыңыздар
Сол жылы Жуалы ауданында бұрын-соңды болмаған қар жауды
Үй шатырынан асып түскен қалың қардың салдарынан жолға шыққан адамдар ажал құшып, үйге қамалған жұрттың аш-жалаңаш қалғаны, төрт түлік малдың түгел қырылғаны, тіпті ауданмен арадағы байланыстың үзілгені ауруларға да оңайға соқпады
Мені емдеуге қажетті дәрі ауданда, тіпті қала берді Тараз қаласынан табылмай, үй бойынан асатын қарда басыңызды қауіп-қатерге тігіп Алматыға ат арытып олжалы қайтқан ерлігіңіз ешқашан естен шықпас-ау
Тек бір бұл емес, талай мәрте «балам, мен сен үшін өмір сүремін» деген сөзіңіздің растығын нақты іспен көрсетіп, әкенің қандай болу керектігін тайға таңба басқандай айқындап кеткендейсіз
«Менен туған ұл екеніңді ұмытпа» дейтінсіз, сіздей әке, азамат бола білу бізге де сын боларын түйсініп, зор жауапкершілікті сезініп алаңдаймын.
«Өз қолыңмен арулап қойсаң, арманым жоқ» дегенді жиі қайталаушы едіңіз
Бұрындары жүрегіңіз сыр бергенде (бір жыл бұрын инфаркт алған кезінде) «Әке-шешемнің қасына, өзім­нің балдәурен шағымның куәсі Хантау ауылына апарсаңдар» дегеніңіз бекер емес-ау
Ішкі түйсікпен бір сұмдықтың жақындағанын сездіңіз бе, әлде сырқаттың қатерінен сезіктендіңіз бе, қайдам? Алдын ала аманатыңды айтып үлгеріпсіз, әйтеуір
Сәнді киініп, әдемі сағат пен сақина таққанды, үстіңізге жұпар аңқитын әтір сепкенді, тазалықты жақсы көретінсіз
Шалбарыңызды пышақтың жүзіндей қырлап, басыңызға қалпақ не тақия киіп, қолыңызға папка ұстап көшеге шыққанда сұқ көздер сұқтана қарайтын жігіттің төресіндей-ақ болатынсыз
Әкешім-ау, ақтық сапарға да тазаланып жуынып, әтір сумен сыланып шықтыңыз
Бірақ, әдеттегіше классикалық киіммен емес, бұл жолы ақ кебінмен
Жуалы ауданына қарасты Бәйтерек ауылынан түн ішінде шыққан сүйекшілер Мойынқұмның Хантау бекетіне таң ата жетті
Әкешім, туған жер төл перзентін, өр ұланын сағынып қалған-ау, сірә, өзіңізді ерекше мейірленіп қарсы алды
Хантаудай сұлу тауға күн шапағы арайланып құлағаны хас арудың мінсіз көркіне Тәңірінің нұры төгілгендей әсер қалдырады
Туған жердің торқалы топырағы Арқаның асау желінен бойыңызды қымтап жа­уып, ақырын-ақырын жасыра бастады
Ақ кебінге оранған сізді қайткенде де соңғы рет көріп қаламын деп көрді жанұшырып шыркөбелек айналып жүрмін.
«Бақұл бол! Қош бол, әке! Жо-жоқ! Сіз тірісіз! Әруағың мәңгі біздің қасымызда
Мен сізден туған ұл екенімді ұмытпаймын!».
Жүректі едің,
Аждаһа ажалдан да жасқанбайтын.
Білекті едің,
Белдескенде әруағың аспандайтын.
Қайратты едің,
Қарсы жүзер ағынға қайран әке,
Бір ескерткіш тұрғыздың жүрегіме,
Төтеп берер бәріне тасқын, жайдың.
Ажарлы едің,
Базарың да жоқ еді тарқамаған.
Балаң едім,
Дауылдан қалқалаған,
Арқаңда арқалаған.
Қабырғаңды қайыстырып қара жұмыс,
Ғұмырыңды арнапсың сарқа маған.
Алып жүрек,
Сыздапты сол үнсіз жылап.
Жұлдыз ақты,
Жылыстап, көктен құлап…
Ахилестің өкшесіндей,
Батырлардың кіндігіндей,
Осал тұсың болатын жалғыз бір-ақ.
Ол – жүрегің,
Жалпыға елжіреген.
Шер-шеменнің
Салмағы жер тіреген.
Болаттайын берік ең,
Морт сындың ба?
Күй шалады мұңлы бір қобыз кеудең,
Жүрекпенен, әкешім, шер күреген.
Арман ӘУБӘКІР,
журналист, «Адырна»
ұлттық-этнографиялық
бірлестігінің жетекшісі
