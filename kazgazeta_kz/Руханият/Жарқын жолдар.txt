Филология ғылымының докторы, профессор Жұманазар Асановты көрген сайын есіме ұлы Абайдың: «Болмасаң да ұқсап бақ, Бір ғалымды көрсеңіз
Ондай болмақ қайда деп, Айтпа ғылым сүйсеңіз» деген ғибратты сөздері оралады

Сырт көзге қарапайым болып көрінер, өзін-өзі қамшылап, үнемі ізденісте жүрер осы ­азаматпен танысуым да қызық
Шалқар қаласының іргесіндегі Көкжиде деп аталатын шағын ауылда туып-өскен біз қаладағы жұмыстан қолымыз босай қалса әке-шешеміз тұратын мекенге асығамыз
Бірде сегізжылдық мектепке жаңа директор келгенін естігенбіз
Байқағанымыз – қолындағы былғары қоңыр сөмкесін тастамай, аудан орталығынан жаяу қатынап жұмыс істейді екен
Мектептегі шаруасына да үлгереді, ­арасында уақыт тауып, той-садақалардан қалмай, көнекөз қарттармен әңгімелесуге жаны құмар.
Еліміздің егемендігі жариялан­ғанына көп уақыт өткен жоқ
Ұжымшар-кеңшарлар таратылып, өндірістік ­кооперативтер құрыла бастады
Кешегі өріс толы мал мен қыруар техника ұстағанның қолында, тістегеннің ­аузында кетіп жатты
Соған қарамастан, Шалқардың патша көңілді үлкен-кішісі өңірде тірлік кешкен батыр-би бабаларды­ еске алып, Ас ­беруде ұйымшылдық танытты
Мұндайда киіз үйлер тігіліп, жан-жақтан қонақтар шақырылмай ма? Жасыратын не бар, көпшілігіміз түсетін үй таңдап, қарын тойдырудың қамын ойлап жүргенімізде біздің кейіпкеріміз Жұманазар басқаша қырынан көрінді
Диктофоны мен фотоаппаратын қолынан түсірмей шежірені, өлке тарихын жақсы біледі-ау деген қарттарды тауып алып, әңгімесін ­жазып, суретке түсіріп алуға құштар
Қайсыбір адамдар сұхбат беруден қашса да соңынан қалмай, әйтеуір сөйлетеді
Өзінің шай-судан сыртқары қалғанына қынжылған түрін көрмейсің.
Кейін Қазақ КСР Ғылым академиясында, әл-Фараби атындағы Қазақ ұлттық университетінде ғылыми қызметкер, аға ғылыми қызметкер ­болып жұмыс істеп, зиялы қауым үлгілерін бойға сіңірді.
Көп ұзамай Ақтөбеге, Құдайберген Жұбанов атындағы мемлекеттік уни­верситетке аға оқытушы қызме­тіне қабылданады
Жоғарыда айтқа­ны­мыздай, ел арасындағы ауызекі ­әң­гімелерді, архивтер мен музейлер деректерін жалықпай жиып-теруі нәтижесінде Түркістан қаласында Ахмет Ясауи атындағы халықаралық Қазақ-түрік университеті жанындағы ғылыми кеңесте «Ырғыз, Шалқар өңірі ақындарының әдеби мұрасы» деген тақырыпта филология ғылымының кандидаты дәрежесіне диссертация қорғады
Арада сегіз жыл өткізіп, нақтырақ айтқанда, 2010 жылы «Едіге» жыры – тарихи-қаһармандық эпос» тақырыбында ғылым докторлығына диссертациясын сәтті аяқтады.
Жұманазар – екі жүзге таяу ғылыми еңбектің авторы
Оның ізденістерімен, зерттеушілігімен ХVIII-ХХ ғасырларда өмір сүрген Мөңке Тілеуұлы, Сарышолақ Боранбайұлы, Жөкей Шаңғытбайұлы, Ақпан Әйтбекұлы сияқты ақындар халқымен қайта қауышты
Өзі қызмет атқарған Ақтөбе мемлекеттік педагогика институтында ректор, академик Ғалымжан Нұрышевтің жетекшілігімен мемлекеттік «Мәдени мұра» бағдар­ла­масы аясында Ақтөбе өңірі ақын­дарының бес томдығын шығаруы, 2006 жылы Алматы қаласындағы «Арыс» баспасынан Нұрпейіс Байғаниннің таңдамалы шығармалар жинағын құрастырудың басы-қасында болғаны, текстологиясын қарауы да – сүйсінерлік жай.
Ғылым адамына керек қасиет – тынымсыздық
Бұл ретте Ж.Асановтың жанкешті еңбегі өзгелерге үлгі боларлықтай
Бір ғана «Едіге» эпосының басты кейіпкері, әлемдік деңгейдегі тарихи тұлға Ер Едігені зерттеу мақсатында жеке қаражатына Қазан, Уфа, Ташкент, Черкесск, Нөкіс тағы басқа қалаларға сапар шегіп, архивтерді, кітапханаларды, музейлерді сүзгіден өткізді
Алпыстан астам нұсқасы бар ғажайып жәдігердің түркі халқына ортақ мұра екенін пайымдап, енді оны Ақтөбе жұртшылығына кеңінен таныс­тыру, облыс орталығында батырдың ескерткішін орнату, есімін ұлықтау шараларына шындап кірісті
Осы мақсатта ел Президентіне, «Нұр Отан» партиясының басшылығына арнайы хат жазып, мәселе көтерді
Мерзімдік баспасөзде жарияланған мақалалар, облыс аудандарында жұрт­шылық­пен өткізілген кездесулер, ғылыми-прак­тикалық мәсли­хаттар нәтижесін берді
«Ер Едіге» қоғамдық қайы­рым­дылық қоры ұйымдас­ты­рылып, Банкте­ арнайы есепшоты ашылды, қор төрағалығына мемлекеттік қызметте ысылған Қайырқожа Елеусізов, Ахат Мырзалин сияқты танымал тұлғалар тартылды.
Көпшіліктің жұмыла қимылдауымен облыс орталығында Ақтөбе – Қобда тас жолына шығатын үлкен даңғылға Едіге есімі берілді, осы аптаның сейсенбісінде даңғыл бойында көрнекі алаңда ұлы тұлғаның алып ескерткіші ашылуы салтанатына облыс әкімі Оңдасын Оразалин­ қатысып, сөз сөйледі, ­мейрамханада Ас берілді
Ескерткіш орнатылатын алаңды дайындау және тұғыртасын орнату жұмыстарын, ас беру шарасын Қобда ауданының әкімдігі сәтті ұйымдастырды.
Мамандығы әдебиетші, Қазақстан Журналистер одағының мүшесі, профессор, «Қазақстан Республикасы білім беру ісінің құрметті қызметкері», «Үздік өлкетанушы», «Шалқар ауданының Құрметті азаматы» атақтарының иегері Асановтың қаламынан туындаған әңгімелер республикалық, облыстық ­басылымдарда жарияланып, оқырманнан жоғары баға алды
Ол – қазіргі күнде С.Бәйішев атындағы университетте ғылыми орталық жетекшісінің орынбасары, «Қазақ хандығы дәуіріндегі әдебиет» курсы бойынша студенттерге дәріс береді, практикалық сабақтар жүргізеді.
Әлбетте, зерделі, дүниетанымы кең адаммен сөйлесіп-пікірлесудің өзі бір ғанибет
Мен де осы құрдасыммен кездескенде сарайым ашылып, жақсарып қаламын, бір-бірімізден сыр жасырмаймыз
Жұманазардың әкесі Асанды көзіміз көрді, беріректе 87 жасында дүние салды
Ауызекі әңгіменің, арғы-бергі шежіренің білгірі ретінде жұртына сыйлы ақсақал Екінші дүниежүзілік соғыста шайқастарға бірнеше мәрте кіріп, жарақат алған
«Қан-қасап қырғында сүйегім жат жерде қалар, аман-сау жетіп алайын»­ деп елге ­оралады
«Апыр-ай, қалай жеттіңіз?» ­дегендерге «Аспанда­ жұлдыз бар емес пе, соған қарап бағытымды дұрыстадым» дейді екен
Бұл қылығының зардабы­ болар, бір баласы Жанғалиды алтыншы класта оқып жүргенінде мектептен шығарып жіберіпті
Сұңғыла қарт осындай бәле-жаланы жолатпас үшін балаларының тегін аға-інілеріне жаздырған ғой
Солардың бірі Шұхат Жамансарин тарих ғылымының кан­дидаттығына диссертация қорғады, республикалық «Социалистік Қазақстан» газетінің ­редакциясында, Қазақ КСР Министрлер­ Кеңсесінде қызмет етті, Қазақ ауыл шаруашылығы институтының доценті дәрежесінде дүниеден озды
Физика-математика­ ғылымының докторы, профессор, электроника саласының көрнекті өкілі Алдан Сапарғалиев Алматы қаласында тұрады
2011 жылы Америка Құрама Штаттарында НАСА ғылыми орталығы оны Нобель сыйлығына үміткерлер тізіміне енгізген.
Енді бір ағамыз Маркенмен ­Шал­қардың аудандық газетінде қызметтес болдық
Өкініштісі, шаңырақ көтерген жоқ, соңында ұрпақ қалмады
Ауылшаруашылығы құрылымдарында еңбек еткен Мәліктен тараған ұл-қыздар баршылық.
Даусыз шындық – кім-кім де ­абырой алып жатса, берекелі отбасының септігі тигені
Жұманазар да бұл ретте Қаламқастай есті жанға кезігіп, несібесі молайғанын жасырмайды
Шүкір, екі қыз бен бір ұлдан немерелер өсіп келеді.
Жанғабыл ҚАБАҚБАЕВ,
Қазақстанның құрметті 
журналисі
