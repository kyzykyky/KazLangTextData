Қазақ радиосының Әдеби-сазды бағдарламалар редакциясында радионовеллалар, тарихи ғылыми- танымдық, әдеби-танымдық, әдеби-музыкалық, рухани-ағартушылық, ақпараттық-музыкалық-сауықтық, қоғамдық-ақпараттық, сараптамалық, радиоэссе, жастарға арналған хит-шеру бағдарламалары жүзеге асуда.
Әйгілі диктор Әнуарбек ­Байжан­баев атындағы сыйлықтың лауреаты, журналист әрі актер Қошан Мұстафаұлы Қазақ радиосында біраз жылдан бері «Інжу-маржан», «Терме» хабарларын жүргізіп келеді.«Інжу-маржан» хабары қазақтың тарихын, елімізді, ұлан-ғайыр жерімізді қорғауда қасық қанын аямай ерлік көрсеткен батырларды, көне жыршылық-жыраулық поэзияны, дәстүрді және жыр орындаушыларды насихаттау мақсатында ашылған
Жырауларымыздың ел басқарған хандарға, қолбасшы батырларымызға, бұқара халыққа жігер-қайрат беріп, өздері қол бастап, рух көтеретін жыр төгіп, халқының қамын жегендіктері хабардың арқауы болады
ХІV ғасырда ғұмыр кешкен, көне Сарайшықта хандық құрған Мөңке,Темір, Жәнібек хандар,осы Сарайшықта Қазақ хандығын алғаш жариялаған Қасым хандардың өмір жылдары туралы айтылды
ХVІ-ХVІІ-ХVІІІ ғасырларда жоңғар басқыншылығынан елін азат етуде қаһармандық танытқан бабаларымыздың ерліктері хабарда кеңінен сөз болады
ХVІІІ ғасырдың екінші жартысында Қоқан, Хиуа хандықтарына қарсы халқының бостандығы үшін күрескен, Сыпатай, Саурық, Сұраншы, хан Кенесары, Байзақ датқа, Наурызбай батырлардың ерліктері Нысанбай, Сүйінбай жыраулардың туындылары арқылы паш етіледі
Сондай-ақ «Терме» хабары арқылы Майлықожа, Құлыншақ, Қалнияз, Құлманбет, Тұрмағамбет, Шораяқтың Омары, Жамбыл, Кенен жыраулардың нақыл сөздері жас ұрпақ бойына сіңіріліп келеді.
Ақын-журналист Серік Сейітман жүргізетін «Зиялы қауым» хабары қазақ зиялыларының елдік сөздерін тыңдармандарға жеткізіп келді
Сұраныс көп болған соң, бұл хабарды «Шалқар» ұлттық арнасынан да қайталап беріп жүрміз
Ұлттың мұңын мұңдап, жоғын жоқтап өткен қайраткер тұлғалардың өмірін өнеге етуді мақсат тұтқан «Парыз» хабарына орай еліміздің түрлі аймақтарынан хаттардың келіп жатқанын айтпаған күннің өзінде, республиканың кейбір газет-журналдары әр шығарылы­мының газеттік нұсқасын басып шығаруға пейілді болып отыр.
Журналист Айнұр Шамшейтова тыңдарман қауымды кітап оқуға тарту мақсатында әр дүйсенбіде тікелей толқында «Әдебиет әлемі» радио сайысын өткізіп жүр
Желіге қосылған әр тыңдарманға әдебиетке байланысты үш сұрақ қойылады
Сұрақтарға мүдірмей дұрыс жауап бергендерге өлең оқу мүмкіндігі беріледі.
«Өнер айдыны» хабарының мақсаты – еліміздің түкпір-түкпі­ріндегі өнер ұжымдарын насихаттау
Жұртшылық еліміздің әр өңіріндегі өнер ұжымдарынның бірін білсе, бірін біле бермейді
Міне, бұл хабарда ұлттық өнеріміздің қаймағын бұзбай сақтап келген өнер ұжымдары халыққа кеңінен танылатын болады
Қазір эстрада жанры басымырақ сұранысқа ие болғандықтан, дәстүрлі өнеріміз шет қалып бара жатыр
«Жаһандану дәуірінде қазақтың ұлттық бай қазынасы жұтылып кетпеуі керек» дейді мамандар.
«Айтұмар» хабары көне дәстүрлерді бүгінге дейін сақтап, дамытып жүрген суретші, зергер, қолөнер шеберлері жайында сыр шертеді
Халықтың қолданбалы өнері – әлемдік көркем мәдениеттің негізі
Даналық пен әсемдіктің таусылмас қайнар көзі
Осы қайнар көз – дәстүрлі өнерді ары қарай дамытып жүрген суретшілерден, қолөнер шеберлерінің ерен еңбектерінен тұрады
Олардың көз майын тауысып жасаған туындылары халықтың асыл мұрасы болып қала бермек.
«Ағынан жарылсам» хабары арқылы өнер әлеміне өзгеше өрнек салған әнші-сазгерлермен, қаламы қарымды жазушылармен, от ауыз, орақ тілді ақындармен бүкпесіз сырласып, шынайы болмысына қанығамыз
Бұрын-соңды көпшілік алдында айтылмаған сырларын аша отырып, еркін сұхбат жүргізуді мақсат етеміз
«Әр адам – ашылмаған бір әлем» екендігін ескерсек, танымал тұлғалардың айтылмаған ішкі сыры, ішкі толғанысы қарапайым тыңдарман үшін қызықты болмақ.
«Менің елім» – еліміздегі ұлт­­­­аралық достықты дәріптейтін хабар.
«Біз екеуміз» хабары – ҚР Пре­зиденті жанындағы Әйелдер ісі және отбасылық-демографиялық саясат жөніндегі Ұлттық комиссия мен Қазақ радиосының бірлескен жобасы ретінде 2011 жылдың нау­рыз айынан бастап эфирге шығып келеді.
«Ән-шеру» – қазақ эстрада жанрындағы жаңа әндердің шеруі
Бүгінге дейін 19 айналымды қо­рытындылап үлгерген шеруде үздік әндерді тыңдарман анықтайды
Сенбінің кешінде тікелей эфирге шығатын жобаға әр айналым сайын 8 жаңа ән қатысады
Ал айналым 4 шығарылымнан тұрады, ұзақтығы – 1 ай
Эфир барысында 8 (7172) 55-33-55 байланыс телефонын теру арқылы және бір ай бойы www.kazradio.kz сайтына кіріп, негізгі беттегі «Ән-шеру» бөліміне тіркелген әндердің ішінен өзіне ұнағанына дауыс беру арқылы тыңдаушы таңдауын жасай алады
Мақсат – өнер өлкесі перзенттерінің әндерін насихаттай отырып, «Алтын қорымызды» байыту, көпшіліктің құлағына жете қоймаған жаңа әндерді, ең әуелі Қазақ радиосының тыңдармандарына насихаттау арқылы, радио ауқымын кеңейту, сайттағы арнайы бөлімде дауыс жинау арқылы тыңдарман қатарын көбейту
Қатысушылар жасына шек қойылмайды
Деген­мен, шеруге қатыстырылатын әндер­дің көркемдік сапасы, әншінің орындау­шы­лық шеберлігі ескеріледі
«Ән-шеру» – Халықаралық «Дала дауысы» бай­қауының қатысушылары үшін алғаш­қы саты болды
Яғни мұнда 80 па­йыздан астам дауыс жинаған ән «Дала дауысы» байқауының екінші айна­лымында бақ сынауға мүмкіндік алады.
Қазақ радиосының сайтындағы рейтинг бойынша, әр сенбінің кешіндегі тыңдаушылар санының күрт өсуі – «Ән-шеру» тыңдау­шы­лары көптігінің, сұранысқа ие жоба екендігінің айғағы
Және хабардың жазба нұсқасы республикалық «Алаш айнасы» газетінің бетінде «Әселдің ән шеруі» айдарымен берілуі және өзге де бұқаралық ақпарат құралдары беттеріне жариялануы, әлеуметтік желілерде жақсы пікірлерге ие болуы, үнемі талқыға түсіп жатуы – жобаның өз аудиториясының қалыптасқандығының тағы бір дәлелі.
«Жұлдыздар сөнбейді» – өмір­ден өткен танымал тұлғалар жайлы хабар да тыңдармандар көңілінен шықты.
«Қазақ операсы» атты хабарда дарынды дарабоздардың шығармалары, қазіргі ұлттық операның жеткен жетістіктері жайлы сыр шертіледі.
Күніне 2 сағаттан тікелей эфирде шығып келген «Замандас» бағдарламасы, енді 3 сағат бойы тыңдаушыларға түрлі қы­зықты ақпараттар, әдеби-мәдени та­қырыптардағы соңғы жаңа­лықтарды ұсынатын болады.
«Замандас» бағдарламасы жаңа маусымда қосымша мынадай жаңа айдарлармен толықпақ:
«Таразы» – тарихи тақырыптағы қосымша айдары
Деректер мен дәйектерді сөйлететін айдар
Тарихи мұраларымыздың сақталуы, олардың ұрпақтан-ұрпаққа жетуі сөз етіледі.
«Жұмбақ әлем» – Тарихтың адам қолымен жасалған түрлі туындылары хақында сөз болады.
«Жібек жолы» – еліміздегі тарихи өңірлер насихатталып, сараптама жасалады.
«Ұлылардың ұлағаты» – Қазақстанның ұлы адамдары мен тарихи тұлғаларының өмірімен таныстыру
Тұлғалардың балалық шағына саяхат
Қазақ өнері мен мәдениетіне, әдебиетіне еңбегі сіңген ұлт тұлғаларының алғашқы жазбалары мен әдебиетке жасаған алғашқы қадамы жайлы.
«Шабыт» – бүгінгі қазақ мәде­ние­тінің өркендеуіне өз еңбегін сіңіруге талпынып жүрген өнер адамдарының шы­ғармашылық портреттерін жасау және өнер әлемінде болып жатқан мә­дени жаңалықтарға үн қосып отыру.
«Мәдени мұра» – мемлекеттік «Мә­дени мұра» бағдарламасының орын­­далуын тыңдармандарға жеткізу.
«Кітап әлемі» – аты айтып тұр­­ғандай, бүгінгі қазақ баспа және полиграфия өндірісіндегі, кітап шығару мен кітап саудасын ұйымдастырудағы, кітапхана мен оқырмандар арақа­тынасындағы жаңалықтардан хабардар ету.
«Әдебиет әлемі» – әлем әдебиетіне шолу.
«Талант пен тағдыр» – әдеби-танымдық, шығармашылық портрет
Әдебиет, мәдениет, өнер саласында ерте жанып-сөнген, яғни ерте өмірден өткен дүлдүл таланттар мен ерте жарқ етсе де, кейінгі өмірі күрт басқа арнаға бұрылған дарындардың қилы өмірі мен бізге беймәлім қырлары жайында әңгімелеу
Хас таланттардың айналасында өрбитін небір аңызға бергісіз әңгімелер мен өсек-аяңдардың байыбына жету.
Әр хабарда бір кейіпкер жайында әңгіме қозғалады
Таспа арқылы жасалады
Кейіпкер өмірден өткен болса, оның көзін көргендер мен туған-туысқандарын сөйлету, оның шығармашылық өмірінен сыр шерту, түрлі естеліктер мен күнделіктерді, жазбаларды пайдалану.
«Алаш аманаты» – Алаш қайрат­керлері жайлы сыр шертеді.
«Болашақ білімнен басталады» – білім саласындағы мәселелер жайында ой толғайды
Жастарымыздың білім деңгейі қандай? Бүгінгі білім саласындағы өзгерістер мен жаңалықтарды алға тартады.
Бізді тыңдаушыларымыздың талғамы қуантады
Сол үддеден шығу – парыз.
