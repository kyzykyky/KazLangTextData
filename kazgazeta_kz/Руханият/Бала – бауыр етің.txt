Балалық шақтары өткен ғасырдың елуінші жылдарының соңына тура келген менің құрдастарым ата-әжелер тәлімін бір кісідей көріп өсті
Үлкендерге қалай сәлемдесу керектігінен бастап, қолынан келетін үй шаруаларын олардың қайтіп тиімді атқаруына болатындығын аталарымыз өздеріне тән сабырлылықпен немерелеріне тәптіштей түсіндіріп жатушы еді
Біздің аталарымыз Кеңес үкіметі орнаған кезде 15-20 жастағы қылшылдаған жігіттер екен
Сөздеріне қарағанда, сол кездегі ауыл басшысы, яғни бақуатты ағайын білімді молда шақырып, өз балаларымен бірге ауылдың «оқысам» деген талабы бар баласына мұсылманша сауат ашқызатын болған
Демек, ол кісілер көшпелі медреселерде білім алған екен. 
ЖЕКЕ ҮЛГІ-ӨНЕГЕ ҚҰРҒАҚ АҚЫЛДАН АРТЫҚ
Әлі есімде, ауылымыздағы жиын-той атаулы аталары­мыздың қаты­суынсыз өтпей­тін
Дастарқанға қымыз-шұбат, ашы­мық қойылушы еді
Жарық­тықтар: «Дәм-тұздарыңа харам араластырмаңдар, түге!» деп отыратын
Төрге жайғасқан сондай ақсақал аталарымыздың әрқайсысының дерлік арқа тұстарында төрт-бес, бәлкім, алты жастар шамасындағы бір-бір қарадомалақтар отыратын
Олар атасының анда-санда дастарқаннан қол жалғап жіберетін «кәмпит-прандіктеріне» мәз болысып, көп мазаны алмай, шолжаңдамай, өз-өздерімен ойнаушы еді
Дегенмен құлақтары аталардың әңгімесінде болатын
Бірін ұқса, бірін ұқпас, бәрібір әңгіме ішінде… Ал енді мектеп жасына іліккеннен кейін-ақ аталардың арқасына тығылмастан, егер дастарқан шетінде орын болса, сонда емін-еркін жайғасып, болмаса қонақ күтіліп жатқан сол бөлмедегі кез келген бос орынды иеленіп, қариялардың әңгімелерін тыңдаудан бір жалықпайтын
«Үлкендердің ішінде не бар сендерге?» деп ешкім қумайтын еді
Қайта аталарымыз есік жақта орын таппай қалғандарымызды төр жаққа, әлгі «кәмпит-прандікке» қарық боп отырғандардың арасына шақыратын.
–	Келіңдер, айналайындар! Әңгіме тыңдайын деген ғой, түге
Е-е-е, бұлардың құймақұлақ кезі ғой қазір, – десіп, зор мейірімділік көрсетісуші еді
Біз де қызықты әңгімелерге тоймастан, түннің бір уағына дейін отыра беретінбіз
Себебі ол кісілердің әрбір әңгімесі тұнған жыр-шежіре,  тәлімді насихат болушы еді
Арасында бірді-екілі болмаса, аталарымыз шетінен шешен, ділмар боп көрінетін біздерге
«Баяғыда, пәлен деген жайылымға талас боп, екі ел шабысарманға тақалып, екі жақтың билері ортақ шешім табыса алмаған сәтте пәлен деген шешен былай деп ұтқыр байламын айтып, екі жақ қайта татуласқан екен
Сөйтіп, қызыл шеке болмаққа ұмтылған екі ру ел дереу сол жерде малдарын сойысып, бірін-бірі дәмге шақырысып, бірінен бірі кешірім сұрасып, елдесіп тарасқан ғой», – деп, ә дегеннен әңгіме тиегін сол өзіміз асыр сап жүрген аймақтың әргі-бергі тарихынан, бұрынғы ғасырларда өтіп кеткен бабаларымыздың тәлімді істерінен ағытатын
«Демек, қандай жағдай туын­даса да жақсылыққа қарай мейлінше бұра сөйлеп, айналаңа пайдасы тиетін іс үшін әрекет ету керек екен-ау»  деп ой түйетінбіз
Енді бір кезде әңгіме ауаны Адам Ата-Хауа анадан басталып, олардың перзенттері Абыл мен Қабылдың жайына ауысушы еді
Содан имандылыққа толы небір сұлу әңгіме төгіледі дерсің
Сондай сәттерде шежіреші аталарымыздың жүздерінен нұр төгіліп, сақалдарына ерекше бір қадір-қасиет байланып қалғандай елестеуші еді бізге
Сөйтсек, Адам Атамыздан басталып кететін хикая-әңгімелер Исламның қайнар бұлақтарынан бастау алған екен ғой
Оны,  әрине, тәуелсіздігімізге қол жеткізгеннен кейін ғана оқып, білдік
Бізге салса, бір сәтінің өзі мың күнге татырлық сондай отырыстардың соңына дейін шыдауға пейіл болатынбыз
Біз тұрмақ, сол кездері қырықтарды алқымдаған әкелеріміздің өзі  құдды бір ұстаз алдындағы шәкірттей, батагөй қариялардың әрбір әңгімесін қыбыр етпестен тыңдайтын.
Келесі күні болса, аталарымыз белдерін шарт буып алып, шалғысын шыңдап, орағын сайлап, шарбағын бүтіндеп, қолдарынан келсе шөбін орып дегендей, бір тыным көрместен еңбекке араласып кететін
Ауыл жастарын былай қойғанда, көз көрім жерден өтіп бара жатқан орта жастағы әкелеріміздің өзі аттарынан түсіп, арнайы бұрылып кеп, ақбас қарияларға амандасып жатушы еді
Аналарымыз ол кісілердің алдын қиып өтпес үшін, ибамен жолын күтіп тұратын
Келінге ақ батасын беріп, аталарымыз жаймен басып, ілгері оза беруші еді
Үйіңде өз атаң болса, тіпті керемет! Сәт сайын қолғабысыңды тигізіп, бата алу бақытына ие боласың
Әкелеріміз:
– Атаңның қолына су құй
Дәрет алатын жеріне құмғанын көтерісіп бар.
– Алдына кебісін қой
Қолынан жетектеп жүр
Шақшасын тауып бер, – деген сияқты толып жатқан нұсқауларын бізге бере жүріп, өздері де әкелерінен көмектерін аямаушы еді
Отбасында әжелерімізге де дәл осындай қамқорлық жасалатын
Сөйтсем, осының бәрі де жанымызбен біте қайнасып, қанымызға араласып кеткен әрі еш дабырасыз, қылаудай міндетсінусіз жалғасқан нағыз ұлттық, табиғи тәрбие екен ғой
Ешкім бізге педагогикадан дәріс оқымайтын
Құрғақ ақыл айтпайтын
Іс-әрекеттерімен үлгі болатын.
– Бабаларың, демек, біздің аталарымыз айтып отырушы еді: «Ұлға отыз үйден, қызға қырық үйден тыйым
Қала берсе, есіктегі күңнен тыйым» деп
Ол Мекалай заманы еді ғой
Жарықтықтар көреген екен де
Бізді,  сөйтіп, дүйім ел боп тәрбиелеген екен
Сонда бізді ешқайсысы ұрып-соқпайтын
Тек жөнсіз тірліктерімізді көріп қалса, «тәйт, оның не?» деп қабақ шытар еді
Соның өзіне тиыла қалатынбыз
Бала кезімізден атқа отырғызып, бізбен естияр кісіше сөйлесіп, еркін өсірді
Бірақ еріккен-желіккендікке өзіміз де бара қоймайтынбыз
Үлкендерден именетінбіз
Жарықтықтар бала біткенге өте мейірімді, талапшыл еді
Енді қазір ұлға жиырма үйден, қызға отыз үйден де тыйым жасау қиынға айналды, білем, – деп уайымдаушы еді сол дана қариялар.
Тағы бір әңгімелері тұсында Кеңес үкіметінің «Құдайсыздар қоғамын» құрып, ұлтты, ұрпақты, халықты қатерлі жолға итермелегенін айтысатын
Сол бір бозбала шақтарында, кеңестік комиссарлардың талай діндар жандарды көз алдарында атып тастағандарын көрсе де, біздің иманды аталарымыз тіршіліктерінде, қолдарынан келгенінше бес уақыт намаздарын қаза етпеуге тырысушы еді
Ұрланып оразаларын ұстайтын
Ішкі нұрлары жүздерінен төгіліп тұратындықтан болар, әйтеуір дүйім ауыл ол кісілерді құрмет тұтысты
Содыр мінезді дегендердің өзі ол кісілерден қаймығатын.
Сексенінші жылдары «ақсақалдар аренасына» Кеңес дәуірінде қалыптас­қан қариялар, яғни біздің әкелеріміз шықты
Ол кісілердің негізгі айтатын әңгімелері Екінші дүниежүзілік соғыста көрген азаптары, 1932-1934 жылдардың ашаршылығы және әкелерінен естіген шежіре-әңгімелердің жұқана-қалдықтары… Дегенмен әкелеріміз де, қолдарынан келгенше, ақылдарын айтып, ұрпақтарын дұрыс жолда ұстауға тырысатын
Әңгіме арасында: «Қазіргінің баласы әке-шешені тыңдамайтынға айналды ғой
«Өзім білем» дейді де, істеген бәлесіне үлкендерді араластырады», – деп кейи сөйлейтін
Бәлкім, дәл осы кезеңде, мүмкін кейінірек пе екен, әйтеуір, дастарқан басында әке мен баланың, тіпті ата-әже мен келіннің бір-бірімен «стақан соғыстырып», бірге арақ ішкендерін көргеніміз
Ондай үлкендерден тәлім алған ұрпақ қайда, қалай бет алмақ? Бұл – ұлт жанашырларының қоғам алдына қойған риторикалық, яғни жауабы өз-өзінен белгілі сауалы болатын
Нәтижесін айтпай-ақ қояйық
«Ішің білсін, әлуай…» «Мұның бәрі жастар бойындағы имандылықтың, рухани тіректің әлсіздігінен…» деп жатады қазақ зиялылары
Біздің ойымызша, бұл жастарға ғана емес, тұтас қоғамымызға тән дерт болатын
Бұл – атеистік Кеңес үкіметінің әдейілеп егіп кеткен ауруы…
ТҰМА БҰЛАҚТАН СУСЫНДАҒАНДАР
Жоғарыда біз сөз еткен көкі­ректері қаттаулы шежіре­­дей, дана қарияларымыздың аһ ұрып, армандап еске алған Мекалай заманында бабаларымыз «Жеті жарғы» сияқты діңгегі Ислам қағидаларына байланған, өн бойында дала даналығы тұнып тұрған заңнамаларды басшылыққа ала отырып өмір сүрген болатын
Сол себепті ол дәуірдегі халқымыздың ұрпағы азбады
Шаңырақтары тозбады
«Жеті жарғыны» бір сәт қолыңызға алып, танысып шығыңызшы
Басынан аяғына дейін тұнып тұрған Шариғат заңдары
Ұлы Жаратушының «осылай істе» деп бұйырғандарын орындап, тыйғандарынан бойды мейлінше аулақ салып өмір сүрген бабаларымыз болмысында сол себепті де тектілік пен тереңдік тұнып тұрған-тын
Шүкіршілік етер жайт: сандаған ғасырлар бойы Қазақ бабамыз тұма бұлақтарынан мейлінше қанып ішіп келген осынау Ұлы Бастауларға қайта оралу үдерісі қазіргі ұрпақ болмысында, әсіресе, еліміз тәуелсіздігіне ие болған жылдары тез өрістеуде
Сол бастауларға бір сәт қайрылып көрелікші.
«Байлық пен балалар – бұл өмірдің қызықтары…» делінген қасиетті Құрандағы «Үңгір» сүресінің 46-аятында
Және бұл жалғандағы осынау қос байлықты мәңгілік әлемнің, яғни о дүниенің де берекелі нығметіне айналдыру жолдарын Алла Тағала пенделеріне айқын ескертіп қойған ғой
Кісі қайтыс болғаннан кейін оның бұл дүниедегі барлық амалдары толықтайды екен де, егер ол пенде көзі тірісінде лайықты қам жасаған болса, тек үш амалының ғана сауабы о дүниеге, яғни мәңгілік, шынайы өміріне жетіп тұрады екен
Сахих хадис­терде баяндалғандай, олардың бірі сауабын бір Алладан сұрай отырып, иманды пенденің бұл жалғанда халықтың пайдасына қызмет ететін мешіт, медресе, көпір, жол, тағы сол сияқты дүниелерді өз қаржысына немесе өз күшімен салдыруы, жеміс ағашы болса да егуі
Екіншісі – шынайы ғұлама кісінің соңына қалдырған ілімі, кітаптары
Бұларды кейінгі ұрпақ әр пайдаланған жолы оның сауабы о дүниелік боп кеткен әлгі егесінің соңынан жетіп тұрады екен
Үшіншісі – иманды істерінің пайдасы жер бетіндегі адамзатқа тиесілі болатын салиқалы ұрпақ тәрбиелеу
Олар қайтыс болған ата-ана, ата-бабасына дұғалар жолдап тұрады
Демек, Ислам иманды да салауатты ұрпақ тәрбиелеуге күш салуға үндейді
Оныңыз, өзгені айтпағанда, ең әуелі өзіңіздің қос дүниеңізге жасайтын қамқорлығыңызға айналмақ
Яғни шаңырақтағы бала тәрбиесінің мән-маңызы осылайша тым тереңге тартады.
Мұхаммед салла Аллаһу әлейһи уәссәлам пайғамбарымыз ең әуелі балаларға шексіз мейіріммен қарау керектігін сөз жүзінде айтып қана қоймай, оны ісімен де дәлелдеп, үлгі көрсеткен екен
Ойын қызығына берілген топ баланың қасынан Ол кісі (с.ғ.с.) ешқашан үнсіз я түнеріп өтпеген
Өкінішке қарай, біздің біразымыздың солай істейтініміз шындық қой! Расулалла әлгі балаларға өзі бірінші боп сәлем беріп, лайықты жылы сөзін я болмаса әзілін айтатын болған
Бір жолы құрбыларынан жырақтап қалған, көңілсіз күйдегі бір балақайды байқап, оны тіпті арқасына мінгізіп, бала мәз болғанша Пайғамбардың (с.ғ.с.) «шапқылағанын» сахабалары жырдай ғып айтқан екен
Тағы бірде көршісінің ағашынан рұқсатсыз жеміс үзіп жеген бір баланың үстінен шағым түседі
Сонда Пайғамбарымыз (с.ғ.с.) оған «Балақай» деп мейіріммен қайрылып, бұлай істеуінің себебін сұрапты
Баланың ашқұрсақтықтан осы әрекетке барғанын естігенде Расулалла (с.ғ.с.) жегеніне жерге түскен жемістердің де жететінін оған түсіндірген екен
Яғни балақайдың мұқтаждығына құлақ асқан және оған күнәға жетелемейтін балама жол ұсынған
Ең соңында әлгі жеткіншекке бата беріп, Алладан оған ізгілік тілеген екен
Міне, мұндай қылық әрбір ересек жанға, ата-анаға бала тәрбиесінде ұстануға лайық үлгі екені анық
Мұхаммед (с.ғ.с.) бір сөзінде «Кішіге қамқорлық, үлкенге құрмет көрсетпеген – бізден емес» деген
Сонымен бірге балаларға лайықты да иманды талап қоя білу қажеттігін Пайғамбарымыз (с.ғ.с.): «Балаларың жетіге келгенде оларға намаз үйретіңдер
Ал олар он жасқа толғанда намаз оқуларын талап етіңдер!» – деп ескерткен ғой
Себебі тағы бір жолы Алла Елшісінің (с.ғ.с.) айтқанындай, әрбір жан бұл дүние есігін иманды да табиғи таза қалпында ашады
Тек оның кейін қандай жолға түсетініне ықпал ететін – оның әке-шешесі
Тағы бір сөзінде Пайғамбарымыз (с.ғ.с.) «Иман – Алладан, тәрбие – ата-анадан» деген екен
Бұл айтылғандардың бәрі де бізге шынайы Хадистер арқылы жетіп отыр
Саналы жан үшін бұдан артық ақыл-тәрбие өрнегі болар ма, сірә!
Отбасының, оның ішінде балалардың тәрбиесі жайлы Қияметте әкеден айрықша сұралады екен
Ананың жауапкершілігі де өте жоғары
Алланың нығметіне бөленген отбасыларында ата-ана өз балаларымен шынайы сыйлас қарым-қатынас орнатып, сондықтан тәрбие мәселесінде қозғалатын әңгімелердің өзі перзенттің рухын сезетіндей емес, оның мәртебесін көтеретіндей, тең құқықтық деңгейде жүргізіледі дейді ғұламалар
Сонда ғана балаңыз адами терең құндылықтарға шақырған сіздің әңгімелеріңізді шын ықыласпен, зор құрметпен тыңдайды
Және ол айтқандарыңызды өмір бойы ұстанып өтуге тырысады
Ал, керісінше, қорқытып-үркіту арқылы баланы тәрбиелемек саясаттың мерзімі қысқа
Себебі ержете келе ол бала өз қара күшіне сүйеніп, қарсылық мінезін бастауы мүмкін дейді Шариғат ғұламалары
Балаларын «ұл», «қыз» деп алаламай, бәрін бірдей жақсы көріп, қамқорлық жасап, Жаратушының бұйрығына сай перзенттеріне талап қойып, оның орындалуын сабырлылықпен қадағалай білген ата-ананың иманды нәтижелерге қол жеткізетінін Мұхаммад Әли әл-Хашими сияқты ғұламалар айрықша баса көрсеткен
«Қайтарылар жақсылығын бір Жаратушыдан ғана тілеп, балаларының қажетіне мал-мүлкін сарп еткен, қос дүние бақытын ойлап, имани тәрбие берген әке-шешеге мол сауаптар жазылады», – дейді.
ТҮЙІН СӨЗ:
Жоғарыда айтылған жайттар аз дегендей, нарықтық экономиканың келуімен, мектептер мен жоғары оқу орындарындағы небір ұлағатты ұстаздарымыз ала қап арқалап, базарды бетке алды
Олардың орындарының үңірейіп қалғанын мерзімдік басылымдар жарыса жазып жатты
«Жығылғанға – жұдырық» демекші, оқушыларымыздың негізгі білім азығы –  мектеп оқулықтары «бармақ басты, көз қысты» саясатымен кейбір дүмше мамандардың авторлығымен жарияланды
Оқи отырып, оқушы тұрмақ,  жоғары білім иелері ата-аналар да «ит тұмсығы өтпес» жабайы орманға еніп кеткендей күй кешетіндерін айтысып жүр
Оның үстіне мектеп бітірушілер алдында «Ұлттық бірыңғай тестілеу» деген сынақ тұр
Олай дейтініміз, ҰБТ оқушының білімін тексеру шарасынан гөрі лотерея билетіне көбірек ұқсауда
Нәтижесінде «жолы болғыш» кейбір нашар үлгерімді оқушы жоғары балл жинап, ал білімді шәкірт керісінше күйге түсіп қалатыны мерзімдік басылымдарда жиі сыналуда
Демек, мектептегі мұндай түбегейлі олқылықтардың отбасындағы табанды да инабатты тәрбие арқылы толтырылуы тиіс екендігі 2х2=4 сияқты бұлтартпас әңгіме ғой! Ендеше, көптеген азаматтарымыздың бала, отбасы тәрбиесінде Шариғаттың тұма бастауларына қайта ден қойып жатуы үлгі тұтарлық іс болса керек.
Нұрлытай ҮРКІМБАЙ
