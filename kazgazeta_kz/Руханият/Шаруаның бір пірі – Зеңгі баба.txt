«Төрт түліктің төл атаулары» айдарының кезекті шығарылымын – сиыр түлігіне арнағалы отырмыз
Сиырға байланысты төл атаулар мен, ұғымдар, мақал-мәтелдер, тұрақты сөз тіркестері қазақтың ауыз әдебиетінде, өлең-жырларында, ертегі мен аңыз-дастандарында көп кездеседі.
Көшпелі өмір салтымен күн кеш­кен халқымыздың тұрмыс-тір­шілігінде сиыр түлігінің қанша­лықты кең орын алғанын осыдан-ақ байқауымызға болады
Сондай бір ауызекі жырлардың бірінде былай деп жырланады:
«Шаруаның бір пірі – Зеңгібаба,
Сиыр берсең сүттей бер өңкей мама,
Кең өріске шұбыртып өзің бағып,
Кешке жақын қотанға әкеп қама.
Тағы бір тілек тілейін,
Бергеніңді білейін,
Қос жегуге жарамды,
Ылғи бойшаң, өгіз бер,
Жұп-жұбымен егіп бер.
Бұқалары әукелі –
Шүйделері білеудей,
Аяқтары тіреудей,
Әр түстен ыңғай сегіз бер…
Сәйгел тисе мөңкіген,
Оқыра тисе жөңкіген,
Ала бас жіп естірген,
Мұрынын тура тестірген,
Құйрығында шоғы бар,
Жапалап тастары тағы бар,
Саздау жерге тоқтаған,
Сиыр деген мал екен…
Дауысы бар азандай,
Желіні бар қазандай,
Мүйізі бар жылтылдақ,
Буыны бар сыртылдақ,
Зеңгі баба баласы
Сиыр бассын үйіңді!
Сиыр басса үйіңді,
Сыймай бассын үйіңді!».
Иә, Зеңгі баба баласы әр қазақ отбасы үшін қадірлі екені сөзсіз
Сиырдың сүтінен жасалатын дастарқан тағамдарының өзі неге тұрады
Сүт, ірімшік, май, бал қаймақ, құрт және т.б
сүттен жасалатын тағамдардың адам ағзасына пайдасы орасан зор
Сиырдың еті де, ол еттен жасалатын өзге де тағамдар да қазақтың дәстүрлі тағамдарының арасынан кең орын алатыны белгілі
Қазақтың ауыз әдебиетінде сиырға қатысты мұндай да сөз оралымдары кездеседі
Мәселен:
«Сиыр сүйеді баласын
«Торпа­ғым!» деп,
«Қараңғыда» баспаған қорқағым!» деп
Немесе: «Зеңгі баба» сиырдың бұқасы екен, Ет пен майға өн бойы тұтас екен».
Сиыр бақтым – сидаң қақтым, Бұзау бақтым – бұйда тақтым, Өгіз бақтым – өңмең қақтым, Бұқа бақтым – бұлғаң қақ­тым деп келетін сөз тіркестері тағы бар.
Тілімін мұрын жалаған,
Тілімін бойын тараған.
Көкке мұрнын шүйіріп,
Зеңгі баба өсірген
Әукешім менің, қайдасың?
Аухау, Аухау! – дегендей, сиырды шақырудың өзіне арналған өлең шумақтары қаншама! Мұның барлығы халықтың сиырға деген ықыласын, ерекше құрметін білдірсе керек.
Сиыр
Қазақ әдеби тілінің сөздігінде сиырға «Аша тұяқты, мүйізді ірі қара мал; төрт түліктің бірі» деген сипаттама берілген
«Жылқы, түйе, сиыр, қой, ешкі, ит, мысық, тауық адамның үй маңайында тіршілік етеді
Соның үшін олар үй хайуандары деп аталады (М.Дулатов
Шығ.)
Мәшһүр-Жүсіп Көпеев: «Сиыр деген бір мал бар, Зеңгі атаның баласы
Қасиеті май берер, өзгеше екен бағасы» деп жырлайды
Сиыр атауына байланысты сөздер мен сөз тіркестері, ой орамдары қазақ ақын-жазушыларының әдеби шығармаларында кездеседі
Мәселен, «Бір өзінде үш құлынды бие, төрт бұзаулық сиыр, жиырма шақты қой, ешкі бар» (С.Жүнісов, Өшп.із.)
«Әзімхан бұзауға жанасқан сиырды айдаған бола қойды» (С.Сейфуллин, Шығ.) «Ән сарыны өңменінен өтетін, Мал да болса емшегі иіп кететін
Өзіме де себеп болды фермаға Сиыр сауған мезетте іздеп жететін» (К.Салықов, Жезкиік)
«Бұл уақытта ол сиырларын сауып болып қайтып келе жатады» (Ш.Құмарова, Қосы шынар).
Сиырға байланысты атаулардың ішінде бойдақ сиыр, буаз сиыр, мама сиыр, сауын сиыр атаулары кездеседі
Мұндағы бойдақ сиыр немесе мама сиыр дегеніміз не? Ал сауын сиыр ше? Осы ұғымдарды біріміз білсек, біріміз білмеуіміз мүмкін деген оймен, олардың мән-мағынасын тарқатуды жөн көрдік.
Бойдақ сиыр
Бойдақ сиыр деп малшылар сиыр, дөнежін, құнажын, ұрғашы тайыншалардың қысырларын айтатын болған.
Мама сиыр
Мама сиыр деп бірнеше рет бұзаулаған үлкен сиырды айтады
«Мама сиыры жоғалып кетті» (Ауызекі).
Сауын сиыр
Сауылатын сиырды ­сауын сиыр деп атайды
«Ол сауын сиыр­ларға жаны ашып, әукесін ұзақ уақыт сипап тұрды» (М.Дүзенов, Ақәже)
«Онда бала-шағасының таңдайына тартар екі-үш сауын сиыр ғана бар» (С.Мұқанов, Өсу жыл)
«Өйткені аға сұлтан деген олардың сауынды сиыры тәрізді еді, мыңдаған сом ақша әртүрлі жолмен келіп, қалталарына құйы­лып жататын» (Б.Соқпақбаев, Қайда
Гауһар)
«Қонағына өлшеткен, Төрт қанат үй уығын
Кісі бойы қол жет­пес Биіктігі сұлының, Жалбағай мен қос­­тастар, Көбейтті сауын сиырын» (О.Шипин, Дастан).
Сиырдың жорғасы секілденді
Кекесін мағынасында айтылатын сөз
«Сиырдың жорғасы секілденіп, қартайғанда жалғыз өзім болсам екен дейтүғын» (Абай, Тол.жин.).
Сиыр мінез
Сүйкімсіз қылық (көрін­ген нәрсеге орынсыз соқтыққанда айтылады)
«Оғаштық ісімізді білмедік пе? Көңілін бұл нәрседен кірледік пе?» (І.Жансүгіров, Шығ.)
Сиыр сәске (түс)
Түс болуға таянған мезгілді білдіретін халықтық өлшем
«Сиыр сәске кезі еді, ер-азаматынан айырылғалы отырған ауылдың әбігері басылмаған» (Ә.Нұрпейісов, Қан мен тер)
«Қатты қимылымен қалжыңқырап қалған Кәмеш, сиыр түсі кезінде белін жазып дем алуға отырған» (С.Ғаббасов, Ана жүрегі).
Сиыр тектес
Жөнімен сөйлемейтін, қисық, қыңыр деген мағынаны біл­діреді
«Өзі сиыр тектес, бір жан, жөн­мен жүргенін көрген емеспін» (А.Тоқ­ма­ғамбетов, Шығ.)
Сиыр соқпағы
а) Шағындау, аса ұзақ емес жол
Алдында көлденең түсіп бір сиыр соқпағы жатыр
ә) Дау-дамай, талас
Өз еркіне жіберсең ой-қыры, сиыр соқпағы көп дала лауы осымен бітіп те қалып еді (Ғ.Мүсірепов, Оянған өлке).
Д.ТӨЛЕБАЕВ
(материалды дайындау 
барысында «Қазақ әдеби тілінің сөздігі» пайдаланылды)
