Алматыдағы «RIXOS-Almaty» қонақүйінде XVIII ғасырдағы қазақ халқының жоңғарларға қарсы ұлт-азаттық қозғалысында қол бастаған қаһарман батыр­лардың бірі Ер Жәнібек Бердәулетұлының 300 жылдығына орай бірнеше туындының таныстырылымы өтті.
Шараның ашылу салтанатын­да филология ғылымдарының док­торы, профессор Тұрсынбек Кәкішев Ер Жәнібек батырдың ерлігі жөнінде өз пікірін ортаға сал­ды
Дүниежүзі қазақтары қауым­дастығы төрағасының бірінші орынбасары Талғат Мамашев қазақ­қа бірлік, ынтымақ керек екендігін атап өтті
«Ер Жәнібек» халықаралық қорының президенті Мақсұт Темірбаев жаңадан жа­рық көрген туындыларды көрер­мендерге таныстырды
Сонымен қатар шарада ҚР еңбек сіңірген қайраткері, ақын-жыршы Баянғали Әлімжан, тарих ғылымдарының кандидаты ­Жанымхан Ошан, филология ғылымдарының кандидаты, ҚР мәдениет қайраткері Базарбек Атығай сөз сөйледі.
Оқырман қауым назарына Моң­ғолиядағы қазақ жазушысы Сұлтан Тәукейұлының «Ақыр Жәнібек» романы, 700 беттік «Ер Жәнібек – 300 жыл» анықтамалық-библиографиялық ғылыми жинақ, «Керейде батыр Жәнібек» аудиобейне жинағы ұсынылды
Ер Жәнібек – Қабан­бай, Бөгенбай, Наурызбай, Жаңатай, Өтеген, Райымбек, Баян баһадүрлермен үзеңгілес тұлға
Абылай ханның бас батырларының бірі ретінде халық жадында сақталған
Қазақ ауыз әдебиеті мұраларында ол жайлы деректер мол кездеседі
Ер Жәнібектің өмірі мен ерлігі жайында ел аузында бірнеше толғау, дастандар мен аңыз-әфсаналар сақталған
Солардың ең көлем­дісі – Қытай қазақтарының руха­­­ни көсемі Ақыт қажы Үлімжіұлы­ның «Жәнібек батыр» дастаны
Дастанда айтылған жыр-толғауларды қазіргі қазақ жыршылары Ел­мұра Жаңабергенова, Жылбек Тоқтасынов, Рысбек Әшімовтің орындауында қайта жаңғыртып, 1,5 сағаттық диск ретінде шықты
ҚР еңбек сіңір­ген қайраткері, ақын-жыр­шы Баянғали Әлімжанның «Жәні­бектің көңілі мен көк дөнені» атты жарты сағаттық толғауы мен Ер Жәнібек туралы деректі фильмнен тұратын антологиялық жинақ дүниеге келді
Жинақтың шығуына «Жәдігер» дәстүрлі өнер клубы» қоғамдық қоры демеуші болды
Ал батырдың өмірі мен ерлігінен сыр шертетін ғылыми еңбектің жа­рық көруіне «Ер Жәнібек» ха­лықаралық қоры демеу­шілік етті
Таныстырылым шарасынан кейін батыр­дың аруағына арналып құран бағыш­талып, ас берілді.
Нұрлан ҚҰМАР 
Алматы
