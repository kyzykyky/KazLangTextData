Саяси қуғын-сүргін және ашаршылық құр­бандарын еске алу күніне орай Ақмола облысының Ақмол елді мекеніндегі «АЛЖИР» мұражай-мемориалдық кешенінде жазық­сыз жапа шеккендердің рухына тағ­зым етіліп, «Зерде» ескерткіш қабырға­сына гүл шоғын қою рәсімі өтті
Оған Мемлекеттік хатшы Гүлшара Әбдіқалықова, мемлекеттік органдардың өкілдері, мәслихат депутаттары, қоғам қайраткерлері, «АЛЖИР» тұтқындарының ұрпақтары мен елорда тұрғындары қатысты.
Мемлекеттік хатшы Қазақстан Президенті Нұрсұлтан Назарбаевтың: «Біз төтеп бере білдік, сталинизмнің бүкіл кінәсіз құрбан­дарына көмектестік, өз төңірегімізге барлық этностар мен конфессияларды біріктіре отырып, өз тәуелсіздігімізге бейбіт жолмен қол жеткіздік» деген сөзіне ерекше тоқталып өтті
Г.Әбдіқалықова ашаршылық жылдары жайында былай деді: «Қазақ халқы ашаршылыққа дейінгі санына араға жарты ғасырға жуық уақыт салып, зорға жетті
Тәуелсіздік жылдарында Елбасы Нұрсұлтан Назарбаевтың «Тарих – өткеннің сабағы
Біз өткенімізге қарап, ертеңімізді түзеуіміз керек» деген сындарлы сөзі тарихи сананы жаңғыртуға, ұлттық рухтың өрлеуіне жол ашты
Егемендіктің ширек ғасырында ел тарихының көмескі беттері қайта ашылып, мемлекетіміздің соңғы жүз жылдықта жүріп өткен сүрлеуіне жаңаша баға берілуде».
Іс-шара барысында жазықсыз жапа шеккендердің рухтарына құран бағышталып, бір минут үнсіздік жарияланды
Сондай-ақ кешеннің «Алаш» залында «АЛЖИР»-дің әйгілі есімдері» атты бейнепанорамалы көрме ұйымдастырылды
Онда келушілер Ақмола лагерінің бұрынғы тұтқындары туралы қысқаша деректерге қанығып, бейнесуреттерді тамашалауға мүмкіндік алды
Бұдан басқа, мұң тұнған мұражайда «АЛЖИР»-дің бірегей жәдігерлері» көрмесі өткізілді
Ол жерге 1930 жылдардағы қуғын-сүргін құрбандарының жеке заттары, фотосуреттері және мұрағаттық құжаттары қойылған.
А.ҚАЙРАТҚЫЗЫ
