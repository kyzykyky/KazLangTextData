Павлодар облысы Ақсу қаласында мәдениет пен өнер саласын дамытуға ерекше көңіл бөлініп келеді
Бұл бағытта көптеген іс-шаралар атқарылып, талантты балаларға қолдау жасау мәселесі назардан тыс қалып көрген емес.
Жергілікті білім ошақтарында оқитын жас өрендер қалалық, облыстық, республикалық, тіпті халықаралық байқауларға қатысып, жүлделі орындардан көрініп жүр.
Мәселен, шаһарымыздағы Балалар шығармашылық үйінің «Талапкер» домбырашылар триосы мен «Сарын» қобыз үйірмесінің оқушысы Нұрай Қоңыратбаева Грузия елінде өткен «Wonderland – из Грузии с любовью» атты халықаралық байқауда ел мерейін асқақтатып, табысты оралды
Айта кетуіміз керек, шарада әлемнің 1000-нан астам дарындары өзара бақ сынады
Жерлестеріміз оқ бойы озық шығып, кәсіби даярлықтарының жоғары екенін байқатып, қазылар алқасының оң бағасына ие болды
Сайыс нәтижелері бойынша «Талапкер» триосы мен Н.Қоңыратбаева І орынды иеленді
Қорытынды концертте бас жүлдеге қол жеткізген «Талапкер» тағы бір мәрте өнер көрсетіп, көрермендердің ыстық ықыласына бөленді
Осы ретте мына бір қуанышты жаңалықпен бөлісе кетсек дейміз, трио мүшелері 2017 жылы Финляндия мен Армения елдерінде өткізілетін Халықаралық байқауға шақырту алды
Фестиваль аясында жерлестеріміз Грузияның төрт қаласы – Тбилиси, Кутаиси, Батуми, Кобулетидің көрікті жерлерін тамашалап, саяхаттап қайтты.

Қ.УАЛИЕВ,
«Талапкер» фольклорлық 
ансамблінің жетекшісі,
Ж.ДІЛМАҒАНБЕТОВА,
«Сарын» қобыз
ансамблінің жетекшісі
Павлодар облысы
Ақсу қаласы
