Кеше ғана жадыраған жаз болып тұр еді
Енді міне, жер-әлемді сары бояуға бояп сары күз де жетті
Күз мезгілі – ерекше мезгіл ғой
Кейде ол адамды сағыныштың сары әлеміне сапар шектіреді, ал кейде жаныңды жабырқатып, мұңға бөлейді
Күздің аспаны да аумалы-төкпелі
Күліп тұрған күн сұлу әп-сәтте жоқ болып кетіп, ұсқыны бөлек, түсі суық сұр бұлт аспан әлемін жиі-жиі жаулап алады
Енді бір сәтте ес-түсіңді алып көк жүзінде найзағай ойнайды да, сұр бұлт сұрланып келіп «көз жасын» бір төгіп өте шығады
Сол бір сәтте бұлыңғыр аспан да, түйіліп келіп түйіп-түйіп өтетін «жылауық» бұлттар да, шелектеп құйған ақ нөсер жаңбыр да жан дүниеңді алай-дүлей сезімге толтырып, көңіл-теңізіңді бір тербетіп өткендей болады
Менің де көңіл-күйім күз күндеріне қатты ұқсайды
Мен кейде жүрегім бұрап-бұрап ауырып, сонау алыста қалып кеткен, сағынышқа айналған сары жылдарымды ойлаймын, еріксіз ой-теңізіме батамын
Ақындар бұл мезгілді «Көңілдің жазы кетіп, күзі қалды» деп бейнелейді
Шынымен де бұл күнде жасымыз ұлғайып, жақсы сөз естісек қалбаңдап, жаман көз көрсек жаутаңдап қалатын, жас баладай болатын шаққа да жетіп қалыппыз
Қамшыны да артық көретін жауыр аттай қайқалаңдап, бір ауыз салқын сөз етімізден өтіп, сүйегімізге де жететіндей.
Абдолла, ардақтым-ау, сен өмірден өткелі бері де он шақты жылдың жүзі болыпты ғой
Күні кеше ғана сенен айырылып қалған секілді едім
Енді бүгін жастықты жасқа шылаған түндерім де, күлкісіз күндерім де уақыттың дөңгелегіне ілесіп, тарих қойнауына кетіп бара жатыр екен
Көзімді жұмып-ашқандай ғана болып қалдым ғой
Уақыт неткен жүйрік еді десеңші?! Атқан оқтай зымырайды
Бәрі кеше ғана сияқты еді… Сен өмірден өткенде қатты күйзеліп, жалпақ далада жалғыз қалғандай күй кештім, Абдолла
Бүкіл кеудем қаңырап бос қалды
Жылаудан көз ашпадым
Жабырқаған жарым көңілімді бірде балаларыммен жұбатсам, енді бірде жұмысыммен алдандырып жүріп күн өткіздім
Кейде көңілім құрғыр өзіме ырық бермей, оған ие бола алмай кететін кездерім де болды
Ондай кездерде көңілімнің жайлауынан ел көшіп, жұртта жалғыз қалғандай болып, жан дүнием құлазып қалатын
Әлі де солай
Сондай бір шақтарда тағы да аңырап сені іздеймін
Бірақ таппай шарқ ұрамын
Ондай кездерде сенімен бірге жүрген күндерім сан қырқаның астында қалған сары жылдардың арасынан сағымдай бұлдырап елес береді
«Көңіл деген – көк дөнен» деген емес пе? Сол көк дөненіме мінемін де, өткен жылдарыма шауып барып қайтамын
Осы күндерде менің қасымда өзің жоқ болғанмен, жүрегің мен бейнең менімен мәңгілік бірге жүрген сияқты болады да тұрады
Сенімен бақытты ғұмыр кешіп едім
Сол күндердің бәрі бүгінде ертегіге айналғандай
Иә, мен өзіңмен бар-жоғы 24 жыл ғана бірге ғұмыр кештім
Біз бір-бірімізге адал болдық
Біздің арамызда шынайы сүйіспеншілік сезім мен адалдық салтанат құрып, сол адалдықтың арқасында сенімнің туы желбіреп тұрды
Жалпы, біздің бір-бірімізге деген сеніміміз бен сезіміміз басқа нәрселердің бәрінен де биік еді
Менде еркелік басымдау болды
Әке үйінен бастау алған еркелігім сенің қасыңда жалғасын тапты
Сенің қасында жүргенде ерке болдым, еркін болдым
Бірақ еркелікке салынып сенің төрдегі басыңды төмендеткенім жоқ
Керісінше, алаңсыз жұмыс істеуіңе жағдай жасадым
Сені ешуақытта да үйдің бар-жоғына араластырған емеспін
Екеуміз тұрмыстың тауқыметін де көп көрдік
Пәтер алғанға дейінгі көрген қиыншылығымыздың өзі бір тау-төбе
Етектен тартсақ басқа жетпейтін, ауыздан жырсақ үстімізге артылмайтын тарыққан күндерді де басымыздан өткіздік
Отбасылық өмірдің қызығын да, қиындығын да бірге көре жүріп, екеуміз бір-бірімізге тіреу, сүйеу болдық
Ешкімге де арқа сүйемей, бір-бірімізді қолдап, қорғап жүрдік
Мен сен бар жерде ешнәрседен алаңсыз едім
Сен менің жел жағыма пана, күн жағыма сая болдың, ыстықта солдырмадың, суықта тоңдырмадың
Қашан да адамның сөзінен, күннің көзінен, желдің өтінен қорғадың
Бар ауыртпалық пен бар бейнет артта қалып, жаймашуақ өміріміз басталған кезде мен сенен айырылып қалдым
Орның ойсырап қалды
Елдің шетінде, желдің өтінде жалғыз қалғандай күй кештім
Сен мені әрқашан «азаматым» дейтінсің
Сенің осы сөзің басыма қара түнек орнап, қайғыдан есім ауып қалған шақтарда өзімді-өзім қолға алуыма, еңсемді көтеріп, бойымды жинауыма қатты септігін тигізді
Езіліп кетуіме жол бермеді
Сына жаздап барып қайта серпілуіме балаларым да көп себеп болды
«Егер мен басыма түскен қайғыны көтере алмай сынып кетсем балаларымның күні не болады?» деген ой есімді жиғызып, еңсемді көтертті
Оларды адам қатарына қосып, ұясына қондыру менің аналық парызым, үзілмес үмітім болды
Осылайша, балаларым менің кеудеме үміттің отын жағып, тәуекелдің желқайығына көтеріп мінгізіп жіберді
Міне, одан бері де он шақты жылдың жүзі болып қалыпты
Сол бір күндерден бері мен мінген желқайық желкенін түзеп жүзіп келеді
Сен дүниеден өткелі бері менің мойнымдағы жүк аса ауыр тартып кетіп еді
Бірақ балаларымның бір-бір отаудың иесі болып ұрпақ өсіріп отырғандары, жұмыстарында жетістіктерге жетуі маған сол бір ауыр салмақты сездірмей, жеңілдетіп жібергендей бүгінде
Екеуміз бірге өткізген өмірімізде «ырың-жырың» тірліктен аулақ болдық
Мен отымның басында, ошағымның қасында, балаларымның ортасында өзіңмен бірге өткізген күнделікті өмірімді, күйбең тіршілігімді өзімнің әйелдік бақытым деп ұқтым
Қатты кетіп, сөзге келіп, бір-біріміздің көңілімізді ауыртпадық
Арамызда үлкен түсіністік болды
Соның нәтижесінде көңілде қимас сезімдер қалды
Сол бір сезімдер бүгінде менің мәңгілік сағынышыма айналды
Тіпті саған деген сағынышым жыл өткен сайын ұлғайып бара жатқандай
Сен мен үшін кеше ғана дүниеден өткендей болып тұрасың
Өткен ғұмырымдағы менің жанымды жақсы түсінген, жабырқағанда қасымнан табылып, қиналған сәттерімде қайрат берген өмірлік серігім едің
Сен сияқты мені ешкім де еркелетіп, сен сияқты ешкім де менің жанымды түсініп көрмеген
Енді ойласам, менің сенімен бірге өткізген күндерімнің бәрі де өмірімнің ең бір аяулы шақтары екен
Сол күндерім сырлы сезімге, нұрлы көңілге толы еді
Мен бұл күнде сол бір шуақты күндерімнің жылуына оранып жүрген жандаймын…
Сен өмірден озғаннан кейін сенің туған жеріңде талай-талай іс-шаралар өткіздік
Саған деп бұйырғанның бәріне де қолымды жеткіздім
Әрине, оның бәріне тек өзім жеттім деп айта алмаймын
Соның бәріне сенің 6 жыл бірге оқыған Жұмабек Кенжалин, Еркін Жаппасұлы, Талғат Айтбайұлы, Қали Сәрсенбай, Мейрамбек Төлепбергенов секілді курстас достарыңның, Жаңақорғандағы ­Зинабдин ағайдай ұлы ұстазыңның, сол кездегі аудан әкімі Нұрлыбек Қажытайұлы мен әкімнің бірінші орынбасары Алмас Нәлібаев, Жаңақорған кентінің әкімі Мадияр Ахметов сияқты ел ағаларының арқасында жеткенім анық
Жыл сайын бала-шағаңды алып ауылға барып тұрамын
Сенің бұл өмірде жоқ екеніңе сене алмай, өлгеніңді мойындай алмай жүрген шақтарымда сен сол жақта жүргендей, маған кездесетіндей болып елеңдейтінмін
Ауылға барғанда ана жерден, мына жерден шыға келетіндей болып жалтаңдайтынмын
Шынын айтсам, ауылға барғаным маған өте ауыр соғатын еді
Қазір де солай
Бесарық пен орталық Талаптың, Жаңақорған мен 3-ші Талаптың арасындағы жолдар, ол жерлердегі әрбір қадамым сені әр қырыңнан есіме салып, жүрегімді ауыртады, көңілім бұзылады
Ауылдағы ағайын-туыстың жақсы сөзі мен жылы пейілінен қуат алсам да, жарым көңілімді бүтіндей алмай, жаралы жүрегіме ем таба алмай, арса-арсам шығып Алматыға қайтамын
Ондай кезде өзімді сен Алматыда күтіп жүр деп алдаймын
Ал Алматыға келсем сен тағы жоқ болып шығасың
Осылайша менің сағым қуған жандай сені іздеп Жаңақорған мен Алматының арасын кезіп жүргеніме де міне он шақты жыл болыпты-ау! Осы жылдар ішінде мен де іздеуден бір шаршамадым, сен де бір ұстатпайсың
Қолым жетпес көкжиекке ілініп алып тұрғаның сол
Әй, Абдолла-ай!… Сен өмірден өткелі бері ауыл жаққа көп алаңдайтын болдым
Қарап отырсам, қазір мен осы әулеттің ең үлкен келіні болып қалыппын
Артымда Дүйсенкүл бар
Қалғандарының барлығы немере келіндер ғой
Бөлеміз Зарипа апаның үйіндегі марқұм Амангелді жездемнің:«Ендігі әйел атау­лыдан үлкені сенсің ғой» дегені рас болып тұр
Өткен күзде тойға барғанда Тұрғанай әпкем мен Сәбирадай немере жеңешем маған: «Сен енді «генерал» келінсің
Сенің орның төменде емес, жоғарыда» деп күліп еді
Сөздерінің жаны бар екен
Мен бір кезде имене басып кіретін босағаларыма бүгінде алшаңдай басып енетін шамаға жеттім
Бұрын келіндік ибалық жасап, сәлем салып, алыстан келген ағайын-туыстардың алдында зыр қағып жүгіріп күтуші едім
Қазір мені ауылға барсам ағайын-туыстың үлкен-кішісі, әйелі мен ер-азаматтары күлімдеп қарсы алып, қол қусырып күтіп, қимай шығарып салады
Бұрынғы сыйыма сый қосылып, олар мені сенің орнындағы азаматтары есебінде де құрметтейді
Қазір мен дастарқанның төменгі жағында самау­рыннан шай құйып, қазан-ошақтың басында жүретін шақтан өткенмін
Ауылға барсам төрдің төбесіне шығып, қолтығыма қос жастықтан жас­танып, көлденең жататындай шамадамын
Бірақ, мен дәл солай бола тұрса да әлі күнге келіндік ибалығымды сақтап, төр алдына шықпауға тырысамын
Жасым ұлғайса да, «үлкен келін», «генерал келін» атансам да менің ол шаңыраққа келін екенім рас
Сондықтан келін деген әр уақытта да келін болып қалуға тиіс
Шаңырақты, босағаны, киелі төрді сақтап, өзінің орнын білуі шарт деп есептеймін
Мені төрге оздырып жүрген, артымда келе жатқан келіндеріме алғысым шексіз
Олар да мен сияқты бала-шағалары өсіп, «генералдыққа» жетсе екен деп ойлаймын.
Құдайға шүкір, жасым алпысқа қарай ауса да қайын ағаларымның алдында қалай жүріп-тұруды, қалай сөз саптауды білемін
Сен өмірден өткелі бері олар да мені еркелетуге тырысады
Мен қазір ерке келін де атанып жүрмін
Мені осылай алақандарына салып аялап, жанашыр бауырларындай ақылдасып, «АқСәуле» атанған күйімде қадіріме жетіп жүрген қайын-жұртыма, ауылдағы үлкен-кіші ел-жұртыма деген ризашылығым үлкен
Бәрі де аман болсын, жандары жамандық көрмесін деп тілеймін.
Сенің туған жер-құт мекенің, балаларымның ата-қонысы – қазыналы қарт Қаратаудың етегін жайлаған, Сырдариядай сырлы өзенді сағалаған, Түркістандай, Талаптай, Бесарықтай, Жаңақорғандай, Келінтөбедей киелі өңірді мекендеген қадірлі қайын жұртыма «сүйегім албандікі болса да, етім қоңыраттікі» дейтін келін ретінде ниетім түзу, көңілім таза, пейілім ақ
Мен қашан да олардың амандығын тілеймін, жақсылығына ортақпын, түтіндерінің түзу ұшуына тілектеспін
Мен олар үшін әрдайым алаңдап жүремін
Сенің туған жеріңде, қарашаңырағыңда, туыстарыңның әрқайсысының отбасында қызық-қуаныштар, тойлар көп болса екен деп ойлаймын
Олар менің көкірегімнің терең қуысында, миымның бір қатпарында сақтаулы тұрады
Көзім жұмылып кеткенге дейін бейнелері ұмтылмақ емес
«Бармаса-келмесе жат болады» деген ата-бабамыздан қалған жақсы сөз бар
Құдайым біздерді сол жат болудан сақтасын! Жаратқан Аллам саған үш ұл перзент сыйлағанмен, маңдайыңа келін түсіріп, немере сүюді жазбаған екен
Ешқандай қуаныш-қызық көрмей-ақ өмірден өттің
Сенен айырылып қалып, жанарымнан жас, қабағымнан қайғы кетпей жүрген жылдарым (2003, 2004) өкінішке толы болғанмен, кейінгі өміріме «өкпем» жоқ
Соңғы жылдарым (2005-ші жылдан бастап) көзіме жас, қабағыма мұң шалдырмай, тек қызық-қуаныштарымен, жақсылықтарымен көңілімді көкке өрлетіп, алға жылжып келе жатыр
Сол үшін де мен тәңіріме тәубешілік айтып, ризашылығымды білдіремін
Менің өмірімнің қазіргі қызығы – өмірімнің жұбанышы мен көңілімнің қуанышына айналған екеуміздің балаларымыз бен немерелеріміз
Өмірімнің мәні мен сәніне, әуелете салар әнімнің сазды әуеніне айналған олардың жапырақтай жайылып өсіп келе жатқандығы жаныма жазғы самалдай болып әсер етеді
Осыларым аман болса екен, жамандығын көрмесем екен деп түнгі ұйқымның алдында да, таңда оянғанда да тілек тілеймін
Олар қашан да көзімнің алдында, көкірегімнің терең түкпірінде тұрады
Олар келгенде шаңырағым шаттықтан тербетіліп, керегелерім қуаныштан мың құбылады
Олардың кіршіксіз таза күлкілері күмбірлеп күй төксе, балдай тәтті сөздері ән болып әлдилейді
Олар келгенде сенің қара шаңырағың үйрек ұшып, қаз қонғандай күйге бөленеді
Ох, сол кезде менің берекем кіріп, көңілім тасиды дейсің ғой, шіркін!!!… Ал олар кеткен кездегі көңіл-күйімді ешкімге де тілемеймін
Шаңырағым ел көшкен жайлаудай құлазып қалады
Ондай кезде басқалар көзіме көрінбей, құла мекен, құба дүзде жалғыз қалғандай күй кешемін
Көңілім құлазып, төрт қабырғаға сыймай кетемін
Меңіреу тундрада қалғандай тұншығамын
Мен осындай өмірді де кешіп жатырмын ғой, Абдолла.
Қазақ халқының жақсы қасиеттері көп қой
Соның бірі де бірегейі – туған құдаларымен туысындай сыйласу
«Тамақтың дәмін келтіретін — тұз, алысты жақын ететін – қыз» деген екен біздің данагөй бабаларымыз
Сен өмірден өткелі бері мен қыз алып, келін түсіріп, құдалы болып жатырмын
Қазірше екі құдамыз, екі құдағиымыз бар
Құдаларым – құрдасымдай, құдағиларым – сырласымдай десем де болады
Әрқашан құдаларыммен әзіл-қалжыңымыз жарасып жатса, құдағиларыммен құрбыларымдай сырласуға тырысамын
Қандай жағдайлар болса да солармен теңдей бөліскім келіп тұрады
«Құдаларын құдайындай сыйлаған» демекші, қашан да оларды қолымнан келгенінше шын ықыласыммен сыйлағым келеді
Құдайға шүкір, қазір біздің арамызда тек үлкен сыйластық пен ынтымақ қана салтанат құрып тұр
Бір-бірімізге ниетіміз таза, көңіліміз ақ
Лайым, осы күндеріміз ұзағынан-ұзағынан болса екен! Негізі не нәрсенің де өз уағында болғаны жақсы екен ғой, Абдолла
Сен арман еткен құдалар мен құдағиларға кездескеніме өзімді бақытты санаймын (Әттең, тәңірім сені бірақ солармен бірге жүруді жазбағаны жанымды қинайды-ау!)
Бүгінгі күні ұлдарымыз отау тігіп, ел мен елді, жер мен жерді жақындастырып жатса, ертең немерелеріміз де қиясына ұшып немесе ұясына қонып тағы да басқа жұртпен құдандалы жасаса деген тілегім бар
Құдай қаласа, ол күндер де алыс емес сияқты
Ата-бабамыз: «Көрінген таудың алыстығы жоқ» деп дәл айтқан ғой
Ертең-ақ немерелеріміздің де бойжетіп қиясына ұшар, ержетіп ұясына қонар сәттері де жетіп қалар
Тек, жаратқан Аллам жар болып, сол бір шаққа жетсем екен!!!… «Жақсылықты алдымен өзіңе, сосын жақындарыңа жаса» деген қанатты сөз бар
Сен екеуміз де қолымыздан келген нәрсеміз болса туған-туыстың бәрінен аяп қалмадық қой
Олардың балаларының оқып, жоғары білім алуына, жұмысқа орналасуына тікелей жағдай жасадық
Қолдарындағы барына да, жоғына да қараған емеспіз
Жоқ-жітік, кембағал, тұрмысы нашар адамдарға да көмегімізді көрсеттік
Әлі де солай
Тіпті қазір балаларымыздың өзі өзгелерге қол ұштарын созып жүр
Мен оларға осы істері үшін де сүйсініп отырамын
Ойыма ой қосып, қабағыма қарайтын, көңілдерімен жан дүниемді сезініп, жанарымнан жүрек қағысымды тап басып танитын балаларыма мың рахмет! Кейде балаларымыздың ел қатарлы жүріп-тұрып жатқаны мүмкін сол бір кездерде жасаған азғантай жақсылығымыздың арқасы шығар деп ойлаймын
Не болса да олардың жеткен жетістіктері мен жақсы істері менің көңілімді өсіріп, бойыма қуаныш сыйлайды.
Сен де өзіңнің балаларың өсіп, енді аяғына тұратын кезінде өмірден өттің ғой
Қайда, неге асықтың екен? Бар ауыртпалық өзіме түсті
Қойшы, бір күн жығылып, бір күн тұрып, бір күн жылап, бір күн күліп жүріп аяқтарына қойдым-ау, әйтеуір! Бұған да шүкіршілік айтамын
Енді сенің орныңды солар басты
Соларға арқа сүйеймін қазір
Сүрініп кетсем демейтін, жел жағыма пана, күн жағыма сая болатындай халге жеткен балаларым үшін тәңіріме тәубешілік айтамын
Осы балаларым аман болса, кеткенім келіп, кемісім толатыны анық
Періште «Әумин!» деп Алла әмсе оларға тек амандық пен жақсылықтар ғана сыйласа екен! Абдолла, сен екеуміз де бір-бірімізді «Сіз» деп өскен ұяда тәрбиелендік
Сол себепті балаларымызға да сол тәрбиемізді бере білдік
Қазір біздің отбасымызда да «Сіз» деп сөйлейтін немерелеріміз өсіп келеді
Мен осыған қуанамын
Мен жабырқаған жанымды түсінер, жаз қабақты, ай мүсінді келіндеріме ризамын
Оларды әрдайым шыдамды, төзімді, ашық-жарқын болуға шақырамын
Олар әр уақытта солай
Әйелдің «қырық жаны» барын, егер шаршаса тағы бір жанының көмекке келетінін ылғи да айтып отырамын
Оларға «кек сақтамаңдар» деп үйретемін
Кекшіл болғанның несі жақсы дейсің? Кекшіл болғаннан гөрі көпшіл болғандарын қалаймын
Балаларымыз көпшіл болып өсті
Құдай не деп тұр екен, тіпті біздің немерелеріміздің өзі кекшіл емес көпшіл болайын деп тұрған сияқты
Лайым, солай болсын! …
Кейінгі кезде менің ой-теңізімде жүзетін сәттерім көбейіп барады
Кейде балалық шағым ойыма оралып бал-бұл жайнасам, кейде жастық шағым есіме түсіп бір жарқылдаймын
Ал кейде шаттықтан шарықтап кететін кездерім де болады
Кей шақтарда тіпті ой-теңізімнің асау толқындарына көміле шашалып, тұншығып қалатын шақтарым да баршылық
Күрсініп мұңаятын да, сағынып сарғаятын да сәттерім көп
Осының бәрі келіп сенің жоқтығыңа саяды
Сен барда төрт қабырғам түгел, жан-жағым шуақ пен жылылыққа толы еді
Ешнәрседен алаңсыз едім
Бүгінде бейқам күндерімнен көз жазып қалғандаймын.
Күндерге күндер ілесіп, айларға айлар айналып, жылдарға жылдар жалғасып, ұрпақ пен ұрпақ алмасып уақыттың керуен-көші де өтіп барады
Сол керуен-көшке ілесіп біз де жүріп келеміз
Уақыт алға жылжыған сайын өткен күндеріміз де жылыстап артта қалып, сағымға айналуда
Зырылдаған уақыттың доңғалағы тынымсыз дөңгелеп өткен күндеріңнен алыстатқан сайын сол бір күндерде қалып кеткен өзіңе ыстық, аяулы жандардың бейнесі бұрынғыдан да айқындалып көрініп, үлкейе береді екен
Кейде мен артта қалған күндерімді есіме алып, ұзақ ойларға шомамын
Сол бір кезеңнің қайта айналып келгенін қалаймын
Бірақ, өткен күн оралар ма?! «Өмірдің жазы кетіп, күзі қалды, Көңілдің сазы кетіп, назы қалды» деп ән жолдарында айтылмақшы, өмірімнің күзі де келіп жеткен сияқты.
Міне, тағы да күз келді
Кәдімгі сары күз
Ал менің жаным жабырқаулы
Оның себебі көп
Менің өмірімнің көбі күзбен байланысты
Сары күзде дүние есігін ашыппын
Сенімен де сары күзде танысып едім
Сары күздің сары жапырағын тобығымыздан кешіп махаббат бесігінде тербелген күндер КазГУ-градта қалды
Сондай бір сары күзде демалыстан келген мені таба алмай шарқ ұрып: «Сағындым сені – Елес» деп Бас поштаға хат жібергеніңді қалай ұмытайын? Сол хатыңда: «Алғаш көргенде өзіңді Сағым деп таныстырып едің, сол кезде осылайша сағым болып жүретініңді білдіргенің бе еді?» деп жазып едің
Енді міне, бұл күнде мен емес өзің сағымға айналдың ғой, ардақтым-ау!
Сондай бір сары күзде қол ұстасып үлкен өмір жолына бет алдық
Алдымыз тұнған арман, биік мақсат еді
Бірақ небәрі 24 жыл ғана бірге өмір кештік
Тағы да сол сары күзде мен сені жоғалтып алдым
Мәңгілікке жоғалттым
Ең өкініштісі – сенің мен өмірге келген күні көзіңді жұмғаның болды
Мәңгі ұмытпай жүрсін дегенің бе еді? Содан бері жүрегімнен күз кетпей қалды
Бүгінде өзіңмен бірге өткізген – көңілімді көктем етіп гүлге ораған кездерім, жанымды жаз болып жадыратқан шақтарым санама сағыныш болып құйылып, жанарымда жас болып мөлдіреп тұрады да қояды
Мен қазір нәзік жанымды бірде қуаныш қолтықтап, енді бірде өкініш өзегімді өртеп, УАҚЫТ атты өмір-арбамды айдап алға қарай зырлап келе жатырмын
Тек, жарты жолда тоқтап қалмай, көшім аударылмай, арбам сынбаса екен деп тілеймін тәңірден! Мен сені сағынып жүрмін, Абдолла
Бүгінде мен сенің өзіңді де, айтқан сөздеріңді де сағындым
Көңілім алағызып сені іздеуден бір шаршаған емес
Сенің нұрлы бейнең көз алдымнан түк кетпейді
Сағына білу, іздей білу, толғана білу, сезіне білудің өзі бір бақыт екен
Ішкі жан дүниемді аямай ақтаратын, жан сырымды түсінетін, бірге қуанатын, жүрегімнің ыстық лүпілінің соққанын сезетін бір адам болса, ол сен едің ғой, ардақтым
Мынау сағынышқа толы сары күз менің кеудемді мұңға бөлеп, жаныма құрсау салғандай болып қысып тұрады
Жапырақ жауған сары күз жаныма тыныштық берер емес
Төңіректің бәрі тегіс сары тап
Сағыныш та сары бояудай сап-сары емес пе?! Тағы да аласұрып сары күзден сені іздеп жүрмін
Мені сағыныштың отына өртенсін демесең, ең болмаса сонау көктегі ақ бұлттардың арасынан болмаса анау аспанмен таласқан Алатаудың биік қырқасынан немесе ай-ару жүзген жұлдызды тұңғиық аспан төрінен бір көрінсең қайтер еді, асылым-ау?!…
Ақсәуле ӘБДІХАЛЫҚҚЫЗЫ
