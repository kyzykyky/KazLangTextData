Өткен ғасырдың алпысыншы жылдары Маңғыстау түбегін түлеткен Өзен мен Жетібай кеніштерінің ашылуы, Ақтөбе облысының аумағынан Кеңқияқ кәсіпшілігінің құрылуы, Еділ-Жайық қосөзен аралығындағы тұз күмбезінің бергі жағында мол мұнай қоры бар деген болжамның шындыққа айналуы жоғары білімді мұнайшы мамандарға деген сұранысты арттыра түсті
Ал жергілікті оқу орындары мұнайшы кадрларды даярлауда мұндай өскелең талаптарды толықтай қамти алмайтын еді
Осыған орай республика басшылығы КСРО-ның басшы органдары СОКП мен Министрлер Кеңесінің алдына арнайы мәселе қойып, қазақ жастарын Одақ көлеміндегі ірі мұнай институттарына оқуға жіберуге арнайы квота бөлуді сұраған болатын
 Соның нәтижесінде Атырауға (бұрынғы Гурьевке) Алматыдан арнайы келген комиссия емтихан қабылдады, конкурстан өткен жүздеген ­жастар Кеңес Одағының айтулы институттарының студенттері атанды.
Мен де сол толқынмен ­Тюмень индустриальды институтына оқуға түсіп, аталған жоғары оқу орнын 1973 жылы бітірген едім
«Ембімұнай» өндірістік бірлестігінің жолдамасымен Ақтөбе облысының Темір ауданындағы «Кеңқияқмұнай» басқармасына келіп жұмысқа орналастым
Айта кетейін, сол кездегі талап бойынша жас маман жолдамаман барған мекемесінде үш жыл жұмыс істеуі керек.
Бұл мұнай өндіру басқармасына өзім сияқты жас мамандар көптеп келіп жатқан кез еді
Уфа мұнай институтының түлектері Нұрлан ­Юсупов, Мақсот Салиев менен бір жыл бұрын келіпті, ал Аманжол ­Ораз­ғалиев, Серғали Қазкенов, Айша ­Салиева, Людмила-Бекет Құлым­бетовтер мұнайшылық кәсіпті менімен бірге бастады
1974 жылдың жазында Бакуде оқыған Кеңес Лұқпановпен, Куйбышев политехникалық институтын бітірген Боранбек Асанғалиевпен қатарымыз толыға түсті
Сонымен, тағдырдың бізге жіберген сыйы шығар, Одақтың әр түкпірінен мұнай институттарын бітірген жастар Кеңқияқта жиналдық, бәрі де шетінен ақжарқын, ұйымшыл, бауырмал жандар болып шықты
Оның үстіне бағымызға қарай, өмірдің ащы-тұщысын бір кісідей татқан, Ұлы Отан соғысының ардагері, парасатты әрі ұлтжанды Сәлім Хисметов деген салиқалы басшыға тап болдық
Жаны жомарт Сәлім аға біздің тұрмыстық жағдайымызға баса көңіл бөліп, жұмыс бабында зор сенім артып, жастығымызға қарамай, жауапты қызметтерге батыл жоғарылатып отырды.
Бүгінде бір үйдің баласындай тату-тәтті өткізген сол бір шақтарды өміріміздің айшықты белесі ретінде сағынышпен еске аламыз
Біздің достығымызға жергілікті тұрғындар қызығып та, қызғана да қарайтын
Өйткені жігіттердің бір-біріне деген сыйластығы ерекше болатын
Бұл жайт, сірә, басшымыз әрі ұстазымыз Сәлім ағаның зайыбы, ұлағатты ұстаз, ақындық әрі әншілік өнері бар Мәреш апайымыздың назарынан тыс қалмаса керек
Арада біраз жыл өткен соң менің 50 жасқа толған мерейтойымда:
Бір топ жас Кеңқияққа келіп еді,
Ерекше ел назарын бөліп еді.
Алмастай жарқылдаған өрен жастар,
Мұнайлы өлкенің қойнауына
төніп еді.
Кеңқияқ еңбек жолын бастаған жер,
Жас мамандар талабын қостаған ел.
Алысып борандармен, дауылдармен
Ұрпақтарға үлгі-өнеге тастаған жер, – деп жырға қосқан Мәреш апа осы өлең жолдарымен сол қайта оралмас жастық шағымызды еске салып, мерейімізді тасытқанын қайтерсің!?
«Ұстазы жақсының ұстанымы жақсы» деген рас, Сәлім ағаның шә­кірттерінің арасынан кейін талай білікті маман да, іскер басшы да шықты
Соның бірі өмірде өзіндік өрнегі бол-ған, майталман мұнайшы, ақиық азамат ­Боранбек Асанғалиев еді
Ол бір-бі­рімізді бұрыннан білетін болғандық­тан Кеңқияқта бірден етене араласып, дос болып кеттік
Кезінде Миялыда бір көшеде тұрып, Н.К.Крупская атындағы орта мектебінде оқығанбыз
Сол кезеңде ауылдық жерде жасөспірімдердің бос уақытын өткізу мүмкіндігі шектеулі болғаны көпке белгілі
Кешқұрым бір үйдің шарбағының тасасына жиналып, әңгіме-дүкен құрамыз
Ондайда көшбастаушымыз Боранбек, тарих, өнер, спорт тақырыптарын сөз еткенде алдына жан салмайды
Бір сөзбен айтқанда, білмейтіні жоқ, көп оқиды, құймақұлақ, туа біткен талант иесі деп осындай жасты айтса керек
Математикадан, шахматтан барлық деңгейдегі жарыстарға қатысып, жүлдемен оралатын
Ол өзінің сөзімен де, ісімен де бәрімізді қанаттандырып жіберетін еді.
Боранбектің Бакудегі мұнай ­институтын үздік бағамен, яғни қызыл дипломмен бітіруі жоғарыда айтылған қасиеттерінің айғағы іспетті
Кеңқияқта жүрген кездері ол жаңа қырларымен танылды
Мұнайшылықтың қиын да жауапты қызметінде табандылық пен төзімділік үлгісін көрсетті
Ол ішімдікті аузына алмаған, шылым шекпеген жан еді
Дене шынықтыруға ерекше мән беретін, күніне бірнеше шақырым жерге жүгіретін әдетінен айныған емес
Табан астында тауып айтып, орынды әзіл, орнықты әңгімелерімен бәрімізді тәнті ететін де осы Борекең
Ол өзінің басынан өткен жайларды да қызықты етіп әңгімелейтін
«Бакуге аспирантураға түсуге барғанымда екі бірдей физика-математика және техника ғылымдарының докторы, академик А.Х.Мирзаджан-Заде біздің үйде 13 бала бар екенін естігенде «міне, нағыз мұсылман отбасы осындай болуы керек» деп арқамнан қағып еді
Сүрбойдақ болып жүрген маған академиктің сол сөзі қозғау салса керек, болашақ жарым ақтөбелік аспирант қыз Мерекемен сол Бакуде танысып, арты махаббатқа ұласты ғой» деп бәрімізді күлдіргені есімде қалыпты
Иә, Борекең достыққа адалдығымен, уәдеге беріктігімен, қарапайымдылық, қайырымдылық тәрізді ізгі қасиеттерімен ортамызда сыйлы болды.
Кеңқияқтағы жас мамандар 1976 жылдан бастап тиісті міндетін атқарған соң өздерінің ұнаған жұмыстарын ­тауып, жан-жаққа аттана бастады
Бірақ та қайда жүрсек те достығымызға сызат түскен емес, бір-бірімізбен үзбей хабарласып тұрдық
Боранбек досы­мыз­дың қол жеткен табыстары мен ат­қарған істерінен әркез хабардар болып отырдық
Ол Кеңқияқта бастау алған еңбек жолын Маңғыстаудың «Жетібаймұнай», «Комсомолмұнай» басқармаларының кеніштерінде жалғастырып, табиғаты қатал өңірде шарболаттай шыңдалды
Одан кейін Ақтөбе қаласындағы «Мұнай-газ өнімдерін зерттеу институтының» директоры, «Жаңажол» газ өндіру зауыты директорының орынбасары тәрізді лауазымды қызмет атқарды
Кемеліне келген шағында Астанаға қоныс аударып, «Нефтеконсалтинг» ЖАҚ-тың «Қазмұнайгаз» ЖШС-ның техникалық директоры, тете-президенті сияқты ­жауапты қызметтерді абыроймен атқарып, өзінің ой-өрісі кең, парасаты биік азамат екенін көрсете білді.
Боранбек аяулы жары Мереке екеуі Арман, Еркін, Орынбек, Ержан есімді төрт ұл өсіріп, оларды заман талабына сай тәрбиелеп, қалаған мамандықтарын игеруге жағдай жасады
Бұл күндері олардың бәрі де елге сыйлы азамат атанды
Боранбек досымыздың бұл фәни дүниеден бақилыққа аттанғанына жыл толып қалыпты-ау
Қимас достың жарқын бейнесі әлі талай жылдар бойы жадымызда жаңғырып, көкейімізде жатталған күйі тұра бермек…
Ардақ ҚОНЫСҚАЛИЕВ,
ардагер мұнайшы
