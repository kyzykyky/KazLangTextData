Табиғатта өлшеусіз нәрсе жоқ
Күллі тіршілік иесі, өсімдік, тіпті адамзат баласы да дүниеге келіп, өсіп-толысып, ұрпақ өрбітіп, өмірді жалғастырып болған соң, бақилыққа аттанып жатады
«Тумақ бар жерде өлмек бар» дейді халық даналығы
Бәрі де ретімен секілді
Әйтсе де, дүниеден адам кеткенде, сол жанмен бірге тұтас бір әлем, қайталанбас сезім мен көңіл күй мәңгілікке бірге сапар шегеді
Бұл, әсіресе, жаныңа жақын, өзіңе ыстық адамның қазасы тұсында айқын аңғарылады екен. 
Әсілі, үлкен лауазым немесе өнер иесі болмай-ақ, өзінің жүріс-тұрысымен, қас-қабағымен, мінезімен, қанағатшыл пейілімен айналасына үлгі болатын кісілікті жандар болады
Олар ел үшін атқарған еңбектерін жарнамаламай-ақ, жылдар өте келе көпшіліктің құрметіне бөленіп, бейнетінің зейнетін көріп жатады
Сондай жандардың бірі – Сыр өңірінің зиялы азаматы Қани Ахетұлы ағамыз еді.
Қызылордадағы Гоголь атындағы педагогикалық институтқа 1957 жылы студент боп қабылданған Қани ағамыз ауылдан білім іздеп сапар шеккен санаулы жанның бірі еді
Әрдайым өзінің Әуелбек Қоңыратбаевтың шәкірті екенін мақтанышпен айтып отыратын
Студент кезінде сол институтта өзімен қатарлас оқыған, кейіннен әр салада қызмет етіп танымал болған Тұрғанбек Алтынбеков, Рахым Мауяев, Кеңес Әлімбаев, Рамсейіт Қоянбаев секілді азаматтармен алдымен облыс студенттерінің волейбол құрама командасында ойнап, кейін республика деңгейінде жетістіктерге жетеді, «Спорт шебері» атанады
Осы күнге дейін ол кісінің ойынын көрген замандастары жасындай жарқылдаған сәттерін тамсана еске алады.
Оқу орнын орыс тілі мен әдебиеті пәнінің мұғалімі болып тәмамдап, қарапайым мұғалімдіктен басталған Қанекеңнің өмір жолы директорлыққа ұласады
Шиелі ауданындағы бірнеше мектепке басшылық жасады
Өткен ғасырдың 70-жылдары Қызылқұм өңірін игеру, мал шаруашылығын дамыту науқаны басталып, сол тұстағы аудан басшылығы жас директордың бойындағы дарын мен жігерді байқап, Қарғалы ауылдық кеңесінің төрағасы етіп тағайындайды
Бұл атақты Қалмақан Әбдіқадыровтың малшы балаларына арнап мектеп, кітапхана ашатын «Қызыл отау» атанған тарихи жері еді.
Осы жерде Қани ағам 17 жыл бо­йына үздіксіз қызмет етеді
Бұл күндері іргелі елді мекенге айналған, бір кездері Иманжүсіп, Бұдабай, Нартай, Қ.Әбдіқадыров, Ә.Қоңыратбаевтардың ізі қалған Қарғалының еркін қанат жаюына, өсіп-өркендеуіне, әлеуметтік-экономикалық тұрғыдан дамуына ерекше еңбек сіңіреді
Тынымсыз тіршілік пен жүйелі жұмысының арқасында ағамыз көптеген марапат көреді
Ұл-қыз өсіреді
Қысқасы, абыройлы жұмыс істейді
Тәуелсіздік таңы атқаннан кейінгі кезеңде елді ауызбіршілікке шақырып, маңайының батагөй қартына айналады.
Қанекеңмен таныстығым, жақын­дығым сонау ес білген кезімнен басталады
Туыстығымызды айтпағанда, ол кісі менің ағам Оразбек Сәрсенбаевпен бірге оқып, бала күнінен дос болатын
Өмірлерінің соңына дейін сол достық, сыйластық қатынастарын үзген жоқ.
Кейін Шиелі аудандық білім бөлімінде бірге қызмет атқардық
Сол тұста мен аудандық көркем-сурет мектебінің директоры болатынмын
Қызмет бабында Қани ағаммен етене араласып, аудандық білім бөлімінің жиналыстарында бірге болатынбыз
Тіпті ол кісінің сұрауы бойын­ша Қарғалыдағы №241 Қ.Әбдіқадыров атындағы мектепті безендіргенім бар
Ол кісі көп сөйлемейтін
Ойын әркез байып­пен, әр сөзіне салмақ сала тиянақты етіп айтатын
Әңгімесінің арасына әзіл-шыны араластырып жеңіл-желпі сөз, бос әңгімені ешқашан қоспайтын
Сырттай сұсты, қатал көрінгенімен, сөйлесе келе адамды бауырына тартып, жанашырлығы аңғарылып тұратын
Көпшіл кісі еді.
Жылыстап жылдар өтті
Жиырма жылдай Алматыда кәсіби суретшілікпен айналысып, кезекті еңбек демалысында Қызылқұм баурайындағы Қарғалыға арнайы бардым
Бір жағы қимас ағаға сәлем беру, екінші мақсат – шығармашылық сапар
Күткенімдей Қани ағам мен Сәпия апай мені жылы қарсы алды
Тәні шау тартса да, адами мейірімі мұқалмаған Қани ағам ағалық сезіммен құшағына қысты, көзіне жас алды
Арада көп уақыттың өткенін, дүниенің бір орнында тұрмайтынын үнсіз ұқтырғандай болды
Үйге кіріп, өткен-кеткеннен әңгіме қозғап, шүйіркелесіп ұзақ отырдық.
Сол барғанда ішкі мазмұндары жүздерінде тұрған Қани аға мен Сәпия апайдың бірнеше нобай суреттерін жасадым
Кейін үлкейтіп кенепке майлы бояу­мен салдым
Сондағы мақсатым – қазақ ақсақалдарына тән қайсар мінез бен нәзік жанашырлық сезімнің әсем үйлесімін, шаңырақтың берекесі – үлкендердің қайталанбас жиынтық бейнесін сомдау болатын.
2013 жылдың сәуір айында Қазақ­стан Жазушылар одағының көрме залында «Туған жер – тұғырым» атты жеке шығармашылық көрмем өтті
Сол көрмеге туған жерімнің белгісі, қа­зыналы қарттардың бейнесі ретінде осы жұмысымды арнайы қойып, көпшіліктің алғысына бөлендім
Қазір Қани ағам дүниеден озған тұста сол бір шығармашылық сапарыма, мезгілінде жасап үлгерген жұмысыма іштей разылық сезіммен қарап, қимастықпен еске аламын…
Әбілқасым СӘРСЕНБАЕВ,
ҚР Мәдениет қайраткері,
 Суретшілер одағының мүшесі
