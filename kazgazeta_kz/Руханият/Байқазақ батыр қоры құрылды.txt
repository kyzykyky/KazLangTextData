Қазақ тарихында ел намысы жолында алысқанмен алысып, тістескенмен тістесіп, Алаш туын көкте шалқытқан батырлар аз болмағаны хақ
Солардың бірі – Байқазақ батыр
Оның жаужүректігі, қаһармандығы туралы соңғы кездері баспасөз беттерінде көптеген мақалалар, естеліктер, әпсаналар жарық көрді
Сөйтіп, батырдың ұрпақтары өз бабаларының кісілік тұлғасы, азаматтық болмысы, ержүректігі хақында көптеген мағлұматтарға ие болды. 
Нақтырақ айтқанда, Байқазақ батыр Жолдасбайұлы 1839 жылы Ырғыз уезінің Қызылжар жеріндегі Темірастау болысында дүниеге келген
Руы төртқара, оның ішінде Жаншұқыр тармағына жататын Қасымның (Қаракісі) Мазысы
Халқы мен елінің азаттығы үшін күрескен есіл ер, қазақтың батыры болған тарихи тұлға
Ресей отаршыларына, Қоқан және Хиуа бектеріне қарсы көтерілістерге қатысқан
XIX ғасырдың екінші жартысында орыс патшасы Жайық жағалауын өзіне қаратып алғаннан кейін кіші жүздің басқа жерлерін де жаулап алуды көздейді
Сонымен қатар жергілікті халықтың малдарын тартып алып отырады
Байқазак батыр қазақ жерін сыртқы жаулардан қорғау үшін жорықтарға катысып, тоналған мал-мүліктерді қайтарып алып, дұшпандық жасаған адамдарды аяусыз жазалап отырған
Темір ноқтаға мойынсұнбаған арда мінез, удай тілімен орыстың төресін көрсе шыбжың қағатын би-болысқа жақпаған Байқазақ елге сыймапты
Өзіне қарасты жақын-жуығын ертіп Бесқалаға қарай кеткен
Қонырат жеріндегі Құсқана тауының етегіне қоныс теуіп 1896 жылы 57 жасында өз ажалымен дүниеден өткен
Сүйегі сол жақта жерленген.
Жуырда Байқазақ батырдың Ақтөбе өңіріндегі ұрпақтары бабаларының рухын ұлығылау мақсатында бас­қосып, келелі шаруа­лардың басын қайыру төңірегінде мәслихат құрды
Ырғыз ауданының әкімі Мейірхан Дуанбековтің қолдауымен «Байқазақ батыр» Қоғамдық қоры құрылып, оның төрағалығына осы өңірге белгілі азамат, кәсіпкер Абай Ноғаев сайланды
Абай Ноғаевтың тікелей мұрындық болуымен осыдан біраз бұрын Шалқар қаласында Байқазақ батырға ас беріліп, мұндағы бір көшеге батырдың есімі берілетін болған еді.
Қоғамдық қор мүшелерінің ұйытқы болуымен Қарақалпақстандағы Құсқанаты деген тау етегіндегі Сүйін Ишанның қорымынан Байқазақ батырдың сүйегі жатқан жерден топырақ алынып, ол Ырғыз ауда­нындағы Құрылыс селосына жет­кізілді
Болашақта осы топырақ әкелінген аумақтан батырдың үлкен кесенесі тұрғызылмақ.
Жаңадан құрылған Қордың есеп-шоты төмендегідей: 
KZ46926010119R981000
Қызмет көрсету банкі: «Казкоммерцбанк» АҚ
БИК KZKOKZKX.
