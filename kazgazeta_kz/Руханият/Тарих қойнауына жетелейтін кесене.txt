Атырау облысына қарасты Жылыойда, «Есболай – Ақкөл» қорымында дулығалы батыр тұлғасындағы сымбатты ақшаңқан кесене бой көтерді
Күн нұрымен шұғыла шашып, маңғаздана алыстан көз тартады
Еңсесі биік, асқақ, жақындаған сайын ойыңды орап, тарих қойнауына жетелейді
Жұмбаққа толы алыс күндердің қилы-қилы кезеңдері елестейді, сансыз сұрақтар мазалап, кес-кестейді
Қу мекиен далада, екі жарым ғасырдан артық уақыт белгісіз, елеусіз жатқан аруақтың осыншама тылсым күші болады деп кім ойлаған!
Бұл – Есболай Айтболатұлының кесенесі, 2012 жылдың күз мезгілінде тұрғызылды
Ол Құлсары-Атырау тас жолымен 50 шақырым жүріп, шығысқа бұрылғанда 12 шақырым шамасында, биік төбенің басында тұр
Маңғыстаудың ақ ұлутасынан қаланған, биіктігі – 11 метр
Кесененің іші-сырты, бағаналары қазақтың ою-өрнектерімен безендіріліп, әшекейленген
Кісі бойы қара мәрмәр құлпытастың екі бетіне қашап жазылған ғибратты сөздер, Құран Кәрімнен үзінді берілген
Сұрастыру арқылы, карталар бойынша кесененің орнын белгілеп, оның пішіні туралы идея берген Есболайдың ұрпағы, маңғыстаулық Қаржаубай Медиханов
Жоба сызбаларын, сметалық құжаттарын жасап, құрылысқа басшылық еткен ауданға танымал сәулетші Баянғазы Сатиев
Кесенені тұрғызған маңғыстаулық айтулы шебер Әбіш Кенжебаевтың бригадасы
Барлық іс-шаралар әдейі құрылған қоғамдық қордың басшылығымен өтті, төрағасы – осы жолдардың авторы.
Итемген, Көтен, Күшік, Мәймен, Қоныс дейтін кесене әдейі бес бағанадан тұрғызылып, оларға Есболайдың бес баласының аттары ойып жазылған
­Есболай ұрпақтары әулетінің ізгі дәстүрлерін қатаң ұстанған, оның кемінде жеті атасына дейін батырлық, шешендік, билік, байлық үлгісі үзілмей жалғасып келгені анық
Әсіресе, Есболайдың тұңғышы Итемгеннің орны ерекше
Осылайша басталатын аңыз ел арасында «Итемгеннің бес бөрісі» атанған
Мұрат Мөңкеұлының мына сөздері осыны растайды
«Есболай ауыл едің қыдыр көрген, Тұқымың асыл еді туып өнген
Жау жайпап, қараңғыда ту көтерді, Баласы Есболайдың ер Итемген
Таудағы түбі тесік тас бұлақтай, Шынжырың келе жатыр арғы жерден»
Ал Итемгеннің Қарасы – Сырым заманында патшаның отарлау саясатына белсенді қарсылық көрсеткен тарихи тұлға
Қараның Есеті – белгілі би, ақын – жырау, алшынның танымал үш Есетінің бірі, Мұрат ақынның ұстазы
Есболай ұрпақтары жоңғарлармен, Маңғыстау түбегі үшін түркпендермен болған қанды шайқастарда ажалға қас қақпай тура барған кескекті ерлер
Есболайдың шөбересі Құлбарақ Маңғыстауда түркпен шапқыншылығына тойтарыс беруде өмірін сарп еткен тұлға, оның бассыз денесі Тигенде жерленген, Маңғыстаудың 362 әулиесінің бірі, ал кескілескен соғыста түркпендер алып кеткен басы өзге елде, Хиуаның Ишан-қала аталатын бөлігінде, Пахлаван-Махмуд мавзолейінің қасына жерленіп, «Бас әулие» атанған екен
Бұл екі жер – үлкен қасиетті орындар
Оларға халық зиярат қылып, құрбандық шалады
Бұндай бір адамның басы мен денесі екі жерде әулиелер санатында болып, көпшілік құрметтейтін киелі орынға айналуы әлемде сирек кездесетін, тіпті кездеспейтін ғажайып
Адайдың дүлділ ақыны Абыл Құлбараққа арнаған сөзінде былай депті: «Арғы атаң Ер Есболай, Итемгеннен, Келеді айқын жүйрік ит өлгеннен
Қайтпады қайран ерлер қауымына, ажалға өзі барып сүйкенгеннен»
Ал Есболай ұрпақтары оған «Намыс оты ажалға итергеннен» деп қосып қоятыны бар.
Құлпытасқа «Кесене халық қара­жатына тұрғызылды» деп жазылған.
Ауданның 80 жылдығына арналған «Жылыой жылнамасында» Есболай жөнінде мынадай дерек беріліпті: «XVIII ғасыр, ту ұстап, қол бастаған батыр, әділ би, «Ақтабан шұбырынды» жылдарында халықты тығырықтан алып шыққан айтулы тұлға
Жоңғар шапқыншылығы кезінде Қаратау мен Сыр бойларына ығысқан Кіші жүз тайпаларын Үш қиянға қайтарып, әр ру, ұлыстарға қоныс бөліп бергендердің бірі
Есболай есімін Әбіш Кекілбайұлы, Берік Қорқытов, Құрал Тоқмырзаұлы, Өмірзақ Озғанбаевтардың шығармаларынан кездестіреміз
Сүйегі біздің ауданымызда, Бекбикенің шығыс бетінде, «Есболай – Ақкөл» атанған жерде».
Есболай қисапсыз бай болған, Арал бойындағы Борсық құмын, Маңғыс­тауды, Жем, Сағыз, Ойыл бойын Дендерге дейін еркін жайлапты
Жазушы Құрал Тоқмырзаұлының мәліметі бойынша Әжібай, Есболай ауылдары 1749-1750 жылдары қос өзен аралығын, яғни Нарынды бірнеше рет қыстап шығыпты
Патшаға арыз жазыпты, бірақ оң ­жа­уап болмаған соң, баса-көктеп кірген сыңайлы
Орыс отарлаушыларымен қақтығыста Есболайдың жер қайысқан малын Жайықтан әрлі-берлі өткізгенде орын алыпты
Ол туралы Әжібай, ­Есболай аттары орыс құжаттарында жеткілікті сақталған
Қысқасы 1801 жылы патша Бөкей ханға қос өзен аралығын мекендеуге рұқсат еткенде, бұл оның жомарттығынан емес, бұл өңірден қазақтар қалайда ­айырылмайтынына көзі жеткендіктен деп түсінген жөн.
Сөз жоқ Әжібай, Есболай, ­Назар, Шотандар Маңғыстауды мекен­деушілердің де басында тұрды
Есболай­дың немере-шөберелері Құлбарақ, ­Батырбек, Жапарберді, Жұматай, Көбек, Байтөбет, Кебіс, Құлшарап сол қанды шайқастардың кейіпкерлері.
Бiз тарихын әлі де түгелдей алмай жатқан елмiз, әсiресе, арғы тарихымыз, қазақ ұлтын, мемлекетiн қалыптастыру кезеңiндегi ерен еңбек сiңiрген тұлғалар, санамызға жазылмас жара салған Ақтабан шұбырынды жылдарының ерлерi әлi жалпылама, ертегi сынды
Егемендiктiң туын көтерген заманда оларды насихаттап, халықтың санасына сiңiру, жастарды олардың ерлiк дәстүрi үлгiсiнде тәрбиелеу жағы бiзде жеткiлiксiз
Мысалы, Есболай есімі Атырау облыстық энциклопедиясында жоқ
Біз Есболай ескерткіші басталар алдында аудан әкімдігін хабардар еттік, кейін кесененің ашылу салтанатына сол кездегі аудан әкімі Р.Нұғмановты шақырдық, бірақ ешкім қатынасқан жоқ.
Ескерткіштер – ел тарихы, халық мұрасы
Соның ішінде халық үшін қасық қанын аямаған ата-бабаларымыз бен аға ұрпаққа орнатылған ескеткіштердің орны бөлек
Бекет атаның кіндік қаны тамған киелі топырақта Жұбан тамы, Ақмешіт, Әжібай-Арал, Құлшан ата, Назар ата, Өтен, Нарынбай, Мәтжан би күмбездерінің қатарын толықтырған Есболай кесенесі ауданымыздың рухани өміріне қосылған баға жетпес байлық, құнды мұра деп есептейміз
Ретін тауып пайдалана білгенге, жас ұрпақты отансүйгіштік, ерлік пен бірлікке тәрбиелеу барысында алтын арқау болмақшы
Отбасымен келіп, Құран бағыштап, суретке түсіп жатқандар баршылық
Мектеп ұжымдарына экскурсия ұйымдастыруға да жолының қиыншылығы жоқ.
Сабыр ҒАБДОЛКӘРІМҰЛЫ,
Қазақстан Республикасы 
Білім беру ісінің үздігі
Атырау облысы
Құлсары қаласы
