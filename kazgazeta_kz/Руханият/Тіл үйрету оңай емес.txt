Қазіргі таңда тілді былай оқыту керек, олай оқыту керек дейтіндер көп
Қалай оқытсаңыздар да, тілімізге нұқсан келмейтін болуы керек қой
Ол жазбаша болсын, ауызша болсын, мейлі, қазақ тілі өзінің табиғи тазалығын сақтамаса, дұрысы – сақтауға бар күшімізді салып, үлесімізді қоспасақ, бәрі бекершілік
Кез келген тілдің өзінің ішкі заңдылықтары, ішкі ағыстары болады.
Кейбір қарама-қайшы түсіп жататын мәселелер де көрініс бермей тұрмайды
Өйткені ол – тіл
Мимен, санамен, жүрекпен, түйсікпен, психологиямен, сезіммен, көңіл толқынысымен, тіпті қоршаған ортамен тікелей байланысып, содан үлкен әсер алып жатқан, қозғалыс үстіндегі үдеріс
Егер тіл өзінің айналасында өзге тілдердің ықпалына ұшырамай өмір сүре беретін болса, оның бағы да, бақыты да сол болмақ
Себебі екінші тіл қайткенде де психологтар тілімен айтқанда саналы, бейсаналы түрде әсер етеді
Ондай кезде тілдің тазалығын сақтаймын деу – көп нәтиже де бермейді
Тілдер араласып кеткенде оған шектеу қойып, шекара белгілеп, заңмен, ережемен ұстап тұра алмайсың
Ол ғылыми түсінікпен айтқанда – үдеріс.
Бүгінде ағылшын тілін білетіндер соның негізіне салып қазақ тілін дамытсақ дейді
Оларға бәрі де оңай, жеңіл сияқты
Қазақ тілі мен ағылшын тілінің екі басқа әлем екенін ескермейді
Ағылшын тілі ешуақытта қазақ тіліндей немесе қазақ тілі ағылшын тіліндей бола алмайды
Ұлттық ерекшелікті, мәдениетті, салт-сананы, дүниетанымды қайда қоямыз? Оны айтпағанның өзінде, халықтың болмысын, төл табиғатын қайда қоямыз? Келісеміз, қазақ тілінің әдістемесін заман талабына сай жетілдірген жөн
Бірақ ол үшін ағылшын тілін үлгі ретінде ұсынудың қажеті шамалы
Дүниежүзінде жүздеген тілдердің әдістемелері бар
Бәрі де ағылшын тілінің негізінде жасалды деу – қисынсыз болар еді
Өйткені тілдің әдістемесі ол сол тілдің ерекшелігімен біте қайнасып кеткен әдістеме болмаса, оған сырттан бір форма, пішінді әкеп таңа салу – мәселені шешіп тастамайды ғой.
Әрбір тілдің бейнелі түрде айтқанда иірімдері, тұстары, қырлары мен қатпар­лары болады
Оның бәріне ортақ әдістеме ойлап табу мүмкін де емес
Қалай болғанда да, бір басы ашық, ден қойып түсініп алатын жағдай бар
Ол – әрбір тілдің артында сол тілдің методологиясы, әдіс-тәсілдері, әдістемесі, оқыту технологиясы, ережелері мен заңдылықтарының (қарама-қайшылықтарымен қоса алған­да) тұрғаны
Енді елестетіп көрелік, үш тілді қатар оқытқанымызда жаңа ай­тыл­ған мәселелердің бәрін бастауыш сыны­бының оқушысы қалай қабылдап, қалай түсінер екен? Тіл оқытуды оңай деп кө­ретіндер мұндай түсініктен арылуы керек.
Хадиша ШАРАПАТ
Алматы облысы
