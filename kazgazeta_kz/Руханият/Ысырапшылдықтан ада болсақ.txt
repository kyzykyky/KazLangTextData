Қазақ қашанда қайтыс болған адамды жерлеу және оған қатысты діни жоралғыларды  орындауға құрметпен қарайтын ел
 Бірақ оларды жүзеге асыруда соңғы жылдары орын алып жүрген кейбір орынсыз жайларды ортаға салу мақсатында  Семей қалалық Достық үйіне ардагерлер, қоғамдық ұйым өкілдері, дін қызметкерлері жиналды. 
Бақилық болған туыстарды ақтық сапарға шариғаттың жолымен, баба­ла­рымыздың игі дәстүрімен шығарып сала алып жүрміз бе? Әсіресе қатым түсіріп, ас беруде нені артық орындап, нені ескермей жүрміз? Мұндай рәсімдердегі ысы­рапшылдық қайсы, дін талабы мен салт-жоралғылардың айырмалары қандай? Міне, осы сауалдарға көпшілік алдында жауап берген ҚМДБ-ның Семей өңірі бойынша өкіл имамы Мақсат Алтыбай қазіргі таңдағы діни рәсімдерді бірізділікке түсірудің маңыздылығы жөнінде айтып өтті.
– Бүгінгі күні дін мәселесі өткір күйде қалып отыр, – деді Семейдегі ТВК-6 телеарнасының редакторы, Қазақстанның құрметті журналисі Дүйсенбек Жақсыбаев
– Сондықтан қазақстандықтардың бойында еліміздің салты мен мәдениетіне сәйкес келетін сана-сезім қалыптастыру мемлекет пен азаматтардың алдында тұрған аса маңызды міндет болып табылады
Біздің телеарнадан «Жұмадағы жүздесу» бағдарламасында дінге қатысты мәселелер көп талқыланатындықтан хабар аяқталысымен ағайын, жамағат қауым хабарласып, телефон шалып жатады
Жақында Нұрсат Әубәкіров деген ақсақал былай деп өз ойымен бөлісті: «Бір туысымыз қайтыс болып еді, сол туысымызды үйден алып шыққан соң, ағайын-туыстар мен жора-жолдастары қоштасу рәсімін өткізіп, жақсы сөздерін айтты
Бірақ бұл сәт ұзаққа созылды
Қыстың ызғары бар, дала суық, жиналған жұрт сарыла күтіп тұрды
Ол ол ма, жаңағы сөз сөйлеу жерлеу рәсімінен кейін Құран қатым оқылып, құдайы ас берген кезде қайта басталды
Бағанағы сөйлеген кісілер тағы да ортаға шықты
Тіпті марқұмның өткен өміріне қатысы жоқ қай-қайдағы жайларды айтып, әрнәрсені талқылап кетті
Осы қажет пе? Шыны керек, апта сайын ағайын-туыс жетісі мен қырқы, жылына шақырып жатады
Содан бір мейрамханада болдық
Соңғы кездері бұндай рәсімдер ең үлкен мейрамханаларда өтетін болды ғой
Қымбат сыйлықтар, жейделер таратылады
Сөйтіп, бір марқұмның қырқын атап өтуде болдым
Мұнда да қайтыс болған адам туралы ұлағатты сөздер айтылды
Тіпті қайтыс болған кісінің туыстары марқұм інілерін емес, келген-кеткен қонақтарды қалай күтіп, қалай шығарып саламыз деп әуре болып естері шықты
Пәлен келді ме, түген бастық болды ма, оған хабар айтылды ма» деп әуреленіп жатты
Осы дұрыс па? Соны білгім келеді.
– Дұрыс емес, әрине, — деді ҚМБД-ның өкіл имамы Мақсат қажы Алтыбай, – ең бастысы – мәйітті арулап кебіндеу, жаназасын шығарып жерлеу, сонан соң Құран қатым арнау
Көп сөзге салынып, қара жерге берген аруақты әспеттеудің ешқандай керегі жоқ
Ол рас, біз осы күні өлікті шығарғанда дастарқан жаю­ды бәсекеге айналдырып алдық
Мәселен, көпшілік күнә екенін біле тұра қайтыс болған адамның кәдесіне той тойлайтындай етіп дастарқан жая­ды
Тіпті кейбіреулер «Ірі қараның қажеті жоқ, міндетті түрде жылқы сою керек, дастарқанда тәтті тағамдардың, салаттардың түр-түрі болсын» деп өзеурейді
Міне, осылайша артық шашылып, ысырапшылдыққа жол беріледі
Жалпы ысырапқорлық – үлкен күнә, әр отбасының берекесін қашыратын жаман қылық.
«Адамды тірісінде қадірлей ал­мағанда, өлгеннен соң мақтан үшін сый­лағанымыз кімге керек?» деп өз ойын айтты Халықаралық «Қазақ тілі» қоғамының Солтүстік, Шығыс аймақтары бойынша вице-президенті Орал Шәріпбай
«Рас, торқалы той, топырақты өлімде алыс-жақыннан жиналатын жамағайын үшін әр қазақ барын салады
Әйтсе де, дін қызметкерлері ас беру рәсіміндегі жоралғыларды жаңартуы қажет деп ойлаймын
«Дәстүрдің озығы бар, тозығы бар» демекші, атап айтқанда, ұзағынан сөз сөйлеуді азайту қажет
Тек ет-жақын туыс­тары немесе сарысүйек құдалары ғана марқұмның істеген жақсылығын өнеге ретінде қысқаша айтып өтсе жеткілікті».
– Жасыратыны жоқ, өлікті жө­нелтудің өзі бәсекеге айналып бара жатқаны рас, – дейді қалалық ардагерлер кеңесінің төрағасы Амантай Доғалақов
– «Өлім – бардың малын шашады, жоқтың артын ашады» деген нақыл бүгінгі күнге де дәл келіп тұр
Жақыны өмірден озған кейбір жағдайы төмен отбасылар бәсекеден қалып қоймайық, «ел не дейді» деп марқұмды ақтық сапарға жөнелтуде банктен несие алып, қарызға батып, қиналып жататын жағдайлар кездеседі
Ас беруде дастарқанға тағамның түр-түрін толтырып, қымбат мейрамханаларға жасап, бәсекелестікке, мақтанға салынуға болмайды
Ысырап дегеннің өзі мақтан, мешкейлік, азға қанағаттанбау, рухани байлықтан ада болудан келіп шығады.
Бұл басқосуда айтылған сөз көп­шілікке ой салды.
Раушан Нұғманбекова
Семей
Суретте: Семей қаласының бас имамы, ҚМБД-ның Семей өңіріндегі өкіл имамы Мақсат қажы Алтыбай және жергілікті телеарна қызметкері Дүйсенбек Жақсыбаев.
