Алматы, 1986 жылдың желтоқсаны.
Биылғы қыс қаһарына ерте мінді

Және өзі жылдағыдан өзгешелеу ме, қалай?! 
«Барыс жылы барыңды шаш, таба алмасаң тарыңды шаш» деген бабаларымыздың баламасын биыл оқуға түсіп, алғаш студент атанғанда басқаша сезінген секілді едік?!
Желді тоқсанның үскірігіне үстімдегі былғары күртеше шыдас берер емес
Ішінен қанша қалың кисем де бүрсеңдетіп барады
Қалыңырақ бірдеңе алуға қалта жұқа…
«Саяхат» автобекеті.
Кешқұрым.
ГРЭС-ке қатынайтын №300 автобусты күтіп, бүрсеңдеп тұрмын
Автобусқа міне сала артына қарай жүгіремін
Львовтың дарылдақ автобустарының моторы артында болғандықтан, артқы орындықтар ыссы, рақат
Аралық біраз жер болса да, тез жеттік
Осында күзет бөлімінде қызмет ететін үлкен ағам Ержан жатақханада тұрады
«Питактан» ары қарай да тағы біраз жер жаяулатып келіп, есік қақтым
Есік ашқан әдеміше келген ұйғыр қызы менімен орысша амандасып, ішке өткізіп жатып: «Ержан жұмыста, қазір келіп қалады» деп бәйек болып жатыр.
Мен бұйығып жатып, ұйықтап кетіппін
Олар мені тамаққа бір-ақ оятты
Ет асыпты
Тамақ үстінде үшеуміз әңгімелесіп ұзақ отырып қалыппыз.
– Таңертең 6-да тұрып кетуің керек, әйтпесе сабаққа кешігесің
Жат енді, – деп, өздерінің кереуеттеріне маған төсек салып берген ұйғыр жеңешем таңатпай тұрып шайымды қойып, тойып ал деп әлек боп жүр
Шай үстінде ағам: «Үстің жұқа ғой» деді
Мен бірдеңе деп міңгірледім
Тұрып киіне бастадық
Өзі әскери бушлатын киді де, маған өзінің биыл ғана сатып алған қымбат тонын (шубысын) кигізіп, жеңгем екеуі мені автобусқа дейін шығарып салды
Автобус күтіп әңгімелесіп тұрмыз
Тоңып тұрғаным жоқ
Үстімде қалың шубы
Тек қазір қайтадан шешетінім есіме түссе тоңып кеткендей боламын
Сол сәтте автобус та келе қалды
Ағам қалтасынан 10 сом алып маған ұсынды
Болмашы ғана қарсылық танытқандай болғаныммен, лып еткізіп қалтаға салып алдым.
– Болды, отыр автобусыңа! – дегенде шубыны шеше беріп едім, ағам: «Шешпе, оны сен кие бер, менің бушлатым бар ғой, сосын тағы көрерміз» деді
Көзімнен ыршып кеткен жасты көрсетпес үшін автобустың артына қарай тұра жүгірдім
Кеудемді біртүрлі қуаныш билеп барады
Үстімде қымбат шубы
Қалтамда қызыл ондық
Түсім болмаса екен деп қоямын, өзіме-өзім
Әншейінде отыра сала бұйығып ұйықтап кететін ыстық орында бұл жолы көз ілмедім
Ол кезде қазіргідей көлік кептелісі деген жоқ, лезде-ақ «Саяхат» автобекетіне келіп жеттік.
«Саяхаттан» ҚазМУ қалашығына апаратын №32 автобусқа ауысып отырдым.
Көңілім алып-ұшып келеді
Бойымды мақтаныш сезімі билегендей ме, қалай? Өз-өзіме бажайлап қарай бастағаным сол еді, енді байқадым, шубымның екі жеңі сәл қысқалау екен
Не болса да екі қолымды қалтамнан көп шығармауға бекіндім де, папкамды қолтыққа қысқан күйде аудиторияға кіріп келдім
Байқаймын, бәрінің көздері менде сияқты
Білдірмей ғана шубымды шешіп жатып, курстас қыз Ұлбаланың сөмкесіне көзім түсе кетпесі бар ма?! Тура менің шубымның түсі
Болды
Мәселе шешілді!
Жатақханаға дейін қолымды қалтамнан шығармай бардым да, Ұлекеңнің сөмкесін жарып жіберіп, қоңыр былғарыдан жең жалғап ала қойдық
Тура «үкіметский» болып шыға келді
Енді екі қолды қалтаға тыға бермесе де болады.
Уақыт осылай өтіп жатты
Студенттік өмірдің қызығы басталып та кетті
Қатал қыстың да мәселесін шешіп қойғандай болатынбыз
Тек, сол кезде алдымызда атышулы 16 желтоқсан күтіп тұрғанын ешкім ойлаған да жоқ-тын…
«Саяхат» сағаты.
16 желтоқсан
Күн сейсенбі.
Сенбі күні Ақшиге үйіме барғаннан сырқаттанып, дүйсенбіде сабаққа келе алмадым да, келесі күні таңғы автобуспен 1-лекцияға кешікпес үшін ертелетіп жолға шыққанмын
Ол кезде «Саяхат» автобекеті жанында орналасқан мұнаралы сағат бар еді
Таңертең дәл осы сағаттың астында достарыммен асығыс қоштасып, №32 автобусқа қарай жүгіре жөнелдім.
Бұл сағат ол кезде біздер үшін Кремль куранттарынан да қымбат болатын
Өйткені біз «Кездесетін орнымызды» ешқашан өзгертуге болмайтынын» білетінбіз
Сол сағаттың түбінде талай табысып, талай қимай ажырасатынбыз
Бірақ сол жерде тағы бір кездесетінімізге еш шүбә келтірмейтінбіз
Жә, бұл бір тақырыбы ауқымды, бөлек әңгіме…
Оған қайтып оралуға сөз беремін!..
«ҚазМУ» қалашығы».
Байқаймын, автобуста да күбір-күбір әңгіме
«Жексенбіліктердің» жеккөрінішті назарын желкеммен сезіп келемін
Жолшыбай ҚазМУ-дың жанындағы дүңгіршектен 1-2 газетті ала сала аудиторияға кірдім
­Гу-гу әңгіме өрби бастады
Басты тақырып: «Қонаевты орнынан алған он тоғыз минуттық Пленум».
Бәрі жасырын, бәрі құпия заманда Шәкәрім, Мағжан, Ахмет, т.б
ата-ағаларымыз туралы, саясат туралы даурығып дискуссия құру журфактықтар үшін үйреншікті дүние секілді көрінетін
Ал мына тақырыптың аясы үлкейіп бара жатты.
Газет бетіндегі Колбин суретінің көзін ойып, маңдайына «Кет!» деген жазуларды ешкімнің ықтиярынсыз-ақ аудиториядағы студенттердің өздері жаза бастады.
Міне, осы кезде: «Жаңа алаңға» халық жиналып жатыр екен деген хабар да жетті
Жалындаған жастар өре түрегелді
Бәрі емес, әрине.
Қамқорлықпен: «Айналайындар-ау, арандап қаласыңдар ғой, ол жерде ешкімді де аямайды, тыңдасаңдаршы» деген жалынышты үнінің өзіне қарсы дау айтып, жолдан итеріп тастап кетсек те бізді сатпаған ағайымыз да болды
Кейіннен біздің ит терімізді басымызға қаптаған, кеңесті жақтаған ағайсымақтарымыз да болды
Ұстап бергендер, сатып кеткендер… Бәрі болды!..
Әп-сәтте әлемтапырық болып, дүние өзгеріп шыға келді…
Міне, дүниені дүр сілкіндірген 3 күндік Желтоқсан көтерілісі осылай басталған болатын
Біз сол көтерілістің бастан-аяқ жуан ортасынан табылдық.
Намыс.
Үлкен лекция залы.
Үлкен комсомол жиналысы.
Әншейінде самаладай жарқырап тұратын фойе шамдары да бүгін білте шамның түбіне түспейтін жарығындай өлеусірей қалғандай
Әлде, әдейі жартысын жақпай қойды ма екен, кім білсін?! Біз кезегімізді күтіп таңертеңнен бері сыртта тұрмыз
Іштен естілген айқай және жазаланғандар мен оқудан шығарылғандардың жандауыстары, жылағандары үрей бұлтын қоюлата түсуде
Байқаймыз, ешкімді ешкім аяп жатқан жоқ.
Кешке таман кезек біздің курсқа келді
Ішке кірдік.
Қысылып, талып қалып жатқан қыздар да бар
Комсомолдан шығарамыз деп қорқытуда
Комсомолдан шықтың деген сөз – бәрі бітті деген сөз!
Осының алдында ғана: «Егерде біреуімізді комсомолдан шығаратын болсаңыз, онда бәрімізді түгел шығарыңыз» деп 50 шақты комсомол билетін жинап апарып үстеліне қойып, қыр көрсетіп жүрген қыздардың бастары салбырап кеткен
Мұны бастаған өзім едім
Бірақ бәрі дерлік қостаған!
– Кім бастағанын көрсетсеңдер, соны ғана жазалаймыз! Болмаса екі курстың комсоргі мен старосталары, т.б
бәрің кетесіңдер! – деді «большой комсомол» үстелді жұдырықтап.
Бірақ бұл жерде ешкім ешкімді сатпады!
Керісінше, Құстүтінова Гауһар деген қызымыз:
– Ағай, біз бала емеспіз ғой, біреу жетектеп апаратын, әркім өз еркімізбен, өз аяғымызбен бардық! – деп жылап жіберді.
Тұс-тұстан қолдаушылар да табылып жатыр…
Өз кезегінде сөз алып, орыс тілінде: «Бұлар бар-жоғы 1-курстың студенттері, көбі әлі 18-ге толған жоқ, балалық жасаған» деп, екі топты қорғай сөйлеген Иманғазинов Мұратбекті Баяндаров: Сен болашақ коммунистсің, кімдерді қорғап отырғаныңды білесің бе, абайла!.
– деп доқ көрсетіп тиып тастады.
Төмен қарап отырған 50 студенттің ортасынан 18-ге әлі толмаған Ормаш (марқұм) орнынан тұрып: «Мен бастадым, мені жазалаңыз!» деді.
Одан ары шыдап отыру мүмкін емес болатын.
– Ол емес, бәрін мен бастап апардым, – деп орнымнан тұрдым…
Сол кезде Баяндаров маған қарай саусағын шошайтып:
– Мынадан шығады ол, мен білемін! – деді.
Оның олай айтатын да жөні бар
Екеуміз ескі таныстармыз
Дайындық курсынан келген мені ол өткен жаздан бері қалалық студенттік отрядтан жақсы танитын
Екеуміз неше мәрте сөзге де келген болатынбыз.
Бір қызығы, сол кезеңде командааралық үш мәрте сайыс болды
Бірі – «Политплакат» («Саяси плакат») деген сурет салудан, екіншісі – «Кірпіш қалаудан» (студенттердің құрылыс отряды болғандықтан) және көркемөнерпаздар жарысы
Осы үшеуінде де еріксіз қолымды қысып тұрып, 1-орынды маған өзі тапсырған болатын
Бірақ көпшіліктің көзінше тілін алмай талай жерге қаратып едім ұмытпапты
Оның үстіне алдында ғана комсомол билеттерін алдына апарып: «Егер біреумізді комсомолдан шығаратын болсаңыз, онда бәрімізді шығар» деп көрсетіп кеткен қырым бар.
Сонымен, өз кінәмді мойындағаным үшін комсомолдық есеп кәртішкеме қатаң ескерту жаздырып, әзірге аман шықтық.
Курс мәз
Жатақханада жайылған дастарқанның басында даурығып жатырмыз
Жаңа ғана неше мәрте өзі ескерту алса да, жиналыста шыр-пыры шығып бізді қорғаған факультет комсомол ұйымының жетекшісі Қосанов Әміржан келіп бізбен бірге отырып: «Жарайсыңдар! Бір-біріңді солай қорғай алсаңдар сендерді ешкім жеңе алмайды» деп ағалық ақылын айтып, тағы бір марқайтып тастады.
Біз бұл кезде алдымызда абақты күтіп тұрғанын сезген жоқпыз…
Иә, «Біздің тарих, бұл да бір қалың тарих,
Оқулығы жұп-жұқа, бірақ-тағы!» деп Қадыр ағамыз жырлағандай, бұл да бір қалың тарих, тек…
Олай болса, өткен-кеткеннің бәрін жіпке тізгендей теріп отырмайын
Бұл туралы әлі толық жазыла жатар
Тек, сол Азамат сыналар тар кезеңде Арымды сақтап қалғаныма қуанамын
Керісінше, талайларға қамқор бола алдым деп ойлаймын
Араша түстім
Менмін дей алдым! Қамалсам да, таяқ жесем де ешкімді сатпадым.
Сол кездегі Журналистика факультеті деканының орынбасары, қазірде 90-ға жақындаған ардақты ақсақалымыз Ыдырысов Әбілфайыз ағаның (мен абақтыдан келгеннен кейін, мені оқудан шығармақ болған кезде Әбекеңнің әкелік мейіріммен арқамнан сипап тұрып:«Мен тірі тұрғанда сені ешкім де оқудан шығармайды» дегенін мен ешқашан ұмытпаймын), журналистика факультетінің комсомол хатшысы Қосанов Әміржанның және көбісі 18-ге енді ғана толған, өрімдей курстас достарым алдында бас иемін!
Тон
Сонымен, басы 15, аяғы 7 күнді арқалап,абақтыға кете бардық: Мен, Ұлықбеков Сейсен, Тастаев Ғазиз және марқұм Мырзағалиев Ормаш пен ортамызда он сегізге енді толған жалғыз гүліміз Гүлмира Сұлтанәлиева.
Абақтының аузынан жасы 18-ге толмаған деп кері қайтарылған Ормашымыз жігіттерден мені бөлмеңіз деп, жалынып жүр.
– Мен бәрібір кері кетпеймін, – деп қояды.
Сонымен, 10–12 адамға арналған тар қапаста 40 шақты «декабрист» отырдық
Камера іші тар
Барлық камерадағы жағдай осындай
Абақты аузы-мұрнынан шыға лық толды
Сасық
Түнге қарай конвойдағы қазақ жігіттерге жалынып, камераның есігін аштырып қоямыз
Түнде жатарда барлық абақтыны басымызға көтеріп, қазіргі гимнді шырқаймыз
Есімде қалғаны: бәріміз осы әнді шырқағанда ескі абақтының есігі емес, керегесі дірілдейтін
Кейде кезекші жігіттер жүгіріп келіп жалынатын: «Қазір іште комиссия жүр, ең болмаса солар кеткенше айтпай қоя тұрыңдаршы» деп.
Күндіз конвоймен әдейі біраз жер жаяу айдап, «Поршень» зауытына апарып жұмысқа салатын
Ол зауытта да бірі жасырын, бірі ашық көмектескен азаматтар көп болды
Сырттай жанашырлық танытқан қаракөздерге де ықыласымыз ерекше.
Сол абақтыда ағаш нардың үстінде астыма төсеуге қанша аясам да, амал жоқ, жамбасыма жаман тақтай батқасын еріксіз төсей салғаннан мыж-мыжы шыққан шубымды абақтыдан соң Ұлбала қарға көміп, қағып-сілкіп қайта кигізгенде баяғыдай жылтырап тұрмаса да, жылуы бойында екенін сезіндім.
Содан бері арада қанша уақыт өтті
Одан кейін де қанша шубы көрдім, тіпті құндыз ішікті де
Бірақ мен ондай шубыны енді кезіктірмесімді ұқтым…
Жарлы БАЙҒАНИН
