Қазақтың қара өлеңіне жырдан үкі тағып, шындықтың шынар биігінен жанартаудай жарқылдап, мәрттіктің, адалдықтың, адамдықтың асыл тұңғиығына бойлаған ақындар қашанда ел жадында
Олардың ғұмыры қысқа болса да, өмір жолындағы, өнер жолындағы атқарған игілікті істері қаншама адамға үлгі бола білді. 
Жуырда Қазақстан Жазушылар ода­ғын­да «Тағзым» клубының ұйым­дас­тыруымен ғибратты еске алу кеші өтті
«Өлінің қамын тірі жер…» атты шы­ғар­машылық кеш өмірден ерте кеткен халқымыздың талантты ақындары – Нұрлан Мәукенұлы, Қайрат Әлімбек, Бейбіт Құсанбекке арналды
Небәрі 40 жастан енді асқан шақтарында құйрықты жұлдыздай ағып өте шыққан, өнерде өршіл жүйрік қалпымен ел есінде қалған азаматтарды ағайындары, достары, ­зиялы қауым өкілдері сағынышпен еске алды.
Кешті Қазақстан Жазушылар одағы басқармасы Төрағасының орынбасары, халықаралық «Алаш» сыйлығының иегері, ақын Маралтай Райымбекұлы ағаларына арнаған естелігімен ашты.
– Үш ағамның үшеуімен де бірге жүрдім
Бейбіт ағаммен қызметтес болдым
Оның жарқын бейнесі, сал-серілерге ғана тән мінезі, сөз саптауы, адамгершілігі мен бойына қалыптасқан ұлттық адами қасиеттері күні кешегідей менің көз алдымда
Қайрат ағамның қамқорлығын, шарапатын көп көрдім
Ол кісі тарпаң мінезді азамат еді
Өмір бойы Жұматай ағамызды пір тұтып өтті
Нұрлан ағам өзімнің туған ағам­дай болды
Жыраулық поэзияны қайта жаңғыртқан от ауызды, орақ тілді ақынның бірегейі еді
Алдымызда осындай ағалардың болуы біздің әдебиетке келуімізге даңғыл жол ашты
Ағаларымның жаны пейіште шалқысын
Бүгінгі кеш шуақты көктем мезгілінде өтіп жатыр екен
Нақ поэзияның уақыты
Сондықтан осынау үш ақынымызды еске алу кешін жыр тойы деп есептейік, – деді М.Райымбекұлы.
Әрмен қарай сөз кезегін алған бел­гілі ақын, Қазақстан Республикасы Мем­лекеттік сыйлығының лауреаты, «Жұлдыз» журналының бас редакторы Ұлықбек Есдәулет ақын інілері жөнінде:
– Поэзияның тылсым құдіреті үшеуінің де бойында бар еді
Нұрланды, Қайратты, Бейбітті де жас кездерінен таныдым
Інілерімнің жаны жаннатта болғай
Олар жырсүйер оқырмандардың мәңгі жүрегінде
Өлеңнің шоқжұлдызы боп қалған азаматтардың жұлдызы жарқырай берсін, – дей келе, алдағы уақытта үш ақынның жыр кітаптары мем­лекеттік тапсырыспен жарық көретініне сенетінін жеткізді.
Кеш барысында республикалық «Айқын» газетінің бас редакторы Нұртөре Жүсіп үш ақынның өмірі мен шығармашылығына тоқталды
Ақындар – Бауыржан Жақып, Темірғали Көпбаев, Аманғазы Кәріпжан өмірден ерте кеткен замандастарына жыр арнап, естелік­те­рімен бөлісті
Ал Абайдың «Сегіз аяқ» әнін нақышына келтіре орындаған ақын Құл-Керім Елемес кешке жиналған жұрт­шылықтың ыстық ықыласына бөленді.
Берікбол Ахметовтің орындауындағы «Біздің елдің жігіттері» әні мен Нұрлан Мәукенұлының қыздары Гүлірең мен Гүлденнің қосыла шырқаған «Әке» әні залдағы жанашыр жандардың жанарына жас үйірді
Сахна төрінде Қайрат ақынның қос немересі аталарының өлеңін оқып, «орнында бар оңалар» деген даналықты сездірді.
Н.Мәукенұлы мен Қ.Әлімбектің жыр әлеміндегі дара сипаттары тереңінен сөз болып, Б.Құсанбектің ақындық, сазгерлік қасиеттерімен қоса тележурналистік қыры, халықтың жадында сақталған «Өмір – өзен», «Қасқағым сәт және бүкіл ғұмыр», «Тіл» секілді алтын қорға жазыл­ған мыңнан артық хабары айтылды.
Кеш соңында Нұрланның жары Гүлмира Амангелдіқызы мен Бейбіттің зайыбы Ғазиза Исахан және Қайраттың қарындасы Нұргүл Әлімбек кешті ұйымдастырушыларға алғысын жеткізді.
«Өлді деуге бола ма айтыңдаршы, өлмейтұғын артына сөз қалдырған» демекші, бұл кеш Нұрлан Мәукенұлы, Қайрат Әлімбек, Бейбіт Құсанбек жырларының мәңгілік екенін тағы бір мәрте көрсетті
Ақынын құрметтеген халық барда, өлеңнің де ғұмыры өміршең бола бермек.
Абылайхан ЖҰМАШЕВ
