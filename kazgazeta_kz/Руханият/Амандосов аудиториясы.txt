Қырғи қабақ   қос көкем
Тем—ағаңның мінезі –
Арыстанды Қарабас.
Тау—ағаңның мінезі –
Қар—жаңбыры аралас…
(Журналистік фольклордан)
Біз оқуға түскенде журналистика факультетінің тұтқасын елге танымал екі кісі ұстап тұр еді
Екеуінің де атағы жер жарады
Екеуі де белгілі ғалымдар
Журфактың төрт құбыласы секілді төрт кафедраның екеуін мүйізі қарағайдай осы ағаларымыз басқарады
Бірі – тау тұлғалы Тауман Амандосов
Екіншісі – мықшегедей мығым Темірбек Қожакеев
Таукең – журналистік шеберлік және әдеби редакциялау кафедрасының меңгерушісі
Ал Темкең – совет журналистикасының теория­сы мен практикасы кафедрасының меңгерушісі
Оның үстіне журфактың аюдай ақырған деканы
Оқуға жаңа түскен студенттер алдымен осы екі кафедраны төңіректейді
Әйтеуір осы қос мықтының біреуінің маңайында болғанды жөн санайды.
Журфакқа түскен кез келген студент осы екі шалдың арасынан ілгеріде қара мысық жүгіріп өткенін бірден байқар еді
Сол мысығы құрымағыр тек жүгіріп өтіп қана қоймай, екі ортада шалқасынан керіліп жатып алған ба дерсің
Себебі екеуінің не қатар жүргенін, не әңгімелесіп, сырласқанын көрген емеспіз
Оны айтасың, ең сорақысы, амандас­пайтын да сияқты
Ол екеуінің қарым-қатынасы жөнінде күллі журфак сыбырлап сөйлеседі
Студенттер өстіп екі ортада шыбын-шіркей болып жүргенде сол екеуінің қарамағында істейтін оқытушы байғұстар қайтіп шыдайды екен?! Арасындағы еті тірі үш-төртеуі болмаса, ұстаздарымыз негізінен біртоға кісілер
Елге танымал адуынды ағаларым оларды баяғыда күшігінен талап тастаған секілді
Шетінен ақырын сөйлеп, анық басады.
Сонымен, екеуінің де шоқтығы биік
Қаталдық екеуінің бойында да жеткілікті
Бірақ Амандосовтың қаталдығының ар жағынан ізгілік пен мейірімнің белгілері көрініп тұрады
Ал Қожакеевтің қаталдығының тоңы көпке дейін жіби бермейді
Жібігенді айтасың, кейде оның қаталдығы қатыгездікке ұласып кетеді
Таукеңнің ызбары болғанымен ызғары жоқ
Ал Темкеңнің ызбары мен ызғары қоса жүреді
Тауман аға көпшілдеу, Темірбек аға кекшілдеу
Бірақ соған қарамастан бәріміз екі шалды да жақсы көреміз
Журфактың төлқұжаты секілді еді ол екеуі
Әрқайсысының орны бөлек
Олардың қыңырлығынан қоғам соншалықты зардап шеккен жоқ
Екеуі де ешқашан қайталанбайтын тұлғалар еді.
Қос профессор да лекциядан кешіккендерді жақтырмайды
Таукең сабақ тыңдамағандарды аудиториядан сыртқа шығарып жіберіп, біразға дейін кіргізбей қояды
Ал Темкең кешігуді үнемі кәсіп қылғандарды аудитория түгілі оқудан да аластап жібереді.
Тегеурінді Темкең тез қимылдап, жедел желіп отырады
Көңіл күйі келіспесе, жолындағының бәрін жайпап өтеді
Ал Амандосов ақсаңдай басып, асықпай жүреді
Ақсаңдайтын себебі, бала кезінде бір аяғын жылан шағып алған деседі… Содан қасірет шеккен
Жастайынан жетім қалып, балалар үйінде өсіпті
Бірақ соның бәрін білдіргісі келмегендей, денесін тік, басын шалқақ ұстайды
Әдемі таяғына сүйеніп, бір аяғын сәл сүйрете әрі орай басып келе жатады
Осынысы өзіне керемет үйлесіп тұрады
Жүріс-тұрысы өте асқақ
Болмысы бекзат екені бірден байқалады
Үстіне қылау жұқпайды
Түрі Атыраудың қарапайым қазағынан гөрі алты атасынан бері арис­тократ еуропалыққа көбірек ұқсайды
Жатқыза тараған бурыл шашының бір талына дейін шашау шықпайды
Көйлегінің жағасы қатып тұрады
Галстугі өмірі қисаймайды
Оны да бір бөлекше тәсілмен байлайтын секілді
Қысқасы, ол күн сайын бір жаңа киім киіп келетіндей әсер қалдырады
Осыдан-ақ Тауман ағаның қызметтегі бағынан үйіндегі бабы ешқашан кем түспейтінін аңғаруға болар еді.
Журфактағы өте күрделі мәселенің бірі – студенттердің осы екі профессормен амандасу жайы
Ұстазбен сәлемдесу – әр шәкірттің айнымас дағдысы
Басқа оқытушылар берген сәлеміңді құрақ ұшып тұрып алады
Ал ел еркесі саналатын екі шалмен амандасу аса қиындықпен жүзеге асады
Олардың алыстан төбесі көрінгеннен тар дәліздің бір шетіне ығысып, сәлемдесіп қалуға тырысасың
Құдды бұрылыста бүйір шамын жағып, кезегін күтіп тұрған майда машинаның күйін кешесің
Амандосов қашанғы әдетінше басын шалқақ ұстап, саған сығырая көз тастап, жаныңнан өтіп бара жатады
Не ернін болар-болмас жыбырлатқандай, не басын сәл изегендей болады
Әлде, көзіңе солай көріне ме, кім білсін?! Әйтеуір әрбір сәлемдесу рәсімінен кейін «осы кісі сәлемімді алды ма, жоқ па?» деген күдік көңіліңде қалады
Ал студенттердің кейбірі ол кісі сәлем алмайды деп санайды
Сондықтан ағамыз ұзап кеткеннен кейін «Амандосов, жүрсе ғой амандасып» деп ептеп өлеңдетіп аламыз
Сен сәлем берген есеп, ол кісі алған есеп… Бірақ сабақ үстіндегі көзқарасына қарап, Тауман ағаның өзіне кімнің амандасып, кімнің амандаспайтынын аңғарып отыратынын біле қоямыз
Ал екпіні бөлек Темкең алдыңнан шыға келгенде абдырайтының соншалық, сәлем берген-бермегеніңді ұмытып қаласың
Бірақ екеуі де текті
Сабақ үстінде студенттердің көзінше бір-бірі туралы артық-ауыс пікір айта қоймайды
Мақтамайды да, даттамайды да.
Екі жүйенің арасындағы қырғи қабақ қақтығыс секілді ақсақалдардың арбасуы біз оқу бітіргенше тарқамады
Бір-бірінің алдында иіле қоймайтын қос көкеміздің арасында желіп жүріп жетілдік.
 
Журфакта нең бар, Нормира?!
 
Тұлға болып ұрпаққа,
Тезге салды талайды.
Қыз-қырқынның журфакқа,
Келмегенін қалайды.
(Журналистік фольклордан)

 
Өз басым профессор Амандосовтың лекциясын тыңдап, емтихан тап­сырғаным болмаса, онымен тұрақты араласып-құраласып көргенім жоқ
Ең бірінші семестрдегі алғашқы емтихан – КПСС тарихы болатын
Бұл пәнді әдемі жымиып отырып-ақ, әбден діңкеңді құртатын Сабырхан Смағұлов деген ағайымыз оқытып еді
Бірақ ол біздің тағдырымызды бір аспирантқа сеніп тапсырыпты
Жердің құртындай сол аспирант бізді шетімізден жайратып салды
Аспирантпен алысып-жұлысып отырып «үшке» әрең табан іліктірдік
Келесі емтихан – әдебиет теориясы
Әйгілі ақын Қадыр Мырзалиев «төрт» қойды
Үшінші емтиханды профессор Тауман Амандосовтың өзі қабылдайды
Бұл сабаққа біз ұйқы көрмей дайындалдық
Профессордың лекциясын түгел жаттап алдық
Емтихан үстінде Тауман аға тесірейіп қарап отырды да, үндеместен «бес» қойды
Осылайша аспиранттан «үштік», профессордан «бестік» алуымыз біздің құлшынысымызды арттыра түсті
Одан әрі қарай қамшыны бастық.
Лекцияны тікеден-тік тұрып оқиды
Аяғы ауыратынына қарамастан сөйтеді
Кейбір оқытушылар сияқты үстелге жайғасып алып, жантайып жатып сарнай жөнелу әдетінде жоқ
Профессор Амандосов лекцияны асықпай баппен бастайды
Сабақтың аяғына дейін белгілі бір ырғағынан айнымайды
Әр сөзін анық айтады
Әрине, Тауман ағаның дәрісінде Темкеңнің лекциясындағыдай ауық-ауық ду ете қалып отырмайсың
Диктатор деканымыз тәртібі темірдей қатты болғанымен сабақ басталысымен мүлде басқа кейіпке енеді
Оның лекциясынан көңілді қойылым көргендей жайраңдап шығасың
Ал Тауман ағаның сабақ беру үрдісі мүлде бөлек
Ақырына дейін салиқалы, салқынқанды кейіпте отырып тыңдайсың.
Неге екені белгісіз, сабақ үстінде Тауман аға «журналистика» дегенді «жорналистика» деп айтады
Өз сөзімен айтқанда, «боржуазиялық жорналис­тиканы» жерден алып, жерге салады
Журналистік шеберлік сабағында мақалаңның қаттылау қағазға басылған қиындысын апарып көрсетсең, «О, жорнал ғой мынау!» деп мәз болады
Бірақ «журфакты» «жорфак» демейді әйтеуір.
Жыл сайын алғашқы танысу сабағында қыз-қырқынның журналист болып жарытпайтынын дәлелдеп беру – профессордың дәстүрлі дағдысы
Бұл лекциядан қыз біткен терлеп-тепшіп шығады
Бір жағынан Тауман ағайды түсінуге болады
Ол бұл мамандыққа ұлттық болмыс-бітіміміз тұрғысынан қарайды
Оның үстіне ол кездегі журналистиканың сипаты бөлектеу еді
Ер азаматтан басқаның қабырғасы қайысып кететіндей көрінетін
Сол кезде кейін төмен етектілер бұқаралық ақпарат құралдарын түгел жаулап алатын кезең келеді десе, Тауман ағам сенер ме еді?!
Профессор әр жыл сайын осы ұлағатын айтқанда әр курстан бір бойжеткенді мысалға алатын көрінеді
Біздің курста оның нысанасына ақ маңдайлы ақын қыз Нұрмира Әлішерова ілікті
Оның өзінен де бар, елден бұрын жетіп келіп, профессордың қарсы алдына отырып алады
Тауман ағаның көзі де бірден соған түседі
Содан соң оны тілге тиек етпей қайтсін?!
– Мысалы, мына ақ борықтай Нормира Әлішерова қалай журналист болады? Іссапарға қалай шығады? Бұны ертең күйеуі көзі қиып қалай жібереді, а? Соны неге ойламадың, қалқам?! Сендерге қолайлы мамандық бұл емес
Дәрігер болыңдар немесе мұғалім болыңдар
Журфакта нелерің бар еді? Жалпы, мұнда адасып келгенсіңдер
Қысқасы, әлі де кеш емес
Ойланыңдар…
Амандосовтың уәлі уәжінен кейін бізге курстың бүкіл қызы күні ертең басқа оқу орындарына ауысып кетіп қалатындай көрінеді
Кілең дарақы даратұяқ қалып оқып, сорлайтын болдық-ау деп қиналамыз
Жоқ, кете қоймайды, құрымағырлар
Сылқ-сылқ күлісіп, ертеңіне сабаққа тағы келеді
Жылы жымиып, жағалай жайғасады
Тауман аға төтелеп сөз бастағанда ақын болам деп журфакқа келіп, басына бәле тілеп алған әлгі Кегеннің ақсары қызының екі беті алаулап сала береді
Есесіне біздің жанымыз кіріп қалады.
Қызық болғанда, біздің курстан журналист қыздар көп шықты
Тіпті мамандыққа ұлдардан гөрі қыздар көбірек адал болды-ау деймін
Жур­налистиканың қара шаруасынан бас­тап жетіліп, бас редакторлыққа дейін өскендері де бар
«Кәрі тарлан қалайша мүлт кетті екен?» дейсің сондайда.
Бір ғажабы, ағайымыз үнемі мысалға келтіретін сол Нұрмира Әлішерова Амандосовтың аманатына адалдық танытты
Ептеп қияли болғанымен ақылы бар қыз салып ұрып, журфакты тастап тайып тұрған жоқ, әрине
Оқуын аман-есен бітіріп алды
Бірақ мамандығына қабілет-қарымы жете тұра өмір бойы түрлі басылымдарда тек қана корректор болып істеді
Жұмысына адал
Қате көрсе, тарпа бас салады
Ал Амандосов қайта-қайта қауіп қылатын журналистік іссапар дегеннің не екенін ол білген емес
Отбасының бабын тауып, төрт баласын тәрбиелеп отыр.
Сірә, Тауман ағамыздың «Журфакта нең бар, Нормира?!» дегені ұмытылмастай болып есінде қалған шығар…
 
Оппоненті – Әуезов, кеңесшісі – Засурский

 
Сөз арнаса бар елге,
Селт еткізер Цеканы.
Аты мәшһүр әлемге,
Әуезовтің деканы.
(Журналистік фольклордан)
Ұлы Мұхтар Әуезовтің көзін көріп, сөзін тыңдаған ағаларымыз баршылық
Ал сол әлемге әйгілі ғұламаға бастық болған адамды көргеніңіз бар ма? Әдепкіде жұрттың бәрі тосылып қалатын сұрақ
Сөйтсек, бар екен ондай кісі
Бар болғанда басқа емес, профессор Тауман Амандосовтың өзі көрінеді
Себебі, ол бір кезде Мұхтар Әуезов қызмет істеген филоло­гия факультетінің деканы болыпты
Тауман Салықбайұлы бұдан бұрын университеттің сырттай білім беру жөнін­дегі проректоры қызметін де атқарған
Ал декан қызметінде бол­ғанда Мұхтар Омарханұлымен жақын ара­ласқан
Заңғар жазушының күнделікті кіріп-шығып жүрген ұжымын басқарудың өзі бір бақыт емес пе?!
Мұхаңның елгезек жас деканға деген ықыласы да ерекше болған сияқты
50-жылдардың орта шенінде Тауман аға кандидаттық диссертациясын қорғаған кезде әйгілі жазушы бірінші оппонент ретінде батасын берген
Тауман Амандосов сол кандидат қалпымен бертінге дейін келді
Тіпті біз оқуға түскен жылы да ол ғылым кандидаты еді
Бірақ Мәскеудің өзі бекіткен профессор атағы болатын
Ол кезде профессор атағы ерекше еңбегі сіңген ғылым кандидаттарына ғана берілетін
Әрине, Тауман аға кейіннен жазған оқулықтарының нәтижесінде ғылым докторы дәрежесіне де қол жеткізді
Бұл кезде оның ғылыми кеңесшісі М.Ломоносов атындағы Мәскеу мемлекеттік университетінің журналистика факультетін қырық екі жыл басқарған Ясен Засурскийдің өзі болды
Ұлы Әуезовті оппонент, ғибратты ғұлама Засурскийді кеңесші етіп алған Тауман Амандосов қазақ журналистикасына бақ болған тұлғалардың бірі еді.
60-жылдардың ортасында журналистика бөлімі дербес шаңырақ көтергенде Тауман аға осы факультеттің алғашқы деканы болып тағайындалды
Оның декан болған тұсындағы аңызға бергісіз әңгімелер жеткілікті
Бәрінде де ол студенттерге жанашыр, ұстаздарға қамқор мейірбан басшы ретінде сипатталады
Оны анда-санда естелік айтқан қаламгер ағаларымыздың әңгімелерінен аңғарып қаламыз.
Бір күні елуге енді ғана толып, мерейтойын өткізген Сейдахмет Бер­діқұлов журфактың студенттерімен кездесуге келді
Кездесу кешін Темірбек Қожакеевтің өзі жүргізді
Темірбек ағам аузы-аузына жұқпай «Лениншіл жастың» майталман бас редакторын көкке көтеріп, мадақтаумен болды
Бір сәтте қимылы ширақ Сейдағаң залдан әлдекімді іздегендей бір қарап алды да, «Міне, бәрімізді студент кезімізден алақанына салып мәпелеген, шетімізден түстеп танитын, қайсысымызға стипендия, қайсысымызға жатақхана жетпей жатқанын жатқа білетін қадірлі Тауман ағамыз отыр ғой» деп басын иді
Осыны ерекше бір жылылықпен айтты
Бұл сәт студенттерге қатты әсер етті.
Тауман Амандосов журналист Кәкімжан Қазыбаев Қазақстан Компартиясы Орталық Комитетінің идео­логия жөніндегі хатшысы болып сайланғанда қатты қуанды
«Бұл – біздің журфактың түлегі!» деді лекция үстінде сүйсініп
Ал енді сол атағы жер жарған Қазыбаев Амандосов десе тік тұрады дейді
Біздің шалдың бірде-бір сөзін жерге тастамайтын көрінеді
Мұны да жұрт аңыздай етіп айтады
Ол кезде ЦеКаға сөзіңді өткізу деген аспандағы айға ұмтылғанмен бірдей
Амандосов болса, ЦеКаның қақпасын қақ жарып, Кәкеңнің кабинетіне кез келген уақытта кіріп бара беретінге ұқсайды
Елдің бәрі есігіне бір жетуді армандайтын Кәкең (Қазыбаев) мен Шәкең (Елеукенов) Тауман ағаны алдынан шығып қарсы алып, бәйек болып жатады деседі
Бұл да жұрт жадындағы әңгімелер.
Тауман ағамен көп жыл қызметтес болған профессор Намазалы Омашев былай дейді: «Бір қарағанда түрі өте сұсты көрінеді
Ал енді ептеп араласа бастасаң, мәрт екенін байқайсың
Ол шығармашылыққа бейім балаларды бірден танитын
Соларға жағдай жасайтын, жатақхана алып беретін
Жалпы, қайырымды болды
Аздап ішіп қойған жігіттерді де кешіретін
Тықақтап, біреудің артына түсе бермейтін
Небір мықтылар оны қатты қадірледі
Мен Тауман Салықбайұлы декан болып тұрған кезде оқуға түстім
Деканымыз ақшаны қалтасына бүктемей, тікесінен салатын
Мен оның осы дағдысын үйреніп алдым
Студент болсам да қалтамда бұрқырап ақша жүретін».
Журфактың қашаннан қалыптасқан өзіндік жазылмаған заңдары болады
Мысалы, студенттер бұрын журналист болып қызмет істеген ұстаздарын ұйып тыңдайды
Бір күн журналист болып көрмей-ақ, болашақ журналистерге дәріс беру дәстүрі бар еді ол кезде
Ал Тау­ман ағамыз бұл жағынан ұятты емес-ті
Ол Қазақ мемлекеттік университетіне оқуға түспей тұрып-ақ, Атырау об­лыстық «Социалистік құрылыс» газетінде корректор, әдеби қызметкер, бөлім меңгерушісі болып істеген
Сондықтан Амандосовқа бұл жағынан мін таға алмайсың
Басылымның қара жұмысын өз қолымен атқарып көрген адам қай сұраққа да ілкімей жауап береді
Студенттердің оларға деген құрметі де ерекше болады
Оның үстіне ол орыс тіліндегі көркем және ғылыми-танымдық бірқатар шығармаларды қазақ тілінде сөйлетіп, білікті аудармашы ретінде де танылған еді.
Тауман Амандосов журналисти­каның қыр-сырын жақсы білетін осындай сұңғылалығымен де елдің есінде қалды.
 
«Оптимист» колхозының  төрағасы
 
Тұтас елім, төңірек,
Түгел оны таниды.
Сілкілейді көбірек,
Семен Нариньяниды.
(Журналистік фольклордан)
Амандосов жайында айтылатын аңыздардың бірі оның «колхозы» туралы еді
Әрине, бұл нағыз колхоз емес
Бір-бірімен аралас-құраластығы бар тілеулес ағалардың бейресми ұйымы тәрізді
Кезектесіп, қонаққа барады
Таңды-таңға ұрып, әңгімелеседі
Шығармашылық жос­парларын ортаға салады
Сондықтан бұл бір әдеби-көркем сипаты бар келелі кеңес құратын көшелі «колхоз» болғанға ұқсайды
Осы «колхоз» басқармасының төрағасы Тауман Амандосов болыпты
Ұйымға өңкей шығармашылық адамдары мүше болған соң олар бұрынғы деканға сенім артқан шығар.
Ал «колхоздың» мүшелері Амандосовтан да қызметі үлкен, сен тұр мен атайын азаматтар екен
Тегеурінді төраға сол мықтылардың бәрінің басын қосып, колхоздастыру дәуірін абыроймен өткізген секілді
Тауман Амандосовтың ұлы, МГУ-дің түлегі Азамат ағамыздың журналистерге берген сұхбатындағы деректерге сүйенсек, ол ұйым «Оптимист» колхозы деп аталыпты
Таукеңнің есімі жазылған мөрі де болған
Анда-санда «колхоз» басқармасының бұйрықтары да шығып тұрған
«Оптимист» колхозының төрағасы әнді де тәп-тәуір шырқайды екен
«Таяғына сүйеніп тұрып, «Ақбақайды» әуелеткенде кейбір кең тынысты кәсіби әншілерге оңайлықпен ұпай бере қоймайтын еді» дейді әріптестері.
Тауман Амандосовтың дәрісінен есімізде қалып қойған бірқатар мысалдар бар
Ол Карл Маркстің әйгілі «Мозель корреспондентінің ақталуы» деген мақаласын жіліктеп тұрып түсіндіретін
Шайтан иектеген біздің есімізде Маркстің мақаласының маңызынан гөрі оқшаулау тақырыбы көбірек сақталатын
Амандосовтың сабағынан Семен Нариньянидің кім екенін жақсы біліп шықтық
Ол КПСС Орталық Комитетінің «Сал жігіт» фельетонындағы қателіктер туралы» қаулысының жай-жапсарын егжей-тегжейлі баяндап береді
Сол жылдарда болашақ баспасөз мамандары біле жүруге тиіс мұндай қаулыларды оқыту міндеттелетін
«Сал жігіт» («Ухарь») – атақты журналист, фельетоншы, драматург Семен Нариньянидің шығармасы
Ол бір заманда түкірігі жерге түспейтін қаламгер болған
Қызметін «Комсомольская правдадан» бастап, кейін «Правда» газетінің фельетон бөлімінің редакторлығына бекітілген
Содан талай жыл журналис­тикада жасын ойнатқан
Әйгілі футболшы Эдуард Стрельцовтің мінез-құлқы туралы «Атақ-даңқтың ауруы» деген фельетон жазған
Бір күні ол «Правдаға» құрылыс мекемесінің іскер, бірақ серілеу, өз бетімен жүріп-тұратын басшысы жөнінде фельетон жариялайды
Әлгі кісі сол күні жүрек талмасы ұстап, қайтыс болады
Енді өз шығармасы Нариньянидің өзіне бәле болып жабысады
Тауман ағамыз осы оқиғаға қатысты шыққан қаулыны жақсылап талдайды.
Қазір Маркстің де, Нариньянидің де шығармалары журфакта оқытылмайды
Бірақ Тауман ағайдың тиянақты түсіндірмелері жадымызда жатталып қалды
Ол кісінің жекелей және ұжымдық авторлығымен шыққан «Совет журналистикасының теориясы мен практикасы», «Пуб­лицистика – дәуір үні», «Газет жанрлары», «Журналист және өмiр», «Қазақ баспасөзiнiң жанрлары» атты теориялық оқулықтары мен оқу құралдары студенттердің қолынан түспейтін
Ал профессордың өзі аударған «Журналист анықтамалығы» сол тұстағы баға жетпес кітапқа айналды.
Профессор шәкірт таңдай білетін
Кафедраға сайдың тасындай жігіттерді іріктеп алды
Фантастиканың жалына жармасып, әдеби ортаға ерте танылған Абдул-Хамид Мархабаевты оқытушылыққа қабылдады
Ақтөбеде журналистиканың көрігін қыздырып жүрген Серікқали Байменшинді Алматыға қызметке шақырды
Университет бітіріп, баспаға беттеген Бауыржан Жақыпты оқу орнына дереу қайтып әкелді
Студенттік өмірмен енді ғана қоштасып жатқан Амантай Шәріпті үкілеп отырып кафедраға алып қалды
Сол шәкірттерінің бәрі де бүгінде профессордың үмітін ақтады
Қазір төртеуі де ғылым докторы
Бұдан басқа ел назарына ілінген шәкірттері де жетіп артылады.
* * *
Әл-Фараби атындағы Қазақ ұлт­тық университетінің журналистика факультетінде Амандосов аудитория­сы бар
Бұл аудиторияда ұстаздың рухы ұялап қалған
Онда қазіргі шәкірттер бүгінгі ұстаздардан дәріс алады
Бірақ Амандосовтың аудиториясы осынау ауқымды бөлмемен ғана шектелмейді
Қырық жыл ұстаз болған оның лекциясын тыңдаған мамандар еліміздің әр түкпірінде жүр
Олар өздерінің ізбасарларына Тауман ағаның тағылымын дарытады.
Қысқасы, Алаш жұртына танымал Амандосов аудиториясы әлі де қазақ журналистикасына қан таратып тұр…
 
Бауыржан ОМАРҰЛЫ
 
