Бүгінгі таңдағы діни-психологиялық климаттың тек елімізде ғана емес, әлемдік деңгейде де бір жағынан үйлесімді, екінші бір қырынан қайшылықты сипат алып отырғаны жасырын емес.  Жалпы алғанда, діннің адамзат қоғамын ілгері дамытудағы оң ықпалымен қатар, оны дұрыс түсінбеуден болатын жағымсыз ықпалы тарихтың өн бойына сіңірілген тәрізді
Осы жағымсыз салдарлардың қозғаушы күші – діни экстремизм мен лаңкестік және оған жетелейтін агрессияшыл фанаттық, көзсіз құлдық ұрушылық, схоластиканы аңсаушылық, дінаралық келісімді сақтамау, зайырлылықтан алшақтау және т.б
туындап жатады.
Осындай ерекшеліктер біздің елімізде исламның ұлттық нұсқасын арнайы жасақтауға, оның негізгі бағдарларын құруға сұранып тұрғандай
Бұл тұста онымен келісе қоймайтын «Ислам біреу, оны жіктеуге болмайды» деген сияқты көзқарастар қалыптасқан
Біріншіден, ол ұлттық қауіпсіздік пен мемлекетіміздің жарқын болашағына, бейбітшіл тұрмысқа сенімділікті қамтамасыз етуде өзіндік үлесі бар қолданбалы және қашанда гуманистік тұрпатты теория болмақ
Екіншіден, Исламның ұлттық моделі жалпылама нұсқа, теориялық бағдар, концептуалды идея және ғылыми-зиялы ойталқыға арналған жоба болып табылады
Яғни бұл қоғамдық, бұқаралық санада құпталмаса, өздігінен-ақ ығыстырылып қалатын жай ғана идея деген сөз
­Экстремизм мен терроризмнің алдын алу жағдайында, қазіргі өркениеттің негізінде жатқан құқық, мораль, философия, діннің кейбір іргелі түсініктерін қайта қарастыру да маңызды түпмәселе дер едік
Оның үстіне діни экстремизм мен терроризм ахуалы, шындығында, «санадағы діни құндылықтарды қайта бағалау» кезеңінің туындап келе жақанын білдіреді және дінтануды реконструкциялауға жетелейтін сыңайлы
Бұндай діни тараптағы келеңсіз көріністер мен жаңа діни ұйымдардың пайда болу қатерлерін тек тыйым салумен ғана шешуге болмайтындығын, ұлттық идея мен идеология, ұлттық бірегейлену сияқты табиғи қажетті беталыстар арқылы реттеу керектігі туралы тұжырымдар негізсіз емес.
Үшіншіден, оны тек біз ғана ұсынып, жаңалық ашпақ ниетте емеспіз
Бұндай нұсқа мыңдаған жылдар бойы сабақтасып келе жатқан ата-бабамыздың діни бағдарында бұрыннан-ақ орныққан
Мәселе, оны қайта қалпына келтіруде болып отыр
Қазақ халқының діни сенімінің тарихтағы келбеті, шындығында, ислам діні қазақ даласына енгеннен кейін, осы исламның, тәңіршілдіктің, шамандықтың, ата-баба аруағына табынудың кірік­тірілген-жымдастырылған синтездік үлгісін өздігінен-ақ қалыптастырған
Осы көптүрлілік, құрамындағы қай­сыбір діннің басымдық алуы арқылы фанаттыққа ұрынбауының қорғаныш тетігіне айналған тәрізді
Бүгінгі күнгі «зайырлы» деп аталып жүрген үлгі халқымызда олай аталмаса да, бұрыннан-ақ құрылған модель
Демек, қазақ халқы исламның өзіне ыңғайланған мазхабтарын (Ханафи, Матруди) қабылдай отыра, оны да төл дүниетанымға бейімдеп жіберген сыңайлы немесе «этноконтрислам» деп атауға болатын нұсқаны ресми емес түрде жасап шығарды
Және оның ұлттық діл мен архетиптер аясында бүгінгі күнге дейін заңды құбылыс ретінде биопсихоәлеуметтік тұрғыдан сабақтасуы заңды.
Неліктен салт-дәстүріміз бен әдет-ғұрпымыздың кейбір көріністері ша­ри­­ғатта «айтылмаса» да, мыңдаған жылдар бойы жүзеге асып келді? Не себепті салт-дәстүр құрылымында тәңіршілдіктің, шамандықтың, ата-­баба аруағына табынудың элементтері барынша тиянақты түрде сақталып қалған? Неліктен әрісі М.Қашқаридан бастап ислам мен түркілік ділдің өзара үндескендігін, берісі Ш.Уәлиханов, кейіннен бүгінгі күнгі ұлт зиялыларының арасында «қазақ толыққанды мұсылман болмаған» деген сарындаc пікірлер кездеседі? Яғни бұл – қазақ даласындағы тарихи қалыптасқан «исламның ұлттық протонұсқасының» бұрыннан да бар болғандығын көрсетеді
Мәселен, Л.Құрманбаева түркі даласындағы дүниетанымның рәміздік қырларын зерделей келе, ІХ-ХV ғасырларда исламдық рәміздер мен тәңіршілдік таңбалардың қатар жүргендігін, кейіннен де инкорпорацияға ұшыраған ескі рәміздердің ұзақ уақыт бойы өз мағынасын сақтап келгендігін атап өтеді
Ал Г.Шәймерден қазақ халқының көшпенді өмір салты мен бұрынғы сенімдері исламды саясаттандырмағанын, араб рухындағыдай шынайы мұсылман болмағандығын атап өтсе, М.Шайкемелев қазіргі еліміздегі исламдық сенім халықтық салттармен, дәстүрлермен өзара байланысты өзіндік бір симбиозды құрайтындығын тұжырымдайды.
Төртіншіден, қазіргі кезде ислам дінін ұстанған мемлекеттердің діни-рухани саламен байланысқан саяси-әлеуметтік ұстанымдары да әртүрлі болып келетіндігін түйсінуіміз қажет
Нақтырақ айтқанда, бүгінгі біздің қоғамға сіңіріліп отырған ислам сенімінің көптеген қырлары ­«…әлдеқандай біреулердің исламдық үлгісі» екендігін негізге алсақ, өзіміздің үлгіні табиғи-тарихи, руханиятты-сұранысты түрде қажет етіп отырғанымызды несіне жасырамыз
Бізге үздіксіз діни қақтығыс пен соғыс жағдайында өмір сүріп отырған мемлекеттердегідей ішкі діни тұрақсыздыққа бағдарланған немесе өркениеттің талаптары мен прогрестің жағымды-тиімді қырларына теріс көзқараспен қарайтын саясаттандырылған исламның қажеті жоқ
О.Хульткранцтің «дін экологиясы», Ж.Ваарденбургтің неофеноменологиясы сияқты дінтану әдіснамасына келіп тоғысатын пікірлерді басшылыққа алсақ, мұсылман дінінің жалпы теориялық негіздері емес, бұл жерде оның Қазақстандағы қабылдану ерекшеліктері мен санамыздағы келбеті қандай екені маңызды
Олай болса, біз ұсынып отырған жобаның өзі түпнұсқамен бірегейлендіруді әрі діни қоғамдық сананың радикалды қырларынан арылуды көздейді.
Ендеше, исламның ұлттық нұсқасы мұсылман дінін өзгерту немесе жаңа­шаландыру, жаңа иждиһат болып табылатын модернизация емес
Керісінше, ұлттық құндылықтарды қайта жаңғырту мен бірегейленудің табиғи эволюциялық реставрациясы болып табылатынын және жат ағымдардан қорғанудың «классикалық иммунитеті» болып, ресми емес түрде болса да, қабылданатынын-бекітілетінін атап өткіміз келеді.
Себебі дәстүріміздің исламдық емес элементтеріне қарсы келу, мыңдаған жылдар бойғы сақталып келе жатқан дәстүрді «бүгін мен жоқ қыламын» деген түсініктің өзі трагикомедиялы жағдай, жалпы тарих алдындағы күнә
Сол «деструктивті пиғылды Меннің» отыз-қырық жылдық саналы ғұмыры мен мыңдаған жылдар бойғы тарихтың тайталасуы «қанденнің пілге үргенімен бірдей» комедиялық қыры туындайды
Себебі тарих бүгінгі әрбір адамның Менінің бар болуының алғышарты, ата-бабаларымыздың шынайы өмірі және баршамызды өзінің қойнауына тастайтын руханияттық-тәжірибелік-айғақтықпен жабдықталған асқақ та қастерлі жады кеңістігі болып табылады
Бұл оның трагедиялық қыры.
Бесіншіден, біз бұны бүгін ұсынбасақ, ұлттық рух пен руханияттың ішкі қуаты өздігінен-ақ осындай нұсқаны (оны арнайы нұсқа, модель деп атамаса да) стихиялы жүзеге асыруы ықтимал және оның белгілері қазіргі кезде байқалып отыр
Бірақ күн санап көбейіп келе жатқан адасқандардың тағдыры мен болашағын ойласақ, ұлттық нұсқаны ұсынудың өзектілігі, оны жедел іске асыру кезек күттірмейтін мәселе екені түсінікті жайт
Немесе біздің құндылықтарымыз бен мүддемізге сай келмейтін парадигма сырттан таңылуы мүмкін
Сондықтан Қазақстанға «өз» исламына бағдар ұста­нуға тура келеді және ол «қазақы» болғанымен, дәстүрлі исламнан алшақтай қоймайды.
Алтыншыдан, бүгінгі діни ахуалда, «былай тартсаң өгіз өледі, былай тартсаң арба сынадының» кері келіп тұрғандықтан, әзірге бұдан басқа баламалы жол жоқ екені белгілі
Осындай ахуалды жете түйсінген отандық зиялыларымыздың кейбірі бұндай нұсқаның қажет екендігін атап көрсетуде
Бұл құбылыстың өзі «ұлттың психологиялық қорғаныш тетігінің» қызметінен туындаған маңызды әлеуметтік әрекет
Әбсаттар қажы Дербісәлі де мұсылмандық әйел киімдері туралы пікірінде олардың ұлттық реңкте болуы тиіс екендігін атап көрсетті.
Қазіргі таңда, мәселен, имамдар арабтардың діни киімін сол қалпында адекватты түрде қабылдаған жоқ, оған ұлттық оюларды енгізе отырып, талғамымызға ыңғайлап алды
Ендеше, Исламның ұлттық нұсқасы жалпы алғанда: «ұлттық+өркениеттілік+исламдық=зайыр­лылық» деген тізбекті қағидаға (алгоритмге) келіп тоғысуы тиіс және радикалды ағымдардан қорғанудың иммунитеті, саяси бағдар, азаматтық ұстаным болып құрылуы қажет
Ендеше, аталған нұсқаның жалпы теориялық-әдіснамалық негіздерін былайша ұсынбақпыз:
1
Ұлттық идея аясына енетіндей болуы тиіс
Себебі халқымыз мыңдаған жылдардан бері дағдылы ұстанған діни сенімдер ұлттық идеяның руханияттық саласының құрамында сақталады
Сондықтан ислам діні де барлық ұстанымдары жағынан ұлттық идеяға қайшы келмей, оны толықтыруды жүзеге асыруға қызмет етуі тиіс
Бұл тұста ұлттық идея мен ислам дінінің мазмұндарын тура сәйкес деп түсінуге болмайды, қиысатын және қиыспайтын жақтары бар екендігін ашып айтуымыз керек
Академик Ә.Нысанбаев та қоғамның діни және ұлттық сипатын араластырмау керектігін нақты дәйектеді.
2
Ұлттық салт-дәстүр мен әдет-ғұрыпты басшылыққа алатындай болуы қажет
«Бұндай дәстүр исламға жат», «шариғатта бұлай айтылмаған» деген сияқты тайыз тыйым салулар болмауы қажет
Себебі дәстүрлі ислам шарттарындағы рухани құндылықтар біздің ғұрыптық-салттық институтымызда әу бастан-ақ бар немесе керісінше исламдық салттар салт-дәстүрімізді толықтырушы жүйе болып келеді
­Ендеше, исламдық талаптар мен әдет-ғұрыптың қайшы жақтарын ашып көрсетіп, оны кіріктіру мен келістіруді оңтайлы тәсілдермен жүзеге асыру керек.
3
Бүгінге дейін сақталып келе жатқан исламнан бұрынғы ұлттық діни сенім шарттарының тиімді, пайдалы, ұтымды қырларын ұмыт қалдырмау қажеттігі туындайды
Себебі сан мыңдаған жылдар бойы қалыптасып, жүйеленіп, сұрыпталып, тиімсіздері ығыстырылып, оңды, жағымды жақтары дамытылып келген сенімдер халқымыздың шынайы-табиғи ұлттық болмысының нақты көрінісі болғандықтан, оның дүниетанымдық-практикалық қырларын ескеріп отыруымыз қажет
Бір ғана мысал, туған жерді, елдің геофизикалық кеңістігін қорғау патриотизмін қамтамасыз ету қызметін атқарған, табиғатқа деген экологиялық және эстетикалық сана қалыптастыруда маңызды болып саналған – Жер-Ананы (Ұмай ананы) құрмет тұтуды «ширк» деп түсініп, орнына бұның қызметін толық атқаратын басқа баламаның ұсынылмауынан не ұтамыз
Бүгінгі таңда Ұмай ана культі солғынданып, оның тек жоғарыда аталған қызметтері ғана сақталып қалған, сондықтан осы солғынданған кейпінің өзі белгілі бір дәрежеде қызмет атқарып тұр.
4
Заманауи өркениеттілік талаптардан тыс қалмайтын болуы тиіс
Барша адамзат ұсынып отырған өркениеттік шарттарына ислам діні қайшы келмей, қайта оны барынша қолдап, сенім мен сезім тұрғысынан айғақтап отыруы қажет
Өркениеттік оңды талаптар мен жағымды құндылықтардың рухани, экономикалық, саяси, әлеуметтік, тіпті тұрмыстық жақтарының барлығын мойындайтын және пайдаланатын нұсқа қажет.
5
Жат діни радикалдық ағымдық тармақтардың ешқайсысын мойындамайтын және жоққа шығаратындай мазмұнды қамтамасыз етуі тиіс
Осы тұста Қ.Лама-Шарифтің: «Жергілікті деңгейде халық арасында діни радикализмді қабылдамаудың нұсқауларын одан әрі қалыптастыру бойынша жүйелі жұмысты қамтамасыз ету орынды деп ойлаймыз» деген ой тұжырымының қаншалықты маңызды екендігін пайымдай аламыз
Себебі адасу мен шатасу нақ осы жағымсыз пиғылдардан – фанаттықтан бастау алады
Сондықтан бұл нұсқа өзінің қағидаларын жат ағымдардан анық айрылатындай қылып бағдарлап, өзіндік ұстанымдары арқылы олардан қорғанып және қорғап тұратындай болып құрылуы тиіс
Сонымен қатар белгілі бір деңгейде, олармен күресе алатындай әдіснамалық-теориялық жақтары өте мығым болуы қажет
Сондай-ақ діни қауымдастық пен дінтанушылар ұсынып жүрген бағыттың бірі – Ислам дінін насихаттау экстремизм мен терроризмге қарсы күрестің әсерлі-ықпалды тәсілі бола алмай отырғандығын атап өтуіміз керек
Нақтырақ айтқанда, бұл нұсқа А.Косиченконың: «Неге радикалды уағызшылар (Құранды бұрмалай отырып) адамның санасын теракт жасауға дайын етіп шығарады да, ал «сабырлы исламның» атынан сөйлейтін имамдар Құранды ашық және дәл тәпсірлей отырып, бұл бұзылған сананы тазарта алмайды? Неге олай?» деген сауалына нақты жауап беретіндей, әлеуметтік жауапкершілікпен қарайтындай болуы тиіс.
6
Құран мен хадистер және басқа да өзімізге лайықты болып келетін діни мәтіндердің әртүрлі керітартпа түсіндірмелеріне жол бермей, оларды бір оңды призмадан ғана қабылдауды басшылыққа алатындай болуы қажет
Кейбір герменевтиктердің пікірінше, мәтін жалпы шикізаттық объект қана, түсіндірушінің білімі мен өзінтану деңгейіне байланысты ұғынылатындығы айтылады
Шындығында, бұл мәтіндер өте көне болғандықтан, кейде, тым жалпылама болып келеді де, әртүрлі түсіндірмелерге мүмкіндік ашады
Міне, радикалды жат ағымдар осыны оңай пайдаланады, өзінің мақсатына қарай ыңғайлап бұрып алып кетеді
Сондықтан исламның ұлттық нұсқасы шынайы, оңтайлы, тиімді, зайырлы түсіндірмені ғана ұстанып, содан айнымауды басшылыққа алуы қажет.
7
Ислам философиясы мен дүние­таным идеалдарын өмір шындығынан ­айыра білетіндей болуы тиіс
Философияның кейбір бағыттары дүниетаным шеңберін кеңейту мен рефлексияға арналған, бұндай ұстанымдар нақты практикалық өмірде қоданыла бермейді
Мәселен, суфизм адамзаттың рухани идеалының және екінің бірінің қолынан келе бермейтін Құдайды шексіз сүюдің идеалы, аскеттік өмір стилі
Осыған байланысты «Қалай өмір сүру керек» деген нақты сауалдың туындауы да заңды
Осы мәселе, Ж.Баласағұнидің «Құтты білік» атты дастанында анық таразыланады: Оғдүрміш пен Огдүлмиштің пікірталасы арқылы аскеттік және зайырлы өмір стилінің баламалы таңдау мүмкіндігі сараланады және келер ұрпаққа өз ұстанымын анықтауды ұсынғандай сыңай танытады
Сопылық ұстаным да дін философиясы арнасында құпталғанмен, фанаттық бағдарлы болғандықтан, баршаға және зайырлы қоғамға арналмаған
Бірақ ол баршаға емес, жекелеген таңдаулы адамдарға ғана тағайындалған эзотерия екендігін де, жалпылама идеал болып құрылғандығын да естен шығармауымыз керек.
8
Еліміздің саяси-әлеуметтік, мәдени-экономикалық, рухани-құқықтық стратегиясы мен тактикасына еш қайшы келмейтін болуы керек және белгілі бір деңгейде өзінің әрекет ету жазықтығында, мүмкіндігінше, оны қолдап отыруы тиіс
Сонымен қатар бүгінгі ислам мемлекеттеріндегі дінге байланысты қақтығыстар мен жанжалдарға араласпайтындай бейтарап қатынаста болу керек
«Дінге сену әркімнің жеке басының ісі», «дінде зорлық жоқ» деген қағиданы тек теория жүзінде емес, практикалық түрде де мығым ұстануды үнемі назардан тыс қалдырмауы қажет.
9
Исламның тек құлшылық жағы­на ғана баса назар аудармай, оның дүниетанымдық-ғылыми-білімдік-этикалық тұстарын басшылыққа алуы тиіс
Кейбір зерттеушілер атап көрсетіп жүргендей, тек киім үлгілерімен ғана шектелмеу қажет, форма қуушылықтың психоаналитикалық астарларын да сезіну керек
Қоғамымызда сезім күші мен сенім ықпалындағы емес, мәселені парасатты, зайырлы, зиялы тұрғыдан шешетін тұлға дайындалуы керек
Себебі бізге қазіргі кездегі кейбір «майдан даласына айналған» мұсылман мемлекеттерінің тағдырының еш қажеттігі жоқ екендігі баршаға аян
Демек, орта ғасырдағы араб-мұсылмандық ренессанс дәуіріндегі әлемге әйгілі болған түркілік ойшылдар кезеңіндегі (әл-Фараби, М.Қашқари, т.б.) ағартушылыққа басымдық берген ислам қажет
Яғни исламды тек жалаң құлшылық діні ретінде бағалау емес, оның ілім мен білімге, даналық пен адамгершілікке шақыратын үлгісін баса ұсыну керек, сөйтіп, сайып келгенде, «интеллектуалдық ұлт» ұстанымына келіп түйіс­уге тиіс
Бұндай интеллектуалдық пен діннің кіріктірілуі С.Нұрмұратов атап көр­сетіп жүргендей, рухани ­интеллектуалды ұлт бағдарымен жалғасын табуды қалайды.
10
Ғылым этикасының арнасындағы ғалымның жауапкершілігіне сәйкес, дінтанушы мамандар, дін философтары-социологтары мен діни философтар-социологтармен қатар, қоғамдағы зиялы қауым өкілдері және біршама ықпалды әлеуметтік қауымдастық болғандықтан діни көшбасшылар (имамдар, діни саладағы білім берушілер, т.б.) мен беделді дін өкілдері (қажылар) де деонтологияланған болуы тиіс
Яғни исламның ұлттық нұсқасына сәйкес, қоғамдағы теріс діни ықпалдар мен жат ағымдардан сақтану, адамгершілік құндылықтарын қалыптастыру, саяси-әлеуметтік прогресс, т.б
жағдайларда дін өкілдерінің белгілі бір деңгейде ресми емес болса да, ішкі әлеуметтік жауапкершілігі мен азаматтық парыздары қамтылуы керек.
Осы орайда, Елбасы Н.Назарбаевтың еліміздегі ресми дін өкілдеріне үлкен жауапкершілік жүктеліп отырғанын, зайырлы қоғамдағы дінбасыларының өзіндік парасатты парыздары болуы тиіс екенін баса айтуы ел болашағы мен мемлекетіміздің рухани-мәдени өркендеуінде олардың маңызды және қозғаушы буын екенін жіті пайымдағандығының көрінісі
Бұл қағидаттар сайып келгенде, зайырлы мен діни фанаттарды ажырататын, осы талаптарға сай келмесе, қалыпты діни ұстанымда емес екендігін белгілейтін, өзін-өзі тексеретін «тест» түрінде де орнығуы тиіс деп айта аламыз
Сонымен қатар, біз көрсетіп отырған исламның ұлттық нұсқасы автордың жеке көзқарасы ретінде тек отандық ғылыми қауымдастық пен дінтанушы мамандардың ойталқысына ұсынылып отырғанын атап өткіміз келеді.
Берік АТАШ,
философия ғылымының докторы
