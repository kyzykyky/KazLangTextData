Есімі ел есінде сақталған текті тұлғалардың қатарында ардагер ұстаз, марқұм Дәнеш Құрманбайқызы ­Мамытбаева да бар
Қызылорда облысы Жалағаш ауданы Мақпалкөл аулында 1928 жылы дүниеге келген
Дәнеш апай өткен ғасырдың, яғни КСРО және ҚКСР-нің үздік мұғалімі атанған, КСРО Жоғарғы Кеңесі Президиумының Жарлығымен «Еңбек ардагері» медалімен, бірнеше жоғары дәрежелі мақтау грамоталарымен марапатталған.
Ұстаз Қызылорда қаласындағы Гоголь атындағы педагогикалық институттың тарих факультетін 1950 жылы үздік бітірген
Сол кезден бас­тап зейнеткерлікке шыққанға дейін облыстың әр өңіріндегі орта мектептерде тарих пәнінен дәріс оқыған
Дәнеш Мамытбаеваның оқу-әдістемелік ұстанымдары мен адамгершілік болмысы, этикеті, моралі, патриотизмі мен педагогикалық-дүниетанымдық көзқарастарының мәні, құндылықтары туралы апаймен көп жылдар бойы қызметтес болған ардагер-ұстаздармен кездесіп, пікір алысудың сәті түскен еді
Осы орайда 83 жастағы ұстаз Назымкүл Бүркітбаеваның: «Ардақты да аяулы Дәнеш апамыз жан-жағына шуақ шашып тұратын көшелі де көсем кісі еді
Апай мектептің оқу-тәрбие жұмысына байланысты өткізілетін түрлі шараларға белсене қатысып, ақыл-кеңесін айтып, өзінің терең білімімен, биік парасатымен, ақыл-ойының кемелділігімен ұжым мүшелеріне үлгі көрсетіп, тәрбие беретін
Жеке басының жүріс-тұрысымен, көркем мінезімен,кішіпейілділігімен, үлкенге де, кішіге де бірдей қамқорлығымен, сабырлығымен, сыпайылығымен, мейірімділігімен мектеп ұжымы ғана емес, бүкіл Қармақшы ауданының жұртшылығы алдында үлкен абырой-беделге ие болғанын көзіміз көріп, әлі күнге дейін еске алып отырамыз
Апай тарихты ғана емес, қазақтың белгілі би-шешендерінің әңгімелерін, Сыр сүлейлерінің жыр-термелерін жатқа айтатын
Дәнеш апа мен үшін мәңгі тағылымды тұлға болып қала береді» деген лебізіне шексіз риза болдық.
Қазақ тілі пәнінің мұғалімі, ұстаз Кенжегүл Қазақбаева да төмендегі пікірімен Дәнеш апайды еске алады: «Апай ұжымдағы қызметтестеріне деген бауырмалдығымен бірге, халықтық дәстүрді ұмытпай жалғастырып, жаңғыр-тып, бізге үлгі көрсететін
Сөйлеген сөзінен, іс-қимыл әрекетінен, ақыл-кеңесінен ізгіліктің, кішіпейілділіктің, кеңдіктің, бауырмалдықтың исі аңқып тұратын
Апайға ұқсауға тырысатынбыз
Сол кездегі мектептегі көп қыз-келіншектің Дәнеш апай идеалына айналды десем артық болмас
Апай осындай қарапайым әрі биік тұлға болатын» десе, тағы бір ардагер-ұстаз Әлипа Арапова да осы тектес пікірлерімен бірге, Дәнештің адам көңілін жадырататын ерекше қасиеттеріне көңіл бөлген еді
Сонымен бірге ұстаздар: Қамқа апай, Рабиға Байжанова, Жаңыл Үмбетовалар да Дәнеш апайға деген оң ықыластарын білдіріп, оқу-әдістемелік тәжірибесінің әралуандығын атаған еді.
Назымкүл апайдың айтуынша, сол кезеңдегі бекітілген оқу бағдар­ла­масының шеңберінде Дәнеш апай тарих пәні бойынша бірнеше оқыту әдістемелерін қолданған
Олар: ауызша хабарлау әдісі, баяндау, әңгіме құру, түсіндіру
Тарихи көрнекі құралдармен оқыту әдістері – суреттер, портреттер, карта, т.б
құралдарды пайдалану
Әртүрлі мәтін-құжаттармен сабақ өткізу: оқулықтар, көркем әдебиетті мол пайдалану, т.б
Апай әрбір тақырыпты бүкіл сынып болып меңгеруге, оқушылардың құлшынысын арттыруға ерекше көңіл бөлген
Демек, дәріс мақсаты бойынша, оқушы алған біліміне, оның өзінің ойлау қызметінің нәтижесі екеніне көзін жеткізуі тиіс болған
Тарихи материалдарды оқушылардың қалай меңгеріп жатқанын білу үшін Дәнеш апай әрбір оқушының зейінділігін, қиялдануын, ойлануын, жадын, есінде сақтау қабілеттерін ескеруге ерекше мән беріп отырған
Әрі қарай Дәнеш апай қолданған әдістемелер мыналарға саяды: а) тарихи оқиғаларды салыстыру арқылы оларды талдау, жоспар құру, тарихи фактілерге баға беру, сызба-кестелер жасау; ә) мәселе қою әдісі – оқушы назарына сабақ алдында мәселе қою, ол туралы болжам жасау; б) ішінара іздену әдісі – сурет, құжат туралы сұрақтар қою арқылы шешім шығаруды үйрету; в) зерттеу әдісі – оқушы алған білімін қолдана білуді үйрету
Назымкүл апайдың тағы бір айтпағы, апай тарихи тақырыптардың, яғни дерек пен дәйектердің мағыналы, мазмұнды, дәлелді әрі шынайы әсері болуы үшін оларды көркем ойлармен тарқатып, қазақтың шешендік өнерінің салиқалы ойлау түрлерімен сабақтастыра отырып, дәріс беруге терең көңіл бөлгенге саяды
Жалпы тарихты мектепте оқыту педагогикалық ғылымға жатқандықтан, апай білімнің мақсаты мен мазмұнының құнарлы болуына баса назар аударған.
Рухани тұлға – ақыл-ой қабілеті мен ізденгіштігі, іс-шеберлігі, білімділігі, ізгі қасиеттері, көрегендігі арқылы қоғамда дараланған кісі
Орыс философы Н.Бердяев: «Тұлға ұзақ процесте, бөгде нәрселерді аластаудан, оның өзіне керектерін ғана талдауынан қалыптасады» дей келе, оның «адам үнемі рухани құқықты, рухани моральды, рухани зердені нығайтуы керек» деген ұстанымын Дәнеш апайдың этикалық, эстетикалық көзқарастары растайды
Сұхбаттар тұжырымдамасы ретінде тағы бір айтарымыз, бүгінгі күні ғылым саласы болып қалыптасқан білім философиясы бойынша, Дәнеш апайдың озық ойлы тағылымы мен осы тектес қоғамдағы әлеуметтік ағымдардың тоғысу нүктесі, бұл саланың «ұйытқысы» болып оның мәтінін құрайды
Себебі білім философиясы орта білім беру жүйесінің жағдайын, қызметін зерттеп, талдайды
Мектеп білімінің мақсаты мен міндеттерін, құрылысы мен ұйымдастыру ұстанымдарын зерттейді.
Осы орайда апайдың болжамдық қасиетінің шынайылығын да айтпасқа болмас
Өткен ғасырдың 80-жылдарының бас кезінде осы жолдар авторының Дәнеш апаймен кездесуінің сәті түскен еді
Ол кезде менің көңілім құлазып, көп жылдар арман еткен мақсатым орындалмай, еңбегім зая болғандай кейіпте едім
Мен ол кісіге ҚазКСР ҒА корреспондент-мүшесі, философия ғылымының докторы, профессор Ағын Хайроллаұлы Қасымжановтың тікелей нұсқауымен аты аңызға айналған дала ойшылы Асан қайғы бабамыздың рухани мұрасын зерттеуге ден қойғанымды айтып, алайда Кеңес үкіметінің ұлттық зердеге деген сыңаржақ саясатының салдарынан шығармашылық ізденіс-әрекеттерім аяқсыз қалған еді дедім
Апай біршама ойланып отырды да, Асан қайғы бабамыз туралы аңыз-әңгімелердің шығу себебін тарихи тұрғыдан тарқатып, оның қазақ халқының бақытты келешегі үшін өмірін арнаған, әулие-ойшыл тұлға екендігін айтқан болатын
Әрі қарай зерттеулерімді жалғастыруға менің көңілімді баса аударып, болашақта бабамыздың арман-әрекеті іске асатынын кәміл де мығым сеніммен атап еді
Арада жылдар өткенде, апайдың рухани шабытының арқасында, «Асан қайғы дүниетанымы» атты ­монографиям жарық көріп, ғылыми мақалаларым баспасөзде жарияланды.
Сөз жоқ, әр заманның өз ерекшелігі мен қайшылықтары болатыны анық
Оларды барынша сабырлықпен қабыл­дап, қиындықтарды жеңе білу, жасам­паздық идеясын жүзеге асыруға ұмтылу, нағыз көрнекті тұлғалардың ісі мен әрекеті десе болады
Осы тұрғыдан, «қазақ жұртының бар сенгені құймақұлақ пен құнарлы зерде» идеясының өзегін тарқатып, оны іске асыру әрекеті Дәнеш апай тәлім-тәрбиесінің маңызды мәйегі болатын.
Д.Мамытбаеваның өмірлік философиясы мен гуманистік дүниетанымы қазақ даласындағы даналардың рухани әлемінен, тағылымдарынан сусын-дағаны анық байқалады
Ғұлама-философ әл-Фарабидің жақсы мінез-құлық пен көркемдікке ие болған адамды азаматтық философия өкіліне жатқызғаны – Апай руханилығына да тән баға деуге толық негіз бар.
Қазіргі таңда ұстаздың білікті де білімді шәкірттері еліміздің түкпір-түкпірінде қызмет атқаруда
Нағыз өмір туралы білім адам мен адамның қатынасын және олардың сыйластығын дәріптеуден басталады
Нағыз ұстаздың әрбір сөзі, жасаған іс-әрекеті кейінгі ұрпақ үшін тәрбиенің қайнар бұлағы
Адамның рухани әлемін жетілдіруге, дамытуға, қанша сүйем болса да үлес қосқан қасиеттері бар Дәнеш Құрманбайқызының жауһардай рухына тағзым етеміз.
Кенжалы ТОЛЫСБАЙ
