Жуырда «Сүйінбай Аронұлы
Сүйінбай мен Арыстанбектің айтысы» атты кітап қолыма тиді
Бұл кітапты шығарған Абай атындағы Қазақ ұлттық педагогикалық университетінің Жамбылтану және халық ақындары ғылыми-зерттеу институты

Мұнда қазақтың ұлы ақыны Сүйінбай Аронұлының қырғыздың атақты ақыны ­Арыстанбек Бұйлашұлымен айтысының қазақша және қырғызша нұсқалары енгізілген
Бұл айтысты Жамбылдан 1937 жылы халық ақыны Өмірзақ Қарғабайұлы жазып алған
Оқымысты ғалымдардың бұл игі ісіне алғысымызды айта отырып, осы айтыста көптеген тың деректерді оқып, риза болдық.
Әсіресе Құртқа тәуіп жайлы Сүйінбай ақын айтыпты деген ауызекі өлеңдерді білетінбіз
Ал осы Арыстанбекпен айтыста Сүйінбай былай деп жырлайды:
Шыбыл деген бір елім,
Мынау менің Шыбылым.
Мен сөйлесем шынымен,
Шығар сенің шығының.
Ерегіссең менімен,
Шығар сенің тығының.
Қысы кетсе, жазы бар,
Дүниенің сазы бар.
Шыбылдан шыққан атақты,
Көпке әйгілі Құртқа қажы бар.
Белгілі профессор-хирург, Қазақстан Республикасы жоғары мектебінің еңбек сіңірген қызметкері, Құртқа тәуіп ұрпағы марқұм Тұрар Көкеев ағамыз «Құртқа тәуіп – ұлы дала перзенті» атты ғылыми кітап жазып, жарыққа шығарды
(«Құртқа тәуіп – сын великой степи»
«Анарыс» баспасы, 2015 жыл.)
Ғалым дәрігер Тұрар Көкеев мұнда Құртқа тәуіп жайлы ұзақ жылдар бойы ізденісі мен зерттеуінің нәтижесінде өз таным, ой қорытындысын жаңа дерек-дәйектермен әдемі келтіреді.
Жазушы-драматург Әлібек Әмзеұлы Құртқа тәуіп өмір сүрген тарихи жерлерді аралап, көптеген адамдармен сөйлесіп, пікірлесіп, Құртқа тәуіп жайлы роман жазып жатыр.
Ал өзім Құртқа тәуіп жайлы ұзақ жылдар зерттеп, 2 кітап шығардым, бірнеше мақалалар жаздым.
Профессор Шәкен Шынтаевтың ұйымдастыруымен әлемнің көптеген елдерінде Құртқа тәуіп жайлы баяндамалар оқылды, өмірі мен тәуіпшілдігі жайлы түрлі халықаралық конференция, конгресс, жиындарда кеңінен таныстырылуда.
Қазыбек бек ауылындағы мешітке Құртқа тәуіп есімі берілді.
Жуырда бір топ ғалымдар мен зиялы қауым өкілдері, ұрпақтары Құртқа тәуіп кесенесіне арнайы барып, құран оқытып, құрбан шалып, атақты абыз тәуіп жайлы келелі ой-пікірлерін ортаға салды

Бүгінгі Тәуелсіз Қазақстан елімізде дәстүрлі медицина саласында халықаралық байланыстар нығая түсіп, қарқынды дамып келеді
Соның бір дәлелі ретінде елімізде Шанхай ынтымақтастық ұйымының Дәстүрлі медицина академиясының бөлімшесі – Құртқа тәуіп атындағы ғылыми академиясы құрылып, жемісті жұмыс жасауда
Сонымен бірге еліміздің халық медицинасының өкілдері халық емшілігі бойынша ұйымдастырылатын көптеген халықаралық жиын-жиналыстарға қатысып тұрады
Дәстүрлі медицинаны дамытудағы негізгі мақсат – қазақтың ежелгі емқостық тәжірибесін және оны қолдану барысын дамыту.
Дәстүрлі халық медицинасының әдістерін қолданып емдеу тек дүниежүзінде ғана емес, Қазақстанда да өріс алып, дамуда
Осындай дәстүрлі медицинаның дамуына зор үлестерін қосқан қазақтың батыры мен бағланы, көсемі мен шешені, ақын, жыршы-жырауы, данышпан мен әулиесі аз болмаған
Төрт құбыласын түгел ұстаған ұлыста небір емші, тәуіптер, көріпкел, сәуегейлер, шипагер абыздар болғанын біз кешегі тарихтан таныдық
Солардың арасында биік тұлғаның бірі – Құртқа тәуіп.
Шынында да Құртқа тәуіп деген кім? Қазақ Совет энциклопедиясы былай деп жазыпты:
«Құртқа Сұлтанқожаұлы (1770-1906) – Жетісу және көршілес қырғыз еліне аты кең тараған халық емшісі
Ұлы жүз Шапырашты тайпасы Шыбыл руының Байыс деген атасынан
Құртқа араб-парсыша оқыған
Ол – ауыр науқастарды емдеп жазып, күрделі операциялар жасай білген
Түрлі шөптерден дәрі жасаған
Қоқандықтармен соғыста жаралы болғандарды емдеп, операция жасап, сүйектегі оқты алған
Құртқа өте ұзақ жасап, 136 жыл өмір сүрген»
(Қазақ Совет Энциклопедиясы
7-том, 51 бет)
***
Жетісуды билеген Тезек төренің баласы ауырып, Құртқа қос атпен кісі шаптырыпты
Құртқа тәуіптің төре ауылына бара жатқанын естіп, жақындары келіп:
– Абыз ата, Тезек төренің елге тізесі қатты батып жүр
Алым салықты үйіп-төгіп, ес жидырмай, ата қонысымызды тартып алды, елді еңіретті
Енді соның есесін қайтаратын кез келді
Анау дімкес ауру баласына у бер де қатыра сал
Әр сауалға – бір зауал, — деп жер тепкілеп, тілек тілепті.
Құртқа тәуіп үндемей Алтынемелде отырған төре ордасына аттанады
Ұнтақтап сау­мал­ға қосып ішкізген дәрісі шипа болып, бір айға жетпей беті бері қарап, адам болмайды деген бала түрегеп, дін аман жүгіріп кетеді.
Ауылына келгенде, әлгі туыстары қайта келіп:
– Абыз ата, төренің баласы тұрып кетіпті, сіз емдеп, құлантаза жазып жіберіпсіз, – деп тепсініпті.
– Сіздер қызық екенсіздер
Дәрінің бәрі – у болады
Мен берген дәрі – у – оған шипа болды
Ал естеріңізде болсын, Алла мүсәпірге рақымшылық жасаған
Ауру, дертті жан – мүсәпір
Мүсәпірді мүсіркеу керек, емдеу – парыз
Қолдан келсе, шипа болар жағдай жасауымыз керек
«Ең басты байлық – денсаулық» демекші: тәні жарымжан пенде – ең бейшара, ең мүсәпір
Ауырған жанды аялауымыз қажет
Қасқүнем – қарақтан өледі, қомағай – тамақтан өледі, батыр – садақтан өледі, бай қадақтан өледі
Абайлап сөйлеп, ойлап іс істеу лазым
Өзін күткен – өрге шығады, өзгеге өлім тілеген – елді бұзады
«Ашыққанға қазан – астырма, тоңғанға – от жақтырма» деген бұрынғы ата-бабаларымыз
Біреуге өлім тілемей, өзімізге өмір тілейік
Жараның азабын – жаралы біледі, қазаның азабын – қаралы біледі
Ері саудың – елі сау, аурулы елде – күнде дау
Ел-жұртымды аурудан, даудан аман қылсын! – деген екен.
Құртқа тәуіптің бұл сөзі – өсиетнама болып қалың елге тарапты.
– Тәуіптің соңы Құртқа абыз болар
Көзі қарақты, сөзі салмақты, еліне ардақты мұндай шипагер-тәуіп бағымызға туған екен
Қадірін біліп, қасиетін асырайық
Надан кісі сусыз арыққа ұқсайды
Әлсіз денеге – ауру ұялайды
Басы ауырған бақсы-балгерге тоймайды
Ал Құртқа тәуіптей сегіз қырлы, бір сырлы шипагердің болғанына, тәубе! – депті Тезек төре тәуіптің емшілігіне аса разы болып.
Содан ел аузында «Тәуіптің соңы Құртқа болды» деген қанатты сөз қалыпты.
Қазақтағы қасиетті тұлғалардың бірі – Құртқа тәуіп
Түрлі шөптерден дәрілер жасаған
Қоқандықтар мен қазақтардың соғысында сарбаздармен ілесіп жүріп, жаралыларды емдеген, операция жасап, еттегі, сүйектегі садақ оғын алған.
Құртқа тәуіп арабша, парсыша оқыған, сауатты адам болған
Ол үш ғасырды көрген адам
1770 жылы туып, 1906 жылы қайтыс болыпты
Оның 136 жыл өмір сүруі көптеген сырқаттардан өзгені ғана емес, өзін-өзі емдей білгендігінің дәлелі болса керек
Жүзден асқан соң, маржандай тізіліп, жұмсақ тіс шығыпты
Ол өзіне операция жасап, ауырған аяғын кесуі, жасанды ағаш аяқпен жүруі де сол біліктілігінің дәлелі.
Құртқа тәуіп тек сынықшы, емші ғана емес, елге қамқор болған қайраткер адам
Жаугершілік заманда шашырап кеткен туыстарын жинастырып, басын қосуға қамқорлық жасаған
Аталас туыстары оны: «Ел иесі – Құртқа» деп атаған
Ел иесі атану екінің біріне бұйырмайтын қасиет екені айқын.
***
Құртқа тәуіпті жаугершілікте арбаға мінгізіп сарбаздармен бірге алып жүреді екен
Сайрамда Сұраншы батыр жау қолында қалғанда:
– Сен аман бол, ендігі елдің тұтқасын сен ұстарсың, – деп Сарыбайды Сайрамның дарбазасының ішінен сыртқа лақтырып жіберіпті
Дік етіп жерге түскен салмағымен Сарыбайдың бір жамбасы үш жерден сынып, оған қоса екі қабырғасы опырылып кетіпті
Құртқа тәуіп соны орнына салып, емдеп жазыпты.
***
…Бір аста Жамбыл мінген аты сылти басып келгенін көріп, Құртқа тәуіп:
– Анау ақынның атының бір аяғының жілігі жарылған екен
Енді мінсе, күп боп болып ісіп, түкке жарамай қалады, – деген соң, тәуіпке емдетіп, қаратқаннан кейін бір айдай бос жіберіп мінгенде құр аттай шауып кетіпті.
***
…Бір байдың жылқылары ауырмай-сырқамай топ-топ етіп жығылып, қырыла бастайды
Бай Құртқа тәуіпті алдыртыпты.
«Бар кесел мына қара айғырда екен» деп әлгі айғырды жыққызып, қара санын ұстарамен тіліп жіберіп, ырсиған етінің ішіне бірдемені салып қайта тігіп тастайды.
– Бұның не? – дегендерге:
– Бұл – «уа» деген дәрілік шөптің ұнтағы
Ол мына айғырдың кеселін кеседі, құртын құртады
Енді қорықпа, – депті
Шынында да қалған малы дін аман болыпты.
***
Жаңа қонған қонысқа, қора-жайға су қосқан дәрі шашып, аластайды екен
Бұл бүгінгі дезинфекция ғой!
Өзін-өзі емдеп, өзіне-өзі тәжірибе жасап, оны жұртқа үлгі етіп айтып отырған.
Түрлі жыландарды ұстап алып, бос үйдегі шаңыраққа іліп қояды екен, ол өзінен-өзі алдындағы ыдысқа ағып түскен қоймалжың затқа айналғанда шипалы шөп қосып, дәрі жасаған.
Қойдың кәрі жілігін жұлынынан бөлек алып, қайрап, ұштап, адам денесіндегі жарақаттарды емдеген.
Домалатпай, қазіргі соқырішекті тауып, кесіп алып, жазып отырған.
Жіңішке ауру – қылтамақты, қазіргі ракты да емдеу тәсілін тапқан
Кәдімгі тобылғыны бүрлеген уақытта кесіп алып сақтап қояды екен
Қажет кезінде әлгіні жылқының жас қазысына тығып отқа ұстап, ұшына әлде бір дәрі жағып, тамағынан ары-бері өткізіп алғаннан кейін әлгі науқас үш күнде жазылып кетеді екен.
Құртқа тәуіп – шөппен емдеген, түрлі шөптерді жинап дәрі жасаған
Жібек жолымен ары-бері өтетін керуендерге аманаттап ана шеті Қытай, мына шеті Хиуа, Бұхар, Самарқан, Ресей өңірінен үнемі түйіншек-түйіншек дәрі-дәрмек алдырып отырған
Өзі хат таныған, кітап оқыған, Петерборда, тағы да басқа көптеген жерлерде сапарда болған
Гиппократ дәрінің 200 түрін, үнді тәбибтері 800 түрін пайдаланған болса, Ибн Сина дәуірінде 2600 түрлі дәрі қолданылып, оның жартысынан көбі өсімдіктерден алынған
Құртқа тәуіп осы дәрілерді және оны жасау жолдарын меңгерген, оны сақтау мен пайдалануды үнемі үйретіп отырған
Түрлі ауру – кеселдерді емдейтін шипалық дәрілерді де өзі жасаған.
Құртқа атамыз – асқан сынықшы, адамның да, малдың да сынған, шыққан жерлерін орнына салатын білімдар оташы болған.
Алдына келгенді емдеп, құлантаза жазатын асқан емші, күлталқаны шығып дене мүшесі қираған нешеме жанды тік тұрғызып жіберген қолы уалы, өзі дуалы Құртқаны жұрт тәуіп, әулие деп атаған.
Құртқа тәуіп ел ісіне араласқан аузы дуалы абыз, көпті көрген, айтқаны келген ақсақал би дәрежесіне дейін көтерілгендігін мына бір жайттан-ақ аңғаруға болады
Талас бойында жырақтап қалған бір топ Шапыраштыларға алып қайту үшін 1870 жылдары Құртқа емшінің тапсырмасымен Сұраншы батырдың ағасы Андас датқа келген
Сонда ол:
Ел иесі – Құртқа,
Іздеп келген датқа.
Бірің қалмай қайтыңдар,
Атамекен жұртқа! – деген екен.
Сырттап кеткен ағайындарын шақырып қана қоймай, ел ішіндегі дау-шараларды бітімге келтіріп, үлкен жанжалдар Құртқа тәуіп алдындағы әділ шешімін тауып отырған.
Ал жазушы Мамытбек Қалдыбаев 1995 жылы шыққан «Бәйдібек баба арманы» кітабында былай жазған:
…Құртқа, Саурық батыр, Шапыраштының болысы Андас датқа үшеуі Сүйінбай ақынға келіп жолығады
Сонда Сүйекең:
Бұл қазақтың бас тәуібі Құртқа болар,
Андастың асыл сөзі нұсқа болар.
Адамнан асып туған Саурық батыр,
Қырғыз бенен қазаққа тұтқа болар, – деген екен.
***
Құртқа бабамыз көптен ерекше бөлініп көзге түсетін кісі болса керек
Өзі ұзын бойлы, сұңғақ денелі, ат жақты, қаба сақалды, өткір көзқарасты, қыр мұрынды, кең маңдайлы, жылы шырайлы келген
Басындағы сәлдесін молдалардікіндей жалпайтып емес, қазақтың бөркіне ұқсастырып орап киеді екен
Ол кісіні көрген адам бірден сол кісінің ауанына толық беріліп, гипнозды жағдайға түскендей болып қалады екен.
Ал енді Құртқа тәуіптің осыншама ұзақ жасағанына күмән келтірушілер де табылды
Мысалы бұл қаңқу сөздердің дәлелсіз екенін көрсететін құжаттар да баршылық
«Түркі әлемі» газеті 2002 жылы тамыз айындағы №8 санында «Бабалар дәстүрін ғасырлардан ғасырға жалғастырмақ» атты мақаласында этнолог – Әшірбек Молдаұлы ат-Түркістани былай деп нақты дерек келтіріп, жазады:
Бұл жайлы белгілі журналист Көлбай Адырбекұлы «Түркістан» газетінде (2002 жыл 9 қараша) «Бұдан 100 жыл бұрын» атты мақала жазып, Құртқа атамыздың екі пайғамбар жасынан асқанда яғни 126-ден асқанда Түркістан шаһарында Жамбыл ақынмен бірге болғанын нақтылап, құжат арқылы дәлелдеп берді.
Құртқа тәуіп жайлы зерттеу жаңа басталды, ол жайлы әлі талай-талай айтылар, жазылар зерттеулер алда.
Құртқа тәуіп Сұлтанқожаұлы – еліне аты кең тараған халық емшісі, жұртына қамқор болған абыз, әулие
Сондықтан да халықтың ыстық ықыласынан болар, осында біраз жыл бұрын Көксай ауылында Құртқа тәуіп атындағы мешіт салынды
Алматы облысы Жамбыл ауданындағы Сарыбастау деген жердегі бейіт басына биіктігі 13,6 метрлік кесене тұрғызылды
Бұл істі ұйымдастырған белгілі қоғам қайраткері Қайрат Сатыбалдыұлы.
Құртқа тәуіпке байланысты аңыз әңгіме­лердің дені бабамыздың бүкіл саналы ғұмыры ізгілікке негізделгенін баяндайды
Жүз отыз алты жыл өмір сүрген әулие айналасына жақсылықтың нұрын шашқан, небір ауруларды емдеп жазған, шипалы дәрігерлерді пайдаланып, емшіліктің құпия сырларын ашқан
Сондықтан да болар, оған Құдайдан бұйырған қасиетті мойындаған ел «Құртқа тәуіп – жұртқа тәуіп» деген сөз қалдырған.
Құртқа тәуіп – еліне қамқор болған абыз, әулие, көріпкел, қасиетті шипагер
Үш ғасыр адамдарымен араласқан, емшілігімен аты шыққан, білімдар оташы әрі шөппен, дәрімен емдеген бұл кісі – Ибн–Сина, Өтейбойдақ секілді ірі тарихи тұлға
Ұзақ жасап, 136 жыл ғұмыр кешіп, ХХ ғасырдың басында қайтыс болған
Әттең шіркін, Кеңес өкіметі кезінде мұндай жандар жөнінде айтуға, жазуға рұқсат болмады, айтқандарды қудалады
Сондықтан жазылмай, ғылыми талданбай, ел жадынан өшіп қала сақтады
Ендігі міндет – абыз ата Құртқа тәуіп жайлы ғылыми іздестіру, кітап шығару, тарихымыздағы орнын қалпына келтіру.
Қазақстан халық емшілері ұйымына Құртқа тәуіп есімі берілді
Сондай-ақ Құртқа тәуіп атын­дағы ғылыми академия құрылып, жұмыс істеуде.
Сондықтан «Құртқа тәуіп» атындағы Проскопиялық ғылым және Дәстүрлі Шығыс, Халық медицинасы Дәрігерлері «Қоғамдық академиясы» Шанхай ынтымақтастық ұйымына кірді
«Дәстүрлі, халық медицинасы академиясын» құруға негізін қалады.
Бұл істе Қазақстан Республикасының халық және рухани емшілер мекемесінің, Шанхай ынтымақтастық ұйымы Дәстүрлі медицина академиясының қазақ бөлімшесінің директоры – Шәкен қажы Мұқанұлы Шынтаевтың жасап жатқан еңбегін ерекше атап айтқан жөн.
Нағашыбек ҚАПАЛБЕКҰЛЫ,
жазушы
