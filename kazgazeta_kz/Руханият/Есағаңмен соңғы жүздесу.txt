Ой, опасыз жалған дүние-ай!
Опасыз болмасаң, осыншама қайғы-қасірет арқалатып қояр ма едің?! Жалған болмасаң, осыншама жаманатқыр суық хабарды естіртіп, аза бойымды қаза қылып қояр ма едің?!
Бітімі бөлек ақиық ақын Өтежан Нұрғалиевты ортамызды ойсыратып, арамыздан жұлып алғаның күні кеше емес пе еді… Сондағы қарныңның тойғаны қайсы?!
Одан іле-шала тағы бір тамаша ақын Дүйсенбек Қанатбаевты құшағыңа тартып алып кеттің
Осымен қанағат ететін  шығар дегеміз
Жо-оқ, сенің қанағатың жоқ екен
Алдымен қазақтың абыз ақыны Қадыр Мырза Әліге сояу-сояу қанды шеңгеліңді салдың… Енді, міне, қазақтың бозторғайына айналған Есағаңа, Есенбай Дүйсенбайұлына ашқарақ араныңды тағы ашыпсың
Сенде тойым бола ма, болмай ма өзі?..
Есенбай ақын қайтыс болды деген суық хабарды алғаш естігенде не сенерімді, не сенбесімді білмей есеңгіреп тұрып қалғаным есімде
Рас, сол есеңгіреген қалпымнан әлі шыға алмай жүрмін
Қанша жерден «Алланың жазуы ғой, тағдырдың бұйрығы ғой» деп өзіңді өзің жұбатқың келсе де, жаралы жүрек жұбанбайды екен, қу көңіл сенбейді екен
Неге десеңіз, Есағаңды бі­летін кез келген адам оны тек ақындық таланты үшін ғана емес, кісілігі мен кішілігі, азаматтығы мен тазалығы үшін-ақ, өлім түгілі, өкпеге де қимас еді.
Қайраткерлігі, қайсарлығы қандай еді! Мінезі биязы, иіні жұмсақ, біртоға үндемес көрінгенімен, шешуші сәттерде өжеттеніп шыға келетін, халық, ұлт мәселесінде не нәрсеге де қаймықпай қарсы тұруға бар еді
Оған көз жеткіземін десеңіз, өлеңдерін тағы бір оқып көріңіз…
Қазір қарап отырсам, адам неғұрлым дарынды болған сайын, айналасындағы өзгелердің де Құдай берген талантын танып, дарынын бағалай біледі ме дедім
Меніңше, Есағаң осындай хас таланттың санатынан болды
Әсіресе, «Жазушы» баспасында бас редактор қызметін атқарып жүргенде жастарға, шын дарындарға ерекше қамқорлық танытқаны жадымызда.
Илләһи, кәміл иманым,
Шындықтан аттар ырқым жоқ.
Шығардым қанша жинағын,
Шын ақындарға шыр-пыр боп, – депті соңғы бір өлеңінде
Ып-ырас
Иә, ешкімнен жақсылығын аямаған аяулы жан мені де қолынан келгенше қолдап, қолтығымнан демеп жүрді
Оны өмірдегі сырлас ағам, поэзиядағы рухани ұстазым санадым
Баспасөзде әр өлең топтамам шыққан сайын телефон шалып, құттықтап қоюды да ұмытпаушы еді
Құттықтауы да ешкімге ұқсамайтын
Пікір айтар алдында өзгеше бір кейіпке еніп, сынды да сыпайылап жеткізудің шебері еді, жарықтық
«Қазақ образды поэзиясының бастауында тұрған ақын ретінде қаласың, сондықтан сені болашақта немерелерің мен шөберелерің жатқа оқитұғын болады» деп қанаттандырып қоятыны ұмытылар ма… Оқта-текте баспаға барып қалсам, алыстан туған бауыры келгендей қуанып, қопаңдап қалатын
Алдындағы қағаз-қаламын үстелдің бір шетіне ысыра салып, ұзақ-сонар әңгімеге кірісетін
Әрине, ойнайтын рөліміз екібастан белгілі: ол– сөйлеуші, мен – тыңдаушымын
Кейде бізге Ғұсман Жандыбаев (кейіннен оны Сәндібек Жұманиязов алмас­тырды) қосылады
Одан қалса баспаның директоры, ақын Есенғали Раушанов кіріп-шығып жүріп әңгімеге араласады
Кей-кейде әңгіменің қызығына түсіп кететініміз соншалық, кештің қалай батқанын сезбей де қалушы едік-ау!
Осындайда еске түседі
Оны үлкен-кіші демей, барлығы «Есаға» дейтін
Мен де «Есаға» деп кеттім
Неге екені, ол мені «Ақбөкен» деп атады
Әр кездес­кенде: «Ақбөкенім, келдің бе, көрешегің көрдің бе?» – деп қалжыңдайтын
Сонсоң міндетті түрде ауылдың, ауылдағы әке-шешемнің амандығын сұрайды
Қазығұртты да ұмытпайды
«Қазығұрт қалай, орнында ма?» дейді
Мен: «Орнында» деймін
Ол: «Қазығұрттың аты – Қазығұрт! Өзі аласа болғанымен, рухы биік қой, жарықтықтың
Мен білсем, басқа жақты су алса да, Қазығұртты ешқашан топан алмайды», – дейді
Әрине, әзіл
Астарына үңіліңізші, әзілі жан тербетеді.
Есағаңмен біз осылай көрісетінбіз, осылай шұр­қырасатынбыз
Соңғы көріскенім де көз алдымда.
Бұл оның «аспанға ұшып» кетерден он бес шақты күн бұрын болған оқиға
Алдымен, ағамның үйіне телефон шалдым
Ешбір жауап болмады
Амалсыз қалтафонына қоңыраулатуға тура келген
Құдды мені күтіп отырғандай бірден көтерді
Жағдайын сұрадым.
– Ауруханадамын
Баяғы өзің білетін ауру ғой, – деді ол
Даусы жарықшақтанып шықты
Бірдеңеге алаңдап отырғанын сездім.
– Олай болса, ұлы ақынның қолын алу бақытына ие бола аламыз ба екен? – дедім қалжыңға бұрып
Ол күлді.
– Бәрінен де ұлы ақын дегенің ұнап қалды
Осы сөзің үшін ғана саған қолымды беруге әзірмін, – деді көңілденіп
– Айтқандай, келсең жаңа кітабыңның қолжазбасын ала келші
«Уәде – Құдай сөзі» деген
Кім біледі олай-бұлай болып жатсам сенің алдыңда қарыздар болғым келмейді.
Қарап отырсам, «олай-бұлай болуды» қан­ша жерден жамандатқыр жаман ырымға жатқызғанымызбен, оны Алланың өзі ауызға салып, періште құлағына сыбырлап қоя ма деймін
Қазір осындай ойға қалып отырмын
Ал уәдеге келсек, Есағаң менің жаңа кітабыма алғысөз жазып беремін деп сөз бергені бар еді
Алайда былтырдан бері дайын тұрған сол кітабыма Қадыр Мырза Әлі ағамыз алғысөз жазып қойғандықтан, ол үшін Есағаңды мазаламауды ұйғарғанмын
Шындығы, пікір білдіргісі келсе, кейін кітап жарық көрген соң да білдіре береді ғой деген ойда болдым
Есағаңның «Уәде – Құдай сөзі» деп отырғаны сол.
Ұлы ақынның қолын алуға түс ауа бардым
Өзі де бойы бір қарыс шағын кісі еді ғой
Құрдастары «Қарға бойлы Қазтуған жырауға» оны бекерге теңемесе керек-ті
Бұл жолы тіпті танымай қалдым, тым шөгіп кетіпті
Ол әдеттегідей, алдымен Қазығұртты сұрады, өзінің туған жері Жарқамысты, Үшбұлақты, Қызылбұлақты еске алды
Адам баласының жаратылысы қызық қой! Жасы ұлғайып, кәрілік меңдеген сайын ол өзінің балалық шағына, өмірінің бастау бұлағына қарай магниттей тартыла бастайды деседі
Есағаңмен әңгіме барысында өзім үшін әлі құпиялау осы шындыққа көзім анық жеткендей болды
Арасында ана-мынаны сөз еткеніміз болмаса, ол сол күні тек ауылы туралы ғана әңгімеледі.
– Ақбөкен, сен туралы үлкен сөз әлі алда айтыла жатар
Мен шамам келгенше көремін
Үш күннен соң хабарлас! – деді қоштасар сәтте.
Әншейінде жүйрік уақыттың осындайда еріншек аттай көткеншектеп, алға баспай қоятыны бар емес пе? Дәл солай болды
Үш күн – үш жылға ұзарып кеткендей… қиналдым
Неге дейсіз бе? Қанша жерден жақын тартып, сыйласып жүргенімізбен өз айтары бар ақынның өзің туралы жазбаша пікірін білу… қызық көрінген
Міне, тағатсыз күткен үш күн де жетті
Хабарластым.
– Абай шынында әулие ақын ғой
«Қартайдым, қайғы ойладым» дейтіні бекер емес
Қартайғанда қолыңа қалам ұстамақ түгілі, қағазға да қарай алмай қалады екенсің!.
Қиналсам да бірдеңе түрткен болдым, – деді ол қалтафонның ар жағынан
Жасырып қайтейін, құстай ұшып жеттім десе де болады
Сөйтсем, үш парақтың бетіне шимай-шатпақтап пікір жазып қойыпты.
– Әттең, қолым қысқа болып тұр
Әйтпесе, өзім-ақ компьютерге тергізіп берер едім, – деді қолжазбаны беріп тұрып
– Енді өзіңе аманат
Тергізген соң бір данасын маған жеткізіп берерсің, архивіме керек болады…
Неге екені, бұл жолы да Жарқамысты, Үш­бұ­лақты, Қызылбұлақты, балалақ шағын қайта-қайта тілге тиек етті
Қайран Есағам-ай, сол сәтте сенен біржола айырылып қаламын ба деп ойлаппын ба?!
Есағаңның өзім туралы сол пікірін тергізіп үлгергеніммен, авторына жеткізіп үлгере алмадым
Күнделікті күйбең тіршілік те баяғы! Бүгін, ертең деп жүргенде… Есағамның, менің Есіл ағамның аспан жаққа, өзінің мәңгілік мекеніне ұшып кеткенін бір-ақ естідім.
Содан бері де қырық күнге таяу уақыт өте шығыпты
Уақыт, шіркін, осы – шыр көбелек айналып бір орнында тұрмайды
Қазір сол күндерді, екеуміз сырласқан, қимастықпен қоштасқан күн­дерді еске алсам, өзегімді өрт тіледі, тамағыма ащы өксік тығылады
Әйтсе де көзден кетсең де көңіл­ден кетпейтінің бізге кәдімгідей демеу, асыл аға!
Жаның жаннатта шалқысын! Рухың қазақтың даласында мәңгі қалықтай берсін!
Сол қимас-сырлас күндердің бір пұшпағындай мына төмендегі арнау жырымды қабыл алғайсың.
БОЗТОРҒАЙ – ЖЫР…
КЕТТІ ҰШЫП…
Есенбай Дүйсенбайұлының рухына
Алматыны жұлқылайды жел үдеп,
Бұлдыр-бұлдыр мұнартады төңірек.
Аз деді ме бұл дүниеде шер-нала,
Аспан кенет қоя берді еңіреп.
Күннің көзі неге бүгін бұзылды,
Ай да үнсіз қара жерге сүзілді.
Көңілімнің бір пернесі кесіліп,
Домбырамның бір ішегі үзілді.
Үзілмеген ет-бауырдан нем қалды,
Кімдер ойлап тапты екен жалғанды?
Боз төбеде боздап жатқан боз Өлең,
Кеудемдегі сілкілейді тауларды.
Жүректегі Ақ жайықтың толқыны,
Сонша неше басылмайды солқылы…
Бұ жалғанның жанарынан жалт етіп,
Бір жұлдыз-жыр ағып түсті сол күні.
Мынау неткен жылауық күн, төкпе күн,
Алатаудың айғыздайды бөктерін.
Сезді ме, әлде, Алматының аспаны,
Қазақтың бір ұлы ақыны өткенін?!
Алдық білем құшарлана көп қысып,
Бозторғай-жыр келмес жаққа кетті ұшып.
Түсім бе, әлде, өңім бе деп отырмын,
Күлдір-күлдір өзегіме шоқ түсіп,
Ай-хой, Есағам-ай,
Есіл ағам-ай!
Болат ШАРАХЫМБАЙ,
ақын
Аққа Құдай
жақ болса…
Есенбай Дүйсенбайұлының рухына
Тәңірге табынып, сенген елде,
Ақын қанша күн кешкен сергелдеңде.
Құлагердің құлыны кісінеген
Қаражалдан шырқырап сен келгенде.
Талай тарлан ғұмырды жырымдаған,
Тағдыр, бәлкім, сені де сығымдаған.
Қоғам қайтсін ақынды шындық іздеп,
Кеудесінде бозторғай шырылдаған.
Тамырында қан жүрмей қансыраған
Қала, дала… барлығы қалжыраған.
Ақын қанша тән сатқан қыз секілді,
Жырын сатып отбасын асыраған.
Сағым қуып сарсылмай жар жағалап,
Арна іздедің өзіңді арға балап.
Заманыңның бетіне сен түкірдің,
Ақындарын ұстаған шаңға қамап.
Ақ семсердің жүзінде серт еткелі.
Алты алаштың әлі де сергек пе елі.
Дүниені қорғаштап шырылдаған
Торғай ақын көрмедім сен кеткелі.
Өзің жоқта мен қалай арайланам,
Алатауды сені іздеп тағы айналам.
Көз ұшында көрінсе бір қарайған
Алып-ұшып жүрегім қарай қалам.
Сүртіп ылғи көз жасын жесірлердің,
Жырмен талай тербеттің кешін елдің.
Ел ішінде елеусіз өмір сүрген
Еңіреген бірі едің есіл ердің.
Жалғандықтың бәріне майдан ашып,
Тірлік кештің тіресіп, тайталасып.
Аққа Құдай жақ болса…
Тұрған шығар
Жұмақ саған есігін айқара ашып.
Рафаэль Ниязбек
