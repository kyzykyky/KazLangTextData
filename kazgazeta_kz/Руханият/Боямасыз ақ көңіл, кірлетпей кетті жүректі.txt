Қазақта «Қыршынынан қиылды…» деген ұғым-түсінік бар
Ол өмірден әртүрлі себептермен өткен өндір жас туралы айтылатын, қаралы сөзге келетін қалыпты тіркес
Міне, осы бір жан ауыртар, жүрек жылатар сөзді біз кезінде көрнекті сыншы Сайлаубек Жұмабеков жол апатынан қайтыс болып, өзімен бірге баласы Санжарды ала кеткенде айтқан едік
Енді, сол кездегі көңіл күйді көрсететін қаралы сөзді тағы да қайталап отырмыз
Өйткені Санжар Сайлаубекұлы бұл күнде тірі болса өзінің туған күнін атап өткен болар еді
Санжар демекші, 2007 жылы 13 қазанда ол өмірден өткен тұста, менің есіме ұлы Абайдың баласы Әбдірахманды жоқтаған өлеңі түскен болатын
Санжар да сол Әбдірахман сияқты әскери шендегі бозбала еді
Құдайдың құдіретін қарасаңызшы, ұлы ақынның баласы өмірден қалай жас өтсе, белгілі сыншының баласының да ғұмыры солай қысқа болды
Абай Әбдірахманға арнаған өлеңінде:
Бірге оқыған құрбыға,
Бас бәйгені бермедің.
Бала болдың, жас болдың,
Жалғандыққа ермедің, – демеуші ме еді
Осы бір сөздерді Санжарға қаратып айтсақ та еш қателеспейміз
Шынында да ол 2000 жылы Алматыдағы №145 қазақ орта мектебін қызыл аттестатпен бітіріп, жылдың озат оқушысы атанса, содан кейін жоғары оқу орнына еш қиындықсыз түсіп, Алматыдағы әскери Академияны да озат бітірді
«Жас жүрек жайып саусағын» дегендей жастағы өскелең өрен өз қатарларынан оза шауып, олардың арасында өзін математик, қазақ қоғамына енді ғана еніп келе жатқан озық ақпараттық құрал компьютерді жетік меңгерген, үш-төрт тілді туған тіліндей игерген озық жастар қатарындағы азамат болып қалыптасып келе жатқан еді
Оның болашағынан ағайын-туғанды былай қойғанда, мектептегі және Академиядағы ұстаздары да үлкен үміт күтетін
Яғни оның бойындағы «Туысы жаннан бөлек-ті, /Өнері оның жұрт асқан, / Ғылымға көңілі зерек-ті» қасиеті сол кездің өзінде-ақ жұрттың аузында жүретін
Кейін есейіп, азамат болып қызметке араласқан кезінде де, Абай өлеңінің жолын сәл-пәл тарата, қара сөзбен айтқанда «төре болып, бас болып, көкірегін кермеді»
Әке мен анаға тартты қасиеті, қарапайымдылықтан қол үзген жоқ
Ол шын мағынасын­дағы жаңа қалыптасып келе жат­қан азаматтық қоғамның түлегі еді
Қайтесіз, «жазмыштан озмыш жоқ», ажал айтып келмейді
Сөйткен Санжар Сайлаубек­ұлы­ның да өмірден өткеніне алты жыл болыпты
Қайтеміз, тағы да сол Абайша:
Боямасыз ақ көңіл,
Кірлетпей кетті жүректі.
Ойламаған өлімнен,
Жасқанамын демек-ті.
Тағдырға тәбділ бола ма,
Сабырлық қылсақ керек-ті, – дейміз де, көңілді сөйтіп жұбата отырып, оның артында қалған анасы Зибагүл жеңгемізге де сол сөзді айтамыз
Зибагүл жеңгеміз демекші, ол кісі өзінің төрт ұлының ішіндегі Санжарын «Ерназардың сегізі бір төбе де, Ертөстігі бір төбе» дегеніндей көңіл күйіменен сүйетін
Тіпті кейде жеңгеміз: «Санжарым сабаққа асығып бара жатып көшеден жүк көтеріп келе жатқан қарт көршілерді көрсе болды, қолындағысын алып, үйіне дейін жеткізіп салатын» деп Санжардың кейбір адами қасиеттерін жиі еске алып отырады
Сөйткен ұлдың да қазасына алты жыл болыпты
Өмірден ерте өткен жастың топырағы торқа болғай.
Аманхан Әлімұлы
