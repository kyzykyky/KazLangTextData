Рухани өміріміздегі өткен жылғы жарқын жаңалықтардың бірі – он бес томдық «Қазақ әдеби тіл сөздігінің» жарық көруі
Бұл еңбектің маңыздылығы жөнінде сөздіктің Алғы сөзінде Елбасы Нұрсұлтан Назарбаев былай деп атап көрсеткен болатын: «Кез келген ұлттың баға жеткісіз қазынасы – тіл
Ол – ұлтпен бірге жасап, заманмен бірге дамып отыратын құбылыс
Ана тіліміздің бар байлығын көздің қарашығындай сақтап қана қоймай, оны жинақтап, жүйелеп жас ұрпаққа табыстау – әр буынның абзал борышы.
Ұлтымыздың ұлы қазынасы – ана тіліміздің сөздік қорын түгендеп, ондағы әр сөздің мағынасын ашып, мәнін анықтап көптомдық сөздік ретінде шығару өте игілікті іс.
Осыдан ширек ғасыр бұрын шығарылған он томдық «Қазақ тілінің түсіндірме сөздігінде» 91,5 мың атау сөз бен тіркес қамтылған екен
Ал ел тәуелсіздігінің 20 жылдық мерекесіне орай шығарылып отырған он бес томдық «Қазақ әдеби тілінің сөздігінде» барлығы 150 мыңнан астам атау сөз бен сөз тіркесі қамтылып отыр
Бұл ата-бабаларымыздан үзілмей жеткен ұлттың ұлы байлығы – қазақ тілінің заманға сай жаңғырып, тәуелсіздік тұсында орныққан жаңа ұғым, термин, атаулармен мейлінше толысқандығының, барынша өсіп-өркендегенінің белгісі.
«Қазақ әдеби тілі сөздігінің» жарық көруін еліміздің рухани-мәдени өміріндегі ең елеулі оқиғалардың бірі ретінде бағалап, оның барша халықтың игілігіне айналатын бірегей мұра болуына тілектестігімді білдіремін».
Аталған бағалы еңбекті дайындауда айрықша еңбек сіңірген ғалымдардың бірі А.Байтұрсынұлы атындағы Тіл білімі институтының аға ғылыми қызметкері, филология ғылымдардың докторы Нұргелді Уәлиге жолығып, он бес томдық сөздіктің өмірге қалай келгендігі жөнінде пікір алысқан едік.
– Әр істің басталуы бар, аяқталуы тағы бар
Іргелі істің ойдағыдай аяқталуы оның бас­талу сәтімен байланысты болса керек
Сөздік­тің жұмысы қашан басталды? Осы игілікті істі қолға алу жайдан-жай, кездейсоқ емес шығар? Соның ішінде осындай іргелі еңбекке түрткі болған негізгі себептер қандай?
– Алдымен себебін айтайын
Ең бірінші себеп: ол – еліміздің егемендігі, мемлекетіміздің тәуелсіздігі
Тәуелсіздігін баянды етемін деген ел алдымен іргесін (шегарасын) бекітеді
Отаршылдық санадан арыла бастайды
Тілін түзеп, сөзін түгендейді
Ана тіліміздің сөзін жіпке тізгендей түгендеу бәрінен бұрын тіл мамандарының міндеті мен парызы
Осындай көптомды қазақ тілінің сөздігін құрастыруды ойластыруға осы айтылған жайттар себеп болды
Ойластырып жүрген нәрселер көп қой
Бірақ оларды жүзеге асыруға жол ашатын түрткі жайттар болады
Елбасының Жарлығымен, тапсырмасымен қолға алынған «Мәдени мұра» бағдарламасы сондай түрткі жайттың бірі болды.
Кезінде Ғылыми-зерттеу институтта­рының, жекелеген ғалымдардың «Мәдени мұраға» қатысты көптеген жоба ұсынғаны белгілі
Сондай жобалармен таныса келіп, сол кездегі ҚР Мәдениет министрі Мұхтар Құл-Мұхаммед мырза қазақ тілінің лексика-фразеологиялық байлығын молынан қамтитын жаңа типтегі көптомдық сөздікті қолға алу, қысқа мерзімде жасау идеясын ұсынды
Осы сөздік жобасының қаржылық мәселесін шешуге жәрдемдесіп, контенттік, дизайндік жақтарына да қолдау көрсетті
Міне, өзіңіз айтқандай, істің басталуында осындай жан-жақты қолдау болмаса, іргелі еңбектің жарық көруі екіталай еді.
Сонымен қатар сөздікті басып шығарған «Қазақ энциклопедиясы», «Дәуір», «Арыс» баспаларының да еңбектерін атап өткен жөн.
– Сонда бұл сөздікті жасауға тек тілта­нушылар ғана емес, алдымен тәуелсіз мемлеке­тіміздің өзі мүдделі деуге болады
Тәуелсіз елдің басты сөздігі болуға тиіс қой?
– Мәселенің мәні де, себебі де осында
Ел боламын деген жұрт ең алдымен іргесін бекітіп, сөзін түгендейді
Мұны тарих та айғақтап отыр.
Түркі жұртынан шыққан, араб лингвистикасын жете меңгерген, XII ғасырдағы көрнекті лексикограф ғалым Махмұд Қашқари сөзді жүйелеп, салыстырма сипаттама сөздік жасаудың ерекше үлгісін көрсетті
Сөздіктің мәдени-әлеуметтік мәні аса зор болғандықтан, оны Түркі қағанатының хакканына тарту етті.
Мемлекет басшыларының тікелей тапсырмасымен арнайы түзілген сөздіктердің ел мәдениетін көтеруде, қоғамдық сананы дамытуда қаншалық маңызы болғанын әлемдік мәдениет тарихының өзі айғақтап отыр
Мысалы, Қытай елінің әйгілі императоры Кансидің басқаруымен (1661-1721) 40 мың иероглифтен тұратын қытай тілінің сөздігі, жүз томдық энциклопедия, поэтикалық салыстырма сөздіктер жасалған
Өркениетті ел қай кезде де сөзін түгендеп, жүйеге салып отырған, өйткені сөзі түгенделген елдің дүниесі түзу
Ағылшын тілінің әйгілі Оксфорд сөздігінің бастапқы нұсқасын жасауға жарты ғасыр кеткен екен
Сөздік ағылшынтілді мемлекеттер ғана емес, одан тысқары елдерде ағылшын тілін үйренудің, сонымен бірге ағылшын мәдениетін танып-білудің құралы болып отыр.
– Сонымен, Он бес томдық сөздік өткен жылы (2011) жарық көрді
Бұқаралық ақпарат құралдарында оған жылдың бас жаңалығы деп баға берілді
Көрнекті тіл мамандарының (академик Р.Сыздық, профессор З.Ахметжанова, ф.ғ.д
Э.Оразбаева), мәдениет қайраткерлерінің (Жәрдем Кейкиннің), алыс-жақын шетелдегі мамандардың (Өзбекстаннан профессор М.Жүсіпов), қандастарымыздың (Түркиядан Ә.Қара) талдап, саралап жазған пікірлері, ой-тұжырымдары, оқырмандардың алғашқы әсері ерекше болды
Бұл жайт сіздерді ғана емес, «Ана тілі» газетінің оқырмандарын да қуантып отыр
Атап айтсақ, институттың, сөздік авторларының, редакциялық жұмыс тобының зор жетістігі…
– Әрине, мұндай бағаға лайықты болып отырған еңбек бір адамның, бір ғана топтың, ғылыми мекеменің ғана жетістігі емес, күллі қазақ тіл мамандарының, тіл ғы­лымының жетістігі деуге болады
Сондай-ақ тілтанымдық, сөзтанымдық ғы­лыми ой-пікірлердің, пайымдаулардың, ғылыми-практикалық ізденістердің жемісі бәріне ортақ
Бұл салада қазақ тіл білімінде азды-көпті жинақталған тәжірибе, сөзді лекси­кографиялаудың озық дәстүрі жоқ емес.
Бұл салада профессор А.Ысқақовтың ғылыми басшылығымен шыққан он томдық «Қазақ тілінің түсіндірме сөздігі» (1974-1985); академик І.Кеңесбаевтың «Қазақ тілінің фразеологиялық сөздігі» (1970); мемлекет қай­раткері Н.Оңдасыновтың «Парсыша-қа­зақша түсіндірме сөздігі» (1973), екі том­дық «Арабша-қазақша түсіндірме сөздігі» (1980-198); академик Н.Сауранбаевтың ғылыми редакциясымен шыққан «Орысша-қазақша сөздігі» (1954); Т.Жанұзақовтың ғылыми редакторлығымен шыққан бір томдық «Қазақ тілінің сөздігі» (1999) алдымен ауызға алынды
Сондай-ақ академик Р.Сыздық, профессор К.Хұсайыновтың редакторлығымен шыққан «Қазақша-орысша сөздік» (2003), академик Ш.Сарыбаевтың басшылығымен шыққан «Қазақ тілінің аймақтық сөздігі» (2005), бұрын-соңды шығып жатқан терминологиялық түсіндірме сөздіктер, ғылым салаларына байланысты аударма терминологиялық сөздіктердің түрлері, т.б
Қазақстанда сөздік өндірісінің қалыптасып келе жатқанын көрсететін еңбектер сөздерді лексикографиялаудың дәстүрін әрі қарай жалғастыруға мүмкіндік береді.
– Осылардың ішінде он томдықты ерекше атап отырсыз ғой
Сөздік жасау ісінде сабақтастық болатыны заңды емес пе, олай болса, алдымен он бес томдық пен он томдық арасында қандай ортақ жайттар бар екенін атап айтсаңыз?
– Қайсыбір сөздердің мағыналық дифенициясы, көрнекі (иллюстрациялық) материалдары он томдықтағымен сәйкес келіп, екі сөздікте бірдей болып отыратын тұстары бар екенін сөздікті пайдаланушыларға ескертеміз
Себебі он томдықтағы сәтті түсіндірмелер, ойдағыдай алынған иллюстрациялық материалдар, сөздіктің теориялық әрі практикалық жетістіктері он бес томдықтың лексикографиялық базасы болып табылады
Сондай-ақ бұрынғы он томдықтағы дәстүрді ұстана отырып, аталмыш он бес томдықтың өзіндік бет-бедерінің бар екенін де оқырман назарына сала кетуді жөн деп білеміз.
– Ал осы он бес томдықтың он томдықтан қандай негізгі айырмашылығы, жаңалығы бар екеніне тоқталып кетсеңіз жөн болар еді
Себебі кейбір оқырмандар он томға бес том қосылып, бұрынғы сөздіктің ұлғайтылған түрі деп түсінуі мүмкін
Осы жөнінде тарқатып айта кетсеңіз.
– Сөз жоқ, қандай жаңа іс болса да, ол бұрынғы сәтті тәжірибеге құрылмаса, оң нәтиже бермейді
Бұл жағынан он бес томдықтың шығармашылық ұжымы өзіне дейінгі қазақ лексикографиясындағы барлық нәтижелі технологияларды пайдалануды ескеріп отырды
Алайда оны «Он томдықтың көлемі ұлғайтылған түрі» деп іші-сыртын ақтарып көрмеген, сөздікті пайдаланбаған адам ғана айтқан болар еді.
Нақтырақ айтқанда, сөздіктің көлеміне келсек:
– Он томдықта 67 мың болса, он бес томдықта 91,5 мың сөз қамтылды;
– сөздіктің жақсы болуы иллюстра­цияға да байланысты
Бұл сөздіктің иллюстрациясының ауқымы кең
Себебі бұрын теміртордың ар жағында жатқан, жабық болып келген әдебиеттер кеңінен қамтылды
Атап айтқанда, зұлмат құрбаны болған А.Байтұрсынұлы, М.Жұмабаев, Ш.Құдайбердиев, Ж.Аймауытов, Х.Досмұха­медов, т.б
көрнекті қалам қайраткерлерінің шығармалары ұлттық сөздік қордың ұйытқысы болып табылады
Бұлардағы лексика-фразеологиялық бірліктер он бес томдықтың иллюстрациялық базасын жасауға түп қазық болды
Одан кейін кеңестік идеологиямен репрессияланған діни әдебиеттерден, «Едіге» сияқты тарихи жырлардан дерексөздер алынды;
– сөздіктің ойдағыдай болуының тағы бір шарты сөзтізбе сапасы
Мысалы, бірыңғай көркем әдебиет – ол тіл байлығының көрсеткіші бола алмайды, сондықтан сөз алуандылығына ерекше мән беру керек болды
Сөз алуандылығы дегеніміз бейнелі сөз орамдары, бейнелі сөздер, қоғамдық-саяси, ғылыми стиль лексикасы, халықтық қарапайым сөйлеу тілі, жергілікті тіл ерекшеліктері – осылар біршама молырақ қамтылды
Бұлар сөзтізбе алуандылығының көрсеткіштері (параметрлері).
– Байқаған адамға сөздікте жергілікті тіл ерекшеліктеріне, қарапайым сөйлеу тілінің эле­менттеріне де аз орын берілмеген сияқты
Алайда бұндай нәрсе өзіңіз айтып отырған Әдеби тілдің сөздігі деген атқа лайық па, әдеби тілдің нор­масынан сөздік ауытқып кеткен жоқ па?
– Қазіргі кез – қазақ тілінің қоғамдық өмірдің сан саласында қолдануға бағыт алып бара жатқан кез
Сондықтан бір ғана көркем әдебиет, газет-журнал стилімен шектелуге де, шектеуге де болмайды
Мысалы, рас, қарапайым сөйлеу тілі, жергілікті ерекшеліктер әдеби тілдің аясынан тысқары жатқан халықтың дүниеліктері
Бірақ бұлардың да қолданылатын орындары бар
Бір жағынан, бұлар әдеби тілді байытатын көз болса, екінші жағынан, бұларда жергілікті ғана қолданыс шекарасы болғанымен, халықтың дәстүрлі наным-сенімдері, түсініктері, танымдары жөнінде әртүрлі мәдени-семантикалық ақпараттар сақталған
Сондықтан оларды сөздікте беру әдеби тілдің нормасын бұзбайды деп ойлаймыз, себебі стильдік мағынаны білдіретін белгілер қойылып отырды
Бұндай стильдік белгілер, «қолдансаңыз – абайлап қолданыңыз, аясы шектеулі» дегенді білдіреді
Ал енді «қолданба» деп тыйым салатын заман емес қазір.
– Демек, сөздікті пайдалану үшін стильдік белгілердің қызметі туралы оқырмандарда түсінік болуға тиіс
Сондықтан сөздіктің стильдік белгілері туралы толығырақ айтып кетсеңіз?
– Сөздіктегі стильдік белгілер сөзді дұрыс, орынды, белгілі мақсатқа сай қолдануға коммуникативтік бағдар береді
Сөздіктің тағы бір жаңалығы – стильдік анықтама молынан берілді
Олардың кейбір типтерінің, әсіресе, ескі мен жаңаны ажырату, жергілікті мен жалпы сипаттағы сөздердің айырмасын біліп жұмсау, ғылыми-терминологиялық ұғым мен жалпыхалықтық лексикалық мағынаны білдірудегі өзгешелікті түсініп қолдану, эмоциялық-экспрессивті сөздерді бейтарап жағдайда жұмсалатын сөздерден ажырата алу, ресми және бейресми жағдаяттарда қолданылатын сөздерді айыра білуге, т.б
оқырманға тигізетін жәрдемі ерекше
Сонымен, бұндай стильдік белгілер жеке-дара өз алдына оқшау тұрған нәрсе емес, бұлар да сөздікті тұтастырып, құрылымын бірегейлендіріп тұрған лексикографиялық мәнділіктер
Қазіргі кезде ғылыми жағынан болсын, жалпы қолдану жағынан болсын, түсіндірме сөздікке қояр талаптың деңгейі жоғары
Оның себебі қазіргі оқырманға көбірек ақпарат керек
Лексикографиялық сөздіктің аясынан шығып кетпей, біршама толық ақпарат беру сөздіктің мақсаты
Яғни мүмкіндігінше өз аясынан шықпай отырып, ақпаратты молынан қамту сипатына сөздікте ерекше мән берілді
Осы мақсатта стильдік белгілер көп қызмет атқарып отыр­ды
Сол сияқты лұғаттық мақаладағы сөздің этимологиялық анықтамасында араб, ағылшын, парсы, т.б
тілдерден енген сөздерді сол тілдердің қаріптерімен көрсеттік, бұл жалпы қазіргі сөздік жасау ісінде озық тәжірибеден саналады.
– Біздің байқағанымыз: сөздік мақала күрделі екен
Өзіңіз айтқандай этимо­ло­гиялық, стильдік анықтама, сөз мағынасының түсіндірмесі, иллюстрациялық мате­риал – осындай жүйе-жүйесімен, жік-жігімен берілген
Байқауымызша, тағы бір көңіл аударалық мәселе, лұғаттық мақала ішінде ішкі сөзтізбе берілген
Бұл оқырман пайдалануына қолайлы
Әсіресе фразеологизмдер қызықтырады
Осындай жүйені жасаудың ғылыми лингвистикалық негізі бар ма?
– Бұл да бір сөздіктің пайдалануға тиімді жағы, жаңалығы
Ал фразеологизмдерді осылай жүйемен беруіміздің теориялық ғылыми негізіне қазіргі тілтанымдағы жаңа бағыттардың бірі – когнитивтік лингвистиканың ұстанымдары алынды
Бұл сала тіл арқылы сана мен танымды айқындауға жол ашты
Тілдік ұжымның танымы, ұғымдар жүйесі мен санасындағы образдар фразеологизмдерде кодқа салынған
Сонымен бірге этнолингвис­тика, лингвомәдентиеттану сияқты жаңа тілтанымдық бағыттар бойынша жүргізілген зерттеу нәтижелері де сөздік жасауда кеңінен қолданылды
Кейбір этномаркерлі тілдік бірліктерде мәдени код ашық көрініп тұрады, ал қиыны коды жасырын тұрған тілдік бірліктердің астарындағы білімдерді анықтау
Осындай тілдік бірліктер де сөздікте аз қамтылмады
Жалпы, осы тұрғысында айтатын болсақ, бұндай сипаттағы, яғни сөздің лексикалық мағынасымен бірге этномаркерлі мәнділіктерін, этномәдени семантикасын, когнитивтік білімдер жүйесін, сөз астарындағы прецедентті мазмұндағы білімдерді қоса беретін терең мазмұнды жаңа типтегі сөздік жасау тәжірибесі Оксфордта күш алып келеді екен.
Ал біздің сөздіктің концептуалдық ғы­лыми негізіне осы аталған тілтанымдық жаңа бағыттарды алудың басты себебі жаһандану – ұлтсыздану кезінде мемлекеттік тіл мәртебесін алып отырған ұлттық тіліміздің зор әлеуетін, тілде сақталған білімдер арқылы ұлтымыздың ерекше адамсүйгіштік қасиетін, рухани күш-қуатын, өзегі тек ізгілікке құ­рылған рухани мәдениетін ашып көрсету болды.
– Кейбір сөздерде лексикалық мағына бір бөлек, терминдік мағына бір бөлек беріл­ген екен
Бұрынғы сөздіктерден біз бұны байқа­мадық
Осының қандай себебі бар?
– Бір сөздің осындай ғылыми-терминдік және жалпыхалықтық лексикалық мағынасын бөлек-бөлек берудегі мақсат қазақ лексикасының терминделу үрдісін көрсету, яғни қатардағы халықтық сөздердің терминдік ұғымды беруге әлеуеті жетіп жатқанын байқату
Тіліміз қалай мемлекеттік мәртебе алды, солай жүрекке шаншудай тиетін қазақ тіліне айтылған қазақ тілі ғылым тіліне, саясат тіліне жарамайтын тіл деген әртүрлі қанқу сөздер, солақай пікірлер көбейіп кетті
Қазақ тілін архаизм тіл деп, жарамсыз қылуға тырысты
Ал енді сөздікте төл сөздеріміздің тіліміздегі ғылыми ұғымдарды беріп жатқан үрдісін көрсету қазақ тілінің қоғамдық өмірдің қай саласында болмасын қолданыла алатындығын дәлелдеп отыр.
– Ал енді осы терминдік мағынадағы шет тілінен енген сөздерге де едәуір орын берген екенсіздер
Осы қалай, жаңа айтқан тілдің ішкі әлеуетін ашу деген ұстанымдарыңызға қайшы емес пе?
– Бүгінгі күні әлем тілдерінің лексикалық құрамы мен қоры бір-бірінен сөз алып алмасу арқылы қатты байып жатыр
Бұндай үрдістен қазақ тілі де, қазақ қоғамы да, өз қазанында өзі қайнағандай, оқшауланып қалмау керек
Құрмаласу (интеграция) заманында тілге тосқауыл құрып, сыртқы әсерден шектеп ұстай алмайсыз
Қазақ тілінің тарихынан қазақтардың шет тілдерінен өзіне керегін ерекше байқампаздықпен, талғаммен алып отырғанын байқайсыз
Бұндайда тілдің тағдырын тіл маманы емес, халықтың өзі шешеді
Тіл маманы қан­шалықты шетқақпайласа да, халық қол­данады, сондықтан бұндай сөздерді лекси­кографиялауға, заңдастыруға тура келді.
– Сөздіктің жақсы жағы көп айтылып жатыр ғой
Сөздікте кемшілік бар ма?
– Мұндай ұжымдық еңбекте кемшілік болмауы мүмкін емес
Бірақ кемшілік жүре байқалады
Кемшіліктерді айту, көрсету, оларды түзеу болашақ сөздіктердің сапалы шығуы үшін аса маңызды
Сондықтан болашақ сөздік ісінде пайдалану үшін, сөздік шыққаннан бастап барлық сын пікірлерді жинап, тіркеп келеміз
Осымен байланысты оқырман бұл сөздіктен сөз мағынасын ашуда, сөзтізбе құрастыру ісінде, дәйексөз беруде ішінара кеткен кемшіліктерді – «кедір-бұдырларды» да кездестіруі мүмкін
Мұндай кемшіліктерге түсіністікпен қарап, оны түзету жөнінде ақыл-кеңес беріп, сындарлы сын айтқан оқырмандарға шығармашылық ұжым атынан алдын ала алғысымызды айтамыз
Сөздік түзу ісі – ұдайы жүргізіліп отыратын үрдіс
Ол жаңарып, жаңғырып шыққан сайын кемшіктерден арылып, сапасы жақсара бермек.
– Тәжірибеңіз, көргеніңіз, ойға түйгеніңіз бар, Нұреке
Енді сөз соңында не айтасыз?
– Қазіргі заманның қарқынын бұрынғымен салыстыруға болмайды, ғылыми-техникалық үдеріс қоғамды геометриялық прогрессия жылдамдығымен алға жылжытып отыр, бұндай қоғамды ақпараттық қоғам деп жүр
Ақпараттық қоғамның адам үшін ыңғайлы (комфорт) жағы көп деп жатады, алайда оның адам болмысына теріс әсері де аз емес
Ақпараттың тасқынын игеру, осы тасқын ішінен тез арада қажеттісін сұрыптап, қажетсізінен арылып отыру үшін мықты психика керек
Әрдайым бұлай бола бермейді
Осы процестер тілтанымдық еңбектерді жұртшылыққа ұсыну ісінде, сөздік жасауда да ескерілуі қажет
Бұрынырақта он бес томдық сөздік 50 жылда бір шығатын іргелі еңбек дейтін болса, қазіргі кезде қоғамның ақпараттық сұранысын лайықты өтеу үшін мұндай сөздіктерді 5-7 жылда бір шығарып, жаңалап отыру керек
Мұнымен қоса жедел жәрдем ретінде 1 томдық, 2 томдық мобильді сөздіктердің қызметі ерекше зор
Мәселен, орыс лексикографиясында осындай 130 мың сөзді қамтыған 1 томдық сөздіктер жиі-жиі шығарылып тұратын үрдіс орнығып кетті
Бізге де осыны есте ұстаған жөн болады.
– Салиқалы, салмақты әңгімеңізге рақмет! Еңбектеріңіз лайым жемісті болсын!
Әңгімелескен
Нұрперзент Домбай
