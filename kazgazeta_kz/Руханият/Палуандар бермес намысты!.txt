Алаштың апайтөс палуандары Астана төріндегі ұлы аламанда алғаш рет бас қосты
 Бұл қазақтың көптен күткен көз қуанышы десек қателеспеспіз
 Қажымұқандай  қара нар қазығын қадаған қазақ спортының бұл түрі біраздан бері мұндай құрметке бөленбегендей
Тәуелсіздіктің 20 жылдығына орай арнайы ұйымдастырылып отырған «Қазақстан барысы»  жобасы ұлттық спортымыздың бағасын асырып,  қазақ елінің мерейін өсірді.
Ел бұрын-соңды болмаған мұндай аламанға әбден шөлдегені сезіледі
Астанадағы «Дәулет» спорт кешенінде  ине шаншар орын болмағанынан бөлек, өзге өңірлердегі күллі қазақ  теледидарға телмірді
 Елбасы Нұрсұлтан Назарбаевтың жүлдесі тігілген аталған  бәйгенің «қоржыны» да қалың
Бас жүлде – 150 мың доллар!    Оған қоса жеңімпазға «Алтын белбеу» табысталып, оны жарысқа тәрбиеленген бапкер  де  50 мың долларға ие болды
 Ал «Күміс белбеу» иегері – 30 мың, оның бапкері – 10 мың доллар алса, «Қола белбеуге»  – 10 мың, ал бапкеріне  – 5 мың дол­лар бұйырды
Бұл дүбірлі доданы тамашалауға қазақтың даңқты палуаны Әбілсейіт Айханов бастаған Жақсылық Үшкемпіров, Дәулет Тұрлыхановтар, сондай-ақ әйгілі желаяқ Әмин Тұяқов  та келді
 Ғаламтор арқылы жаһан жұрты көруге мүмкіндік алған жарысты Президент Әкімшілігі басшысының орынбасары Мәулен Әшімбаев ашты
«Күрес – ұлтымыздың ұлы құндылықтарының бірі» деп бағалаған Мәулен Сағатханұлы  Алпамыстай алып денелі  жігіттерге аламанда сәттілік тіледі.
Жеті жүз  жігіттен жүйрік шыққан алпыс  арланның белдесуі  тым тартысты өтті
Демін ішіне тартып, палуандардың белдесуін кірпік қақпай қызықтаған қауымның құмары қанды
Жан алысып, жан беріскен жекпе-жек
Амал аңдысқан    арландар
Темірдей төзім
Қайралған намыс
 Бұлқынған бұла күш
 Бәрі-бәрі кешегі боз кілемдегі батырлардың әрекеті
 Таңғаларлығы сол, жауырыны қақпақтай, екі иығына екі кісі мінгесердей еңгезер, ер мінезді жігіттерімізді көргенде жүрегіңіз еріксіз елжірейді екен
Түйе палуандардың тұқымы осылар-ау деп бір түйесіз іштей!
Спорттағы аттарының өзінен айбат есетін палуан жігіттердің белдесуінде «Сыр қыраны» – Ұлан Рысқұлдың бағы жанып, «Қазақстан барысы» атанды
 Ал «Күміс белбеуді» жамбылдық Бейбіт Ыстыбаев, үшінші орынды шығысқазақстандық Шалқар Жоламанов еншіледі
Бұл жарыстан ешкім де құр алақан қайтпағаны анық
Қала берді, осы жарысты ұйымдастырушылар енді бұл  дода дәстүрлі түрде өтіп тұрады деп уәде берісті
Бұған дейін Олимпиада ойындары сынды айтулы аламандар сапында көріне алмай жүрген күресіміздің енді көсегесі көгеретін болды деп біз қуандық
  Елбасының ел спортына жанашырлығы  нәтижесінде жүзеге асып отырған бұл жоба басқа спорт түрлеріне де жұғысты болса екен деп тіледік
 Өйткені бізде жеңісті жатқа бермейтін жұлымыр жігіттер жетерлік
Бұған кешегі күрес аламаны куә
Осынау жемісті һәм жеңісті жоба қасқыр терісін жамылған бөрі болмысты жігіттерімізге жеңіс қана жарасатынын тағы бір мәрте дәлелдегендей!
Дүбірлі дода еліміздің тарихында тұңғыш рет ұйымдастырылған, ел спортының егжей-тегжейін еркін талқылайтын алқалы жиын – Спорттық форумға ұласты.
Динара ІЗТІЛЕУ
