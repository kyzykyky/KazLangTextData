Елбасы Нұрсұлтан Назарбаев 9 мамыр – Жеңіс күні Алматыда болып, Ұлы Отан соғысындағы Жеңістің 66 жылдығына арналған мерекелік шараларға қатысты
Мемлекет басшысы 28 гвардиялық-панфиловшылар паркіндегі Жеңіс мемориалындағы мәңгілік алауға гүл шоғын қойып,  ардагерлерді құттықтады
Қазақстан халқын ұйыстыра түскен салтанатты шараларға еліміздің түкпір-түкпірінен 400-ден астам ардагер, Алматы қаласының тұрғындары мен қонақтары қатысып, сұрапыл соғыста шейіт болған Қазақстан жауынгерлерін бір минут үнсіздікпен еске алды.
– Қымбатты ардагерлер, мен сіздерді бүгінгі қасиетті де қастерлі мереке – Жеңіс күнімен құттықтау үшін Астанадан Алматыға арнайы келдім
Сұрапыл соғыстың біткеніне, міне, 66 жыл болды, Ұлы Жеңістің 70 жылдығы да жақындап келеді
«Кеңес Одағы» деген үлкен мемлекеттің миллиондаған халқымен бірге, Қазақстан да бұл сұрапыл соғыстағы жеңіске өзінің үлкен үлесін қосты
Бұл ешқашан ұмытылмауы тиіс
Өйткені осы арқылы біз адамдардың бірлігі неде, бауырластықтың құны қандай, ерлік деген не екенін және Отанды сүю қалай болатынын білдіреміз
Қасиетті де қастерлі Отан үшін жан беріп, жанын пида еткен жауынгерлерді жыл сайын еске алып, олардың рухына тағзым ету – біздің, кейінгі ұрпақтың ең басты парызы
Егер де ойлап қарасақ, халқымыздың басына түскен 30-шы жылдардағы зұлматтан кейінгі қазақтың басына түскен екінші бір сұрапыл қырғын Ұлы Отан соғысы болғандығы ақиқат
Бұл соғыста біздің азаматтарымыз ерлік пен қаһармандықтың ең жоғары деңгейдегі үлгісін көрсетті, – деді Нұрсұлтан Әбішұлы.
Расында, өткен ғасырдың ең сұрапыл соғысы – адамзат баласы басынан өткерген қатерлі, қатыгез соғыс болатын
Осынау қан майданда, Отанды қорғау борышында Қазақстан халқы да аянып қалмады
Жеңіске деген рухты бірінші болып көтерді
Ұлы Отан соғысында 558 қазақстандық Кеңес Одағының Батыры атанды
Мемлекет басшысы уақыт өткен сайын аға толқынның қол жеткізген ауқымды жетіс­тік­те­рінің, ірі табыстарының маңызы артып келе жатқанын айтты
Соғыстан кейінгі күйреген экономиканы қалпына келтіруде ардагерлер қажырлылық танытып, атсалысқанын жеткізді.
– Біз бүгін Қазақстанда мақ­та­ныш етіп отырған экономика да сіздердің қолдарыңызбен жа­салды
Мен сіздердің күш-жігерлеріңіз барда сіздермен бірге еңбек еткен адаммын
Енді жаңа тол­қынмен еңбек етудемін және жас қазақстандықтардың аға ұрпаққа деген құрметі, түсінігі, туыстық рухы қаншалықты күшті екенін көріп жүрмін
Сондықтан осы қиын­шылықтың бәрін көрген Қазақстан бейбітшілік, ядролық қарусыз үшін күрестің, көрші елдермен туыстықтың, өзара түсіністікті сақтаудың қолдаушысы болып табылады
Өйткені біздің елде бейбітшілік, тыныштық, тұрақтылық салтанат құрған
Бұған қосқан сіздердің де үлестеріңіз зор
Сіздерге тағзым етеміз, құрметті ардагерлер
Мен барша қазақстандықтар тәрізді сіздерге мықты денсаулық тілеймін
Біздің арамызда жүріп, өз еңбектеріңізбен, өз сөздеріңізбен, бүгінгі тәуелсіз Қазақстан үшін қажетті, пат­риоттық рухта тәрбиелеу, туыс­тыққа баулу, бір-біріне құрмет көрсетудің үлгі-өнегесін көрсете беріңіздер
Бұл – күллі әлемге керек үлгі-өнеге
Сіздерді тағы да мерекелеріңізбен құттықтай отырып, бар жақсылықты тілеймін! – деп түйіндеді сөзін Елбасы.
Салтанатты шара барысында Елбасы, Қарулы Күштердің Жо­ғарғы Бас қолбасшысы Нұрсұлтан Назарбаевтың алдынан Республикалық Ұланның Құрметті қарауыл ротасы сап түзеп өтті
Ресми рәсімнен кейін Нұрсұлтан Назарбаев ардагерлермен жүздесіп, ашық-жарқын әңгімелесті
Барша халықты Ұлы Жеңістің 66 жылдығымен тағы бір мәрте құттықтады.
Сұлтан Тайғарин
