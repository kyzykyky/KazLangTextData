Әкемнің аты Ақынбек, шешемнің аты Бибіжан
Өзімнің атым Күлсімбала.
Кейін аталарыңның тегіне көштім, фамилиям Байтұрбаева болып өзгерді
Құдай қосқан қосағым Нұрахим 1991 жылы қарашаның 22-сінде қайтыс болды
Өмір бойы саудада жүрген кісі еді
Ол уақыттың саудасы үкіметтің жұмысы
Қойманың кілтін ұстады, автолавка жүргізді, дүкенші болды
40 жыл талмай еңбек етті
Бірақ айтайын дегенім ол емес.
Шешем қарулы, мықты кісі болған
Шешеміздің жанкештілігінің арқасында соғысқа дейін де, кейін де аштықты көрген жоқпыз
Ал ауылдағы адамдар аштықты көрді, қиналды
Әкем соғысқа кеткенде, шешем әкемнің орнына қой бақты
Қойын сауып, қарын-қарын май, қап-қап құрт жасайтын
Бір қой сойып алып, сап-сары ғып, сүрлеп тастайтын
Пысық адам болды
Соғыс кезінде бір қисық-қыңыр шалмен бірге қой бақты
Жұмыс қолы жетпей, бір әйелді бір шалға қосшы жасап қоятын
«Красный пахарьда» үш отар қой бар
Соның бір отарын шешем бағып жүрді.
Соғыстан кейін мен тұрмысқа шыққан кезде алғаш қиналуын қиналдық
Бірақ жастықтың арқасында аса білінген жоқ
Мен көбіне үйде баламен отырдым
Одан кейін қызылшаға бардым, ол жерде он жыл жүрдік
Ол уақытта жаспыз ғой
Бір ұйықтап оянасың да, шауып кете барасың
Бір жолдың өзі 5 сотық екен
Сол жолға түсіп, 5 сотықты бітіргенше талай уақыт
Содан бір шетіне шығып, кері қайтамыз
Әйелдермен таласасың
Орыстың, немістің қатындарынан қалғың келмейді
Қызылшада озат болдық, сол үшін кілем берді
90 сомның кілемін алғам
Ол уақытта 90 сом аз ақша емес, жақсы кілем де таптырмайды
Кейін зейнеткерлікке шалыма көмекші болып жүріп шықтым.
Нұрахимнің әкелері кәмпеске кезінде Бақанастың құмына түсіп кетіпті
Малдары көп, бай кісілер болған екен
«Қаш-қашта» шетке қашпаған
Не көрсек те туған жерде қалайық депті
Құмның ішінде амалдап жүре тұрмақ болған
Ол кезде Нұрахим 5 жастағы бала
Содан НКВД тауып алып, мал-жанымен қосып айдап әкеліпті
Нұрахимнің әкесі Тәшкенге мал айдап барып, сол 30-40 үйдің ас-ауқатын әкеліп тұратын болған
Ал Бектұрбай деген ағасы сол ауылды басқарып отырады екен
Нұрахим содан әке-шешесін қайда әкеткенін білмейді, қайтып көрмеген.
Бірақ, шешесі бір күні келіпті дейді
Нұрахимді жетімдер үйіне өткізіп тастаған
Малдарын Шұбар деген колхоз қабылдап алған
Тәтемдер ылғи «осы Шұбардың жылқысының бәрі біздің жылқының тұқымы» деп айтып отыратын
Нұрахим ауылдағы жетімханада жүргенде атпен шешесі келіпті
«Тамақ әкеп жегізді, жылап-жылап кетті
Сол кеткеннен мол кетті
Содан қайтып көргем жоқ» дейді.  Жетімхананы басқа жаққа көшіреді деген әңгіме шыққан кезде, Бектұрбай аталары шыдамай, қолшанамен үйіне алып кетіпті
Содан біраз жыл Бектұрбайдың асырауын­да болыпты
Ол кісі үлкен молда болған екен
«Күндіз жібереді, түнде сиыр қораға қамап қоятын» дейді.
Негізі, бір әулеттен Қатипа деген қыз және Нұрахим қалған
Қатипаны алдында ұзатып жіберген
Малдарын колхозға, балаларын жетімханаға өткізген кезде Нұрахим өзінің туыстарынан қол үзіп қалады
Ашаршылық кезінде қатты қиындық көргенін айтатын
Ағайын-туған жетім бала тұрмақ, өз балаларына тамақ таппай қалған
Қазіргідей ағаш жоқ, қурай көп екен
Соны жинап алып келіп, от жағамыз дейтін
Одан кейін әпкесін тауып алыпты
Қалай тапқанын білмейді
Әпкемді тапқаннан кейін жақсы өмір сүрдім дейді
Соғыс тоқтағаннан кейін Қатипа әпкесі бір сиырымен, көрпе-жастығымен, бір текеметімен Халық деген кісінің қолын әкеп беріпті
«Әйел алып бересің бе, өзің біл» деп
Бұл менің үлкен әжелерімнен естігенім…
Ал өзімнің әкем аса бай кісі емес, орта дәулетті, шаруақор адам болған
Колхоздың қойын бағып жүріп, 1941 жылы соғысқа кеткен
1945 жылы қыркүйек айында келді
Қолынан жарақаттанып келді
Берлинге дейін барған екен
Орден, медальдарының бәрін шешем қайтыс болғаннан кейін Жаңыл жоғалтып қойыпты
Менің де ойы­ма келмепті, әйтпесе тығып қоятын едім
«Берлиннен қайттық, астымызда неміс жатты, біз үстінде жаттық» деп айтып отыратын
«Берлинге барып келдім, бір қолымды беріп келдім» деп көңілденген кезде өлең айтатын.
Соғыстан келгеннен кейін де кол­хоздың қойын бақты
Онда да озат болды
Атақты шопан болды
Соғыстан кейін колхоз да түзелді
Бәйге береді, шопантой жасайды
Шопантойдан жылда бәйге алып отырды
Кілем, машина алды тіпті
Киім тігетін машинаны ең алғашқы бәйгесіне берген еді
Сол машина әлі бар, әкемнің көзіндей… Бір жолғы алған кілемін бір бауы­рым көздің қарашығындай сақтап қойды
«Әкемнің бәйгесіне берген кілемі» деп, ешкімге тигізбейді
Сосын зейнеткерлікке шықты
Мәскеуге, көрмеге барып келген
Сол кездегі Тәшенов дегеннің қолынан мақтау қағазын алған
Шешемде де медаль болды
Соғыс уақытындажұмыс істеген әйелдерге де медаль берді ғой
9-мамырда апама ылғи медаль беретін
Бір әке, бір шешеден жалғызбын
Қызы да, ұлы да мен болдым
Ал шешемнің бауырларының бәрі соғыстан келмей қалды, жалғыз сіңлісі ғана қасында қалды
Бір бауыры финсоғысына, одан кейін герман соғысына кетіпті
Содан жоқ болды
Одан кейінгі Күмісбай деген бір бауыры «Красный пахарь» ұжымшарында бастық болған
Соғыс басталғанда соғысқа кетіп, қайтып оралмады
Тағы бір Жексенбай деген бауыры да комбайн айдап жүргенде соғысқа кетіп, ол да қайтып оралмады
Отбасын құрып та үлгермеді.
Шал Қарабұлақта болыпты, мен де Қарабұлақта болдым
Содан қосылдық
Колхоздың жұмысын істедік, бала-шағаны өсіп-жетілдіріп, оқыттық
Сөйтіп, осы күнге жеттік
Шалым үлкен қызым Светаның бетіне ешкімді қаратпады
«Қара қыз не айтады, соны істеңдер» дейтін
Бұлар әлі де соны істеп келе жатыр ғой
Оқуға түсе алмай қайта-қайта барып жүріп, өз еңбегімен бір-ақ күнде түсіп кетті
Ләззәт пен Бақыт Талдықорғанда бітірді
Ләйлә Алматыда оқыды
Марат пен Қуат та Семейде институт бітірді
Света қазір зейнеткерлікте
Неше жыл Жаркентте істеді, бас бухгалтер болып
Қуат балам қорықтың директоры
Басқа балалар жеке кәсіппен айналысады
Шалым: «Әр балама бес-бестен бала ерткізем» деп айтатын
Ол арманына жетпей өліп қалды
Мен сияқты ол да жалғыз болды.
Жалғыздығын білдірмеді
Өмірі «жоқ» деп айтпайтын
Адам көңілін қалдыр­май­тын
«Етіңнен ет кесіп бер» десе, ет кесіп беретін адам болатын
Қайтыс болған кезде өзі тұрған жердегі орысына дейін жылады.
Менің жасым қазір сексенде
Мына медальді зейнеткерлікке шыққанда берген
Мына бір медальді 7 баланы дүниеге әкелгенім үшін берген
Алтын емес, Күміс алқа
Сегіз бала болған
Бір бала кетті ғой… Қалғанының бәрі қызметте
Алды зейнеткер
Сайлау деген ұлымнан кейін, Света, Ләззат, Бақыт, Ләйлә деген қыздарым бар
Одан кейін Қуат, Мұрат, Марат деген ұлдарым бар
Балаларым Астана, Алматы, Талдықорған жақтарда жұмыстарын істеп жүр
Ұл-қыздың бәрі оқыды, құр қалған ешқайсысы жоқ
18 немерем бар, 6 шөберем бар
Есік санамайтын қазақпыз ғой
Шүкір-шүкір, осыған да шүкір!..

Жазып алған 
Мәдина Амантаева
Алматы облысы
 
