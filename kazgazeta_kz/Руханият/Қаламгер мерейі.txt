Жазушы, аудармашы Тәжібай Жанаевтың есімі көпшілікке таныс
Ол осыдан 75 жыл бұрын Атырау облысы, Қызылқоға ауданы, Сағыз ауылдық округіне қарасты Буракөл елді мекенінде дүниеге келген. 
1965 жылы С.М.Киров атындағы мемлекеттік университетінің филология факультетін бітіргеннен кейін туған жерде 5 жыл мұғалімдік қызмет атқарып, 1970-1980 жылдары «Қазақстан», «Жалын» баспаларында редактор, аға редактор, Қазақ ССР Ғылым академиясының М.Әуезов атындағы әдебиет және өнер институтында ғылыми қызметкер болып еңбек етті
Оның 1974 жылы алғаш баспадан шыққан «Үміт оты» атты жинағынан бастап, одан кейінгі «Тобанияз қыстауы», «Соңғы жеті шақырым», «Періштелер жыламайды», «Алтын бақан» тағы да басқа әңгіме-повестері, зерттеу еңбектері халыққа рухани байлық сыйлаған құнды дүниелер
Ал, аударма саласындағы ерен еңбегі нәтижесінде, орыс және шетел жазушылары Р.Акутава, К.Паустовский, В.Катаев, Аленьдо Сантос, ­Витаус­тас Римчикавючис, Уильям Санди және басқалардың әңгімелері қазақ оқырмандарына жетсе, туысқан елдер туындыларынан Н.Вороновтың «Пілге үйір бала» атты повесі мен А.Кешековтың «Сынған таға» атты романын тәржімалап, сөз өнерін аударма әдебиетімен байытуға сүбелі үлес қосты
Міне, осылайша қазақ әдебиеті мен мәдениетінің дамуына өзіндік үлес қосып жүрген Тәжібай Жанаевтың еселі еңбегін Қызылқоға ауданының халқы әрдайым жоғары бағалап, мақтан тұтады
Сондықтан, оған биылғы жылы мерейлі 75 жасқа толуына орай, Қызылқоға ауданының әкімі Мақсот Мұқановтың ұсынысымен, аудандық мәслихат депутаттарының қолдауымен «Қызылқоға ауданының Құрметті азаматы» деген атақ берілді
Ендеше, белгілі қаламгер Тәжібай Жанаевты осынау марапатымен құттықтай отырып, отбасына амандық, өзіне мықты денсаулық тілейміз.
Б.СИСЕНОВ
