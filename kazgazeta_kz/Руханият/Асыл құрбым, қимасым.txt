«Өмір-өзен ағып жатыр, тынбайды,
Өмір болмас қасіретсіз, мұң-қайғы», – дегендей, өмір-өзеннің ағысында қаншама жанымызға жақындарымызды жоғалтып, мұң кештік
Сен де сол қимас жандардың қатарындасың.
 Мен Сені үнемі есіме алып жүремін
Әсіресе, мына жалған дүниеден өткелі өзің туралы жиі-жиі ойлайтын болдым
Топырақ сала алмасам да, маған электрондық поштамен жазған хаттарыңды жиі-жиі оқып, жіберген суреттеріңді ұзақ қараймын
Интернеттің поштасындағы мекенжайлар кітабында алғашқы болып сенің поштаң – «Айнамкүл Маясарова» деп шығады.
Бұл дүниенің жалған екенін талай жанымызға жақын жандар, ата-анамыз, туыс-жекжат, достар өмірден озғанда анық ұққан едім
Енді, міне, сен де осы өмірдің өткінші екенін, бұл дүниенің жалған екенін тағы да дәлелдедің
Ғұмырдың қамшының сабындай қысқа екеніне тағы көз жеткіздім.
Біз Қаратал өзенінің сағасындағы Балқаш көліне құяр жердегі шағын ауыл – Көпбірлікте туып-өстік
Мектепке де бір жылы бардық, бірге бітірдік
Бір сыныпта оқығандар жақын туыс болып кеткендей едік.
Бәрі есімде, сенің үйің ауылдың шетінде болатын
Анаң – Оразбаланың, әкең – Әбдіқажымның кенжесі едің.
Мектепті бітіргенімізге бес жыл толып, кездесуге жиналған соң біз көп уақыт жүздеспедік
Сені Қарағанды қаласында тұрады деп естідім
Кейіннен 2006 жылы саған жақын туыстығы бар Орынбасар тәтем:
– Айна келді жолдасымен, сен де кел, сыныптасыңды көресің, – деді
Сөйтіп, жиырма шақты жылдан кейінгі кездескеніміз сол болды
Жолдасың Бурабай да көпшіл жанның бірі екен
Ертеңіне біздің үйде қонақ болдыңдар…
Сен өте келбетті едің
«Сырлы аяқтың сыры кетсе де, сыны кетпейді» – дегендей, сол әдемілігің одан әрі ажарлана түсіпті
Жасыңда шашың ұзын, көрікті болдың.
Мереке сайын телефон соғатын едің
«Телекомда жұмыс істеймін, мен қоңырау соғайын» деуші едің шын ниет­пен
Электрондық пошта арқылы жиі хат жазып, балаларыңмен, немереңмен түскен суреттеріңді жіберетінсің.
Қарағандыға барғанда шаттыққа толы шаңырағыңда бас қостық
Ұқыпты етіп жиналған үйіңде жиһаздарың да өзің секілді жарқырап тұрды
Жолдасың Бурабай бізді көлігімен Қарағандыда алып жүрді
Сенің жүзіңнен бақыттың лебі анық сезілетін
Шын жүректен қуандым
Өйткені осы өмірде жақсылықты көруге лайық жандардың бірі – сен едің
Сол шақты біз бірге оқыған сыныптастарымызды еске алдық
Емен-жарқын сырласқан соң Алматыға сенің үйіңнен аттандық
Сол күні пойыз екі сағатқа кешікті
Қазір ойлап отырсам, тағдырдың өзі бізді бірге бола тұрсын – дегендей
«Кете беріңдер, – пойыз келеді ғой, билет қалтамызда
Түннің іші болды» дегенімізге қарамай, сенің кеткің келмеді.
– Қарағандыға күнде келіп жатқан жоқсыңдар
Шығарып саламыз, – дедің
Пойызға мінгеннен кейін де орындарың дұрыс болды ма, орналастыңдар ма, – деп жиі телефон соғумен болдың.
Кейіннен Алматыға «Көктем» санаторийіне келгеніңде Ақжар ауылында тұратын жездең Сержан мен әпкең Бибігүлдің үйіне бардық
Жеңгең Шолпан тәте де бар екен
Сол күні өзіңмен соңғы рет жүздесіп отырғанымызды кім білген?
Өткен жылы ойламаған жерден ауыр науқастан қайтыс болғаныңды естідік
Көптен бері электрондық поштамен хат жазбағаныңа, телефон соққанда жауап бермегеніңде не болғанын білмей дал болып жүрдім.
Айналдырған ауру сені арамыздан алып кетті
Қазақ бұндайда: «Дәмі таусылды» дейді
Уақытың бітті, бұл өмірден көптеген қимайтын жандарыңмен еріксіз қоштасып кете беріпсің…
Өмірге құштар едің
Талдықор­ғандағы І.Жансүгіров атындағы педагогикалық институтты бітіріп, ұстаз атандың
Мектепте сабақ беріп, шәкірт тәрбиеледің
Сол алған біліміңмен шектеліп қалмай кейіннен заңгерлік мамандықты да қоса игердің…
Қарағанды қаласындағы «Қазақ­телеком» мекемесінде заңгер болып қызмет атқардың
Заңгер бола жүріп мекеме құжаттарын қазақ тілінде дайындауға өз еңбегіңді сіңірдің
Өзің жұмыс істеген ұжымның мамандарын қазақ тіліне оқытып, үйреттің
Көпшіліктің ана тілінде сөйлеуіне ұйытқы болғаныңды аса мақтанышпен айтатын едің…
Әттең… өмір жолың ұзақ болғанда әлі де талай биіктерді бағындыратының сөзсіз еді.
Тағдырдың дегеніне амал бар ма, өмір деген айдында сенің кемең жүзуін тоқтатты
Содан бері зымырап бір жыл өте шығыпты
Осы бір жыл сенің орныңның үңірейіп тұрғанын анық көрсетті
«Тас түскен жеріне ауыр»… Әсіресе, бірге туған туыстарыңа, жан жолдасың Бурабайға, бауыр етің балаларыңа қиын болғаны рас.
Осындайда айтатын сөз де таба алмайсың
Көкейіңде сайрап тұрған сөздерді шығару да қиынның қиыны екен
Тілерім, артыңда қалған балаларың – Дәулет, Олжас, Жандос, туыс-туғаның, әпкелерің –Бибінұр мен Бибігүл, ағаң –Манарбек, жан жарың – Бурабай, барлық туыс-туғандарың аман болсын
Сенің немереңді көріп кеткеніңе, өз анасынан кем көрмей баққан келінің Дәнияның қолынан аз күн болса да дәм татқаныңа шүкір дейміз.
Біз, сыныптастар, өзіңді ешқашан ұмытпаймыз.
Гүлнар Төлегенова,
Қазақстан Журналистер
одағының мүшесі
