Жуықта «Қазақ газеттері» ЖШС-на қарасты басылымдардың қызметкерлері Алматыдағы  Сәбит Мұқанов пен Ғабит Мүсіреповтің мемлекеттік әдеби-мемориалдық мұражай кешенінде болды
Олар С.Мұқанов пен Ғ.Мүсіреповтің жастық шақтарынан, жазушы ретінде қалыптасу кезеңдерінен, қоғамдық-саяси қызметтерінен  сыр шертетін деректермен танысты. 
1999 жылдың 8 ақпанында С.Мұқанов пен Ғ.Мүсіреповтің жұмыс істеп тұр­ған мұражайларының не­гі­зінде құрыл­ған кешенде екі жазу­шының әдеби-дерек­ті материалдары, шығар­малары­ның қолжаз­балары мен күн­деліктері, сондай-ақ әлемнің көптеген тіліне аударылған шығармалары қойылған.
Бұл екі әдеби мұражайдың бірге болуының өзі кездейсоқ емес
Ғабит Мүсірепов пен Сәбит Мұқанов бір топырақтан
Қос тарланның достығы да ерекше болған көрінеді
Сонау жиырмасыншы жылдары Ғабеңді Орынборға барып оқуына үгіттеген де Сәбең көрінеді
Айтпақшы, Мұ­қановтың атын «Сәбит» деп Ғабеңнің аттас бауырының құрметіне қойған екен
Ғабең мен Сәбең құдай қосқан құда да болады
Мұқановтың Арыстан деген ұлы Мүсіреповтің Ғалия деген қызын алады
Осылайша отбасымен араласады.
Екі жазушының мұражай-үйі екі бөлмеге: әдеби және мемориалдық бөлімдерге бөлінген
Сәбит Мұқановтың жұмыс үстелінде қаламы мен көзәйнегі, кітапханасы көзге ыстық көрінеді
Ал Ғабит Мүсіреповтің мұражай-үйі «Дүниеде адам баласының ұлы қасиеті екеу-ақ: ой ұлылығы, сұлулық ұлылығы
Көркем айтылған ой ұлы, ойландыра алған сұлулық ұлы» деген сөздерімен ашылады
Екі мемориалдық бөлме бар
Бірі – жазушының жұмыс кабинеті, екіншісі – демалатын бөлмесі
Бөлмелерде басы артық дүние жоқ
Жазушы қолының табы бар әр зат қымбат, құнды
Олардың Ғабеңнің тыныс-тіршілігінен мол мағлұмат берері сөзсіз
Жұмыс кабинетінің екі қабырғасын кітап шкафтары алып тұр
Жазушы кітапханасында 2000-ға жуық кітап бар
Ал жазу үстелінде телефон, торшер, бүркіт басты градусник, 1935 жылы Евгений Брусиловский сыйға тартқан ылғал өлшегіш құралы, 1930 жылы сатып алынған үстел шамы және тағы да басқа дүниелер
Сонымен бірге жазушының кішкене биік үстелін байқау қиын емес
Ерекше үн беретін жазушының қоңыр домбырасы 70 жылдық мерейтойында сыйға тартылған екен
Көзге ерекше түскен дүние деп, Ғабит Мүсіреповтің бильярд ойнына арналған таяқшаларын айтуға болады
Осылайша екі жазушының үйінде болып, кітапханасын, жұмыс бөлмелерін өз көзімізбен көріп, рухтарымен тілдескендей әсер алдық.
Ақбота ИСЛӘМБЕК
