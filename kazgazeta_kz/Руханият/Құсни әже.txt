Қазақ халқы басынан не өткермеді
Сонау 30-жылдардың басында республикамызды Голощекин басқарған кездері қандастарымыз қаншама зардап шеккені өткен тарихымыздан белгілі
Осы ұлтымыздың басына қара бұлт болып төнген кезеңдерде көптеген қаракөз туысқандарымыз күн көріс қамымен жан-жаққа тарыдай шашылып кетті.
Олардың бірқатары сонау Еуропаға сапар шексе, кейбіреулері Қазақстанмен көршілес жатқан Ресейді паналады
Бүгінгі әңгімемізге арқау болып отырған Құсни Жұмағазықызы Өтенова да сол зобалаң жылдары небәрі 16 жастағы қыз бала болатын

Қазақ халқы басынан не өткермеді
Сонау 30 жылдардың басында республикамызды Филипп Голощекин басқарған кездері қандастарымыз қаншама зардап шеккені өткен тарихымыздан белгілі
Осы ұлтымыздың басына қара бұлт бо­­лып төнген кезеңдерде көптеген қа­ра­көз туысқандарымыз күн көріс қамы­­мен жан-жаққа тарыдай шашылып кет­ті.
Олардың бірқатары сонау Еуропаға сапар шексе, кейбіреулері Қазақстанмен көршілес жатқан Ресейді паналады
Бүгінгі әңгімемізге арқау болып отырған Құсни Жұмағазықызы Өтенова да сол зобалаң жылдары небары 16 жастағы қыз бала болатын.
Бұлардың ата-бабалары ауылы аралас, қойы қоралас жатқан орыс жері, яғни Қорған облысының бірқатар елді мекендерінде ғұмыр кешті
Көңілді мұңға батыратыны, осы Құсни апамыз жетімшіліктің тауқыметін әбден тартты.
Бесіктен белі шықпай жатып тағ­дырдың ауыртпалығына ұшырады
Өзіндей ұрпақты армандап өткен ата-анасы дүниеден ерте өтті
Сондықтан әке-шешесі есінде қал­мады
Ата-анасыз шырылдап қалған шарананы нағашы жұрты далаға тастамады.
Қанша дегенмен, бауырының пер­зенті емес пе?! Нағашысы Мыңжасар мұны бауырына басты
Оның жан-жары Құсниды жатсынбады
Күйеуінің қас-қабағына қарап, нәрестені де өз перзенттерінен кем қылмай өсірді
Кішкентайынан еңбекке баулыды.
Жетім баланың қай-қайсысы да қиындыққа төзімді келеді
Сондықтан ауыртпалықтарға шыдап, өз қатарынан қалмауға тырысады
Бұл да ес білгеннен епті болды
Әкесі Марлыбай мен анасы екеуінің кескін-келбеттері жадында қалмаса да солардың атына жаман сөз келтірмеуге ұмтылды.
Бұлар сол ауыр шақтарда жоғарыда аталған Қорған облысының бірқатар елді мекендерінде тұрып, жергілікті халықтан кем болмауға талпынды
Орыс ағайындардың арасында да адал еңбекті бағалайтындар бар емес пе?! Бұларды сыртқа тепкен жоқ.
Жылдар жылжып өте берді
Құсни да бойжетті
Алды-артын таныды
Сол кездері бұған сол аумақтағы Хамит есімді бозбала сөз салды.
Он сегіз жасар апамыз сол азаматпен тағдырын тоғыстырды
Екеуі тату-тәтті ғұмыр кешті.
Жас жұбайлар Құсни мен Хамит Өтеновтер әжептәуір отбасы болып, шаңырақтары шаттыққа толды
1941 жылдың 22-маусымында неміс жен­деттері Кеңес Одағына соғыс ашып, елді мекендегі барлық жігіттер май­данға аттанды
Кезек отағасы Хамит Өте­новке де келді
Намысты отағасы ағайындарымен қоштасып, эшалонмен алыстағы шайқасқа аттанды.
Енді үйдегі барлық тауқымет Құс­ни апамыздың иығына түсті
Сол бұрын­ғыша жыл он екі ай елді мекендегі қыз-келіншектер белді бекем буып, соғысқа аттанған азаматтарының орнын жоқтатпауға тырысты
Шөп те шапты, егін де орды.
Ұлы Жеңісті жақындатуға өздерінің үлестерін қосып, тылдағы еңбекті барынша жандандырды
Құсни апамыз сонау алыстағы майданда жүрген күйеуімен хат арқылы хабарласып тұрды
Азаматының үшбұрышты хаттағы әрбір жылы сөзі мұны қанат­тандырып, ертеңгі күнге деген сенімін нығайтты.
Колхоздағы барлық қыз-келін­шектер, жұмысқа жарамды ер кек кіндіктілер соғыс­тағы бауырларының аман-есен оралуы үшін уақытпен санаспай ең­бек етті
Бірақ рухтары түскен жоқ
Ауылдағы бір үйге қара хат келсе, бәрі де сол ша­ңырақтан табылып, қайғыларын жеңілдетуге тырысты.
Қайран, сол кездегі адамдардың пейілдері-ай десеңізші! Қиындық та кісілерді жақындатып жібереді екен
Олар бір үзім нанға дейін бөлісіп оты­ратын
Осылайша олар майдан кезін­дегі әрбір күнді жігерлі еңбекпен, табан­дылықпен өткізді.
Кешегі Кеңес Одағы халқының ауызбірлігінің арқасында көптен күткен Ұлы Отан соғысындағы Жеңіс күні де келді
Хамит атамыз туған жеріне 1946 жылы оралды
Кеудесіне екі «Ұлы Отан соғысы» ордені және бірнеше медальдарды таққан азамат жан-жарымен, туған-туысқандарымен қайта қауышты.
Бұл өте ауыр шақ еді
Соғыстың салдарынан елдің еңсесі түсіп, шаруалары да ақсап еді
Соның бәрін қалпына келтіру үшін де біраз уақыт керек болды
Содан отағасы Қорған облысының Притобол ауданына қарасты «Буревестник» кеңшарында жұмысын одан әрі жалғастырды.
Хамит ағаның да білімі бастауыш сыныптық қана болатын
Соған қарамастан өзінің ақыл-парасатының, терең түсінігінің арқасында халықпен тіл табыса білді.
Өзінің оқыған мамандығы болмаған соң ауылдағы қарапайым кісілерде таңдау қайдан болсын
«Екі қолға бір күрек» демекші, Хамит аға ауылда қой да бақты
Сиыр мен жылқыны бағып, осы кәсіпті де бір кісідей меңгерді
Осылайша олар тұрмыстарын жөндеп, үлкен әулетке айналды.
Осы мақаланы жазу барысында апамыздың тұңғыш ұлы Ырысалды Хамитұлының да киелі шаңырағында болдым
Ұстаздың аты қашан да ұстаз ғой.
Көргені мол, адамгершілік қасиеті жоғары ұлағатты жан мені кәдімгі туған інісіндей жылы қарсы алды
Өзімен бұрын сөйлеспесем де оның өткен өмір жолына әбден қанық едім
Әңгімеміз бірден жарасты
Ол да менің келген шаруамның жай-жапсарын білген соң, жан сырын ақтара жөнелді.
Оның айтуына қарағанда, апамыз кезінде он құрсақ көтерген
Соның сегізі қазір арамызда
Бәрі де өмірден өз орындарын тапты
Олардан он сегіз немере, отызға жуық шөбере сүйіп отыр
Ғасырға толғалы отырған әжеміз бұл күндері облыс орталығындағы шағын ауданда өзінің сүйікті қызы Қарлығамен бірге тұрып жатыр.
Өтеновтер әулеті 1973 жылы қазіргі Ұзынкөл ауданына қарасты «Новопокров» кеңшарының Воскресеновка елді мекеніне қоныс аударды.
Осы кезде өзім шаңырағында болған Ырысалды аға аталған елді мекендегі сегіз жылдық мектепте директор болып тағайындалған-ды
Бұл азамат кезінде Қорған педагогикалық институтының тарих-филология фа­культетін бітірген
Зейнеткерлікке шыққанша абыроймен қызмет атқарды
Сонау бір жылдары биыл 130 жылдығы аталғалы отырған Ыбырай Алтынсарин атындағы облыстық дарынды балаларға арналған мектеп-интернатқа басшылық етті.
Бұл кісінің жұбайы да байырғы ұстаз
Роза Қалиқызы да қазақтың барлық құндылықтары бір бойынан табылатын, нағыз білікті маман, сүйікті әже, бақытты ана
Біз барған кезде ол кісі іссапармен көршілес жатқан Солтүстік Қазақстан облысына жол жүріп кеткен екен.
Құсни апамыздың құжаттарына қарасақ, 1914 жылы 15-тамызда қазіргі Ұзынкөл (бұрынғы Ленин) ауданына қарасты Павлов (Қайранкөл) елді мекенінде дүниеге келіпті.
Апамыздың өзгелерден ерекше­лігіне келетін болсақ, оның ғасырға толуының үлкен құпиясы жоқ
Бәрі де оның адамдық қасиетінің молдығында, біреудің жүрегін жаралап, орынсыз ғайбат сөз айтпайтындығында, ақ, адал сөйлеп, жетім-жесірдің қамқоршысы болуында жатқан секілді.
Сонымен қатар күнделікті қимыл да адам жасын ұзартады
Ғұмыр бойы бейнетті өмірлік серік етті
Ауылда тұрғанда баяғы жастық шақтағы әдеті бойынша ерте тұрып, кеш жататын
Қорадағы малын жайлап, марқұм шалының күтіміне қарап, бабын табатын
Ол аз десеңіз қазақтың қонағы да жетеді емес пе? Солардың бәріне де үлгіріп, екі жақтағы туыстың да көңілінен шығатын.
«Жақсы ене туған анаңдай» деген рас
Ол кісі келіндері Роза, Мереке, Жұмабикелерді әулеттің табалдырығын аттағалы бері туған қыздарындай құшақ жая қарсы алып, білмегендерін үйретті
Қашан да әбден өздері бір-бір шаңырақты тербетіп кеткенше қамқоршы болды.
Бұл күндері бәрі де жан-жақта тұрса да енелерін ерекше сағынады
Той, мереке күндері бәрі де осы үйде бас қосып, туған шешелеріндей болып кеткен Құсни апаны алақандарына салып аялайды.
Қазақтың «Адам ұрпағымен мың жасайды» деген сөзінде де үлкен мән бар
Әжеміздің ғұмырын ұзартып отырған да осы әулеттен өрбіген немерелері мен шөберелері екені даусыз
Ол бұл күндері жоғарыда тілге тиек еткеніміздей, ұзақ жылдар бойы облыс орталығындағы «Баян сұлу» кондитер фабрикасында білікті маман ретінде жемісті еңбек еткен Қарлыға есімді перзентінің қамқор­лығында.
Бұл, әрине, өзге ұлдары мен қыздары оған көңіл бөлмейді деген сөз емес
Бәрі де Құсни апамыздың басы ауырып, балтыры сыздай қалса, лезде жетіп барады
Әрдайым қасынан табылып, дәрі-дәрмегін, ұлағатты кісіге деген жылы сөздерін айтудан жалықпайды.
Осынау Қостанай қаласының 135 жылдық мерекесі қарсаңында ғасырға толғалы отырған апамыздың ұлдарының бірі Ырысалды Хамитұлы:
– Шешеміз өте бауырмал жан
Бәрімізді де кішкентайымыздан көп ер­келетпей, адал еңбек етуге баулыды
Кісінің сыртынан орынсыз өсек айт­пауға, темірдей тәртіпке, кісілік қасиет­ті жоғары ұстауға, қызметте басшы болсақ та, қарапайымдылықты сақ­тауға тәрбиеледі
Ақ жарқын мінезімен, күндей шуағын төгіп жарқы­рап жүреді
Қолы ашық
Жұрттың бәрін де өзінің бауырындай көретін сенгіш адам
Әлі күнге дейін үлкен сапар­ға шығарда, той-жиын өткізерде анамызбен міндетті түрде ақылдасамыз
Немере, шөберелері де ол кісінің ақ батасын алып тұрады, – дейді.
Ырысалды ағамыздың өзі де қазір зейнеткер
Мұндай кісіні өте бақытты десек те болатын шығар
«Анасы бар адамдар ешқашан қартаймайды» демек­ші, араларында ақ жаулықты аналары жүргенде өздерін әлі күнге дейін сәби­дей сезініп, онымен кездескенде аздап еркелеп қоятыны да бар.
Ондайда әжеміз кішкене жымиып: «Айналайын, ботақандарым, сендер барда мен бақыттымын
Жалпы, өміріме ризамын
Елім мен халқым аман болсын» деп шын ниетін білдіріп отырады.
Ырысалды аға да қазір ардақты ата
Өзінің үш қызы және бір ұлы бар
Қазір жұбайы Роза екеуі Асқар есімді ұлы мен Айсұлу секілді жаны жайсаң келінінің қолында тұрады
Осы шаңырақта болға­нымызда кіші немересі Ниязды айналып, толғанып жатқанын көзбен көріп, іштей риза болып қалдым.
Адамның ұзақ жасауы оның пейі­лінен деп те жатады
Құсни апа жа­ны мөлдір кісі болған соң ба, қазі­р­­гідей бақытты шаққа жетіп, көптің құрметіне бөленіп отыр
Отағасы қоста­найлықтардың есінде иманды кісі ре­тінде де қалды
Хамит аға кезінде Қостанай облыстық Марал ишан меші­тінің тұңғыш Бас имамы болды.
Апамыздың жасы ғасырға келсе де жұрттың бәрін де бірден таниды
Көзілдіріксіз жүреді
Тек жасы кел­гендіктен бе, құлағының ептеп мүкістігі бар
Болмаса, үй ішінде ешкімге салмақ салмайды
Жүздесу соңында әжеміз ақ батасын беріп, еліне ырыс-береке, молшылық, әрбір шаңыраққа баянды бақыт тіледі.
Оразалы ЖАҚСАНОВ
Қостанай
