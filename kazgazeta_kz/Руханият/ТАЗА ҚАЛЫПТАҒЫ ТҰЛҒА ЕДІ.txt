Оразбек Сәрсенбаев…
Орекеңмен жақындығымыз баспагерлік жолда беки түсті
Бұрын ағамызды әңгіме, повест, романдары арқылы білетін едік
Жетпісінші жылдары «Лениншіл жаста» («Жас Алаш») істеп жүрген кезде онымен замандас-қаламдас болған ағаларымыз Орекең туралы айтып отыратын
Әсіресе, өзегінен елдік пен өрлік ескен, аталуының өзі айшықты, «1961» деген поэмасының газетке жарияланғаннан кейін қандай қызу талас-талқыға түскенін жыр ғып айтатын
Кілең жастар істейтін газеттің де, жап-жас жиырма үштегі орда бұзар Орекеңнің де ерлік жасағанын сабақ қып шертетін.
Өмір ойламаған алыстар мен ағыстардан тұрады екен
Орекеңнің дүбірлетіп келген поэзиядан дүнәуи прозаға ат басын бұруы сол кезде таңданыс тудырса, уақыт жасалған бетбұрыстың баяндылығына куә болды.Оның айғағы-көркемдігі биік,өмірдің өзекті тіндерін   арқау еткен әңгімелері, повестері мен романдары қалың оқырманға жақсы таныс.
Орекең сөзіне ісі сай орнықты жан болатын.Өзінің ұстанымына берік, сыни  көзқарасына сенімді, талабы тұрақты, талғамы биік еді
Пікірін екшеп  айтып, позициясынан айнымайтын
Қандай мәселені де асығып-аптықпай ойланып барып шешуді оң көретін
Дегдарлығы мен даралығы үндесіп, үйлесіп тұратын
Шулы ортадан саяқ ой бағып, сабырмен сөз қайырған  жан еді.
Баспа өндірісінде де байыптылық  та­нытудан  жаңылған емес
Баспа ісі­нің мәселесі  көп
Кейде емес-ау, жиі-жиі Орекеңмен ортақ жұмыстың қа­мын бірге ойлап, бірге шешуге тура ке­летін
Соның бәрінде де Орекең сал­мақты да сабырлы еді.Кабинеттеріміз есіктес болды
Күнде болмағанмен күнара кездесеміз
Түс қайта келеді
Костюмі түстес  көйлегіне галстугін тағынған, басындағы тақиясының зері күн сәулесіне  шағылысып, ақсары жүзінен сабырлылықтың шуағы төгіліп кабинетінде газет оқып отырады
Кіріп келген маған  жылышырай қарап: «Не жаңалық бар?» дейді
Мен: «Газетте не бар екен?» деймін
Көбіне: «Түк жоқ» деп  газетті ысырып   тастайды
Әрі қарай былайғы  әңгімеге  көшеміз
Орекең әңгімені жақсы айтады
Тәптіштеп бүге-шігесіне дейін таратып айтады
Соның бірі мынау:
«Осы Шәмші туралы аз біледі екенмін
Бір подъезде көрші тұрдық
Өте ақкөңіл,тамаша адам еді
Әңгімесі де ашық болатын.Оны мен қоңырат шығар деуші едім, өйткені нағашыларым қоңырат қой
Ол кезде осы ру-пру дегенді білмейтінбіз
Сұрамаймыз да
Ру туралы айтқан адамды «Неткен наивный адам, қайдағыны айтып» деп қолды бір сілтейтінмін
Осы кейін алпысқа тақаған соң ғой руға шүйліге бастағанымыз
Руды шығарушылар әлгі ең дарынсыз, әлсіз жазушылар
Солар сөйтіп топ жиып,дарынсыздықтарын бүркемелеп, топ болып өмір сүруді ойлап тапқан
Нағыз дарындарға рушылдық тән емес
Соның айғағы осы Шәмші
Қайран Шәмшінің руын осы бертінде білдік қой
Білгізді ғой әлгілер
Әйтпесе, пәлен жыл көрші тұрып Шәкеңмен екеуміз руды ауызға алмаппыз.Ойымызға да  келмепті
Нағыз қазақ деп осыларды айту керек қой» деп бір қайырғаны бар.
Енді бірде «Лениншіл жастағы» күндерін еске түсіріп, әңгіме ауанын солай бұрдым
Орекең өткен күндерге ой жіберіп, өзінің құс ұйқылы қызықты күндері   есіне түскендей болып терезеден Алатаудың қарлы басына ұзағырақ қарап:
– О кезде де Алатаудың басы осындай аппақ болып жататын, – деп алды да:
– Біле жүр, «Лениншіл жасқа» екі адамды тарттым, – деді баптана ­жымиып,  бірі – Бегділда, екіншісі – Төлеген Айбергенов
Бегділда жазғанда тастай ғып жазады
Шерағаң онша құлық таныта қоймаса да «Тапсырма беріп көрейік» дедім
Оны Бегділда қатырып тұрып жазып әкелді
Сөзге келмейді, не тапсырсаң да, қандай тақырыпты айтсаң да Бегділда солай
Бір сөзіне тиісе алмайсың
Білімді, дарынды, қаламы қиып түседі
Төлеген де дарынды, оның өлеңдерін оқығаннан кейін өз басым өлең жазуды қойдым
Мынау сұмдық! Табиғи талант
Біздікі оның қасында әншейін
Шерағаңа: «Төлегенді алайық» деп өтіндім.Шерағаң: «Тапсырма беріп көрсеңдерші» деді
Сол кезде Украинаның Қазақстандағы күндері өткелі жатқан
«Сол жайында жазып әкел» дедім
Келесі күні-ақ Төлеген алып келді
Қарасақ өлең
Өлең болғанда қандай! Ақ бұлақ жыр! Бәрімізге оқып берді
Шерағаңа көрсеттік
Жақсы екен деп газеттің бірінші бетіне бастық
Газетке мақала керек, Төлегеннің ондайға құлқы жоқ
Шерағаң: «Ақын көп, бізге мақала жазатын адам керек қой» деді
Ал Бегділда  газетте көп істеген жоқ
Қаламында, жазуында мін жоқ
Қазір ол нағыз дарын иесі екенін көрсетті
«Ұлы селін» оқып көріп едім, келісті көркем екен
Әсіресе, орыстардың Ақмешітті алуы керемет көркем жазылыпты
Әрине, сыны өткір, оның кейде артықтау кететін жерлері бар, онысы өз позициясы болар…»  деп  алпысыншы жылдардың  бір парағын оқып отырғандай ғып әңгімелегені есте қалыпты.
Орекеңнің: «Қатарлас достарым «Оразбек, сен иә  Нөл дейсің, иә Керемет дейсің» десіп наз білдіреді
Менің кесімім солай болса қайтем
Шығармаға баға беруде орташа деген ұғым болмауы керек деп ойлаймын» дегені де оның бар  бітім-болмысына берілген бағадай көрінеді.
Орекеңнің шерткен сырлары көп еді.
Қазақтың көрнекті суреткерінің  жазғандары мен айтқандары әлі талай жаңғырық салып еске түсері  күмәнсіз.

Жақау Дәуренбеков
