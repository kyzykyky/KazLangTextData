Алматыдағы Республика сарайында Қазақстан мұсылмандары діни басқармасының ұйымдас­тыруымен Мұхаммед пайғамбары­мыздың (с.ғ.с.) туған күні – Мәуліт мерекесіне байланысты «Адамзаттың абзалы» атты рухани кеш өтті.
Шараның басты мақсаты жастардың діни көзқарасын дәстүрлі дініміздің талаптарымен, әдет-ғұрпымыздың құндылықтарымен, ұлттық болмысымызбен ұштастырып, иманды, зиялы, зайырлы қоғам құруға үлес қосу болды
Мерекелік шараға Қазақстан мұсылмандары діни бас-қармасының төрағасы, Бас мүфти Ержан қажы Малғажыұлы, наиб мүфти Серікбай қажы Ораз, сондай-ақ зиялы қауым өкілдері мен дін қызметкерлері қатысты.
Кеш барысында Қазақстан мұсылмандары діни басқармасының төрағасы, Бас мүфти Ержан қажы Малғажыұлы барша мұсылман жұртшылығын Мәуліт мерекесімен құттықтай келе, Пайғамбары­мыздың (Оған Алланың салауаты мен сәлемі болсын) өмірі туралы айтты.
«Әлемді қараңғылықтан жарық нұрға бөлеген, екі дүниенің бақытына кенелуге ұстаз болған Мұхаммед Пайғамбарға (Оған Алланың салауаты мен сәлемі болсын) арналған мәуліт кешінде отырмыз
Бүгінгі мәуліт — кешірім пен мейірімділіктің мерекесі
Бұл қоғамдағы ізгілікті Пайғамбарымыз (Оған Алланың салауаты мен сәлемі болсын) көрсеткендей, бірін-бірін құрметтеудің, қамқорлық жасаудың мерекесі», – деді Бас мүфти Ержан қажы Малғажыұлы.
Рухани кеште «Өнер қырандары» театры өнерпаздарының ғибратты оқиғаға толы қойылымы көрермен көңіліне ой салып, ерекше әсерге бөледі
«Жігіттер» квартеті, Бекжан Тұрыс, Тоқтар Серік, Еркін Нұржанов, тағы басқа өнерпаздардың орындаған терме-толғау, ғибратты ән-жырлары мерекенің әрін кіргізіп, жиналғандарға қуаныш сыйлады
Белгілі айтыскер ақындар мен өнерпаздар өз өнерлерін көрсетіп, рухани кештің шырайын келтірді.
Салтанат ҚАЖЫКЕН
