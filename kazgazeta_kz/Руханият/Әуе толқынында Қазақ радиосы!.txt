Оңғар Құралов, Қазақ радиосының Бас редакторы
1 қазанда Қазақ радиосының Астанадан эфирге шыққанына 1 жыл толды
«Қазақстан» РТРК» АҚ жүйесіндегі Қазақ радиосы мен «Шалқар» радиосы Қазақстан Республикасының мемлекеттік саясатының негізгі бағыттарын насихаттап, жүйелі түрде ақпарат тарататыны белгілі
Қазақ радиосы бағдарламалары негізінен қазақ және орыс тілдерінде, сондай-ақ Қазақстанда тұратын өзге ұлт өкілдерінің тілдерінде (түрік, неміс, татар, корей, ұйғыр, әзірбайжан) жүргізеді
Ел тұрғындарының 88,74 пайызы осы арнаның хабарларын 24 сағат бойы тыңдауға мүмкіндігі бар
Ал «Шалқар» ұлттық арнасы күн сайын 18 сағат бойы әдемі әуен мен ұлттық мүдде тұрғысындағы мазмұнды хабарлар береді
«Шалқарды» ел тұрғындарының 62,04 пайызы тыңдай алады.
Қазақ радиосы сөздердің сауатты айтылуына, тіл тазалығына және тіл мәдениетіне ерекше көңіл бөліп келеді
Радиожурналистердің кәсіби деңгейі олардың қазақ тілінің лексикалық байлығын пайдалана отырып, эфирді еркін меңгеруінен де байқауға болады
Оған мысал ретінде «Зиялы қауым», «Інжу-маржан», «Әлқисса» хабарларын, «Армандастар» және «Замандас» бағдарламаларын, т.б
айтуға болады
«Қайырлы таң, Қазақ елі!», «Тәулік тынысы», «Айтөбел», «Наридірген», «Елім менің», «Ұшқын» жастар бағдарламаларында да ұлттың маңызды мәселелері кеңінен сөз болады.
ҚР Президенті Н.Назарбаевтың «Қазақстан-2050» Стратегиясы – қалыптасқан мемлекеттің жаңа саяси бағыты» атты Жолдауында жүктелген мәселелердің ел аумағында орындалу барысы туралы «Қазақстан-2050», «Жаңа Қазақстан», «Шешім қабылданды», «ЭКСПО-2017», т.б
хабарларында жүйелі түрде әңгімеленіп келеді.
ҚР Мемлекеттік хатшысы М.Тәжин­нің ұлттық тарихты қайта зерделеу жөніндегі тапсырмасына орай құзырлы органдардың атқарған жұмыстары мен жалпы төл тарихымызға жаңаша көзқарас тұрғысынан да көптеген хабарлар мен айдарлар ашылды
«Мен – қазақпын!», «Тарих толқынында», «Ұлттың жаны – ұлт тарихы», «Замана заңғарлары», «Историчес­кие заметки», т.б
хабарларында ұлттық тарих мәселелері сөз болып жатқаны құлағы түрік тыңдаушыларға мәлім.
Қазақ радиосының үні республика радио тыңдаушыларының көп бөлігін қамтып қана қоймай, одан тысқары жерлерге де, Ресей мен Қытайдың, Өзбекстан мен Қырғызстанның шекаралық аймақтарына жетеді
Сондай-ақ «Шалқар» ұлттық арнасының хабарлары еліміздің ірі қалаларына таратылады
Ал қазіргі кезде интернеттегі парақшамыз арқылы http://kazradio.kz// телерадио­корпорация құрылымындағы «Қазақ радиосының», «Шалқар», «Астана» және «Классик» радиоларының хабарларын онлайн режимінде тыңдауға болады
Біз әр сағаттың басында қазақ тілінде және әр сағаттың ортасында орыс тілінде берілетін жаңалықтар топтамасын беруге айрықша көңіл бөлеміз
Ал «Алтын қор» атты алтын көмбеміз өз алдына бір төбе.
