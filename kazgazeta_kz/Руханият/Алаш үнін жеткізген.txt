Семейде кешегі Алаш арыстарының дабылы естіліп, ұрпақ санасын жаң­ғыр­тқан айтулы екі оқиға болды
Оның бірі – әйгілі ғалым, абайта­ну­шы, Алаш ардақтыларының ізін жалғастырушы Қайым Мұхаметхановқа бұрынғы «Интернационал» көшесінің аты берілді, екіншісі – «Семей таңы» газе­тінің 100 жылдығы аталып өтілді.
Мамырдың соңғы күні ертемен Қайым Мұхаметханов ескерткішінің жанына жиналған көпшілік, ардагерлер мен зиялы қауым өкілдері, студенттер мен жастар саяси қуғын-сүргін құрбандарын еске алып, гүл шоқтарын қойды
Осы жерде естеліктер айтылып, ақындар өлеңнен шашу шашты.
Осыдан кейін жұртшылық Интернационал көшесі бойында орналасқан «Семей таңы» газеті ғимаратының жанына келді
Редакцияның маңдай алдына арнайы ескерткіш тақта орнатылып, Қайым Мұхаметханов көшесі ресми түрде ашылды.
Айтулы екі оқиға бірін-бірі толық­тырып, сабақтаса жалғасып тұрғандай
Себебі атақты ғалым кезінде осы «Семей таңы» газетінде қызмет істеген
Ал «Семей таңы» бастауын Алаш арыстары шығарған «Сарыарқа» газетінен алады
Бұл басылымда Әлихан Бөкейханов, Ахмет Байтұрсынов, Жүсіпбек ­Аймауытов, Шәкәрім Құдайбердиев, Халел Ғаббасов, Райымжан Мәрсекұлы Мағжан Жұмабаев, Мұхтар Әуезов, Сәбит Дөнентаев сияқты ұлы тұлғалар қызмет еткен.
Алаштың 100 жылдығы «Семей таңының» 100 жылдығымен ­байланыса аталып тұр.
Салтанатты жиын барысында сөз алған азаматтар бұл жайында нақты деректер келтіре отырып, өз ойларын ортаға салды.
«Бүгін біз сан жылдар бойы сөз арасында елеусіз ғана айтылғанымен, атаусыз қалып келген, кезінде Алаш үнін, Алаш ұранын асқақтатқан «Сарыарқа» газетінің жарық көргеніне 100 жыл толуын тұңғыш рет атап өткелі тұрмыз
Бұған дейін «Семей таңының» тарихы 1919 жылы жарық көрген «Қазақ тілі» газетінен ­басталып келді… Тарихшы Мұсатай Ақынжанов бұл туралы мынадай дерек береді: «1919 жылы 4 декабрь күні дүниеге келген тұңғыш қазақ совет газетін теріп, басып шығарған Семей қаласындағы тұңғыш коммунист жастың бірі Мұқсын Қордабаев еді
Мұқсын Семей қаласында Совет өкіметі орнаған түні Ертістің арғы бетінде жиналып, теріліп қойылған «Сарыарқа» газетінің қалпын ағытып, қапқа салып, түнде қайықпен судан өтіп келіп, сол түні М.Тұрғанбаев, М.Әуезов, Ш.Тоқжігітов сияқты халқының қамын ойлаған азаматтармен ақылдасып, газеттің атын «Қазақ тілі» деп өзгертуді ұсынған жастың бірі болды
Екі газеттің де құрылтайшысы «Теңдік» серіктестігі болған» деді, «Семей таңы» газетінің редакторы Риза Молдашқызы өз ­баяндамасында
Бұл бұлтартпас дәлелді өзге де ғалымдар мен Алаш тарихын зерттеушілер қолдады
Сонымен, бүгінде «Семей таңы» қазақ баспасөзі тарихындағы ең байырғы басылым ретінде аталуда.
Салтанатты шара барысында қала әкімі Ермак Сәлімов Алаш ардақ­тыларына ас берді
Түстен кейін қала жұртшылығы «Абай атын­дағы саз-драма театрында «Семей таңы» газетінің 100 жылдығына арналған мерекелік жиынға қатысты
Республикамыздың әр түкпірінен, облыс аудандарынан ат басын бұрған қонақтар басылым ұжымына жаңа шығармашылық өрлеу тіледі
Газет журналистері түрлі сыйлықтар мен марапаттарға ие болды.
Ғазиз ҚҰРМАШҰЛЫ
Семей
