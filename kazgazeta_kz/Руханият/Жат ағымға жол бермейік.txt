Еліміз егемендік алып, ата-бабаларымыздың көптен күткен армандары орындалғанына жиырма бес жылдан асты
Тәуелсіздікке қол жеткізген алғашқы жылдары елімізге түрлі діни ағымдардың келгені ақиқат
Бұрын естімеген «салафизм», «уахабизм», «әк-такфир уәл-хижра» жамағаты» деген сияқты халқымыздың ұлттық болмысына жат діни ағымдар бүгіндері кең етек алуда
Жалпы салафизм ағымы Х-ХІ ғасырларда Испания (Андалусия) жерінен бастау алған ілім
XVIII ғасырларда Сауд Арабиясының солтүстігінде жалғасын тапқан
Ол ілімді сол ғасырда Мухаммед бин ­Абдулуахаб жаңғыртып, өзге діни мектептерге қарсы агрессиялық үлгіде дамытып қалыптастырған.
«Сәләф» сөзі араб тілінде бұрынғы өткен, баяғы деген сөзді білдіреді
Ислам дінінің қазақ же­ріндегі тарихы сопылық мектептің тәлімі­мен тікелей байланысты
Оның дәлелі Қожа Ахмет Ясауи тәлімінің қазақ халқының діни дүниетанымындағы алған орны мен рөлі
Ал салафиттік-уахабилік ілім осыны жоққа шығаратын бағыт
«Олардың рухани көсемдерінің бірі Али бин Мухаммед бин Синаның: «Ей, мұсылмандар, сопылық тарихиаттарына қарсы соғыс жариялап, оларды толығымен жоймағанша сендердің исламдарыңның пайдасы жоқ
Оларға яхудилер мен отқа табынушыларға қарсы күресуден бұрын соғысыңдар…» деген үндеуінің соншалықты агрессиялық екенін көруге болады» деп жазыпты дін саласының маманы Еркінбек Шоқай өзінің мақаласында
Салафиттік ағымдағылар дәстүрлі ханафи мазхабы мен мәтруди мектебінің тәлімін ұстанған Қазақстан мұсылмандары діни басқармасын да адасушылықпен айыптайды
Бұл өте қауіпті бағыт
Мұндай көзқарас жалпы салафизм бағытын ұстанатын барлық топтарға тән
Осы салафиттік бағыт өкілдерінің тарапынан туындап отырған бұл жағдайдың болашақта діни негіздегі қақтығыстардың мешіттерден басталуына апарып соғуы ықтимал
Салафиттік идеяның адам психологиясына тигізетін кері әсерін де айта кету керек
Осы жайлы тағы да Е.Шоқайдың мақаласынан үзінді келтірейін: «Бұл ұстанымда болған адамның тұла бойын қоршаған ортасына қарсы агрессия билейді
Өзіңнен және оны қолдаушылардан басқа ұстанымдағы адамдардың барлығын олар мұсылман бола тұра, соның ішінде ­туыстарын, ата-анасын адасқан, тозақы деп таниды
Айналасына қатысты мұндай агрессиялық көзқарас салафилік идеяның өкілін мейірім және жанашырлық деген қасиеттерден айырады
Соның нәтижесінде ол басқаларға қатысты түрлі қатыгез іс-әрекеттерге баруы ықтимал».
Дін саласындағы ең маңызды міндет – еліміздің дамуының зайырлы қағидатын қамтамасыз ету және нығайту
Яғни азаматтардың ар-ождан бостандығын бұлжытпай кепілдендіру, оның дінді таңдай алу немесе діннен бас тарта алу құқығын қамтамасыз ету – біздің зайырлылық үлгіміздің айнымас негіздері ретінде болмақ
Бұл орайда мешіттердің алатын орны ерекше
«Мешіттер өздеріне барған жастарға дінді жаңылмай таңдай алуына нақты бағыт беріп отыр ма?» деген сұрақ туады
Осыдан екі жыл бұрын мешітке барып жүрген студент немерем «Ата, О дүние деген жақсы екен ғой
Өзіңді шейіт жасасаң онда барғанда пейішке шығады екенсің» деп соғып тұр
Мен оның бұл сөзі қатты таңырқатты
Қазір бізде мешіт саны көбейді
Көптеген мешіттерді ақша беріп, тегін салғызып жатқанын көріп жүрміз
«Бұраудың да сұрауы бар» демекші, олар осы өздері тегін берген ақшаларының сұрауына салафизмді дамытуды тапсырып жүрген жоқ па?» деген ой мазалайды
Неге қазір бізде осы бағыттағылар көбейіп барады? Таразда, Ақтөбеде орын алған өкінішті оқиғалар салафиттік, «мұсылман бауырлар» қозғалысынан бөлініп шыққан жамағаттар идеологиясының «жемісі» емес пе? Осы біздегі салафиттік қозғалыстың артында кімдер бар? Олардың мақсаттары қандай? ХІ-ХІІ ғасырдан бері мұсылман болып, ислам дінін берік ұстап келе жатқан бабаларымыздың ұстанымын түгелімен дерлік жоққа шығаратын салафиттік уағызды таратудың не қажеті болды? Олардың саяси жетекшілерінің ойларында не тұр? Сондай-ақ шетелден оқып келген дін мамандары қандай бағытта білім алып қайтты деген мәселелермен кімдер айналысуда? Егер бұл жұмыстармен Дін істері жөніндегі министрлік айналысып жатса неге әлгілердің қатары азаймай отыр?
Елбасы Н.Назарбаев: «Қазақстанда дін қоғамнан бөлінбеген, сондықтан да мемлекет бұл саладағы қоғамдық қатынастарды реттеуден шет қала алмайды» деген болатын
Олай болса теріс ағымдағы діндерді реттеп, оларға тосқауыл қоятын уақыт жеткен сияқты
Еліміздің болашағы – жастарды осындай теріс ағымдарға жібермеу ата-ананың, мектептердің, тіптен мемлекеттің тікелей міндеті
Қазір жастардың баратын жерлері, атап айтқанда спорт алаңдары мен залдары аз
Барының өзі ақылы
Кешегі Кеңес Одағы кезінде әрбір шаруашылық пен мекеменің штаттық спорт нұсқаушылары болған
Олар спорт үйірмелерін ашып, түрлі жарыстар өткізетін
Жастар бос жүрмейтін
Соны қайта жаңартып, әрбір әкімшілікке сол қызметті енгізуге болады ғой.
Ауылдағы жастарға тиісті көңіл бөлініп жатпағанын айтуға міндеттіміз
Сирияға соғысқа кеткендерді айтып жүрміз
Оның себебін кім зерттеп жүр? Жұмыссыздық пен жастардың сандалып бос жүргендігінің салдары емес пе екен? Осындай діни сауаты жоқ, спортпен, басқа да пайдалы іспен айналысуға жағдай жасалмаған ауылдағы ­жастарды біраз ақшамен қызықтырса ниеттері бұзылуы мүмкін ғой
Бұл ойланатын мәселе
Сондықтан қазіргі кезде біздің елімізді ғана емес, бүкіл ислам әлемін алаңдатып отырған, жастардың санасын улап жатқан бұл идеологияға қарсы ғылыми, ақпараттық және құқықтық тұрғыдағы тиімді шараларды қолға алып, нақты жұмыс істеген абзал
Бұл орайда мешіттердің алатын орны ерекше болуы керек
Осындай игі істер мен шаралар қоғамға келетін ертеңгі апаттың алдын алу екенін естен шығармауымыз қажет.
Беркін ӘКЕБАЕВ, 
республикалық «Алтын қалам» әдеби байқауының жүлдегері
