Ежелден батырларын ардақтап, билерін ұлықтай білген халықпыз
Соның жарқын көрінісіндей, жуырда Оңтүстік Қазақстан облыстық сотында Ұлы Отан  соғысының және сот жүйесінің ардагері Айтжан Бекназардың 95 жасқа толуына орай ізет көрсету шарасы өтті.
Шараны ашып, жүргізген облыстық соттың төрағасы Н.Шәріпов Қазақстан Республикасы Жоғарғы Сотының Төрағасы Қ.Мәмидің құттықтауын жеткізіп, Айтжан Бекназарға «Мінсіз қызметі үшін» медалін тапсырды.
Оңтүстік Қазақстан облысы әкімінің орынбасары Ұласбек Сәдібекұлы: «Бүгін сот саласына ғана емес, облыс үшін ерекше еңбек сіңірген Айтжан ақсақал мерейлі 95 жасқа келіп отыр
Елге абыройлы ардагердің кейінгі ұрпаққа айтар, үлгі тұтар өнегесі де мол» дей келе облыс әкімінің атынан құттықтап, иығына шапан жапты.
Шымкент қаласы Қаратау аудандық сотының төрағасы ­Ермахан Рахманберді баяндамасында Айтжан Бекназардың Отанды қорғау үшін сұрапыл соғыс жолынан өтіп, одан кейінгі ауыр жылдарда 32 жыл үзіліссіз Мақтаарал аудандық соттарында судья, аға судья, төраға қызметтерін абыроймен атқарғанын ерекше атап өтті
Одан әрі баяндамашы мерейтой иесінің шығармаларына тоқталып, оның ізденімпаздығы мен жұрт білмейтін қырларын ашып, кітаптарынан үзінділер келтірді.
Игілікті іс-шара барысында облыстық ардагерлер кеңесінің төрағасы Жеңісбек Мәуленқұлов, Қорғаныс істері жөніндегі департамент басшысы Талғат Алиқұлов, замандас досы Ботабек Жұматов, ардагер судья Өмірбек Темір, Мақтаарал ауданы әкімінің орынбасары Мақсат ­Жолдасбеков пен Шымкент қаласы Абай ауданының әкімі Ахмет ­Татыбаев, т.б
мерейтой иесіне деген шынайы тілектерін айтып, жылы лебіздерін білдірді.
Құттықтаулардың арасында мерейтой иесінің құрметіне Ш.Қалдаяқов атындағы облыстық филармония әншілерінің орындауында дәстүрлі және әскери жылдар әндері шырқалып, қонақтардың құлақ құрышын қандырды.
Өз кезегінде сөз алған ­Айт­жан Бекназар сонау қиын да қилы кезеңдерді қамыға еске алып, соғыстан кейінгі жылда­ры ауылдағы ауыртпалықтар ­жайында сыр шертті
Бүгінгі бейбіт өмірдің бақытты заман екеніне тоқталып, осындай тыныштық пен тоқшылық күндерді қадірлей білу керектігін де баса айтты
Облыстық соттың төрағасы мен сот қауымдастығы ұйымдастырған осы басқосуға және әрдайым көрсетіліп отыратын өзге де құрмет пен қошеметтері үшін ризашылығын білдіріп, соттарда өткізілетін іс-шараларға мүмкіндік келгенше қатысатынын жеткізді.
Қабыл ДҮЙСЕНБИ, 
Қазақстан Журналистер одағының мүшесі
