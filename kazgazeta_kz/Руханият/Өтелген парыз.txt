Кеңес өкіметінің солақай саясатының кесірінен Қарабұтақ ауылындағы марқұмдар жерленген қорым үстіне мектеп салынып, бұл бүгінге дейін ауыл тұрғындарына мін, кейінгілерге сын болып келгелі қашан.
Міне, қарабұтақтықтар «Ештен кеш жақсы» дегендей, аудандағы ақсақал ағалар мен ақ жаулықты әжелерді, шетте жүрген ұрпақтардың басын қосып, өздеріне дақ болған кеңестік мектепті бұзып, орнын тазалап, қоршап, белгі қойып, перзенттік міндеттерін атқарып жиын өткізді.
Шағын ауыл тұрғындары өзге ауылдарға үлгі боларлық шараға жиналды
Қандай да болмасын іс-шараның ұйытқысы болады
Осы орайда айтарымыз «Қызыл-Флот» мектебінің қазақ тілі мен әдебиет пәнінің мұғалімі, Нұрпейіс Хазіреттің тікелей ұрпағы Меңзада Тоқтарованың еңбегі ерен
Оны қолдаған аудан әкімі Мәлімбет Ибрашовтың арқасында Қарабұтақ ауылының тұрғындары аруақтарға ас беріп, перзенттік парыздарын өтегендеріне разы.
Жиынға аудан әкімі М.Ибрашов, облыстық тарихи-мәдени мұраларды қорғау жөніндегі мемлекеттік инспек-цияның директоры Бекарыстан Мырзабай, аудандағы Қосестек ауылының «Момын-Ата» мешітінің бас имамы ­Асылбек Бертілеуовтар қатысты.
Кешірім шараның жалғасы ұзақ жылдар ұрпақтарға сын болған аруақтар зиратының үстіне салынған мектептің орнында өтті.
Белгітаста былай деп жазылыпты:
«1864-19… жылдар аралығындағы зират.
Ата-баба аруағы риза болсын, «заман қателігі» үшін кешірім сұраймыз.
Ұрпақтары
Өткеніңді еске алсаң,
Өскеніңнің белгісі.
Өткеніңді ұмытсаң,
Өшкеніңнің белгісі».
Ізгі істің ұйытқысы Меңзада Тоқтарова:
– Келер жылы Қарабұтақ елді мекеніне 150 жыл, одан әрі ауыл аймақты біліммен сусындатқан Нұрпейіс бабамыздың туғанына 200 жыл толмақ
Осы оқиғаларды атап өту – абыройлы міндет, – дейді.
Бақыт ИМАШЕВ, 
Қазақстан Журналистер 
одағының мүшесі 
Ақтөбе облысы
Қарғалы ауданы
