Қазақ елі қашан да таланттарға бай
Бұлай деуімізге себеп жақында Елубай Өмірзақов атындағы Қостанай облыстық филармониясында Қазақстан Композиторлар одағының ұйымдастыруымен «Көк байрағым, желбіре» деп аталатын концерт болып өтті

Онда қазақтың аяулы қызы, Мемлекеттік сыйлықтың лауреаты, жоғарыда аталған шығармашылық одақтың төрағасы Балнұр Қыдырбек бастаған Серікжан Әбдінұров, Қалибек Деріпсалдиндердің кең байтақ еліміздегі талғампаз қауымның көңілінен шыққан дарынды туындылары орындалды
Сондай-ақ барша қауымның ыстық ықыласына бөленген Бейбіт Дәлденбаев және басқалардың шығармалары да залға жиналған бауырларымыздың тарапынан лайықты бағасын алды.
Сөздің орайы келгенде, барлық шырқалған туындыларды музыкалық жағынан облыстық филармонияның жанындағы қазақ ұлттық аспаптар оркестрінің сүйемелдегенін айтып өткеніміз орынды.
Осы оркестрдің көркемдік жетекшісі, Қа­зақстан Республикасының еңбек сіңірген қайраткері Назымбек Молдахметов, дирижер Бейбіт Оразалиндердің кәсіби шеберлігін де тілге тиек еткеніміз жөн
Жиналған жұрт­шы­лық 500-ден астам түрлі тақырыптарды қам­титын туындыларымен ұлтымыздың мақ­танышына айналған Балнұр Қыдырбектің шығармаларына қайта-қайта қол соғып, ризашылықтарын білдірді
Сонымен қатар бұл күндері Елордамыз Астанадағы Қазақ ұлттық өнер академиясының доценті, Қазақстан Республикасының еңбек сіңірген қайраткері Серікжан Әбдінұровтың жазған әндеріне де тәнті болып, ерекше құрметтерін көрсетті.
Ал талай құлақтан кіріп, бойды алар әсем әндерімен барша қазақтың жүректеріне жол тапқан жергілікті композитор, Қазақстан Республикасының еңбек сіңірген мәдениет қызметкері Қалибек Деріпсалдиннің лири­калық шығармаларын да жұртшылық жылы қабылдады.
Мұнда осы есімдері аталған белгілі композиторлармен қатар олардың халық мойындаған әріптестерінің ән­дері де биікте қалықтап, жиналған қауымды бір серпілтіп тастады.
Осы белгілі өнер майталмандарының айтулы шығармаларын облыстық филармо­ния­ның талантты әрістері: Гүлбану Абдулина, Гүлнәр Үсенова, Гүлмира Үмбетова, Серік Әбілев, Азамат Мұқатов, есімі өңірге танымал дарын иесі Жарқын Деріпсалдин, жас әнші Динара Намиялы секілді өнерпаздар нақышына келтіре шырқады.
Кеш соңында мәртебелі қонақтар, мәдениет саласының қайраткерлері Балнұр Қыдырбек, Серікжан Әбдінұров, Қалибек Деріпсалдин сөз сөйлеп, өздерін құшақ жая қарсы алып, концерттің жоғары деңгейде өтуіне септігін тигізген барша азаматтарға шынайы алғыстарын жеткізді.
Сонымен қатар облыстық мәдениет бас­­қар­­масының басшысы Ерлан Қалмақов, ­Қос­танай қаласы әкімінің орынба­сары Бибігүл Бүркітқызы көрнекті компози­торларға өздерінің жылы лебіздерін білдіріп, оларға алдағы уақытта да тың шығармашылық табыстар тіледі.
Осы концерттің басынан аяғына дейін тамашалап, ерекше рухани нәр алған зиялы азамат, ауыл шаруашылығы ғылымының докторы, академик Нәбидолла Кикебаев былай деді:
– Бүгін Қостанайда нағыз өнер мерекесі болды деп айтар едім
Себебі қазақ ұлтының мәртебесін асқақтатқан талантты композитор Балнұр Қыдырбек бастаған өнер иелері халықпен жүзбе-жүз кездесіп, өздерінің шын мәнінде өнер үшін туған жандар екендігін халыққа тағы да дәлелдеді.
О.ЖАБАЙТЕГІ
ҚОСТАНАЙ
