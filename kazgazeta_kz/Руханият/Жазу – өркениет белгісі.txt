Елбасының «Болашаққа бағдар: рухани жаңғыру», «Ұлы даланың жеті қыры» бағдарламалары аясында Алматыдағы Шет тілдер және іскерлік карьера университетінде «Күлтегін» ғылыми-зерттеу институтының ұйымдастыруымен төрүк (түркі) жазуы мен өркениетін тірілтіп, төрүк руника жазуының жұмбақ сырын ашқан дат ғалымы Вильгельм Томсеннің есімін насихаттау мақсатында ғылыми-тәжірибелік конференция өтті.
1893 жыл 25 қараша
Бұл – төрүк руника жазуының [пішігінің] жұмбақ сырын ашқан тарихи маңызды күн
Дат ғалымы ­Вильгельм Томсен Дания Ғылым Академиясының кезектен тыс мәжілісінде Моңғолияның Орқұн өзені бойынан табылған тасбітікке бәдізделген жұмбақ жазудың сырын ашып, ­дешифровкасын жасады
Бір ғажабы, ғалымның мағынасын анықтап, алғашқы оқығаны [Тәңір], одан кейінгі [Төрүк] сөзі екені таңғалдырады
Осылайша, ғылыми ­ортада «фин-угор», герман жазуы деп сан-сақ­қа жүгіртіп, пікірталас туғызған даулы мәсе­леге нүкте қойып, ашқан жаңалығы арқылы әлемге әйгілі ғалым, танымал тұлғаға айналды.
Қоғам қайраткерлері, зиялы қауым өкіл­дері, «Ұлы Бодун» тарихы, мәдениеті және дәс­түрін зерттеу ұйымының қызметкерлері қатыс­­қан ғылыми-тәжірибелік конференция­ны түркітанушы ғалым Аманқос Мектеп-тегі жүргізді.
«Дат оқымыстысы В.Томсеннің төрүк руника жазуының сиқырын әлемге танытуы – төрүктекті ұлыт пен ұлыстардың ғылымы мен өнерінің, тілі мен дүниетанымының, мәдениеті мен тарихының дамуына игі ықпал еткен және төрүк өркениетінің мүлдем зерттелмеген жаңа бір дәуіріне баратын жол салған жаңалық болғаны ақиқат
Бұл төрүктекті ұлыт пен ұлыстың тұтынған ­тарихи төлтума жазуы мен діни наным-сенім ұстанымын анықтап берді
В.Томсен арқылы төрүк жұрты ежелгі ата-бабаның рухани мұрасымен қауышты
Төрүк руника жазуы күллі төрүктекті ұлыстардың рулық таңбалары мен белгілерінен құралған
Жалпы ру сөзінің түп-төркіні «ұрұғ» ұғымынан қалыптасқан бір атадан тараған ұрпақ дегенді білдіреді
Яғни «руника» терминдік атауының табиғаты төрүк тілінің төл сөзі» дейді түркітанушы ғалым
Ол «төрүк жазуы» күнін ұрпақ санасына сіңіру қажеттігін алға тартып, В.Томсеннің ғылыми ісін жалғастырып, білім ордаларында руника жазуының қыр-сырын түсіндіретін оқулық пен оқу құралдары, әдістемеліктер арқылы арнайы пән жүргізілетін болса, болашақ ұрпақ осы жазу үлгісін таңдайтынына сенімді екенін жеткізді.
Шет тілдер және іскерлік карьера уни­верси­тетінің ректоры С.Хизметли ғы­лыми-тәжірибелік жиынның түркітілдес ха­лықтар үшін маңыздылығына тоқталып, ортақ құндылықтарымызды, тарихымызды, мәде­ниетімізді, өркениетімізді зерттеуде тигізер үлесінің зор екенін жеткізді
Оның айтуынша,­ В.Томсеннің француз тілінде жарыққа шыққан «Орхон ескерткіші» деген еңбегінде алғашқы түркі жазуы жайлы мәлімет берілген.
Жиын барысында алфавит жүйесін кирилден араб, латын, руника таңбасына немесе керісінше жедел аударудың ­арнайы бағдарламасын түзген, физик ғалым Ә.Ақдәулет, бағдарламаның үйлестірушісі, тарихшы А.Нұрмұханбетов, испан тілінің маманы, тарих ғылымының кандидаты С.Өтениязов, жас ізденуші Н.Наурызәлиев және т.б
сөз сөйлеп, ой-пікірлерін білдірді.
Жастарды руна жазуына машықтандыру мақсатында, заманауи тілмен айтқанда, флешмоб өтті
Қазақ, Тәңір, Алаш, Отан, ана және т.б
сөздер жазылып, көпшіліктің қызығушылығын тудырды.
Бағдагүл Балаубаева
