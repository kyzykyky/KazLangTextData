М.Х.Дулати атындағы ТарМУ ректоры М.Сарыбеков пен шығыстанушы ғалым, профессор Ә.Дербісәлі бастаған университеттің профессор-оқытушылары мен студенттері үстіміздегі жылдың 23-28 қаңтар аралығында Үндістан Республикасы Джамму және Кашмир штаты Сринагар қаласына барып қайтты.
Сапар аясында жөндеуден өткі­­зілген Мырза Мұхаммед Хайдар ­Дулати қабірінің басындағы ақ­па­раттық тақтаның ашылу рә­сіміне, со­нымен қатар Кашмир уни­верси­теті Орталық Азияны зерттеу ор­талығы мен М.Х.Дулати атындағы Тараз мемлекеттік универси­теті бі­рігіп ұйымдастырған «М.Х.Дулати – Қазақстан мен Үндістан арасын бай­­ла­ныстырушы алтын көпір» атты халықаралық конференция жұмысына қатысты.
Университет делегациясының Сринагар қаласындағы баба зиратына баруы бұдан 19 жыл бұрын, яғни 1999 жылы мамыр айында М.Х.Дулатидің ЮНЕСКО көлемінде кеңінен аталып өту қарсаңында жүзеге асқан болатын
Осы іссапар барысында Қазақстан тарабынан Индияның жоғары оқу орындары, ғылыми орталықтарымен әріптестік байланыс орнату, ең бастысы, Үнді жеріне жерленген ұлы бабамыз М.Х.Дулатидің басына тағзым ету болатын
Делегация Делидегі Сихития академиясында, Дели, Джавахарлал Неру және Кашмир университетінде бірнеше ғылыми конференциялар өткізіп, «Мазар-и салатин» атақты адамдар, патшалар жерленген қорымдағы Дулати зиратына барып, баба рухымен тұңғыш рет табысқан еді
Бұл – Тәуелсіз Қазақстанның ғылымы мен мәдени-рухани өміріндегі үлкен жаңалық болды.
Міне, содан бері баба атын иемденген Тараз мемлекеттік университеті көрнекті қайраткер, тарихшы ғалым, жазушы Мырза Мұхаммед Хайдар Дулати мұрасын зерттеуші, насихаттаушы ғылыми орталыққа айналды
2 жылда бір рет халықаралық Дулати оқуларын өткізу, жыл сайын 1-ші курсқа қабылданған студенттерге университет ректорының М.Х.Дулатидің өмірі мен мұрасына арналған дәстүрлі лекциясының оқылуы қалыпты сипатқа айналған.
Бұл жолғы сапардың жөні өзгеше болды
Үндістан Республикасындағы Қазақ­стан Республикасының Елші­лігі екі жылдың үстінде қажырлы жұмыс­тар жүргізе отырып, Мырза Мұхаммед Хайдар Дулати қабірін қайта жөндеуден өткізіп, басына ақпарат­тық тақта орнатты
Бұл өте қажетті жұмыс болатын
Өйткені көнеден жол тартқан «Мазар-и Салатин» қабірстаны ескі қорым болатын, сырт көз көпшілік ол жерде қазақ халқының ұлы тұлғасы, тарихшы ғалым, жазушы М.Х.Дулатидің қабірі барын біле бермейді
Міне, осы жайды ескерген елші Болат Сәрсенбаев бастаған Үндістандағы Қазақстан Республикасының Елшілігі баба қабірін жөндеу, Ақпараттық тақта қою және мемлекет тарапынан қорғау есебіне алу жайын көтеріп, сәтті орындап шықты.
«Мазар-и салатин» қорымындағы М.Х.Дулати қабірінің жөндеуден өтуі, оған мемлекеттік дәрежеде мән берілуі – қазақ халқының үлкен қуанышы
Жөндеу жұмыстарына ҮР «Үндістанның археологиялық агенттігі» (Агенттік – Archaeological Survey of India) директоры Р.Тивари мырза Қазақстан Елшілігінің ықпа­лымен атсалысты.
Делегация 23 қаңтар күні Алматыдан Нью-Делиге ұшып келді
24 күні Джамму және Кашмир штатының Сринагар қаласында болып, 25 қаңтарда Сринагар қаласындағы атақты адамдар мен патшалар қорымы «Мазар-и Салатинде» қайта жөндеуден өткен және ақпараттық тақта орнатылған М.Х.Дулати қабірі басындағы рәсімге қатысты
Онда Үндістан Республикасындағы Қазақстан Республикасының елшісі Б.Сәрсенбаев сөз сөйлеп, баба зиратының жөндеуден өтіп, басына тақта орнатылудың оңайлықпен жүзеге аспағанын, бірақ мұның өте қажеттілігін айтып, ағылшын, урду тілінде жазылған Ақпараттық тақтаның мазмұнымен көпшілікті таныстырды
Онда «қазақ халқының көрнекті тұлғасы» деген сөз бар
Шығыстанушы ғалым, М.Х.Дулати мұрасын терең зерттеуші Ә.Дербісәлі ғалым мұра­сының дүниежүзілік маңызына тоқ­талды
М.Х.Дулати атындағы Тараз мемлекеттік университетінің ректоры М.Сарыбеков Қазақстан мен Үндістан арасындағы мәдени-ғылыми қарым-қатыста М.Х.Дулатидің алтын көпірге айналып отырғанын, оның күреске толы өмірі мен мұрасының әлі ашылмаған қырларының мол екендігін құрмет сезіммен атап өтті
Баба рухына Құран бағышталды.
Бұдан соң делегация ҚР-ның Үндістандағы Елшілігі мен Кашмир университеті Орта Азияны зерттеу орталығының қолдауымен өткен «Мұхаммед Хайдар Дулати – Индия мен Қазақстан арасындағы алтын көпір» атты халықаралық ғылыми конференция жұмысына қатысты.
Конференцияда М.Х.Дулати атындағы ТарМУ мен Кашмир университеті және оның жанындағы Орта Азияны зерттеу орталығымен білім беру, ғылыми қарым-қатынасты дамыту бағытында екіжақты меморандумге қол қойылды.
Делиде М.Х.Дулати мұрасын зерт­теуші қарт ғалым Мансура Хайдармен кездесу болды
Ол М.Х.Дулатиге арнаған екінші кітабын аяқтағанын айтты
Бұл кітаптың маңызы үнді архиві материалдарына негізделгендігінде еді
Ә.Дербісәлі мен М.Сарыбеков кітапты басып шығаруға автордың келісімін алды.
«Мәдениет және өнер» кафедра­сының меңгерушісі, профессор А.Кабиева бастаған студенттер Айша Бошкулова, Қуат Рахманбердиев, Замир Әуелбеков қазақ халқының әндері мен күйлерін, биін тамаша орындап, үнділіктерді ұлттық өнердің өзіндік қайталанбас иірімдерімен, нақыштарымен таныстырды.
Сәмен ҚҰЛБАРАҚ,
филология ғылымының докторы, профессор, «Дулатитану» 
ғылыми-зерттеу орталығының 
директоры
