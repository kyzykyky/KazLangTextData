
Қаныш Сәтбаев – елдегі Ғылым ака­демиясының алғашқы басшысы болды
Қазақстанда Ғылым академиясы­ның құрылуы еліміздегі өндіргіш күштердің, сондай-ақ ғылым мен мәдениеттің дамуына елеулі ықпал етті
Барлық ғылыми бағыттарда зерттеу жұмысы кеңіп, тереңдей түсті

Таяуда еліміздегі көмір өндірудің ордасы саналатын Қарағанды қаласында Қанышқа арналып еңселі ескерткіш орнатылды
Ескерткіштің авторлары – Ольга Прокопьева мен Дәурен Досмағанбетов
Бұл жұртшылықты, шын мәнінде, сүйіспеншілікке бөледі
Біртуар азаматқа деген құрмет қалың қауымнан қолдау тапты
Сондай-ақ ескерткіштің Қарағанды қаласында бой көтеруі де өте құптарлық
Өйткені Қарағанды – қа­рыш­тап дамыған ғылым мен өндіріс ор­та­лы­ғы
Қаныштың көздегені де, басты мұра­ты да – ғылымның қанат жаюы, өн­діріс­тің өркендеуі еді
Қаныш арманы­ның жүзеге асып жатқандығы қуантады.
Тұлғаларға құрмет – бұл елдік белгісі
Елдігімізден көріне берейік.
Нұркен Жандәулетұлы
Мұхит еді-ау кең мінездің байлығы
(Қаныш Сәтбаевқа) 
Сырты қандай заңғар болса
Қаныштың,
Ғұрпы сондай салтын сақтар әр істің.
Қарабайыр қазақшылап сөйлессе,
Білдіретін шетін ішкі намыстың.
Даналарды көру бақыт емес пе?
Жезқазғанда кірдім талай кеңеске.
Би билеп те, ән салғанын байқадым,
Көз салайын сол ғажайып елеске.
Келбет қандай!
Еш теңеуге қимайтын,
Бұзбайтұғын нұры жанған бір қалпын.
Бұйра шашы әсем толқып, бұрқырап,
Үлкен басы екі иыққа сыймайтын.
Кең маңдайы Баянауыл шыңындай,
Байқататын Жасыбайдай сырын бай.
Қос жанары төңкеріліп түскенін,
Көрген жанның кетпес
бойы жылынбай.
Еш қылық жоқ әлдекімге жақпайтын,
Бұра сөйлеп, әзілі жоқ таппайтын.
Қанекеңмен бір билеген сұлулар,
Көкейінде мәңгі-бақи сақтайтын.
Көкірегі көлдей толған мейірім,
Білдіретін жүзі терең зейінін.
«Бүркітбайды» шырқап,
толғап тебіренсе,
Аңғартатын аруларға пейілін.
Мұхит еді-ау кең мінездің байлығы,
Тез сейілтіп жіберетін қайғыны.
Бірақ, достым, даукестерге бар еді,
Арыстандай сескендірер айбыны.
Көркем сөзбен салсам маңғаз суретін,
Қызығы көп жіті құлақ түретін.
Бір көргенде бейнесі есте қалса да,
Жаңа-жаңа ұғып келем құдіретін.
Кәкімбек Салықов
