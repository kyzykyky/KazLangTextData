Ақбота МҰСАБЕКҚЫЗЫ
«Ана тілі»
…Бұрынғы өткен заманда,
Дін мұсылман аманда,
… Жиделі Байсын жерінде,
Қоңырат деген елінде
Байбөрі деген бай бопты,
Төрт түлігі сай бопты.
Тоқсан мың екен қорасы,
Мұрындық, ноқта тимеген,
Түйешілер мінбеген
Сексен мың екен маясы.
Шұрқырап жатқан бір жылқы,
Тоғай сайын мың жылқы.
Есебі жоқ көп жылқы —
Жиделі Байсын даласы.
Өз алдына бір бөлек
Торысы мен қарасы.
Аңдай болып көрінген
Бозы менен аласы.
Соншама бай болса да,
Жоқ еді ердің баласы.
Алланың өзі бермесе,
Пенденің бар ма шарасы?
Дәл осылай басталатын «Алпамыс жырын» мектеп қабырғасындағы әрбір бала оқиды
Алайда оны шын талант, шын патриот қана жатқа айтса керек
Талантты 1300 алматылық оқушы жыр жаттаудан жарысып, үлкен байқауда бас қосты
Кеше Алматының «Алатау» дәстүрлі өнер театрында «Тұлпар мініп, ту алған» ұлттық байқауының жеңімпаздарын марапаттау рәсімі өтті
Салтанатты шараға арнайы келген Алматы қаласы әкімінің орынбасары Арман А.Қырықбаев бұл жобаның маңыздылығына тоқталып өтті.
– Тәуелсіз елдің баласы тұлпар мінеді, ту алады
Жоба басталғалы бері оқушыларымыз бірнеше кезеңнен өтті
Ұйымдастырушылармен, қазылар алқасымен ақылдаса отырып дүниеге келген бұл жоба қазақтың талай баласының рухын көтеріп, ұлттық сезімін арттыра түскеніне сенімдіміз
Тек қазақ халқына ғана емес, барша түркі халықтарына ортақ «Алпамыс жырын» жаттатқызу арқылы біз жастарымыздың рухын шыңдадық және бәсекеге қабілетті етуге бір қадам болса да алға жол аштық деп білемін, – деді А.Қырықбаев.
Алпамыс батыр жыры – қазақ халқы­ның батырлар жырының ішіндегі ең көнесі
Батырлар жыры – қазақ ауыз әдебиетінің өте ертеден келе жатқан күрделі саласының бірі
Батырлар жыры бір ғасырдың ғана жемісі емес
Ол халықтың ертедегі тұрмыс-тіршілігіне, тарихына, қоғамдық өміріне байланысты туып, солармен бірге жасас­қан
«Алпамыс батыр» жырының халық ара­сында айрықша қастерленуі оның нұсқа­сының көп болуына ықпал еткен
Мысалы, қазақ тілінде жырдың 10-11 нұсқасы бар.
Ел ішінде ерекше қолдауға ие болған жобаға Алматының 1300-ден астам оқу­шысы қатысты
Әкімдік бекітіп берген ереже мен медиажос­пар бойынша, 10-19-қыркүйек аралығында өткен аудан­дық кезеңде әр ауданнан 3 жеңімпаз анық­талып, 8 ауданнан жалпы 24 бала қалалық қорытынды кезеңге жолдама алды.
Сонымен, ынталандыру сыйлығына ­Шың­­ғыс­­хан Армия, Мәншүк Арыстанбек және ­Санат Ғизатұлы ие болды
Ал ІІІ орын мен 500000 теңге №152 мектеп-гимназиясының 9-сынып оқушысы Бекзат Шардарбекке, ІІ орын мен 1000000 теңге №178 лицейдің 6-сынып оқушысы Абылай Бердашевқа, І орын мен 1500000 теңге №180 жалпы білім беретін мектептің 9-сынып оқушысы Аружан Әбсаттарға бұйырды.
Белгілі ақын Серік Сейітман бабалардан қал­ған мұраны өскелең ұрпақтың бойына сіңіру мақсатында аталған байқаудың басы-қасында жүрді
Ұйымдастыру шаралары мен жүлдеге тігілген қомақты қаржыға байланысты өз ойымен бөлісті
«Оқушылар батырлар жырын ақша үшін жаттады ма, жастарды тек ақша жігерлендіреді ме?» деген сауалдың тууы заңдылық еді.
– Біз қазір капиталистік қоғамдамыз, «капиталистік қоғамда кейде тұрмысты сана билейді, кейде сананы тұрмыс би­лейді» дейді ғой, бәрібір қазіргі қоғам­ның бір көрінісі, бір талабы ақшаны ойламай тұра алмайсыз
Мәселен, өзінің мектебінде ешкімге танылмай жүрген балалардың өзі қазір инстаграм, фейсбук желісі арқылы біздің парақшаларымызда, сосын республикалық ақпарат құралдары арқылы елге танымал болып қалды
Бүгінгі қорытынды кеште тіпті танымалдылық артып, елдің ықыласы оларды одан әрі жігерлендіреді деп ойлаймыз, – деді С.Сейітман.

Ал үш жүлдегердің жетекшілері Ұлы­бри­танияның Оксфорд қаласына ағыл­шын тілін жетілдіруге жолдама алды
Оқушы­лардың жырды жаттап, ел алдына шығуына мұғалімдердің де сіңірген еңбегі мол
Қай оқушыға болмасын оңайға соқпағаны белгілі
Байқаудың жеңімпазы Аружан Әбсаттар жаз бойы «Алпамыс жырын» жаттаумен болған
Бұған дейін де талай оқуларға қатысып жүрген оқушы қыз бұл жобаның ерекше екенін атап өтті.
– Біз, жетекшім Майра Мырзахметова екеуміз бұл байқауға ұзақ дайындалдық
Үш бағыт бойын­ша дайындалдық
Жыр айтудан сайыс, сұрақ-жауап, жыр ішіндегі жекелеген оқиғалар мен жер-су атауларына қатысты сұрақтар қойылды
Сондықтан жырды тек жаттап алу аздық етеді, мағынасын түсініп, мәнін ұғыну керек болды
Сонымен қатар жырдың ішіндегі көнерген, тарихи сөздердің мағынасын ашып түсіндіру де оңай болған жоқ
Біздің еңбегіміз ақталды, 150 беттен астам «Алпамыс жырын» жаттап, бүгін жүлдегер атанып отырғанымызға қуаныштымыз, – деді І орын иегері Аружан Әбсаттар.
Қазылар алқасының құрамында Өмірзақ ­Айтбаев, Уәлихан Қалижан, Қали Сәрсен­бай, Тынысбек Қоңыратбаев, Темір­хан ­Тебегенов, Серікқазы Қорабай, Мамай Ахет сынды ғалымдар мен қалам­герлер болды.
– Оқушыларымыздың бәрі белсенді, талантты
Шын жүйрікті тану мен таңдау оңай болған жоқ
Орындаушының оқу мәнеріне, образына, сахнада өзін-өзі ұстауына қарап, «Алпамыс жырын» таңды-таңға ұрып айтуға әзір таланттарды көрдік, таныдық, таптық
Ең бастысы, жоба толықтай өз міндетін орындап, мақсатына жетті деп ойлаймыз, – деді қазылар алқасының мүшесі Қали Сәрсенбай.
«Тұлпар мініп, ту алған» ұлттық байқауының марапаттау рәсіміне арнайы келген «Алашұлы» тобы, Сая Махамбет, Ерлан Рысқали, Өмірқұл Айниязов сынды өнер жұлдыздары әннен шашу шашты
Ұйымдастырушылар мен қатысушылар, кеш қонақтары ұлттық жобаның жалғасын ­табуын тілеп тарқасты.
