Осыдан 20 жыл бұрын қазақ үшін ақ түйенің қарны жарылды
Себебі 20 жыл бұрын еліміз бодандықтан құтылып, бұғаудан босанды
Қазақ ол кезде өз ана тілінен айырылуға шақ қалған еді
Ал қазақ жерінде дүниеге келіп, бойыңда қазақтың қаны бола тұра ана тіліңде сөйлемеу – қандай қорлық екенін ойлап көріңізші
Сол шала-жансар күйде жатқан тілімізді ұлт ұлылары мен нарғасқаларымыз аман алып қалды
Ана тіліміздің жолында дуалы ауыз, сөзі өтімді  азаматтарымыз бен ұлттың ұлылығын ұлықтаған ұлттық ақпарат құралдары жанын салып қызмет етті
Солардың ішінде тәуелсіздік алардан  аз бұрын ғана дүние есігін ашқан «Ана тілі» ұлт басылымы да бар еді.
Міне, сол күннен бастап «Ана тілі» газеті ұлттық салт-дәстүрімізді, әдет-ғұрпымызды қалыптастырып, насихаттауда және ана тіліміздің мәртебесін көтеріп, қолданыс аясын кеңейтуде, жастарымызға ұлттық тәрбие нәрін сеуіп, патриоттық рух беріп, намысын қайрап, жігерін жану жолында аянбай еңбек етіп келеді.
Елбасымыздың өзі ана тіліміз – қазақ тіліне ерекше ден қойып, жыл сайынғы халыққа Жолдауында да арнайы тапсырмалар беріп, ұлттық тіліміздің өркендеуіне баса назар аударып отыр
Биылғы «Болашақтың іргесін бірге қалаймыз» атты Қазақстан халқына Жолдауында да «Біздің міндетіміз – 2017 жылға қарай мемлекеттік тілді білетін қазақстандықтар санын 80 пайызға дейін жеткізу
Ал 2020 жылға қарай олар кемінде 95 пайызды құрауы тиіс
Енді он жылдан кейін мектеп бітірушілердің 100 пайызы мемлекеттік тілді біліп шығатын болады» деді
Бұның іске асуы әрбір қазақстандықтың «Қазақстаным» деп соққан жүрегіне, тілегіне, іс-әрекетіне тікелей байланысты
Олай болса, әрбір азамат ертеңіміз жарқын, келешегіміз кемел, өзгемен тереземіз тең болсын десе, осы жолда тер төгіп, биікке ұмтылуымыз керек
Иә, ана тілі өткеніміз бен болашағымызды байланыстырар алтын көпір іспеттес
Міне, осы алтын көпірдің мығым болуы үшін күресіп, өзіндік үнін қосып келе жатқан да – «Ана тілі»
Қазақ тілінің қоғамдағы жай-күйінен халықты хабардар етіп, жетістігіне сүйініп, кемшілігіне күйініп қалам тербеу де – осы басылымның ізгі дәстүрі
«Ана тілі» ұлт газеті болғандықтан, тек тіл мәселесін ғана көтеріп қоймай, ұлттық рух, ұлттық діл, дін, ұлттық тарих пен тәрбие мәселесіне де ерекше назар аударып, қоғамның түйіні мол мәселелерін барынша қаузап отыр
Соның бірі – білім мәселесі десек, ұлт газеті бұл мәселені де тереңінен қамтуда
Бүгінде «Ана тілі» мектеп мұғалімдерінің де көмекші құралына айналғандай
Мұнда білім саласындағы соңғы жаңалықтар мен өзгерістерге дер кезінде үн қосылып, сарапқа салынып жатады
Газет бетінде Алаштың арда азаматтарының ұлағатты өмір жолы, шығармалары, тіпті әдебиет әлеміне қанат қаққан жастардың да туындылары жарық көріп тұрады
Мұндай дүниелердің бүгінгі ұрпаққа берер ұлағаты мол екені сөзсіз
Басылым алдағы уақытта да осындай айшықты ізінен, тағылымды жолынан таймай, ұлттық мүдде мен ана тіліміздің жолында өз күресін жүргізе беретініне сенім мол.
Бүгінгі қоғамда ұлттық сана мен азаматтық парыздың сарапқа түсіп, сы­налатын сәттерінің бірі
Ол – ана тіліміздің тағдырына алаңдап, қадір-қасиетінің артуы жолында жүрген басылымның өз оқырманынан қолдау күтетін сәті
Өйткені өз ана тілін өмірінің қайнар көзі, бүгіні мен ертеңінің кепілі деп санайтын әрбір азамат сүйікті басылымының қағажу көрмеуіне алаңдауы қажет
Ал қазақ тілі тек қазақтың жерінде ғана арқасын кеңге салып, өркендей алады
Сондықтан жүрегі қазақ деп соққан әрбір азамат сол тілдің сойылын соғып, ұлттың жаны болатын – туған тіліміздің тірегі бола білуі керек
Демек сол жолда жүрген «Ана тілін» де қолдау – баршамыздың азаматтық парызымыз деп санаймын.
Аягүл МИРАЗОВА,
Ы
Алтынсарин атындағы №159 гимназияның
директоры,
Қазақстанның  Еңбек Ері
