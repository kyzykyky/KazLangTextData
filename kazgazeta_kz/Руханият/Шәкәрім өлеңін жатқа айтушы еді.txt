Мектеп қабырғасында осы ұстазымнан сабақ алғаныма 63 жылдан асыпты
Ал тым жақындасып, енді оқушы емес, сырлас досы, тіпті туған інісіндей болып кеткеніме 30 жылдан асты
Ұстазым көп жылдар партия, кеңес органдарында басшы қызметтерде болды
Ол кездерде менің де, ұстазымның да кездесіп, сыр бөлісуге ешбір уақытымыз болған жоқ.
Екі бірдей жоғары дәрежелі білімі бар (Владивостоктың педагогикалық ­институтын, Семей зооветеринарлық институтын) жас жігітті кеңес заманында тез байқап, аудандық партия, кеңес салаларына хатшылық, төрағалық қызметтерге жоғарылатты
Семей облысының Абай, Ақсуат, Аягөз, Шұбартау, Бородулиха, Ново-Шульба аудандарында қажырлы еңбек етті.
Ұстазым Абай, Шәкәрім, Мағжан тағы басқа да алыптардың кітаптарын жастанып жатып оқитын
Одан алған әсерлерін әр жиындарда нақыл сөз ретінде айтып отыратын
Соның бірі Шәкәрім атамыздың «Алты әңгіме» деген ­тарауын жатқа айтушы еді
Онда:
Орыс-қазақ адамның бәрі бірдей,
Ешкімді алалама оны білмей,
Кем-кетікке болысу ар міндеті,
Халқыңа пайда тигіз босқа жүрмей.
Ұстазым жауапты қызметтер атқара жүріп жергілікті газеттерге әртүрлі тақырыптағы мақалаларын беріп тұратын
Тарихты, әдебиетті жақсы көрді
Зейнеткерлікке шыққаннан кейін Семей қаласындағы мұрағаттардан бұрын белгісіз болып келген көп деректерді тапты
Аттары аталмай келе жатқан дарынды қайраткерлерді, ақын-жазушыларды еске алып, олардың еңбектерін жарыққа шығарды
Осы жылдары шаршау-шалдығуды білген жоқ
Жасы 89-ға аяқ басып, өмірден озарынан бірер ай бұрын соңғы кітабын аяқтап кетті.
Сейтжан ағамыз уақытты ерекше бағалайтын
Барам деген жеріне 5-10 минут ерте келетін
Қадыр Мырза Әлінің мына бір сөзіне сүйсінуші еді: «Шығармашылық процесс – сау адамның өзі үшін түсініп болмайтын аса күрделі құбылыс
Оны тек байқайсың, сезінесің, бірақ талдап бере алмайсың
Бұл өзі ақыл аумағына сыя бермейтін құпия құбылыс, үңіле алмайсың, ұстағың келеді, ұстай алмайсың, сынаптай сусып шығып кетеді»
Міне Сейтжан (Сейтмұхамет) Тәбәрікұлы осы істі қолға алып, өмір бойы ізденумен өтті
Осы жылдардың ішінде ұстаздың қаламынан «Жанақ ақын», «Замана ағысы»,«Мәннан Тұрғанбаев», «Қайран Мәннан», «Алаш арыстары», «Жүрегім неге тулайсың», «Жүрек сөйлейді», «Тауқымет», «Судьба», «Тұлпардың ізі өшпейді», «Алаштың алтын көпірлері» және тағы басқа кітаптар жарық көрді.
Ұстаздың бір еңбегі республика көлемін­дегі аса ірі қайраткер Мәннан Тұрғанбаевқа арналды
Бұл қайраткер туралы көптеген деректер белгісіз болып келді
Сейтжан Тәбәрікұлы Мәннанның «Қазақ» газетінің тұңғыш редакторы болғанын дәлелдеді
Ұстаз аталған кітабына академик Манаш Қозыбаевтың мына бір дана сөзін сәтті келтірген: «Ұлт өзінің ұлттық намысына мінбесе – тобыр
Намысы бар қазақ – ұлт, намысы жоқ қазақ ыға береді, бұға береді, бар пәле оған жұға береді
Намысы бар ұлт айбынды келеді».
Мәннан ағамыз Алаш партиясының уығын тігіп, шаңырағын көтеріскендердің бірі
Қиырдағы Абыралы өңірінде туғанмен Каир мен Ыстамбұлда білім алуға қолы жеткен
Ел өміріне ерте араласқан Мәннан қазақ халқының қайраткер ұлдары Ә.Бөкейханов, А.Байтұрсынов, М.Әуезовтермен тізе қосып еңбек етті
1937 жыыл сотсыз, үкімсіз үштіктің айыптауымен атылды.
Ұстазымның тағы бір еңбегі «Жүрегім неге тулайды» деп аталады
Бұл Шығыс Қазақстан облысының шежіресі дерлік еңбек
Шын мәнінде кітапта құт мекен, тағдыр дауы, Сейтжан әні, ағалық ақыл, Шұбартау елі, шалғайдағы Ақсуатқа арналған тараулары өте қызықты берілген
Бүгінгі жастарға үлгі болатын естеліктер.
«Тауқымет» атты кітабы Абайұлы Мағауияның отбасы, тағдыры жайлы де­ректі роман десе болады
Бұл кітапта Құнанбай қажы ұрпақтарының зұлмат жылдардағы тағдыр талайларын паш етерлік деректер,зерделі зерттеу­лер енгізілген
Осы кітаптың «Мұхтар сүйген бір сұлу» деген тарауы Мұхтар Әуезовтың айнымас асыл махаббатынан сыр шертеді
Мұнда Абайдың пемересі Кәмилә Мағауияқызы мен Мұхтардың сонау бала шақтан басталған таныстығы жайында көп деректер келтірілген
Өзі жан-тәнімен сүйген Мұхтарының оқуына бөгет болмай, жалғыздыққа да, тұрмыстағы қиыншылыққа да қайыспай төзіп баққан Кәмилә «ұлтшыл» деген айдар тағылған Мұхтарды енді «шынжырбалақ шұбартөс Құнанбайдың шөбересіне үйленген» деген жаладан сақтап қалудың жалғыз жолы ажырасу екенін сезіп, соңғы байлауын өзі шешті
Мұхтар қаншама жалынып, жалбарынғанмен Кәмиләні райынан қайтара алмады
Екеуі де аһ ұра күрсіне отырып, зобалаң замандағы зорлықшыл саясат пен үстемдікке лағынет айтты
Көп ұзамай Кәмилә дүние салды
Ал Мұхтар бұл шер-қайғыны арқалаған бойы әлі де 29 жыл бойы ғұмыр кешкен еді.
Міне, осылайша Сейтмұхамет Тәбәрікұлы «Тауқымет» атты кітабында кеңес өкіметі кезінде Абай ұрпағының бастан кешкен азаптарын мұрағат деректерімен оқырмандарға түсінікті жатық тілмен жеткізе білді
Құнанбай ұрпағы оны «Сәке» деп сыйлады
Абай елінің де ықыласы ерекше.
Аталған кітаптың «Кемелдік» атты тарауында Жанақ Сағындықұлы туралы ешбір ғалымдар білмейтін тың деректер берілген
Жанақ ақын 1770 жылы Сарыарқа төсінде Абралы жері Кент бойында дүниеге келген
Жанақтың ақындық қуатын, оның айтыс өлеңдерінің дүлдүлі, көкдауыл ақын екендігін ғылыми түрде жұртшылыққа жария еткен білімділердің алды Шоқан Уәлиханов, Мұхтар Әуезов, Әлкей Марғұлан, Сәкен Сейфуллин сияқты қаламгерлер еді
Оның тапқырлық, сыншылдық, турашылдық қасиеттері кейінгі көп адамдарға үлгі болған
«Жанақ жақсылықты дәріптеп, кемшілікті сынаушы, тарыққанда ақылшысы, қуанғанда сайраушысы болыпты халқының» деп қазақ әдебиетінің классигі Сәбит Мұқановтың жазуы тегін болмас
Аса қадірлі ұстазымның еңбектерін осылайша тізбектей беруге болар еді, бірақ оны газет беті көтермейді.
Сейтжан ұстаз туралы айтқанда оның жары, жүрегі сүттен таза ақкөңіл жан Күнтай шешемізді айтпай кетпеуге болмас
Ол бүкіл өмірін оқу ісіне арнай жүріп, ағамызға нағыз серік бола білді
Қуанышына қуанды, ренішіне күйінді
Екеуі 5 баланы тәрбиелеп өсірді, барлығы да жоғары дәрежелі білім алды
Ағамыз тірі болғанда алдағы 17 наурызда 90 жасқа толар еді
Амал не, бұл күнге жете алмай кетті.
Әрине, бір мақаламен ұстазымның елімізге, Отанына сіңірген еңбегін толық жеткізу мүмкін емес
Ағаның ортамыздан кеткеніне бір жыл болды
Бала-шағасы оны қандай сағынса, менің сағынышым олардан кем емес
Мен ақылшымнан айрылдым
Күн сайын сөйлесіп тұратын әкемдей болған асыл, ақжарқын, жүрегі аппақ арманшыл, қайраткер ұстазымнан айрылып, жетім қалған сәбидей болып жүрмін.
Сүйікті ұстаз, ақылман әкедей болған ар­дақты Сейтжан Тәбәрікұлының асыл бейнесі менің жадымда мәңгілік сақтала бермек.
Болатбек НӘСЕНОВ,
Тарих ғылымының докторы, 
профессор
