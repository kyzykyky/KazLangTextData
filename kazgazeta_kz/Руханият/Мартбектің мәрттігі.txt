1985 жылы ҚазМУ-дің журналистика факультетіне оқуға түскеннен кейін танысып, қоян-қолтық араласып, достасып кеткен талай ақ жүректі жігіттердің ішінен мен үшін Мартбек Тоқмырзаның орны ерекше еді
Қашан көрсем де жүзі жарқырап, көзі күлімдеп жүретін Мартбектің біреуге қабақ шытып ренжігенін немесе өкпелегенін өмірімде көрмеппін
Аяулы да абзал досымызды қара жердің қойнына тапсырғанымызға да тура бір жыл толыпты
Өткен жылы туған-туыстары мен достары Мартбектің басын көтеріп, күмбез тамын тұрғызды
Мартбек, Мақсат және мен – үшеуміз арамыздан қыл өтпейтіндей дос болдық
Мақсат та Қарағандыдан
Соқталдай жігіт екенімізді ұмытып кетіп, кейде көшеде келе жатып бір-бірімізбен алысып алатынбыз
Екеуі де қайратты
Күшім жетпейді
Олармен алысқанымда қайта-қайта жеңіліп қаламын
Күш бермесе де, есесіне Құдай маған қыршаңқы тіл берген
Көшеде келе жатып оларға «сендер ауылдан келген мәмбетсіңдер
Бұл ауыл емес, қала
Қалада әдеп сақтап, жан-жағыңа қарап жүру керек» деген сыңайдағы екеуінің намысына тиетін ауыр сөздерді айтып, қыршып аламын
Олар да қарап қалмайды
Бөлмелеріне барғанымда маған білдірмей, ескі шұлықтарын, жыртық көйлектерін сөмкеме салып жібереді.
Шіркін-ай, несін айтасың
Ол заманның өзі бір дәурен екен-ау! Басымыздан бір ұшқан қарлығаш-дәуреннің бәрін еске ала бермей, енді тілге тиек етпек болған негізгі әңгімеме көшейін.
Оқу жылы аяқталуға жақын қалған мамыр айының ортасы еді
Қаланың баласы болған соң, менің қалтамда ылғи да ақша жүреді
Жатақханада тұратын студенттер секілді бүгін стипендияның басына су құйсам, ертең қалай күн көремін деп сарыуайымға салынуды білмеймін
Әкем – ақын
Ол уақыттағы ақын-жазушылардың табысы министрдікінен анағұрлым көп
Қалада қыдырғанымызда көбінесе ақшаны мен төлеймін
Мартбек пен Мақсат ондайда менің көңілімді аулауға тырысады.
Бір күні мен университетте оқитын бір сұлу қызбен танысып, кешкі киноға шақырдым
Лекция аяқтала салысымен киноға билет алмақ болып, қалтама бақандай жиырма бес сом салып, университетке келдім
Ол кезде студенттердің стипендиясы – қырық сом
Жиыр­ма бес сом – мол ақша
Бір жырғап қалуға әбден жетеді.
Іш пыстыратын КПСС тарихының лекциясы болған соң, көзіме ұйқы тығылып, қалғып-шұлғып кете беремін
Қасымда отырған Мартбек пен Мақсатқа көз қиығымды салып едім, екеуі жымың-жымың етіп, күліп қояды
Лекция аяқталған соң Мартбек екеуміз далаға шықтық
Мартбек көзі күлімдеп маған бір қарады да, мен күтпеген салмақты әңгімені бастады.
– Әбеке, сен менің ең жақын досымсың
Бірақ көшеде қыдырғанда, тамақ ішкенде ақшасын ылғи да сен төлейсің
Маған бір жерден мол ақша келіп еді, енді сол жақсылығың үшін сені де сыйлап жібергім келіп отыр
Сабақ біткен соң кафеге барып, Мақсат үшеуміз бір жақсылап көңіл көтерейік.
– Хоп, келістік.
Тимирязев көшесінің бойында бір үлкен мейрамхана болатын
Мартбек пен Мақсат мені сол сыраханаға алып келді
Даяшыны шақырып, тамақтың неше түрін алғызып, мені әбден тойғызды
Шөліміз қанғанша сыра іштік
Уақыт өтіп барады
Мен сағатыма қарап, тықырши бердім
Сол кезде Мартбек менің бір жаққа асығып отырғанымды сезіп, ақшасын өзі төлеп, таксиге отырғызып жіберді.
«Арман» кинотеатрына келіп, билет сататын кассаның алдына барып, қалтама қолымды салғанымда жүрегім су ете қалды
Бақандай жиырма бес сом ақшам қалтамда жоқ
Маңдайымнан ащы терім бұрқ ете қалды
Не істерімді білмей әбден састым
Таяу маңда тұратын, жағдайымды түсіндіріп, ақша сұрап алатын туыстарым да жоқ
Абырой болғанда, шақырған қызым аяқастынан суық тиіп қалып, ауырып, киноға келе алмады
Ертеңіне университетке барсам, Мартбек досым сылқ-сылқ күледі.
Сөйтсем, жағдай былай болған
Лекцияда қалғып отырғанда қалтамдағы ақшам түсіп қалады
Мұны көрген Мартбек оны қақшып алып, өз ақшама өзімді сыйлап, мені мейрамханаға апарып, «жомарттық» жасайды
Не деген жындылық десеңізші!
Амангелді Кеңшілікұлы,
сыншы, халықаралық «Алаш»
сыйлығының лауреаты
