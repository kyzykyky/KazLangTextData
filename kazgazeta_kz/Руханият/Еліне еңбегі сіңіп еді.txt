76 жасқа қараған шағында аса көрнекті жазушы, халықаралық «Алаш» әдеби сыйлығының ­лауреа­ты, «Қазақ» газеті мен «Айқап» журналының бас редакторы Қоғабай Сәрсекеев өмірден озды.
Қоғабай Сәрсекеев Қазақ мем­лекеттік университетінің журналистика факультетін бітірген соң, республикалық «Қазақстан пио­нері» (қазіргі «Ұлан»), «Социа­листік Қазақстан» (қазіргі «Егемен Қазақстан») газеттерінде әдеби қызметкер, «Қазақ әдебиеті» газе­тінде бөлім меңгерушісі, жауапты хат­шы, «Кітап жаршысы» – «Друг чи­тателя» газетінің редакторы, «Жалын» баспасының бас редакторы, республикалық «Қазақкітап» бірлестігінің бас директоры, рес­публикалық Кітап таратушылар қауым­дастығының президенті, «САҚ» АҚ-ның президенті қызметтерін атқарды
Өмірінің соңына дейін «Қазақ» газеті мен «Айқап» жур­на­лының құрылтайшысы әрі бас редакторы болды.
Алғашқы кездері «Кілт», «Қараша қаздар» деп аталатын әңгіме-повестер жинағы жарық көрді
«Қол мерген», «Кесте орамал», «Ыбырай Алтынсарин», «Мұңлық-Зарлық», «­Фатима», «Ашудас», «Сарбаздар» сияқты пьеса­лары республикалық театрларда қойылды
Халық батыры А.Иманов туралы романын оқырман қауым жылы қабылдады
«Жол үстіндегі әңгіме», «Ұлт ұстазы немесе Ахмет Байтұрсынов жайлы ой-түйін», «Порт­рет­тер», «Үш Арыс», «Төрт таған», «Үш таным», «Өзге емес өзім айтам өз жайымды» деп аталатын әңгіме-эсселері мен екі томдық таңдамалы жинағы көпшілікке жақсы таныс
Автордың елеулі еңбектері «Қазақия», «Дешті Қыпшақ», «Қазақ шаруасы» деп аталатын роман- хроникалары бар.
Қоғабай Сәрсекеевтің шығарма­шылық еңбегі лайықты бағаланды
Ол Қазақстан Республикасының еңбек сіңірген қайраткері, Қостанай, Торғай қалаларының Құрметті азаматы, Халықаралық ақпараттану академиясының, Халықаралық Еуразия академиясының академигі, Қазақстан Жазушылар одағы басқармасының мүшесі, Халықаралық «Алаш» әдеби сыйлығының және Б.Майлин атындағы әдеби сыйлықтың лауреаты, Францияның «SРІ» алтын медалі мен Халықаралық ақпараттану академиясы алтын медалінің, «Парасат» орденінің иегері.
Ұлт үшін, қазақ әдебиеті үшін қажырлықпен еңбек еткен ардақты азаматтың есімі ешқашан да ұмытылмақ емес.
«Қазақ газеттері» ЖШС және Серіктестікке қарасты еңбек ұжымдары
