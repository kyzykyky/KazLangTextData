Біз сәбидің шыр етіп дүние есігін ашқан күнінен бастап әр басқан қадамын той ғып атап өтетін халықпыз
Бала ержетіп, қыз бойжеткен шақта ұлын ұяға, қызын қияға қондырады

Осындай жағымды жаңалықтарымен бөлісуге тойшыл қауымның мейрамханаға асығатыны жасырын емес
Кәріс, батыс асханасымен көпшілікті өзіне баурайтын мейрамханалар – қазақтың ұлттық тағамдарын қаншалықты насихаттай алып жүр?
Бұл сауалдың жауабын біл­мекке қаламызда орналасқан бірнеше мейрамханаға барып қайтқан едік
Алайда сұрағымызға көңіл қуантарлық жауап таба алмадық
Себебі қазақтың ұлттық тағамын насихаттап жүрген мейрамхана саусақпен санарлық
Ас мәзіріне көз жүгірткенде бірде-екілі ұлттық тағаммен шектеледі
Елімізде өзге елдің асханасын жарыса дәріптеп жатқанда, өзіміздің ұлттық тағамымызды насихаттайтын дәмхананың санаулы ғана болғанына іштей қынжылғанымыз рас.
Қиықша, мыжыма, бөртпе, төңкерме, бүркеме, ақлақ, қорықтық, қимай, борша
Бұл тағамдарды естуіңіз бар ма? Бізде осындайда ас түрлері бар ма деп таңырқап отырған боларсыз
Аталған тағамдар өзіміздің ұлттық тағамдарымыз
Насихатталуы мәз болмай тұрған шақта, оны қайдан білеміз деп көңіліңізді жұбатарсыз-ау
Қазақтың ұлттық тағамдары дегенде бірден ойға оралатыны ет, бауырсақ, қымыз, шұбат
Қазақтың төлқұжатына айналған ұлттық сусынымыз қымызды осыдан бірнеше жыл бұрын немістер патенттеп алды деген сөз шықты
«Бұл біздің ұлттық сусынымыз ғой» деп билік өкілдерінен бастап қарапайым халыққа дейін дүрліктік
Бұған кім кінәлі? Әрине, қымызымызға бей-жай қарап, қолда бар алтынымызды бағаламаған өзіміз кінәліміз
Бұл күнде италияндықтардың пиццасын, жапондардың сушиін, түріктердің донерін білмейтін адам кемде-кем
Түріктердің донері демекші, қаламыздың орталығында орналасқан донер дәмханасына бас сұқтық
Қабырғада ілулі тұрған суреттер бірден көзге түсіп, түрік мемлекетін көз алдыңызға елес­тетеді
Баяу ғана естілетін түрік әуені жаныңызға жайлылық сыйлайды
Ал ас мәзіріндегі донерден бастап, түрлі тағамдардан қалауыңызша дәм тата аласыз
Бір сөзбен айтқанда, түрік еліне саяхат жасайсыз
Жоғарыда аталған қазақ тағамының түріктің донерінен не кемшілігі бар? Асып түспесе, кем түспейді
Барлық мәселе, ұлттық тағамдарымызды насихаттауға келіп тіреледі.
Сөзіміздің соңында, жақында «Қаратал» шағын ауданында ұлттық салт-дәстүрімізді көз алдыңызға әкелетін қазақы үй тұрпатында салынған «Мирас» мейрамханасы дүниеге келгенін айтар едік
Қазақтың әдемі ою-өрнегімен безендірілген мейрамханада, қазақтың жанға жайлы әуенін естіп, қазы-қарта, жал-жая, ет, қымыз, шұбат, бауырсақпен балаңызды қазақша тамақтандырып, біздің ұлттық құндылығымызды көрсетіп отырсақ қандай жарасымды?! Ұлтты құрметтегеніміз – өзімізді сыйлағанымыз емес пе?
Назерке ӘБІЛҒАЛИҚЫЗЫ
