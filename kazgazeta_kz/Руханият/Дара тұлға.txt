Алматы облысының әкімдігінің қолдауымен аймақта руханият пен әдебиет, мәдениет пен өнер саласына айрықша көңіл бөлініп келеді
Жетісу – ақындық, ән мен күйдің, терме мен жырдың құтты мекені
Осындай дүлдүлдердің есімін кеңінен насихаттау, мерейтойлық күндерді салтанатты түрде атап өту облыста қалыптасқан жақсы дәстүр екені сөзсіз

Жуырда Талдықорған қаласындағы І.Жансүгіров атындағы Жетісу мемлекеттік университетінде «Ғали ­Орманов – майталман лирик ақын» атты республикалық ғылыми-тәжірибелік конференция өтті
Аталмыш шара Тәуелсіздік көшесі бойында орналасқан Ғали Ормановтың ескерткішіне гүл шоғын қою рәсімімен басталды
Конференцияны университет ректоры Әбдіманап Бектұрғанов ашты
Салтанатты жиында академик Тұрсын Сыдықов ақын жайлы сөз сөйлеп, «Ілияс ізбасарлары» клубының мүшелері Ғали Ормановқа арнау өлеңдерін оқыды
Конференция қонақтары Ғали Орманов атындағы кітапхананы аралап, университет мұражайымен танысып шықты
Қадірлі қонағы, Ғали ақынның қызы Жамиға Орманова мен немересі Айдар Қырықбай сөз алып, қазақтың ұлы перзенті жайлы естеліктерімен бөлісті
Конференция барысында көрермендер журналист Мақат Садық түсірген Ғали Орманов жайлы бейнефильмді тамашалады
М.Әуезов атындағы әдебиет және өнер инситутының бас ғылыми қызметкері, филология ғылымының докторы, профессор Гүлжаһан Орда «Ғали Орманов музасы» атты тақырыпта баян­дама жасады
Ғалым Жетпісбай Бекболатұлы ақынның өмірі мен шығармашылығы жайын­да сөз сөйлеп, зерттеуді қажет ететін мәселелерге тоқталды
Жиын І.Жансүгіров атыдағы ЖМУ-дің білімгерлері дайындаған концерттік бағдарламамен тәмамдалды
Конференция Алматы облысы әкімдігінің мұрындық болуымен ұйымдастырылды
Осы орайда біз І.Жансүгіров атындағы Жетісу мемлекеттік университетінің ректоры Әбдіманап Бектұрғановтың көрнекті ақын Ғали Орманов туралы баяндамасын ұсынып отырмыз

Білім ордамыздың қазақтың Құлагер ақыны Ілияс Жансүгіровтің есімімен аталатынын біз әрқашан мақтаныш тұтамыз
Сұлу жырдың сүлейі атанған Ілияс ақынның жырына таңдай қағып сүйсінген қаламгерлер көп болған.
Қазақтың көрнекті жазушысы Бейімбет Майлин «Құлагер» поэмасын оқып, «мен енді өлең жазбасам да болады екен» деген көрінеді
Тап осылай Ілиясты өзіне ұстаз санаған ақынның бірі – Ғали Орманов
Ғалидың Ілиясты пір тұтуы тегін емес
Өйткені оның жырларын оқып көрсеңіз іштей үндестікті бірден байқауға болады
Екеуінде де табиғаттың құбылысы сыршыл мөлдірлігімен өлеңдерінің бетінде қалқиды
Ұстаз да, шәкірт те журналистикалық бағытта бірдей қызмет атқарып, осы жанрда қалам тербеген.
2017 жылы Ғали Ормановтың туғанына 110 жыл толады.
Ғали Ормановты Жетісу жұрт­шылығы дарынды төл перзенті ретінде мақтан тұтады
Ақын 1907 жылы бұрынғы Талдықорған облысы, Қапал ауданы, «Ешкіөлмес» тауы етегінде дүниеге келген
Бала кезінде-ақ жыршылардан өлең-жыр, қисса-дастандар үйреніп, оны домбыраның әуеніне қосып жатқа орындау қабілетіне ие болған
1920 жылы Талдықорғандағы, кейін Алматыдағы балалар үйінде тәрбиеленіп, сонда білім алады
1923-1928 жылдары Алматыдағы Қазақтың халық ағарту институтында оқиды
Институтта оқып жүргенде Ғали қазақ, орыс әдебиеттерінің үлгілерімен танысады
Сол жылдары «Тілші» газетінде «Ешкіөлмес», «Қора», «Оқушыларға», «Диханбайға» сияқты өлеңдері жарық көреді
1929-1930 жылдары оның өлеңдері «Еңбекші қазақ» газеті мен «Әйел теңдігі» журналында жиі жарияланып, көп ұзамай-ақ республикадағы белгілі ақындардың санатына кіреді.
Ұлы Отан соғысы жылдары «Майдан» деген альманахтың редакторы, кейін «Әдебиет және искусство» журналының жауапты редакторы, Қазақтың мемлекеттік көркем әдебиет баспасында Бас редактор, Қазақстан Жазушылар одағының хатшысы қызметін атқара жүріп, шығармашылық саласында өнімді еңбек етеді
Ақынның «Шеңбер», «Көтерме», «Абысын сыры, «Халық қаһарманы», «Емен», «Өмір ­дастаны», «Бөбек жүрегі» атты жинақтары жарық көрген
Өлеңдері әр жылдары шыққан «Таңдамалы шығармалар» жинақтарына енді
Ғали Орманов ақындығымен бірге тамаша аудармашы да болды
Пушкин, Лермонтов сынды орыс поэзиясы алыптарының туындыларын қазақшаға аударды.
Ғали Ормановтың өмірімен де, шы­ғармашылығымен де жете таныс емес адам ешбір анықтамаға қарамай-ақ, оның жазған өлеңдерін оқи отырып, ол өткен жолды, ақынның бар күйініш-сүйінішін, қала берді, келбет-мінезін көз алдына елестете алады
«Кімді сүйіп, кімдерді жек көргені, үйренгені, жиренгені хаттай тізіліп, шұбаған ұлы көштей болып оқырман көз алдынан түгел өтіп жатады
Оған Ғалидың өзіне дейінгі де, өзімен тұстас та, өзінен кейінгі де ешкімге ұқсамас дара біткен майда қоңыр үнін қоссаңыз, қазақтың бұл көрнекті қаламгері хақындағы ұғымымыз да, мінездемеміз де соқталанып, биіктей түсе берері даусыз» деп жазды ақын Сәкен Иманасов.
Өлеңі өзіне тартқан ақынның азамат­тығы, тазалығы, ұқыптылығы туралы «Ғалекең өте жинақы, өте ұқыпты адам еді
Ісіне де, сөзіне де қатты жауапкершілікпен қарайтын» деп Қадыр Мырза-Әлі айтса, «Ғали ақынның тағы да бір ерекшелігі – ол айтайын дегенін құлағыңа емес, жүрегіңе айтады
Ғалиды осы жағынан жете тексере алсақ, Ғали көтерілген биіктің аласа еместігін көрер едік» деген екен жазушы Ғабит Мүсірепов.
Міне, үлкен жазушы, ақын ағалары­мыздың берген бағасынан-ақ Ғали Орма­новтың қазақ поэ­зия­сының көрнекті өкілі болғанын аңғарамыз
Алдағы уақытта ақынның шығармашылығын насихаттауға бағытталған жан-жақты іс-шараларды дәстүрлі өткізуді жоспарлап отырмыз
Ғали Орманов өмірі мен шығармашылығы жөніндегі зерттеу, талдау, тану жұмыстары белгілі бір кезеңнің ғана еншісіндегі дүние емес
Бұл үнемі ізденісті талап ететін шығармашылық бағыттағы ғылым деп есептеймін.
Екінші бір басты мәселе деп мен Ғали ақынның Жамбылдың әдеби хатшысы болып қызмет атқарған кезін айтар едім
Жәкеңнің даңқы Кеңес Одағының барлық еліне тарады
Жамбыл жырларының дені орыс тіліне аударылып, Кеңес Одағы оқырмандарына таныстырылып отырды
Абыз ақындардың жанында қазақтың заңғар жазушылары мен ақындары Мұхтар Әуезов, Сәбит Мұқанов, Ғабит Мүсірепов, Сырбай Мәуленов, Әбділда Тәжібаев, Тайыр Жароков сынды таланттар топтас­ты
Сол жылдары Жамбылдың қара­шаңырағы – қазақ әдебиетінің қара­шаңырағына айналды деуге болады.
Үшіншісі, ол – Ғали Ормановтың журналистік қыры, осы бағытта атқарған жұмыстары жайлы зерттеу жүргізілсе құба-құп болар еді
Ол кісі «Социалистік Қазақстан», «Әдебиет және искусство» газет-журналдарында қызмет атқарып жүрген кездері Қазақстанды ғана емес, тіпті шет­елдерде шығармашылық сапарда болды
Мысалы, 1961 жылы КСРО жазушыларының құрамында Румынияда болып қайтты
Азия, Африка жазушыларының V мәслихатының делегаты болды, Тбилисидің 1500 жылдығына арналған жиынға Қазақстан атынан барды
Жалпы Ғали Орманов туысқан әдебиеттер өкілдерімен айталық, Әлім Көшеков (Кабардин-Балқар), Давид Кугультинов (Қалмақстан), Мырза Тұрсын-Заде (Тәжікстан), т.б
өзбек, түрікмен, қарқалпақ, қырғыз қаламгерлерімен достық қарым-қатынаста қоян-қолтық араласты
Мұның бәрі де ақын өмірінің өнегелі, ғибраты мол кезеңдері
Осындай ғибратты жастарымыздың бойына сіңіре білу – парызымыз.
Қазақ поэзиясында ойып орын алған Ғали Орманов өзі көп жырлаған Талғар шыңындай әдебиет төрінде, ұрпақтар көңілінде сол бұрынғы мызғымас берік қалпында қала беретіні анық.
Әбдіманап Бектұрғанов,
І.Жансүгіров атындағы Жетісу 
мемлекеттік университетінің ректоры, 
заң ғылымының докторы, пофессор, 
ҚР ҰҒА корреспондент-мүшесі
