Қазақтың қасиет дарыған қарияларының бірі – Балтабай Құрымбайұлы болатын
Жарықтық, жаны жомарт, мінезі жұмсақ, елгезек, көрген-түйгені көп, адам баласына сенгіш, болмысынан бекзаттықтың исі аңқып тұратын
Қаршадайынан қара жұмысқа жегілген, сұрапыл соғысты көрген, бейбіт күндері берекелі еңбектің бел ортасында жүрген
Қаншама қиыншылықты бастан өткерсе де бүгілмей, ертеңгі күнінен түңілмей, ұрпақ өрбітіп, жақсы қартайып, қадірлі жандардың қатарынан берік орын алды.
Мен Балтекеңмен 1983 жылы «Мақтаарал» совхозында таныстым
Сол кездің өзінде жасы жетпіске таяп қалғанына қарамастан іске ширақ, сөзге шешен, шаршап, қажыған қариядан гөрі қайратты, қуаты мол жігіттерге бергісіз белсенді болатын
Жүріп өткен өмір жолдарын тәптіштеп тізіп айтып та берген
Қарап тұрсаң Балтекеннің көрмегені жоқ екен
Бірақ мойымаған, қажымаған қалпы, әлі тың, тегеурінді болатын
Балтекең әйгілі «Мақтаарал» совхозының іргетасын қалап, 40 жыл осы кеңшардың ыстық-суығына көніп, кемелденіп, көркейіп, өсіп-өркендеуіне өлшеусіз үлес қосқандардың бірі
Маған сол кезде Балтекең тірі тарих болып көрінді
Тірі тарих емей немене, сол кезде құрылғанына 60 жыл толған «Мақтааралдың» қалыптасу кезеңінен бастап бүгінгі күнге дейінгі жетістіктерін жіліктеп, еңбекқор диқандарын, береке бастауында тұрған басшыларын, бірде-біреуін қалдырмай жіпке тізгендей етіп жүйелеп айтып берген
Бірақ, неге екенін қайдам өзі жайлы ләм-мим деп жақ ашпаған
Бұл әділетсіздікке қалай шыдаймын: «Балтеке, өзіңіз бұғып жатпаған боларсыз
Еңбек майданының жетекшілерінің бірі болдыңыз ғой» деймін
Осы сөзден кейін Балтекең сыр суыртпақтап, аз-кем шешілген болатын
Сондағы айтқаны мынау:
– Менің кіндік қаным тамған жер – Қандөз ауылы
Түркістанға таяу жер
Әкеден ерте айырылып жетімдік көрдім
1930 жылы осы «Мақтаарал» совхозының «Азаттық» ауылына табан тіредік
Қиын замандар өтті ғой
Бәріне шыдадық, төздік
Осылайша аққа қолымыз енді жеткенде, жағдайымыз жөнделе бастағанда сұрапыл соғыс өрті бұрқ ете қалды
Қан майданға бастан-аяқ қатыстым
Үш рет ауыр жараландым
Ажал жоқ екен, отыз жасымда орда бұзып, жауды жеңіп аман-есен елге оралдым
1946-69 жылдары «Мақтаарал» совхозының мал шаруашылығын басқардым
1969-79 жылдары Шардара ауданындағы «Көксу» қой совхозында бөлімше меңгерушісі болдым
Адал еңбегімнің арқасында алғысқа бөлендім, абырой арқаладым
Кеңес Үкіметі мен Жоғары Кеңесінің «Құрмет грамотасымен» бірнеше рет марапатталдым
Төске тағатын марапаттарынан да кенде болғаным жоқ.
1980 жылдары қазіргідей емес, «Мақтаарал» совхозында қандас­та­рымыз тым аз болатын
Атеизмнің айы оңынан туып тұрған кез
Құран оқитын адам қат
Молда жоқ заман
Бірде өмірден өтіп кеткен әкем мен анама ас беріп, құран бағыштамақ болдым
Есіме Балтекең түсіп, арнайы көлікпен үйге алып келдім
Жөн-жобаны бір білсе, сол кісі біледі деген ой ғой менікі
Расында да, Балтекең Құран аяттарына жетік, сүрелерді жатық оқиды екен
Бес уақыт намазын қаза қылмай, оразаны ұстайтын, асыл дінімізді ардақтайтын абыз жан екен
Құран оқылып, соңында Балтекең бата берді
Бата болғанда қандай, егілтіп, төгілтіп, арғы-бергіні қозғап, бүгінгі ұрпаққа айтар ғибрат, ақыл, өсиетті ақ батамен, ақжарылқап тілекпен жеткізгенде бүкіл жиылған жұрт сілтідей тынды.
Жасы жетпістен асқаннан соң да, «Су-Сүлеймендікі, жер-Қадірдікі, аспаныңда өзің ал, жетпістен өттім» деп жайбарақат жатып алған Балтекең жоқ
Совхоздың мал шаруашылығына қатысты ірілі-ұсақты жұмыстарын ұқыпты атқарып жүрді.
Балтекең көзі тірісінде халқы­мыз­дың ұлттық дәстүрінде қалыптасқан ақылды ақсақалы, көреген қариясы деген межеге жетті
Текті жерден шыққан Орынша апамызбен отбасын құрып, алтын асықтай екі ұл, бір қыз тәрбиелеп өсірді
Үлкені Есенгелді мал шаруашылығы маманы болса, Аюпберген елге танымал азамат, атақты құрылысшы, Мақтаарал ауданының Құрметті азаматы
Балтекеңнің балаларынан бөлек немере-шөберелерін санамалап жатуды жөн көрмедік
Былайша айтқанда, Балтекең өсіп-өнген әулеттің бастауында тұрған бақытты жан десе де болады.
Осындай қамқор қария, мейірбан жан әр ауылдан шығып, қиыншылықта халқына қол ұшын беріп, рухтандырып, имандылыққа, тазалыққа тәрбиелеп, кейінгі ұрпақтарға үлгі бола білсе, ел бақыты ғой
Балтекең де елдің бағына туған жаны жомарт жан еді
Ол кісі арамызда жүргенде 100 жасын тойлап жатқан болар едік…
Махамбет САПАРМҰРАТОВ,
Мақтаарал ауданының 
Құрметті азаматы
Оңтүстік Қазақстан облысы
