Тәуелсіздік алғаннан бері елімізде сөзжасам және аударма мәселелеріне көңіл бөлініп келеді
Бұл ретте айтайын дегенім, арамызда кім көп – аудармашы көп және олардың бәрі бірдей сауатты емес
Жергілікті жерлерде кейбіреулер аудармашылықпен оп-оңай айналысып ақша табуға тырысады
Бірде ісқағаздарын қате аударған адамға «дұрыс аудармадың» десем, «соны кім оқыр дейсің, олар орысшасын оқиды, қазақшасы тек заң бойынша ғана ғой» дейді.
Бізде тілге деген көзқарас әлі дұрыс емес екенін осындайдан-ақ бай­қауымызға болады
Енді нақты мы­салдарға назар аударсақ
Мысал ре­тінде, теміржол саласында ­«переезд» деген сөзді қазақша «өтпе» депті, меніңше «өткел» деген түсінікті емес пе?! Көшедегі бір жарнамада «Свежая выпечканы» қазақша «жаңа піскен пісірме» деп аударған
Дұрысы — «жаңа піскен нан» болуы керек
Адамның шашына байланысты «қолаңшаш, жібектей шаш, жұмсақ шаш, төгілген шаш, жылтыр қара шаш, сүмбіл шаш» және т.б
сөздердің орнына «балғын шаш», «жігерсіз шаш» дегендерді еститін болдық
Адам­ның терісі «жұмсақ» немесе «тұтқыр» болушы еді, «балғын тері» дегенді кім естіген? Бұл аздай «ұшқыр заттар», «соққы бағаларды» көргенде жағаңды ұстайсың.
Кейбір әріптестеріміз жылқыны «ірі қара», сиырды «мүйізді, сауынды ірі мал», саулықты «аналық қой» деп төрт түлік атауларын орынсыз қолданады
«Үстіміздегі жылдың» орнына – текущий год – «ағымдағы жыл» деп, «дәмі тіл үйіреді» деудің орнына «дәмі сені үйіріп әкетеді» деп айтады.
Жақында теледидардан мәнерлеп сырғанауды тамашалап отырсам, ­комментатор бір жұп туралы «биді өздеріне өздері қояды» деп мақтап жатыр
Оны қалай түсінуге болады? Ол – «биді өздері ойлап тауып, сахналайды» дегісі келген болар.
Қазақ тіліне сәтсіз енген сөздердің бірі – «қолжетімдік»
Мен бұл жөнінде бұдан бұрын да жазғанмын
«Қол жету» ме, әлде «қол жетім» бе? Сөздің мағынасын осы сөздің қайсысы бере алады? Мен «қол жетерліктей арман-мақсатым бар» десем, түсінесіз
Ал «қолжетімді арман» – бұл мағынаны бере алмайды
«Жету» мен «жетім» сөздерінің мағынасы жер мен көктей.
Алаш қайраткері, жазушы Мұхтар Әуезов «Қазақша жазу – қазақ сөз­дерінің кез келгенін құрастыра беру емес» деген екен
Асылында, біз осыны есте ұстауымыз керек, ағайын.
Марал ЗЕЙНЕЛ-ҒАБИҚЫЗЫ,
ақын, журналист, Қазақстан 
журналистер одағының мүшесі
Солтүстік Қазақстан облысы
