

Жетпіс жыл жетекте жүргенде, кеңестік идеология қазаққа ит боп үргенде, дұшпаның табалап күлгенде, ұлттық құндылықтарыңды бұғаулап-бүргенде, ішің жалын, сыртың жанып-күйгенде, дәрменсіздік танытып, күйге түскеніңде шерменде ­­– қазақ тілі өлмеген
Атаңның қанымен, анаңның арымен, ұлтыңның жанымен бойыңа дарыған туған тілдің туы бүгін неге тік емес?! Азаттықтың алғашқы жиырма жылында ана тілің неге адымын аша алмай отыр? Айтар ауыз болғанмен, естір құлақ жоқ па?
Естір құлақ жоқ деуге ауыз бармайды
Ұлы көштің басшысы, ұлт тізгінін қолына ұстаған Елбасы Нұрсұлтан Назарбаев қазақ тілінің жай-күйі турасында үнемі айтады, мәселесін назарда ұстайды
Кешегі өткен Қазақстан халқы Ассамблеясының кезекті сессиясында да ойын бүкпесіз ақтарды
Президент арзу арманын айтты.
– Мен мемлекеттік тілде сөйлеп, сол айтқандарымды барша жұрт түсінетіндей күнге жетуді арман етемін, – деді ол
Біле-білгенге бұл тек Президенттің ғана арманы емес
Бұл – барша Алаштың, бүткіл қазақтың арманы
Санасында жылт еткен сәулесі, көкірегінде маздап қана жанған шоғы бар адамға бұдан артық қандай сөз керек?! Соқырға таяқ ұстатқандай етіп айтып отырған жоқ па?
Қазақтың даласы қандай дархан болса, көңілі де сондай кең
Үйіне құдайы қонақ келсе астындағы жалғыз атын со­йып беріп, ертесіне жүгенін ұстап қалатын, бала-шағасының аузындағысын жырып, жарлыға беретін де – осы жұрт
«Елде болса ерніңе тиеді» деген мақал қазақтан басқа ұлтта бар ма? Әй, қайдам?! Тағдыр талайымен қазақ жеріне түрлі ұлттың баласы қоныс аударды
Біздің жұрт солардың бірде-біреуінің маңдайынан шерткен емес
Қай­та бауырына басып, тамыр болып, тон­ның ішкі бауындай араласып-құраласып кетті
Ұланғайыр алқаптың, ен байлықтың, даму жолына түскен мемлекеттің иесі болса да, Қазақстан қазақ тілінің проблемасынан арыла алмай келе жатыр
Әгәрәки, қазақ тілі туралы сөз қозғалса, кейбіреулердің қабақ түйіп, мұрын тыржитатындарын да байқаймыз
Осы елдің ауасын жұтып, суын ішіп, отын оттап отырған адамға бұндай қылық жараспаса керек-ті
Дегенмен соның өзіне момын қазақ мыңқ демейді, «менің тіліме менсінбей қарадың» деп шоқпар ала жүгірмейді
Елбасы осыған қатысты да ойын бүркеп қалған жоқ
«Біз кей елдердегідей тілімізді білмегендерге елден кетіңіздер деген талап қойған жоқпыз
Алайда қазақтар өз тілінің болашағына алаңдаса, оны басқаша түсінетіндер табылатыны бар»
Алаш баласы ана тілі үшін алаңдай алмаса, қаймана қазақ тілінің келешегін кемел етуді аңсаса, оны басқа жұрт неге басқалай түсінуі керек? Айтыңызшы
Қазақстан атты алып мемлекетті мекен еткен әрбір ұлттың тілі сақталып, ділі бұзылмай, салт-дәстүріне селкеу түскен емес
Сол үшін Қазақстан халқы Ассамблеясы құрылып отыр
Ал сонда осы елдің иесі қазақтың ана тіліне алаңдауына неге болмайды? Әлде бізге де Ассамблеяға мүше болып ену керек пе?
Жоғарыда айтылған сөзге қатысты орай­лас ойды сол жиында Елбасы Нұрсұлтан Назарбаев тағы бір мәрте айтып өтті.
– Ешкім де қазақтарды өзгелерді тілді біл­мегені үшін кемсітті деп кінәлай алмайды
Ортақ тілді білу – қай-қайсысымызға да қажет.
Елдің сөзін Елбасы айтып отыр
Алып-қосар дәнеңесі жоқ.
Қазақ тілінің қайығы кері қарай жүзіп бара жатыр дей алмаспыз
Даму бар
Алға жылжу байқалады
Ауызды қу шөппен сүртуге болмас
Дегенмен ана тіліміздің адымдап дамуына өзіміздің де кері әсер беріп жататын кездеріміз бар
Қазақтың қазақпен қазақша сөйлесуі мұң
Алқақотан отырғанда да, алқалы жиында да арамызға өзге ұлттың бір өкілі кіріп келсе, бәріміз шүлдірлеп «түсінікті» тілге көшеміз
Әрі-беріден соң биік мінберден қазақ тілі деп қайғы жұтатын кейбір қайраткерлердің балалары, немерелері қазақ бақшасына, қазақ мектебіне бармайды
Мұны сорлылық емес деп көріңіз.
– «Қазақ қазақпен қазақша сөйлессін» деп мен қашанғы айтамын? Арамызда өзге ұлт­тың бір адамы отырса, сол тілге көшуге мәж­бүр болатын кешегі күніміз өтті ғой
Талайлар жұмыста да, үйде де, көшеде де өз тілінде сөйлемей, сорлы күйде жүргеніне қалайша қаның қайнамайды?! Мынадай уақытта да әлі күнге талай қазақтың баласы, немересі қазақ мектебіне, қазақ балабақшасына бармайды
Басқа ұлттың балалары қазақ мектебіне барып жатқанда да бұрынғы қалпынан қайтпайды
Сонда өз тілімізді кімге міндет қыламыз?
Ал жауап беріңіз
Мұны бүкіл қазақ­қа қойылған сұрақ деп қабылдау керек
Әсілінде, бұл сауал біраз адамды қара терге түсіреді деп шамалаймыз
Өйткені өз ұрпағына өзінің жазғанын оқыта алмайтын адамдар бар
Олар қабырғасынан қойылған сұраққа қалай жауап берсін?
Елбасы әуелде «қазақ қазақпен қазақша сөйлессін» деді
Онан соң «15 жылда аюға да қазақ тілін үйретуге болады» деген сөзді айтты
Енді «барша жұрт мені түсінетін күнге жетуді арман етемін» деп отыр
Президенттің арманын іске асыруға неге көмектеспейміз? Жалпы, Елбасыны неге екі айтқыза береміз?..
Ержан БАЙТІЛЕС
