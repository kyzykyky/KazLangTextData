Елбасы Н.Назарбаев «Болашаққа бағдар: рухани жаңғыру» атты бағдарла­ма­лық мақаласында «Туған жер» бағдар­ла­ма­сының жолға қойылатынын айта келіп: «Туған жердің әрбір сайы мен қырқасы, тауы мен өзені тарихтан сыр шертеді
Әрбір жер атауының төркіні туралы талай-талай аңыздар мен әңгімелер бар
Әрбір өлкенің халқына суықта пана, ыстықта сая болған, есімдері ел есінде сақталған біртуар перзенттері бар» деген болатын
Шынында да, әрбір адам үшін туған жері қаншалықты қымбат болса, сол өлкенің тарихы, оны түлеткен перзенттерінің өмір жолы мен еңбектері де ерекше өнеге болмақ
Елімізде «Рухани жаңғыру» бағдарламасы бойынша көптеген жұмыстар жүргізіліп, жастарды патриотизмге тәрбиелеуге маңызды ықпалын тигізуде

Биыл облысымыздағы іргелі аудан – Маңғыстау ауданының құрылғанына 90 жыл толып отыр
Сонымен қатар, осы өңірдегі талай буынды оқытып, тәрбиелеп шығарған орта білімнің қарашаңырағы – Сәттіғұл Жанғабылов атындағы орта мектеп те өзінің тоқсан жылдығын тойлау­да
Айтулы мерекелер тұсында осы өлкеге еңбегі сіңген Тұщықұдық мектебінің түлектері, ал ағалары туралы айту лазым
Солардың бірі – Маңғыстау облысының Маңғыстау ауданы мен Ақтау қаласының Құрметті азаматы, «Құрмет» орденінің иегері, Қазақстан Республикасының мәдениет қайраткері, Қазақстан Жазушылар және Журналистер одақтарының мүшесі Бектұр Төлеуғалиев.
Бектұр Төлеуғалиұлы 1940 жылы 27 қаңтарда Маңғыстау облысы (бұрынғы Атырау облысы) Маңғыстау ауданындағы Тұщықұдық елді мекенінің жанындағы Егдір деген жерде дүниеге келген
Әкесі Төлеуғали соғыс басталысымен майданға аттанып, 1944 жылдың қыркүйек айында Варшава маңында қаза тапты, сол жердегі бауырластар зиратына жерленген.
Бекең шешесінің тәрбиесінде болып, соғыс кезіндегі қиыншылықтарды көріп, ерте есейеді
Әуелі Тұщықұдық аулындағы жетіжылдық мектепте оқып, оны бітірген соң Таушықтағы Шахта мектебіне ауысып, 8-10 сыныптарды осында оқып, орта білім алып шығады
Тумысынан зерек бала қолы жеткен жұмыстарға араласып, еңбекке ысыла жүріп, бірте-бірте қолы жеткен білім баспалдақтарынан өтіп жетіледі
Шахта орта мектебінде оқып жүрген кезінде қысқа мерзімдік шоферлік курсты қоса тәмамдайды
1957 жылы мектеп бітіргеннен кейін еңбек жолын өзінің туған ауылы Тұщықұдықтағы «Амангелді» ұжымдық шаруашылығында жүргізушіліктен бастап, кейін инженерлік жұмысқа ауысады
Атырау қаласындағы ауылшаруа­шылық техникумының механикаландыру бөлімін және Мәскеудегі Кәсіподақтардың жоғары мектебінің экономика факультетін бітіреді.
Ауыл шаруашылығы жұмыстарында қатар­дағы инженер бола жүріп, осы са­ланың ұңғыл-шұңғылына қанық­қан ол бірте-бірте қызмет баспалдақтары­мен өрлеп, 1962-1978 жылдары Маңғыстау ауданының «Октябрьдің 50 жылдығы», Куйбышев, Ералиев атындағы кең­шарларда бас инженер болып қызмет атқарды.
1978-1980 жылдары Куйбышев атын­дағы кеңшарда партия комитетінің хатшысы, аудандық партия комитетінің бөлім меңгерушісі болып, партиялық қызметтің де жауапкершілігін сезініп, білікті маман болумен қатар, ұйымдастырушылық жұмыстарға да төселіп, еңбекқорлығы мен табандылығының арқасында сол кездегі партия, кеңес орындары басшыларының сеніміне ие болып, оған Маңғыстау секілді табиғаты қатаң өңірдегі ұжымдық шаруашылықты басқару жұмысы тапсырылады
1980-1991 жылдары Маңғыстау ауданындағы «Октябрьдің 50 жылдығы» атындағы кеңшар директоры болып қызмет еткен жылдар шаруашылық басшысы үшін ерекше сын болды, Бәкең ол сыннан да сүрінбей өтті әрі өзінің қандай шаруашылық болса да, халықпен тіл табыса отырып, еңбекті тиімді ұйымдастыра алатынын көрсетті.
Бұл кеңшар бұған дейін басшы тұрақ­тамай, шаруасы алға жылжымай қойған шаруашылықтың бірі болатын
Директор лауазымында да өзін іскер басшы, шаруаның білікті ұйымдастырушысы ретінде танытқан Бәкеңнің арқасында бұл шаруашылық аяғына тік тұрып, тасы өрге домалап жүре берді, бірнеше жылдың ішінде аудан ғана емес, облыстағы алдыңғы қатарлы шаруашылықтардың сапына шықты.
Бекеңнің кеңшар директоры болғанына төрт-бес жыл өткен соң Қазақстан бойынша озат тәжірибесімен танылған үш совхоз директорының бірі ретінде іс тәжірибесі «Озат тәжірибе көпке ортақ» айдарымен «Дербестік және жауапкершілік» деген тақырыпта 1988 жылы «Қайнар» баспасынан 20 мың тиражбен кітап болып шығарылып, бүкіл республика көлеміне таратылды
Бұл Бекеңнің басшылық қызметінде қол жеткізген жетістіктері бүкіл республика бойынша мойындалып, тәжірибесі бүкіл елдің қадесіне жарайтын жаңалық есебінде қабылданды деген сөз еді
Сол бір қиын жылдарда ауыл шаруашылығын алға бастырудағы Бекең мен оның командасының қажырлы еңбегін замандастары әлі күнге дейін мақтанышпен еске алып отырады.
Еліміз тәуелсіздік алып, экономика мен шаруашылық шатқаяқтаған жылдары да Бәкеңнің мойнына кәсіподақ жұмысына араласып, елді қиыншылықтан алып шығуға өз үлесін қосуға тура келді және мұны да абыроймен алып шықты
1991-2004 жылдары ауыл шаруашылығы қызметкерлерінің Маңғыстау облыстық кәсіподағы комитетінің төрағасы болып қызмет еткен Бектұр Төлеуғалиұлы өзінің еңбекшілер мүддесін қорғау мен өтпелі кезең қиындықтарынан шығу жолындағы қолдан келген көмегін аяп қалған жоқ
Елдегі таршылық пен жоқ­шылық жайлаған кезеңде өмірден көргені мен түйгені мол, шаруашылық пен елдің жайын білетін тәжірибесі тағы да көмекке келді.
Бекең зейнеткерлікке шыққаннан кейін де «Мұнайтелеком» жауапкер­шілігі шектеулі серіктестігінде осы мекеменің сұранысы бойынша аудармашы болып қызмет атқарды
Қазір де Бекең Маңғыстау облыстық «Қазақ тілі» қоғамдық бірлес­тігінің басқарма төрағасы болып және республикалық «Қазақ газеттері» ЖШС-ның Маңғыстау об­лысындағы өкілі болып қызмет атқарып келеді.
Облыстық «Қазақ тілі» қоғамдық бірлестігі жыл сайын ақындар мүшәй­расын, көркемсөз оқушылар мен шығарма жұмыстарының байқауын ұйымдастырып тұрады
Орта мектептер мен колледж оқушылары арасында Елбасы Н.Назарбаев еңбектері бойынша, қазақтың ұлы ақыны Абай шығармалары мен Қазақстанның халық жазушысы Ә.Кекілбаев шығарма­шы­лығы туралы, қазақтың салт-дәстүрі, әдет-ғұрпы жөнінде шығарма жазушы­лардың байқауын өткізіп тұруды дәстүрге айналдырды.
Бекең республикалық «Қазақ тілі» қоғамының соңғы үш Құрылтайына делегат боп қатысып, туған тіліміздің тағдыры мен мәртебесі орайында сөз сөйледі
Республикалық басылым беттерінде ел мен жер, тіл мен тарих тақырыптарында үзбей мақалалар жариялап келеді
Мем­лекеттік тіліміздің болашағы жолында аянбай еңбектенген Бекең 2013 жылдың қорытындысымен «Қазақ тілі» қоғамының қызметін жоғары деңгейге көтергені үшін «Тіл жанашыры» құрмет белгісімен марапатталды.
Б.Төлеуғалиевтің тағы бір елеулі қыры – қаламгерлігі
Ұлт тарихына деген құрмет пен сөз өнеріне деген құштарлық Бекеңді елу жасында әдебиетке алып келді
Әуелі көркем шығармалар туралы, тіл мен әдебиет жайындағы ойларын мерзімді баспасөз беттерінде айтып жүрсе, О.Сүлейменовтың еңбегі туралы мақаласы Москваның «Литературная газетасына» жарияланып, байыпты талдаулары көпшілікті елең еткізді
Сосын қолға қалам алып, орнығып отырып өзі де әдеби-көркем, танымдық кітаптар жазуға кірісті.
Бекең халықтың ауызша тарихы мен шежіресінің ізімен әлі көпшілікке таныла қоймаған жазбаша тарихи деректерді сабақтастыра отырып, тарихтың ақтаңдақ беттерін ашып, оны деректі-көркем туындыға айналдыруды мақсат етті
Соның нәтижесінде он-он бес жылдың ішінде «Балдағы алтын ақ болат», «Бас сардар» және «Адай тарихы сыр шертеді» атты кітаптар дүниеге келді.
Бекеңнің алғашқы көлемді туындысы – күрескер ақын Махамбет Өтемісұлының өміріне арналған «Балдағы алтын ақ болат» хикаяты
Бұл шығармада ақын туралы бұрыннан белгілі жайларды қайталап жатпай, ел есіндегі деректер мен естелік әңгімелерді сәтті пайдаланып, келісті штрих-детальдар арқылы ақынның өсу жолын, күрескерлік тарихын нақты оқиғалар арнасында шынайылықпен бейнелеген.
Қаламгер жоңғарға қарсы жан аямай күрескен, кіші жүз қолын басқарып, ерен ерліктің үлгісін көрсеткен Шотан Назарұлының ерлік істері 2005 жылы «Бас сардар» атты тарихи-деректі хикаятын жариялады
Шотан Назарұлы – жоңғарлармен соғыста Әбілқайыр ханның бас сардары болып қол бастаған, небір сұрапыл ұрыстарда ерлігімен көрініп, ақыл-айласының арқасында хан қосынын қыспақтан шығарып отырған, Бұланты, Аңырақай шайқастарында ерен ерлік көрсеткен атақты батыр
Автор Мәскеудегі Сыртқы істер министрлігі жанындағы мұрағаттан тапқан нақты деректеріне сүйеніп, тарихи тұлға туралы шындықты жарыққа шығарды
Сөйтіп, бұрын тек ел аузындағы аңыз-әңгімелер мен қисса-дастандарда ғана айтылғаны болмаса, тарихшылардың назарынан тыс қалып келген ардақты Шотан батырдың бейнесі әдебиетте айшықталып, Қазақ тарихының 550 жылдығына шығарылған энциклопедиядан өз орнын тапты.
Бекеңнің қаламгерлік қызметінің тағы бір белесі – оның 2007 жылы «Өлке» баспа­сынан жарық көрген «Адай тарихы сыр шертеді» атты роман-эссесі
Бұл ең­бек қазақтың адай руының түп атасы Адай батырдың өмір жолы мен ерлік істерін нақты құжаттарға сүйене отырып, та­рихи шындық тұрғысынан баяндайды
Романды қазақтың аңыз-шежірелері мен ғылыми еңбектердегі деректерді жинақ­тап, әсіресе иран саяхатшысы Әл-Ибн Баху­ридың 1814 жылы жазған «Алғашқы қазақтардың бірігуі», сондай-ақ тарихшы Әкрам Мұхитбердінің «Қазақ құрамасы» атты 1797 жылы жазылған еңбегін негізге алып жазғанын айтады
Сол материалдар негізінде Адай атаның Қазақ елінің іргетасын қаласуда атқарған еңбегін көр­кем баяндайды
Қазақ хандығының құрылу процесіндегі іргелі оқиғалар арнасында Алшын тайпасынан шыққан күллі қазаққа мәшһүр жаужүрек батыр Адай мен оның балалары Келімберді мен Құдайке, олардан тарайтын Қосай мен Тәзіке туралы әсерлі баяндалады.
Б.Төлеуғалиевтің қаламгерлік қыры туралы баспасөз беттерінде көр­некті әдебиетші, тарихшы ғалымдар Ғ.Бексейітов, Ө.Мұқай, А.Айтқұлов, Д.Байғұнақов, Т.Сәукетай, А.Мекебай, С.Адай, С.Хасан, Ә.Спан, А.Өтегенов, т.б
орнықты пікір айтып, оң баға берді.
Бекең жас ұрпақ тәрбиесіне арнап қазақтың салт-дәстүрі туралы құнды деректік материалдар мен толғамды ойларын баспасөз бетінде де, жеке жинақ түрінде де ұсынып жүр
Бұл орайда Ә.Қабыловпен бірлесіп жариялаған «Салт-дәстүр және қазақ тілін оқыту» оқу-әдістемелік құралынан да (Алматы
Арыс, 2013 ж.) оқырманның пайдалы деректер табары сөзсіз
Бұл құралда мектеп мұғалімдерінің, ата-аналар мен оқушылардың қажетіне әбден жарайтын тіліміздің лексикалық қорындағы салт-дәстүрге қатысты атаулар сыры мен қазақ тарихына қатысты деректер, сондай-ақ лексиканы оқытудың әдістемелік мәселелері қамтылған.
Б.Төлеуғалиевтің қаламгерлік қол­таңбасында «Зираттағы оттар» және «Құткелдінің оралуы» секілді әңгі­мелерінің де өзіндік орны бар
Өмірде болған деректердің ізімен әдемі тәмсілдеп жазылған бұл шығармалар оқырманын бейжай қалдырмай, шымыр да ширақ қызғылықты сюжетімен, көркем тілімен елітіп отырады
Сондықтан да болар, бұл туындылар орыс және басқа да шет елдердің тілдеріне де аударылып, миллиондаған әлем оқырмандарына қолжетімді көркем дүниеге айналды.
Б.Төлеуғалиев 2008 жылы жарық көрген «Маңғыстау» энциклопедия­сы­ның редакциялық алқа мүшесі болды
Кейінгі жылдары өзі бастама кө­теріп, облыс әкімінің қолдауымен бір топ мамандар «Маңғыстау облысының ауыл­шаруашылығы энциклопедиясын» дайындап, ол Алматыдағы «Арыс» бас­пасынан жарыққа шықты
Облыстың ауыл шаруашылығы туралы кең көлемде мағлұмат беретін мұндай салалық әмбебап басылым тұңғыш рет жарық көріп отыр
Өткен ғасырдың жиырмасыншы жылдарынан бастап өңірімізде құрылған серіктестік, артельдер, колхоздастыру кезеңі, ауылдық кеңес, кәсіподақ, партия, комсомол ұйымының басшылары, еңбек озаттары мен ардагерлері туралы мәліметтер мен Маңғыстаудың мал шаруашылығы, балық шаруашылығы, аңшылық, ұсталық, зергерлік, т.б
салалардан танымдық материалдарды қамтитын бұл басылымға Бәкең тікелей жетекшілік етіп, облыс тұрғындарының алғысына бөленді.
Бәкеңнің еңбектегі жетістіктері лайықты бағаланып, «Нұр Отан» ­саяси кеңесінің Құрмет грамотасымен, «В.И.Лениннің туғанына 100 жыл», «Ең­бектегі ерлігі үшін», «Тіл жанашыры» ме­даль­дарымен және Маңғыстау облысы әкімі мен мәслихатының Құрмет грамотасымен марапатталған
Ол – «Қазақстан Республикасының мәдениет қайраткері», «Қазақстанның құрметті журналисі», сондай-ақ Маңғыстау облысының Маңғыстау ауданы мен Ақтау қаласының «Құрметті азаматы» атақтарының иегері
Өткен жылы мемлекеттік жоғары награда – «Құрмет» орденімен марапатталды.
Елбасы Н.Назарбаев Қазақстан халқына арнаған биылғы Жолдауында: «Біз ауылдық жерлердің әлеуметтік ортасын жаңғыртуға кірісуіміз қажет
Бұған арнайы «Ауыл – ел бесігі» жобасының іске қосылуы септігін тигізеді
Бұл жоба арқылы өңірлердегі еңбекке қатысты идеологияны ілгерілетуді қолға алу керек» деп, ауылдың мәртебесін көтеру бағытында тағы бір бастамасын жариялады
Бұл қазақтың алтын бесігі – ауылға деген перзенттік парыз, еңбек адамы­на деген құрмет, аға буынның еңбектегі ер­ліктерін ұлықтауға деген жаңа қадам деп түсінеміз.
Құдайға шүкір, қазір ақсақал жасына келіп абыз атанып, жастары ұлғайса да қарттықтың құрсауына мойынсұнбай, тұғырдан таймай еңбек етіп келе жатқан азамат ағаларымыз арамызда баршылық
Елінің тілеуін тілеп, мүмкіндігінше түрлі шаруаларға араласып, ақыл-кеңесін айтып жүрген осындай жандарға құрметпен қараймыз, олардың бойындағы кісілік парасат пен өмірсүйгіштік рухқа сүйсінеміз
Олардың еңбек жолы, өмірлік тәжірибесі – елге мұра, жастарға үлгі
Солардың арасында Бектұр ағамыздың да өзіндік орны бар!
Соңғы кездерде елге еңбегі сіңген ғы­лым мен білім, мәдениет саласы майтал­ман­дарының есімін оқушы жас­тар арасында насихаттау, еңбектерін оқып-үйренуді жолға қою бағытында игілікті жұмыстар жүргізіліп келеді
Оқу орындарында ғалымдар мен ақын-жазушыларға арналған кабинет ашу, клубтар мен үйірмелер ұйымдастыру секілді жақсы дәстүр қалыптасуда
Бұған бизнес өкілдері мен кәсіпкерлер қолдау көрсетіп, мектептің рухани-материалдық тұрғыдан толысуына жаңа тыныс беруде
Бұл да – «Рухани жаңғыру» аясында жүзеге асып отырған бір жақсы үрдіс
Осы орайда С.Жанғабылов атындағы Тұщықұдық орта мектебінде де осы білім ұясының түлегі, осы ауыл­да туып-өскендердің ішінен тұңғыш рет Қазақстан Жазушылар одағының мүшесі болған, Қазақстанның мәдениет қайраткері, Маңғыстау облысының құрметті азаматы, «Құрмет» орденінің иегері Б.Төлеуғалиевтің еңбектерін оқып-үйренуге арналған арнайы оқу кабинетін ашу туралы ұсыныс айтқымыз келеді
Бір айта кетерлігі, оқу кабинеті тек қана Тұщықұдық орта мектебінен ғана емес, сонымен қатар Маңғыстау ауданының басқа да мектептерінен ашылып жатса, ешқандай ерсілігі болмас еді
Бұл ұсынысты мектептердің педагогикалық ұжымы мен ауыл тұрғындары қолдайды деп ойлаймыз
Мұндай шараның қаламгер азаматтың шығармаларын оқушылар арасында оқып-үйретіп, оларды ұлт тарихын зерделеп, елі мен жерін сүюге тәрбиелеуге игі ықпал ететіні сөзсіз.
Асқар Жұмақалиев, 
Тұщықұдық орта мектебінде 
45 жыл ұстаздық еткен, 
ҚР-ның білім беру ісінің үздігі, 
Маңғыстау ауданының 
Құрметті азаматы.
Тәжіғали Бекқалиұлы, 
еңбек ардагері, «Ерен еңбегі үшін» медалінің иегері, Тұщықұдық
орта мектебінің 1967 ж
түлегі.
