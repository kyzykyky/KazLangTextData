Өз басым Нұрлан Өтепұлының алдаспандай жарқылдаған шырайлы келбетіне, мұзжарғыш кемедей жарып жүретін екпінді жүрісі, ширақ қимылдарына қарағанда жетпіс жас түгілі, сексеннің сеңгіріне де секіріп шығатын сабаздың өзі деп ойлайтын едім
Амал не?  «Шынымен, Алладан бұйрық келсе, аспандағы жұлдыз да жерге түсер» деген қағиданың растығын сан мәрте мойындауға тура келіп жатады.
Мұндайда, жұлдыздардың із тастап ағатынын көңілге медеу тұтады екенсің
Бұл фәниден, бақилыққа аттанғанына екі жыл болып қалса да, қазақ мұнайы аспанының жарық жұлдыздарының бірі де бірегейі Нұрлан Өтепұлының өмір жолдары көңілдің көкжиегінде құс жолындай сайрап-ақ жатыр
Оның үстіне өзің ерекше құрметтеп, пір тұтатын адамның жарқын бейнесі, онымен кездескен әрбір сәттер, айтқан ақыл-кеңестері, сөзі санаңда онсыз да ұмытылмастай боп сақталып та, жатталып та қалады екен
Енді солардың бірқатарына тоқталып өтпекпін.
1976 жылдың күзінде «Кеңқияқтан» жаңадан құрылған «Жайықмұнай» басқармасына жұмыс ауыстырдым
Ол кезде қаладан қатынап жұмыс жасайтын жас мамандарға Атырау қаласындағы Гурьев көшесінде орналасқан (халық арасында «Мұнайшылар қонақүйі» аталып кеткен) екі қатарлы ғимараттан жатақхана ретінде орын берілетін
Біз – Еламанов Болат, Қабдолов Аманжол, Екібастұз ­тумасы – Қалыбай деген жігіт және мен сонда бір бөлмеде тұрып едік
Нұрлан ол кезде Маңғыстауда жұмыста болатын
Анасы, інілері, басқа ағайын-туыстары осында тұратындықтан болар, Атырауға (ол кезде Гурьев) жиі келетін
Сондайда, КазПТИ- де бір топта оқыған курстастары Болат пен Аманжолға келіп кететін
Солардың арқасында біз де Нұрекеңмен жақынырақ танысып, ортақ тіл табысып кеткенбіз «Жүзі жақсыдан түңілме» деген, ол көрікті келбетіне, дене бітімі сай, мұнтаздай болып талғаммен киінетін жігіттің сұлтаны еді ғой
Айналасына адамдарды үйіріп алатын, қасынан «нөкерлері» қалмайтын, кесіп айтып, ірі турайтын көшбастаушылық қасиеттері сол күннен байқалатын.
Нұрлан Өтепұлы 1977-84 ж
аралығында «Жайықмұнай» басқармасына өндірістік базаның бастығының орынбасары, кейін бас инженер болған кездері оның тікелей басшылығымен қоян-қолтық жұмыс жасадық
Бұрыннан қарым-қатынасымыз жақсы болғандықтан, жұмыс бабында да дұрыс көзқарас қалыптасып, оның маған деген сенімінің іргетасы осы кезде қаланды деп ойлаймын.
«Отызында орда бұзып, қырықта қамал алған» деген аталы сөз осы Нұрлан сынды азаматтарға қаратып айтылса керек
Көп ұзамай жаңадан құрылған «Ақтөбемұнай» бірлестігінің бас инженері болып тағайындалды
Ақтөбеге жолым түскенде жолығып, сәлемдесіп кететінмін
Бірінші барғанымда жұмыс бабымен кіріп-шығып жатқан адамдарды таныстырып отырды
Көбісі Ресейдің мұнайлы аймақтарының өкілдері – ысылған, тәжірибелі мамандар екен
Арасында «ГлавТюменьгеология»-да басшылық қызметте болған, КСРО Мемлекеттік сыйлығының лауреаты А.К.Сабирзянов деген де болды
Мұнда атқарған ауқымды міндеттердің ең маңыздысы – мұнай құрамында күкіртті сутегісі көп Жаңажол кен орнын қатарға қосу еді
Мұндай алаңдарды игеру тәжірибесі әлі жоқ болатын
Осындай қым-қуыт жұмыстың арасында үйге шақыруға да уақыт тауып, Нағима жеңгеміздің қолынан дәм татып едік
Мұндайда, «Ішкен ас түске жетпес, ықылас-ниет естен кетпес» дейді ғой қонақжай халқымыз
Осында атқарған игі істері мен жинақтаған мол тәжірибесі елеусіз қалған жоқ
Ол аңғарымпаз билік иелерінің назарына ілігіп, Мәскеуде одақтық мұнай-газ министрлігінің мұнай өндіру Бас басқармасында Орта Азия мен Қазақстанның мұнай саласына жетекшілік етіп, жауапты жұмыстардың тізгінін ұстады
Бұлардың бәрі «орда бұзу» мен «қамал алудың» жарқын көріністері іспетті.
Ол елден жырақ жүрген кездердің бәрінде туған жері мен халқының сойылын соғып, арын қызғыштай қорғады
Оны КСРО Мұнай-газ министрінің 1-ші орынбасары Ю.В.Филановскиймен 80-ші жылдардың аяғында Ембіге келген сапары кезінде іс жүзінде көрсетті
Олардың Аққыстауға «Жайықмұнай» басқармасына келгенде, (мен ол кезде партком хатшысы болатынмын) Нұрлан Өтепұлының мәскеуліктер алдында зор бедел жинап, өзін мойындатқанының куәсі болдық
­Аузымен құс тістеген Ю.В.Филановскийдей терең білімді, сұңғыла мұнайшының Нұрекеңнің салиқалы сөзімен, пайымды ойларына ден қойып, санасатынына риза болдық
Мәртебелі мейманның дастарқан басында әзіл әңгімелер айтып, еркін отыруы да Нұрекеңе деген шынайы сыйластығын білдірсе керек.
Біздің бағымызға Нұрлан Өтепұлының АҚШ-тың Массачутес университетінде білімін жетілдіріп, «Chevron» сияқты әлемге әйгілі мұнай корпорациясында тәжірибе жинақтауы Мұнай-газ министрі, «КазахОйл» президенті болған кездері елдің мұнай өнеркәсібінің қарыштап дамуына зор септігін тигізгені сөзсіз
Ол қандай жоғарғы қызметтерде жүрсе де, еңбек ардагерлері және қатардағы жұмысшылардың тұрмыстық, еңбек жағдайын бірінші кезекке қоятын
Әлі есімде, 2001 жылдың 26 наурызында «Ембімұнайгаз» АҚ-ның президенті М.Д.Батырбаев телефон шалып, «КазахОйл» ҰК-ның президенті «Қайнармұнайгаз» басқармасына баруды жоспарлап отыр
Мақатқа соқпайды, Қотыртас, Молдабек кеніштерін араламақшы
Қайнарға сырттан кететін жолдың қиылысынан күтіп алып, сәлемдесіп қаларсың» деді.
Ертесіне, діттеген жерден күтіп алып, аман-сау алысқаннан кейін, Нұрекең «қандай сұрағың бар?» деді
«Мен айтатын пәлендей мәселе жоқ, тек бұл жаққа келетініңізді қайдан естігенін білмеймін, «біз ге де соғып кетпес пе екен» деп, ардагерлер сізді күтіп жүр» дедім
«Жарайды, ақсақалдардан аттап кеткен дұрыс болмас, 5-10 минут болса да, амандасып шығайық» деп атының басын Мақатқа бұрғызды
Жасандылықты білмейтін, қарттардың пәк те шынайы, көңілін байқаған Нұрекең сыртқы киімін шешіп тастап, жайғаса отырып, мұнайшылар алдында тұрған келелі міндеттерге тоқталып, біраз әңгіменің тиегін ағытты
Тиісінше, ардагерлер де өздеріне жаңадан көрсетіле бастаған әлеуметтік жеңілдіктерге алғыстарын жау­дырып, баталарын берді.
Ардагерлер үйінен көтеріңкі көңілмен шыққан Бас мұнайшы маған соңымыздан ілес дегендей ишарат білдірді
Жамансордан күтіп алған «Қайнармұнайгаз» басшылары бірден Қотыртас кен алаңына жол тартты
Онда жаңадан пайдалануға берілген жатақханаға барғанда, бірден тұрмыстық және санитарлық-гегиеналық талаптардың қамтылу жәйін сұрады
Жалпы, сол кездері «қара алтын» өндірушілер арасында әріптестік қарым-қатынастарды орнықтыруда еңбек ұжымдарында кәсіби шеберлікті арттыру, спорттық жарыстар мен көркемөнерпаздары байқауын өткізу сияқты көптеген игі істерге қозғау салынып, кейін дәстүрге айналып, күні бүгінге дейін жалғасын тауып отырғаны әрине, қуанарлық жайт.
Ол кісінің тағы бір ерекше қасиеті «Терең өзен алабұртпай ағады» деп Әйтеке би айтқандай, өзінің көңілінен шығып, іш тартып сыйласқан адамдарға қалыптасқан көзқарасын ешуақытта өзгертпейтін
Ондайда табан астынан табыла кететін кеңесшісымақтардың бұра тартатын «құнды» пікірлеріне құлақ аспайтын
Оның достары мен жолдастарына деген адалдығы мен қамқорлығын, шарапатын көргендер көп
Солардың бірі – осы жолдардың авторы.
Нұрлан Өтепұлының Премьер-Министр болған жылдары, ел эконо­микасының киын-қыстау кезеңменен тұспа-тұс келіп еді ғой
Жаңатас пен Қаратаудың жалақысыз қалып, аштық жариялаған сұсты кеншілері мен жылусыз қалған Арқалық, Курчатов, Шахтинска, Кентаудың жұмысшылары мен тұрғындарының жанайқайын халық әлі ұмыта қоймаған шығар
Дағдарыстың салдарынан қордаланып қалған мәселелер мен асқынған ахуалдарды ел ішіне барып, сөзбұйдаға салмай нақты шешу бұл Үкіметтің дағдыға айналған әдеті болатын
Мұндайда Премьердің жарғақ құлағы жастыққа қайдан тисін?!
Үкімет басшысының 1998 жылдың 12-ші қазанындағы біздің шалғайдағы Қызылқоға ауданына сапары да күні кешегідей көз алдымызда.
Бұл жерде сәл шегініс жасап, мына бір жайтты айтып өтуге тиіспіз
Егер де Нұрекең Мұнай газ министрі кезінде аудан аумағындағы Орысқазған кен алаңы негізінде, сондай-ақ шетелдіктерге сатылып кеткен Қотыртас, Молдабек кеніштерін кейін қайтарып, 1995 жылы «Қайнармұнайгаз» басқармасын құруға тікелей араласпағанда тағдыры қыл үстінде тұрған ауданның болашағы бұлыңғыр болатын
Сол риясыз еңбегіне ризашылығы болар аудан халқы Нұрекеңді ерекше жылы шыраймен қарсы алды
Бұл кездесудеде Нұрлан Өтепұлы өзіне тән ыждағаттылықпен тұрғындардың сұрақтарына нақты жауап қайтарып, кейбір зәру мәселелердің түйінін қолма-қол шешіп берді.
Соның бірі жылда қызыл су ­шайып кетіп, күрделі жөндеуді күткен ­керек Шолақсай көпірі туралы мәселе қозғалғанда, мені орнымнан көтеріп, («Қайнармұнайгаз» басқармасының бастығы болатынмын) «Ардақ, осы мәселені саған тапсырамын» деді
Бұл маған артқан үлкен сенім деп сезіндім
Әйтпесе, шараға енгізіп, «Ембімұнайгаз» АҚ басшылығына міндеттесе де болатын еді ғой
Ол аз болғандай, жиналыс аяқталысымен қасына жақындай бергенімде құшақтай амандасып, жерлестерім алдында менің мәртебемді тағы бір көтеріп тастады
Сөйтіп Нұрекеңнің тікелей тапсырмасы мүлтіксіз орындалды
Бұл ретте, жұмысшыларымызды қолайлы жәйкүймен қамтамасыз етуде сол кездегі аудан әкімі Әлібек Нәутиев пен «Сағыз» жауапкершілігі шектеулі серіктестігінің директоры Құлмағамбет Қодановтың аянбай атсалысқандарын айтуға тиіспін.
Иә, тізбектеп айта берсек, Нұрлан Өтепұлының ел үшін, соның ішінде өзі туып-өскен Атырауы үшін атқарған еңбектері қисапсыз
Ол халқымен біте қайнасып, олардың көкейкесті мәселелері мен мұң-мұқтаждарын бір сәтте естен шығармай, оңды шешімдер алып отыратын.
Бүкіл ғұмырын Байшонас, Сарқамыс пен Қаратон кен орындарын игеруге сарп еткен еңбек ардагерлері мен олардың ұрпақтарын сол тозығы жеткен елдімекендерден қаладан салған сайлы да сәнді жаңа үйлерге көшіруде атқарған игі істерінің өзі не тұрады.
Ал имандылық пен рухани құндылық­тарды қадірлеуде Бекет Ата, Оңай Ата қорымдары бастарына орнатқан түнек үй, естелік белгі
Миялыда өз қаражатына тұрғызған мешіт үйі, тағысын-тағы атқарған сауапты істері қаншама еді
Осынау дара тұлға артындағы інілеріне ізгілікті із қалдырып, ұлағат сыйлап кетті.
«Жақсыда жаттық жоқ» деген, Нұре­кеңнің қазақтын байтақ даласындай кең пейілі мен дарқан көңілін қайда қоярсың?!
«Төбелер көп өмірде, ал асқар таулар санаулы, Ұнатады ел сондықтан, оларға көп қарауды» деп, ақын жырлағандай, кісілігі мен кішілігін бір арнаға тоғыстырып, елдің елеулісіне айналған Нұрекеңдей тау-тұлғалар некен-саяқ
Сондықтан болар еліне елеулі, халқына қалаулы, зор бедел иесі болған Нұрлан Өтепұлының жарқын бейнесі жиі еске орала береді.
Елін сүйген, елі сүйген асыл перзентін, арда ұлын қалың қазағы әлі талай іздейтін, сағынып еске алып, жоқтап жыр жазарына сеніміміз мол.
Ардақ Қонысқалиев,
ардагер мұнайшы 
Атырау обылысы
