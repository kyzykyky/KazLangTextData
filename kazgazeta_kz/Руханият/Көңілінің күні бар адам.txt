Өмір-тіршілікте көлеңкесі кем, жарық, жарқын ғұмыр кешіп, нық жер басып жүрген, пенде болып қайғырып, қуанып күлген, Нағыз Адам болып өмір сүрген қазақтардың бірі – Дәніш Қарабалаев еді.
Тірі кезінде қалың ел танымағанмен, газет-журналдар «Ер келеді» деп дабылдамағанмен, ол кісі қатардағы Қаһарман болатын
Әділ, шынайы бағаланса оның Қазақ КСР-індегі белгілі кісі болып кетуі әбден мүмкін-ді
Бірақ ол кісі жалпақ Жер бетінің жартысын аламан-тасыр еткен екінші дүниежүзілік соғысқа қатысып, ерлік көрсетсе де, атақты болуға ұмтылған жоқ
Өз саласында Социалистік Еңбек Ері атануға да лайық жұмыс, халқына қалтқысыз қызмет істесе де, «еңбегім бағаланбады» деп бір ауыз реніш білдірген емес
Реніш білдіруді айтасыз, мұндай кісілер «Мен мынаны істедім, бітірдім» деп айтуға ұялатын
Өйткені, еліне аянбай еңбек ету, кез келген іс-шаруада әділдікке бағу, ақиқаттан аттамау, адамгершіліктен таймау – мұндай кісілердің туабітті бітімі, ел алдындағы қарызы, жас ұрпақ алдындағы жай ғана атқарар борыш-парызы болатын
Қысқасы, Дәніш көкемізді екі дүниенің де бағы мен тағы, ырысы мен ырзығы бұйырған адам десем де қателеспеймін деп ойлаймын.
Біздің бұдан мың жылдан астам бұрын өмір сүрген ұлы бабамыз Жүсіп Баласағұни өз уағында: «Кісіге екі дүниеде де пайдалы іс: біріншісі – ізгі іс пен мінезі түзулік, екіншісі – ұят, үшіншісі – әділдік» деп жазыпты
Керемет сөздер емес пе? Келелі өмір шындығын, оның ішінде де Жақсы Адам болудың жолын, басты белгілерін тап басқан даналық пайым емес пе? Ал енді осы қасиеттер, адамды нағыз адам ететін құдіреттер менің Дәніш көкемнің бойында толық болды, ол осы дүниедегі: соғыстағы батырлығы мен бейбіт өмірдегі адамдарға жасаған мың сан ізгі істеріне мінезі түзулігінен, жарық тіршілікте ар-ұятты ту еткендігінен, алдына келген, өзі көрген-білген барша жұртқа әділдігінен таймаған адалдығынан, азаматтығынан жеткені еш айғақ тілемесе керек
Жүсіп Баласағұни екі дүниеде де деп бекер айтып отырған жоқ; демек, біздің Дәніш көкеміз бақи дүниеде де айтылған үш ұлағатты пай­далы істі жалғастырып жүргеніне күмән кем.
Мына өмірде мың сан ізгі іс жасауы – көкеміздің артында өшпес, өнегелі мың сан із қалдыруы
Жарық дүниеде жер басып жүрген пенделердің жүзінің тоқсан тоғызына тән бейқамдықпен бала шағымызда, жас кезімізде күнде ақ жүзін көріп, ақыл-кеңесін естіп жүрген әкеміздің 1920 жылы Қарабала атамыз бен Түлкігүл әжеміз шаңырағында жарық дүние табалдырығын Қарт Қаратау етегіндегі Жайылма ауылында аттап, содан тіршіліктің астан-кестеңін шығарған нәубет – 1928 жылдың кәмпескесін, одан алапат ашаршылық – 1931–1933 жылдар тауқыметін көріп, ағайын-туғандарымен бірге жоғарғы жаққа – Өзбекстанға босып өтіп, жұрт етегін жинап, есі кірген соң туған өңірге қайта оралып, одан 1937 жыл зұлматына куә болып, сұрапыл Ұлы Отан соғысына аттанған бала, жасөспірім, жігіт Дәніш Қарабалаұлының нақты бастан кешкенін, көкірегіне қандай сыр мен шер түйіп өскенін сұрасақ қой, талай тағылымды тарихқа, сол замандағы небір қараңғы мен жарыққа, зорға жан баққан нарық пен тірі қалған ағайынды ажал мен араннан алып шыққан парыққа куә болмаймыз ба? Қаперсіздік, бәлкім бодан адамдардың бойында ұшырасар қамсыздық
Міне, бүгін енді алдағы жылы туылғанына 100 жыл толатын әзиз жан жөнінде жазайық десек, өз білеріміз жоқтың қасы
Рас, алуан түрлі құжаттар мен айғақ қағаздар бар
Бірақ олар тіл бітірмесең, не себепті және қандай ерлік, еңбегі үшін берілгенін ашпасаң, бір-бір ғана сараң сөйлемдер мен кешегі кеңес жылдарынан қалған жай ой-демдер болып қана қалмай ма? Бәрібір бұлар – құн жетпес куәліктер, қия бастырмас айдай анық айғақтар
Сондықтан бұлардың бәрін емес, елеулі бірнешеуін мысалға келтіре кетелікші:
Халық шаруашылығындағы табыстары жөніндегі Куәлік
Жолдас Дәніш Қарабалаев КСРО Халық шаруашылығы жетістіктері көрмесінің кеңесі комитетінің қаулысымен Алтын медальмен марапатталды.
5 қазан 1966 ж
Қаулы №110-н
Әлемнің алтыдан бірін бауырына басқан алып КСРО мемлекеті халық шаруашылығы саласындағы озық жетістігің бағаланып, Алтын медаль алып жатсаң, осал табыс па? Қазақ Елі болып елейтіндей еңбек екені анық қой.
Тоғызыншы бесжылдық озаты
Жаңақорған аудандық байланыс торабының Байланыс бөлімшесінің бастығы Д.Қарабалаев Қазақ КСР-і Байланыс министрлігі мен Байланыс қызметкерлері кәсіподағы республикалық комитетінің қаулысымен «Тоғызыншы бесжылдық озаты» белгісімен марапатталды.
24 желтоқсан 1974 ж.
(Белгіні СОКП Орталық комитеті мен
КСРО Министрлер кеңесі және БЛКЖО Орталық комитеті бекіткен)
1978 жылғы социалистік жарыстың жеңімпазы
Байланыс бөлімшесінің бастығы Д.Қарабалаев Байланыс министрлігі мен кәсіподақ Орталық комитеті атынан
«1978 жылғы Социалистік жарыстың жеңімпазы» белгісімен марапатталды.
14 наурыз 1979 ж.
Кеңестік Социалистік Республикалар Одағы Қарабалаев Дәніш көп жылғы жанқиярлық еңбегі үшін КСРО Жоғарғы Кеңесінің атынан Қызылорда облыстық Халық депутаттары Кеңесінің атқару комитетінің 1982 жылғы 31 желтоқсандағы шешімімен ЕҢБЕК АРДАГЕРІ медалімен марапатталды.
1941–1945 жылдардағы Ұлы Отан соғысындағы Жеңістің 40 жылдығы КСРО Жоғарғы Кеңесі Төралқасының 1985 жылғы 12 сәуірдегі Жарлығына сәйкес жолдас Қарабалаев Дәніш «1941–1945 жылдардағы Ұлы Отан соғысындағы Жеңістің қырық жылдығы» мерекелік медалімен марапатталды.
Әкеміздің қолына 1985 жылғы 8 мамыр күні тапсырылған бұл құрметті марапат – бәлкім ол кісінің көзі тірісінде алған соңғы медалі шығар
Өйткені ол кісі келесі 1986 жылдың 4 сәуірі күні 66 жасында жарық дүниемен қоштасып, бақилыққа аттанып кете барды.
Содан бері арада 33 жыл өтіпті
Тіпті қазір Дәніш көкеміздің көзін көрген, сөзін естіген, бірге қызмет атқарған замандастары да жоқ
Кімнен сұрарсың? Сонда Сарғыздай жар сүйіп, Набат, Әбдіхалық, Орынкүл, Айзат, Әбдіхамит, Сәкендей алты ұл-қыз өсірген, кең, жазық маңдайлы, келісті, сұлу жігіт болып жастық шақты өткерген, бейбіт майдан – өмірде небір от пен суды кешіп, бал мен уды сімірген көкеміз туралы не жазбақпыз?
«Білеріміз осы ғана» деп жоғарыдағыдай сараң деректерді алға тартумен қанағаттан­бақпыз ба?! Жоқ, әрине
Өйткені ол кісі атқарған мың сан ізгі істі іздесек талайын тауып аларымыз өз алдына, ол кісінің соңында жарқырап жанған мың сан іздің бәрінің де өшпегені, белгісіздікке көшпегені ақиқат
Басқасын былай қойып, бүгінгі байланыс-поштамыз саласының электрондық желі, ғаламтор-интернет, сандық технология арқасында керемет жетіліп-дамып кеткені бірден ойға оралатыны өз алдына, осы заманауи жетістік-табыстар кешегі байланыс майталманы Дәніш Қарабалаевтардың арқасы десек асыра айтармыз ба? Адамзаттың атақты физигі Исаак Ньютон: «Менің алысты­ көруім, ұлы жаңалықтарды аша алуым мен иығында тұрған алыптардың арқасы» деп неге айтқан дейсіз
Бұл – бір
Екіншіден, өз дәуірінде елдік міндет атқарып, елеулі істер бітірген Дәніш Қарабалаевтай ауданда ғана емес, аймақта белгілі Жақсы Кісінің 1940–1980 жылдар бел-белестерінде жасаған ізгі ісі мен қалдырған іргелі ізі де, айтқан сөздері мен неше түрлі белгі-бедер – жақсының көздері де менмұндалап кездесері көп дәлел тілемесі анық.
Ол 1944 жыл аяғында елге оралды
Бейбіт еңбек майданына араласты
Біз көкеміздің 1948 жылғы дейін нақты не жұмыс атқарғанын білмейміз
Бірақ Алла тағала жаратқан мінезіне бағып, тылдағы майданда да алғы шептен табылғаны анық
Сарғыз анамызбен табысып, бас құрады
1946 жылдың соңында тұңғыш перзенті Набат дүниеге келді
Ол бес кластық білімі кенжелігін сезініп, кәсіби білігін жетілдіреді
1947 жылы партия қатарына өтті
Ал 1948 жылдан – байланыс саласында
Жеке бөлімше бастығы
Содан зейнеткерлікке шыққанша осы салада байланыс бөлімшесінің бастығы болып жемісті еңбек етті
Басқаша айтқанда, бір салада табан аудармай 40 жыл абыройлы жұмыс істеу де – өмірдің өзгеше бір өрнегі, халыққа қызмет етудің тамаша бір үлгісі, Еңбек Ерлігі емес пе?!
Менің жас кезден-ақ өмірден түйгенім бойынша байыптасам, баспасөзге жақын, газет-журналдарды жібермей оқитын, ондағы тіршілік мәндерін, даналық ой дәндерін көңіліне тоқитын адам – әдебиет пен өнерге де етене адам
Өкінішке қарай, 1969 жылы Қызылорданың Н.В.Гоголь атындағы педагогикалық институтын бітірген мен өніп-өскен ауылда бір жыл ұстаздық еттім де, 24 жасымнан Алматыға бауыр басыппын
Сондықтан да шығар, елге барғанда анда-санда жүздескенім болмаса, көкемізбен өмір туралы, өзі туралы сырласып, өнер туралы әңгімелесіп көрмеппіз
Бәлкім өзімізді әлі бала, жас сезініп, күллі ел қадірлейтін тұлғасы биік Асқар тау әкемізге тым жақындай да алмаған шығармыз.
Алайда көкемізге қатысты кейін, кештеу білген екі нәрсе есімнен шықпайды
Біріншісі – мен 5 класта оқып жүргенде болған жәйт
Жұмақтай көрінетін туған «Жайылма» ауылындағы жеті жылдық мектеп бастауышқа дейін қысқарып қалып, 5 класты 1959 жылы ол кезде Ленин аталатын, қазіргі Құттықожа ауылында оқуға тура келді
Әрине, осы ауылдағы байланыс бөлімшесінің бастығы Дәніш көкеміздің үйінде құрдас әрі бірінші кластан бері бөлінбеген етжақын бауыр Бекахметпен бірге жатып оқыдық
Байқаймыз, Дәніш көкеміз – қатал, тәртіпті ұнатады
Оның үстіне жай емес, қатты дауыстап сөйлейтін адам
Сондықтан ол кісі сол бір жылда бір-ақ рет қатты ұрысса да, сесінен ығып-ақ жым болып жүреміз
Айтайын дегенім – бұлар да емес
Айтайын дегенім – бір күні «ақындық» қысып, екі шумақ өлең жаздым
Нақты кейіпкері бар
Бір кластасымыз шынында да тым тентек-тін
Соны сынап, қағаз қараладым
Аяқ астынан бүтін бір ақ парақ табылмады ма, әйтеуір жарты бет қағазға әлгіні түсіріп, Алматыға «Қазақстан пионері» газетіне салып жіберейін
«Бұл бала не жазды екен?» деп байқағысы келді ме, пошта бастығы Дәніш көкем хатымды ашып, бас-аяғын түзеп бүтін қағазға көшіріп, өзі аталмыш редакцияға аттандырыпты
Алғашқы талпынысым ғой, «Қазақстан пионерінен» сол кездегі жас кейінгі уақыттағы әйгілі ақын Қадыр Мырзалиевтен жауап хат та алдым
Мен кейін білген Дәніш әкеміздің осы әрекетін жас талапқа қамқорлық десек қағыс айтпаспыз.
Екінші оқиға «Лениншіл жас» газетінде жұмыс істеп жүрген кезде орын алды
Жасы қатар сыйлас, дос Жақыпжан Нұрғожаев деген жігітпен бірге жұмыс істедік
Сол бір күні маған: «Жаңақорған жаққа барып келдім, «Қызыл жұлдызда» Дәніш Қарабалаев деген көкең бар ма, сол кісі керемет адам екен ғой» деген әңгіме айтты
Танысып-біліскен соң, Жақыпжан көкемізге «Бақыт Сарбалаев – менің досым» демей ме, содан Дәкең Жақыпжанды бірінші рет көріп-білдім ғой демей, жайылып жастық болып күтіп, қадірлі қонақ етеді
Қой сойып, алдына бас тартады
Мұның өзі үлкен жол, жөн білетін адамгершілік қана емес, өнерді ұққан, қаламгерлік талантты сыйлаған ізгі кісілік екені дәлел тілемесе керек
Артынан Жақыпжан Нұрғожаев Дәкең туралы төгілген эссе-мақала жазды, республикалық газетке шығарды.
Жеке басым туралықты сүйген адамдар алдынан разы болып шығатын, ал ізі тұйық, ісі сұйық адамдар ығып тұратын Дәніш көкемнің сырты қатал, халықтық мүддеге келгенде қақаған қыс болғанмен, іші жұмсақ, жаны нәзік, мейірімді, жақсылық жасауға келгенде жаздай шуақты адам екенін алғаш осылай ашып едім.
Ал басқа куәгерлер тіл қатса, бұл тұрғыда, яғни Дәніш Қарабалаевтың Абайды білуі, Әбділда Тәжібаевтар өлеңдерін талғап оқып, көңілге тоқығаны, әйгілі әнші Роза Бағланованы қатты қадірлеп, жерлес халық жыршылары Манап Көкенов, Есіркеп Қоңқабаевтармен тонның ішкі бауындай сыйласқаны, араласқаны жөнінде талай сыр төгер еді, тағылымды әңгіме тиегін ағытар еді
Өкінішке қарай, олар көптен бері арамызда жоқ
Бірақ бала шағымызда, одан берірек жас кезімізде – сөз арасында айтылған, кейбір үлкен кісілерден еміс-еміс естіген үзік-үзік «естеліктеріміз» жоқ емес.
Өз отбасында өскендіктен де әкесінің небір сырын да, біздерге тосын кейбір қырын да жақсы білетін үлкен ұлы, қазір ерте бақилық болып, бәлкім, бүгіндері әкесінің жанында жүрген Әбдіхалықтың бірде былай дегені ойыма оралып отыр:
– Бір күні әкем, шамасы, құрдасы болуы керек, бір кісімен қаттырақ сөйлесіп жатыр екен, Оған: «Сен – коммуниссің, ал коммунист – өмірде кездескен жағдайларды жан-жақты талдап-түсінбей, бір жақты шешім айтатын кісі ме?! Себебін білмей, үкім айтсақ, адамгершілік қайда қалады? Бұлай істесек, әділдікке қиянат жасамаймыз ба? Сен жаңсақ кеттің, досым
Коммунист – алдымен Жақсы Адам
Сен маған иланбасаң, Әбділда Тәжібаевтың «Коммунист» деген өлеңін оқышы» деп айтқаны жадымда жатталып қалып қойды..
Әбдіхалықтың осы айтқаны ойыма оралғанда Әбділда Тәжібаевтың кезінде өзім де оқып, қатты сүйсінген аталмыш өлеңінің мына бір жолдары бірден есіие түсті:
Адам ол жақсылыққа жаны құштар,
Алдай алмас оны арзан құбылыстар…
Дәніш Қарабалаев та – міне, осындай Адам еді
Сөздің жақсы мағынасына лайық шын коммунист болатын… Оның әдебиетке, өнерге көзқарасы, әсіресе оның өміріндегі Абайдың орны, халықтың асыл мұраларының айрықша әсер-ықпалы, әріптес жыршылары жөнінде көп-көп айтуға болады.
Дәніш көкеміздің, Сарғыз аналары­мыздың қарапайым болғанмен қарабайыр емес, қанатты қазақтығы, ұлттық болмысты, ең негізгісі – адамгершілікті ұрпағына сіңіре білуі, тал бесік пен тас табыт арасындағы мағыналы өмір-өнегесі тәнті етеді
Айтпақшы, бұл – халықтық даналық
Ата буынның оқулары аз болған шығар, бірақ тоқулары көл-көсір емес пе? Ақыл-кеңестері, тәлім-тәжірибелері мына бізді әлі тәрбиелеп келе жатқан жоқ па?! «Жерді жаралама!», «Көк шөпті жұлма!» деген тыйымдарын былай қойғанда, Дәніш көкеміздің бізге талай рет айтқан: «Балам, уақтылы тамақ іш
Ол өмір сүру үшін керек!» деген сөзінің өзі керемет емес пе?! Қарапайым шындық
Бірақ жақында ұлылардың ұлағатты сөздерін түртіп қоятын қойын дәптерімді ақтарып отырып, бұдан 2000 жыл бұрын өмір сүрген грек оқымыстысы Сократтың: «Талай жұрттың тамақ жеу үшін өмір сүретінін білемін
Ал мен өмір сүру үшін тамақ ішемін» деген сөзін оқығанда қайран қалдым
Көкеміз Сократты оқымаған да шығар, алайда мына ақылы грек кемеңгерінің лебізінен мысқал кем түсіп жатыр ма?! Сол-ақ екен, халқымыздың «Өлілер риза болмай, тірілер байымайды» деген керемет мақалы мен немістің әйгілі философы Гегельдің: «Жақсы мен жаманды айыра білмеген қоғам өзін-өзі құртып тынады» деген сөзі өзінен-өзі қаламыма ілінді.
Міне, мәселе қайда? Жақсы мен жаманды ажырата білу, өлілерді қадірлеп, тірілерді бағалай білу – өмірді сақтап, алға бастап, дамытып тұрған рухани күш-қазыналар
Сонда кезінде атақты, күллі облыс халқына танымал болған, сол кездегі халқымыз өмірінің жақсаруына үлкен үлес қосқан Дәніш Қарабалаевтарды ұмытпау керектігі, оларды мәңгі есте қалдыру қажеттігі өзінен-өзі туындамай ма? Демек, ол өмір сүрген, көркеюіне зор үлес қосқан Құттықожа, Сүттіқұдық ауылдарындағы, әйтпесе аудан орталығындағы бір-бір көшеге атын беріп, ол жұмыс істеген бүгінгі байланыс бөлімшілерінде есте қалдыру шараларын жүзеге асырсақ жөн емес пе? Жөнін айтасыз, Дәніш Қарабалаев жүзге толып жатқанда, осылай істеуге міндеттіміз десек те асыра айтпаймыз.
Біздің кейіпкеріміздің қадірмен ақыны, алаш Ақындарының Ағасы болған Әбділда Тәжібаев 1960 жылдардың соңында «Адам» деген өлмес өлең жазып, былай деп жар салған болатын:
Ғашықпын әманда, ынтықпын
Көңілінің күні бар адамға.
Қыздырса ол әулетін бір жұрттың,
Жылуы жетпей маған да.
Сөйлейді ол құдіреттің атынан
Жаңадан бір жұлдыз жағарда.
Айтпайды ол туысқа, жақынға,
Айтады ол ғасырға, қоғамға!..
Көңілінің күні бар көкеміз – Дәніш Қарабалаұлы да бір әулетті қыздырып қоймай, күллі Құттықожа, Сүттіқұдық ауыл­дары халқын қыздырған, Жаңақорған ауданы халқына қызмет етіп, жақсылық шуағын сепкен, жаңа жұлдыздар жаққан, өсиетті сөздерін туыс-жақынға емес, ХХІ ғасырға – тәуелсіз еліне айтып кеткен адам
Егер Әбділда Тәжібаев: «Сақтаңдар кәрінен сұмдықтың, Керек ол маған да, саған да» десе, бұл – шынайы шындық екені, ал бұл жердегі сұмдық – көңілінің күні бар адамды ұмыту, елеп-ескермеу екенін алға тартсақ, дара да дана адам, Жақсы Кісі Дәніш Қарабалаевты осындай ұмытылудан сақтайық, оның өшпес рухы алдындағы қарыз-парызымызды орындамаудан сақтанайық, ағайын!
Бақыт САРБАЛАҰЛЫ
