Туған жердей жер қайдан болсын! Жер жаннаты Жетісуда жүрсек те табиғатын бұл жақтағымен салыстыруға болмайтын, бірақ соған қарамастан бәрібір де ыстық – Қазалы десе елең ете қалатынымыз рас
Уақытымыз жетіп жатса солай қарай тартып кеткіміз-ақ келеді
Асыл топырақтың құдіреті-ай!
Елге жеткенде бірге тумаса да туғандай, жанашыр, тілектес, қамқор жандар құшақтарын айқара ашып, қарсы алып жатады
Олар көп те емес
Сол жаныңа жақын, аман-саулығын үзбей сұрап тұратын, жетістікке жетсе өзіңнің мәртебең көтерілгендей бөркіңді аспанға атып шат-шадыман болатын адамдардың бірі, бірі болғанда да бірегейі – Бекқали аға Бекбауылов
Бекеңе риза болып, ол кісіге аса құрметпен қарайтын тек біз ғана емес
Бүкіл Қазалы жұртының, Қазалы халқының оған деген ықылас-пейілдері бөлек
Бұған бір дәлел – жергілікті басылымдардың парақтары
Газет беттерінен ардақты азаматтың атқарып отырған игі істеріне байланысты жылы лебіздерді жиі кездестіресіз
Осының өзі Бекқали Бекбауыловтың елдің, халықтың адамына айналған жан екендігін айғақтайды
Мұндай сый-құрметке екінің бірі бөлене бермейді
Адамға баға беруде халықтан асқан сыншы жоқ
Олай болса көптің көңілінен шығып, үлкен-кішіден алғыс алып отырған біздің Бекең – нағыз бақытты адам
Кім болса да елге берекелі ісімен танылатыны белгілі
Құдайға шүкір, ағамыз тындырған таудай істер жетерлік
Реті келгенде жұртшылықты ол шаруалармен де таныстыра жатармыз.
Өзгелерді қайдам, мені ерекше тебірен­тіп, толқытқан бір жағдай бар
Ол Бекеңнің жарық дүниеге келіп, кіндік қаны тамған Ұялы атты елді мекеннің орнына барып, сол жерге Ақтаудың ақ тасынан ескерткіш-белгі қоюы
Тастың салмағы үш жарым мың тонна
Онда мынандай жазу бар еді: «Бұл жерде «Ұялы» атты елді мекен бол­ған»
Қандай өнегелі іс! Сүйсінесің
Риза боласың.
«Ұялы» туралы бірер сөз
Бұл өзі о ­баста теңіздің қойнауында орналасқан арал болатын
Арал теңізінің тартылуы осыдан қырық жыл бұрын осы жерде орын тепкен елді мекеннің жер бетінен мүлдем жойылып кетуіне әкеліп соқты.
Мына бір жайт та сүйсіндірмей қоймай­ды
Соншама алыс жерден әкелінген, біраз тер төккен осы тас-белгі бетіне ескерткіш белгіні қоюшы ретінде Бекқали өзінің аты-жөнін ойып жазуына болатын еді ғой
Өйтуге хұқы да бар
Алайда ондай шешімнен бас тартқан
Осының өзі де азаматтың атақ-даңққа, дақпыртқа, атын шығаруға құмар еместігін, ондайды жаны қаламайтындығын аңғартады
Демек, ол өзін емес, кезінде осы жерді мекен еткен бүкіл ұялылықтарды ойлаған ғой
Ес­керт­кіш-белгі – бұл барша жерлестерінің кіндік қандары тамған туған жерге деген шынайы перзенттік құрметтері
Бекең сырт жұрт осылай ой түйсін деп ұйғарған болу керек.
Мынандай күрделі уақытта – мұндай істі кім тындыра алады
Бүгінде кедей ­байысам дейді, бай Құдай болсам дейді
Жасыратын несі бар, дүние-байлық бірінші кезекте тұр
Ішкені алдында, ішпегені артында тұрған байдың өзі туған жерді ойлап, бас қатырып жүр дейсің бе? Дүниеге қызыққан байдың мақсаты байыған үстіне байып, шалқыған үстіне шалқи беру
Басқа ой жоқ
Әрине, Бекең өзін тұрмыстың ауырлығын бастан өткеріп, күнделікті тиын-тебенін санап отырған әлдебір жан санамайды
Негізі, не нәрсе де адамның өзіне байланысты ғой
Қолынан іс келеді
Содан да дөңгелетіп отырған шаруашылығы бар.
Бекқали ағамыз өз басын асып-тасыған­дардың қатарына қоспас еді
Сонымен бірге тек деген де бар
Негіз деген болады
Бекқалидың аталары Еламан да, Найман да мыңғырған мал өсіріп, байлыққа кенелген адамдар болыпты
Кешегі байларға қырғидай тиген заманда амалсыз, отбасын сақтау үшін Қарақалпақстан асуға мәжбүр болған
Әйтпесе есі бар адам кіндік қаны тамған туған жерден безер ме? Артына қарай-қарай кеткен Еламан «Өзім орала алмасам да, ұрпағымның саған жететініне сенемін
Бұл уақытша ғой
Біз күткен заман да келер» деген екен
Әулиелігі бар ма екен, айтқаны айдай келді ғой
Өзгесін тілге тиек етпегенде мызғымастай, мәңгілік орнығып қалғандай болған кеңес өкіметінің де күл паршасы шықты емес пе? Қазір басқа уақыт төрелік етіп тұр
Еламанның ұлы, яғни Бекқалидың әкесі Бекбауылға да ата-бабаларының ырыс-несібесі жұғысты болған сияқты
Өзіне сай дәулеті болды
Артылғанын төңірегіндегілермен бөлісті
Дәулет кәсіппен айналысқанның ауылына қоңсы қонады
«Көппен бірге көреміз ғой» дейтіндерде артық ешнәрсе бола қоймайды
Олар барды қанағат тұтады
Ал бойларына сергектік ұялаған, жаңалыққа жақын жүретіндер бір күні бір күніне ұқсас мимырт тірліктің дегеніне көнгілері келмейді
Серпілгісі, жаңа іспен айналысқысы келеді
Бекбауылдың «Ұялыда» наубайхана ашуды қолға алуы нанға деген зәруліктің барын іші сезеді
Жұрттың барлығы ертелі-кеш жұмыста
Уақыт алтынмен тең
Әйелдер үйлеріне келсе күтіп тұрған шаруа шаш етектен
Солардың ішінде нанды дайындап, пісіруге де біраз уақытын жоғалтады
Одан да пісулі тұрған нанды сатып алу аса тиімді емес пе? Бекбауылдың бұрын қолға алмаған тың іске тәуекелдікке баруы да осыдан
Көптің қамын, жұрттың жағдайын ескерді
Нан деген тоқшылықтың белгісі
Нан болса көңіл де тоқ
Осыдан екі жыл бұрын сексенді алқымдап дүние салған Теңізбай ақсақал өткен күндерді еске түсіріп, әңгіме шерткені бар.
– Соғыс салған кесапаттан ел көпке дейін бас көтере алмады
«Ең бастысы, тыныштық болсын
Оның қасында қиын­дық, ауыртпалық деген жай нәрсе
Бәріне шыдауымыз керек» деп отыратын үлкендер
Қарным аш
Нанның иісі мұрынымды жарғаннан кейін наубайханаға қалай кіріп барғанымды өзім де байқамай қалдым
Алдымнан Бекбауыл аға шықты
Түрімді көріп шошып кетті ғой деймін
Сөреден бір бөлке нан алып, қолтығыма қыстырды
«Ала ғой, балам
Көшеде жүре бермей, үйіңе қайт» деді
Қуанып кеттім
Рақмет айттым ба, айтпадым ба – білмеймін
Нанды құшақтап, сыртқа жүгіріп шықтым
«Аштықта жеген құйқаның дәмі кетпес» деген сөз бар ғой
Наубайханадан талай рет нан алдық қой
Алайда әлгі нанның дәмі әлі аузымнан кетпейді.
Бекқалидың әкесі жұртқа көп жақсылық жасаған адам
Бекқали да сондай ғой
Кім біледі, әкеден дарыған қасиет пе екен
Осы сөзімізді құптағандай Кәукейде тұратын соғыс және еңбек ардагері ­Лепес ақсақал былай дейді: «Бекқалидың әкесі Бекбауылды ауылдастары мақтан ететін
Кім болса соған жылы сөзін арнай бермейтін «Ұялы» балық зауытының басшысы Дәуқара Аймағамбетұлының бірде «Бекбауыл ағамыз адал адам
Өз еңбегімен күн көріп, жұртқа да жақсылық жасаудан кенже қалып жүрген жоқ» дегенін естігенмін
Бүгінгі таңда әлгіндей шарапатты сөзді баласы Бекқали естіп жүр
Осының өзі сүйсіндіреді
Демек, әкенің бойындағы жақсы қасиет перзентіне дарығаны ғой».
Әңгімеміз тек дегеннен шығып кетті-ау
Біздің кейіпкеріміз, тіпті жарты әлемді билеп-төстеп, жер бетінің мол қазынасына иелік етсе де ес біліп, етек жапқалы өмірінде шырақ етіп ұстанған темірқазығы – шүкіршілік, тәубашылдық, қанағатшылдық қасиеттерден қылаудай да танбасы ақиқат
Оның жүрегі басқаша соғады
Ол жүрек ата-анасына, дос-жаран­ға, еліне ғашық
Ол бойындағы жақсы қа­сиет­тердің бәрін туған топырақтан алды
Туған жердің жұпар ауасы, балдай татыған суы оның бойына күш-қуат берді, тазалықтың, адалдықтың, адамгершіліктің нәрін құйды
Туған жердің төсінде ғұмыры­ның ең қызықты, қимас сәті – бал дәурен балалық шағы өтті
Өміріндегі ең қымбат жандар – әке-шешенің мейірімі мен ыстық ықыласына ең алғаш туған жерде бөленді
Ол жердің аты – Ұялы
Қасиетті, киелі Ұялы
Өзінің түсінігінде мына төрткүл әлемде оған жететін жер жоқ.
ЕҢБЕГІНЕ ҚАРАЙ –  ҚҰРМЕТ
Ақыл-ойын сарп етіп, бар күш-қай­ра­­тын жұмсап еңбек еткеннен кейін оның бағаланғаны да дұрыс
Бекең­нің бұл жағынан ешкімге өкпесі жоқ
Жұрт­шы­лықтан еститіні өзі туралы жылы сөз
Аза­матқа одан артық қандай марапат қажет?!
Елбасының өзі еңбегін бағалап Алғыс хатын арнады
Қызылорда облысының әкімі, аудан әкімі Құрмет Грамоталарын тапсырып жатыр
Қандай мақтаныш!
Аудандағы Жанқожа батыр, Ғани Мұратбаевтың мерейтойларын ұйымдас­тыруға белсене қатысқаны үшін Жанқожа батырдың 240 жылдығы, Ғани Мұратбаевтың 110 жылдығы мерейтойлық медальдарымен марапатталды
Жас ұрпаққа көрсетіп отырған патриоттық тәрбиесі ескеріліп, Ұлы Отан және Ауған соғысы ардагерлер ұйымының «Қазақстан ардагерлері» қауымдастығы кеңесінің шешімімен Бауыржан Момышұлының «Батыр шапағаты» медалі омырауына тағылды
Марапаттарының ішіндегі ҚР Ауыл шаруашылығы және қайта өңдеу ұйымдары қызметкерлері кәсіподағы заңды тұлғалар бірлестігі Орталық Комитетінің салалық наградасы – І дәрежелі «Еңбек даңқы» белгісінің де алар орны ерекше
«Теміржолдағы еңбегі үшін» медалі де қажырлы еңбектің өтеуі
Сауда саласында жүргенде «Сауда саласының үздігі» атанып мерейі бір тасыған.
Омырауында жарқыраған ресми награ­далар қатарына «Қазақстан Республи­касының Тәуелсіздігіне 20, 25 жыл», «Қазақстан Конституциясына 20 жыл» мереке­лік медальдарын, Қазақстан Республи­­касындағы жергілікті мемлекеттік басқару және өзін-өзі басқарудың дамуы мен қалыптасуына қосқан үлесі үшін берілген «Қазақстан мәслихаттарына 20 жыл» мерекелік медалын жатқыза алады
«Қазақстан Республикасының Құрметті автокөлікшісі» мәртебелі атағы және бар
Қатарынан алты рет Қазалы ауданының «Жыл меценаты» атануы – бұл да үлкен мерей
Республикалық, облыстық деңгейдегі алқалы жиындарға қатысудан да кенде емес
Әсіресе 2011 жылы Астана қаласында өткен Қазақстан Республикасының Президентін ұлықтау рәсіміне шақырылғаны, Қазақстан ­Республикасы Еңбек және әлеуметтік қорғау министрлігінің «Парыз – 2010» бизнестің әлеуметтік жауапкершілігі жөніндегі конкурсқа қатысып, дипломанты атануы өмірінде ұмытылмас уақиғалар.
Кітаптарда да, газет-журналдарда да азаматтың еңбегіне, адамгершілігіне қатысты орынды айтылып жатыр
2013 жылы «Үздік адамдар» атты халықаралық энциклопедияның үшінші кітабы шықты
Энциклопедия Белоруссияның, Қазақстанның, Ресейдің, Украинаның таңдаулы адамдарын қамтиды
Солардың ішінде Б.Бекбауыловтың да есімі аталады
«Орданың Алтын кітабы» деген тағы бір іргелі еңбекті көпшілік жақсы білуі тиіс
Ол саясат пен бизнес, білім мен ғылым, спорт, өнер мен әдебиет, мәдениет салаларында жетістік желкенін керіп, арысы әлемнің, берісі ел ішінің қошеметіне бөленген тұлғалардың өміріне арналған
Бұл кітап арқылы да Бекеңнің еңбек жолдарына қанығуға болады
Республикалық «Егемен Қазақстан», «Ана тілі» газеттерінде, «Шаңырақ келбеті», «Жарасымды жанұя» журналдарында, облыстық «Сыр бойы», «Халық пен заман», аймақтық «Тұран – Қазалы», «Қазалы» басылымдарында да ардақты азаматтың өзі, отбасы туралы кеңірек жазылды
Журналистер кейіпкер таңдауда қателесе қоймайды
Соншама басылымдар өкілдерінің Бекеңмен кездесуге асығып, ол жөнінде көсіле қалам тербеулері де кейбір замандастарынан дара шыққан жанның қадір-қасиетін жете біліп, тануынан деп бүкпесіз айта аламыз.
Кейіпкеріміздің атақ-дәрежеден кенде еместігін жоғарыда сөз еттік
Алайда Бекқали Бекбауылұлына солардың ішінде өзіне жақынырақ, ыстық көрінер бір құрмет бар
Ол – «Қазалы ауданының Құр­­метті азаматы» деген атақ
Өзің ауасын жұтып, суын ішіп, еңбек етіп, содан береке тауып, отбасын өсіріп, өрісті кеңейтіп, ағайын-туыс, дос-жаран тауып отырған жердің құрметіне бөлену, сол елдің бетке ұстар, ардақ тұтар Құрметті азаматына айналу – қандай мерей! Қандай мәртебе! Жай азамат қана емес, құрметті, сыйлы азамат атану, осындай ресми атақ алу әркімге бұйыра бермейтін бақ қой
Өмірге келгендегі мақсат та адам атына лайық болу, азаматтық деңгейге жету екендігі бесенеден белгілі
Олай болса үлкен мақсат жүзеге асып отыр
Осыған тәубе етеді Бекең.
ЖАҚСЫ АТАҚҚА  ЛАЙЫҚ
ҚР Президенті Н.Назарбаевтың «Болашаққа бағдар: рухани жаңғыру» атты мақаласындағы тұжырымдардан жұртшылық кеңінен хабардар
Мемлекет басшысы бұл еңбегінде алты жобаны ұсынады
Солардың бірі – «Туған жер» бағдарламасы
«Патриотизм кіндік қаның тамған жеріңе, өскен ауылыңа, қалаң мен өңіріңе, яғни туған жеріңе деген сүйіспеншіліктен басталады
…«Ауылым – әнім» атты әнді айтқанда, «Туған жерін сүйе алмаған, сүйе алар ма туған елін» деп шырқайтын едік қой
Бажайлап қарасақ, бұл мағынасы өте терең сөздер» дейді ­Елбасы.
Осы жолдарды оқығанда көз алдымызға Бекқали ағамыздың бейнесі келді
Бекең нағыз патриотизмнің, отаншылдықтың, азаматтықтың үлгісін көрсетіп жүр
Айтыңызшы, бір шаңырақ та сақталмаған, елді мекеннің орнын құм басқан, айналадан тек желдің ызыңы естілер, осыдан алпыс жылдан астам бұрын кіндік қаны тамған топыраққа «бұл менің туған жерім еді» деп арнайы ат басын бұрып, белгі қою кімнің ойына келген дейсің
Бекқали ғана осылай істей алды
Оған біреу осылай жаса деп нұсқау да, ақыл-кеңес те берген жоқ
Өз ойымен, жүрек қалауымен жүзеге асырды
Мұндай тағлымды іске қалай тебіренбессің, әркімнің қолынан келе бермес шапағатты шаруаны тындырған азаматты қалай мақтамассың, онымен қалай мақтанбассың!
– Туған ауылдың орны бөлек қой
«Ұялыны» ешқашан ұмыта алмаймын
Қолымнан келсе сол ауылды қайта аяғынан тік тұрғызар едім
Бірақ ол мүмкін емес, – дейді ол
Осы сөзден де көп нәрсені аңғармаймыз ба?! Елбасы мақаласында «Патриотизмнің ең жақсы үлгісі орта мектепте туған жердің тарихын оқудан көрініс тапса игі» деген болатын
Осындай сабақ барысында туған жерге құрмет көрсетудің үлгісі ретінде Бекқали секілді патриот азаматтардың іс-әрекетінен нақты мысалдар келтірсе ешқандай артық болмас еді
Мұның өзі оқушы санасына айрықша әсер ететіні анық
Теория, сөз бар да, ал күнделікті өмірдегі орын алған көріністердің жөні тіптен бөлек.
Елбасы мақаласында айтылған тағы бір жоба – «Қазақстандағы 100 есім» жобасы
Жобаның мақсаты – ақылымен, қолымен, дарынымен заманауи Қазақстанды жасап жатқан нақты адамдарды қоғамға таныту
Мақалада «100 жаңа есім» жобасының өңір­лік нұсқасын жасау жөнінде де айтылады.
Сөз жоқ, аталған жобаға лайықты азаматтар арамызда көп екендігіне шүбә келтіре алмаймыз
Алайда сол үміткерлердің қатарына Бекқали Бекбауылұлын қосуға әбден болар еді
Ең алдымен, кәсіпкер ретінде тындырған істері жұртшылыққа жақсы белгілі
«Қазалы – Жолаушы» кәсіпорнын өзі өмірге әкеліп, аяғынан тік тұрғызды
Қазіргі таңда жемісті еңбек етуде
Жылдан-жылға өрісін кеңейтіп, жұмыс сапасын арттырып келеді
Екіншіден, ауданға танымал меценат.
Халыққа көрсетіп отырған қамқоршы­лығы, демеушілігі, жанашырлығы арқасында «Қазалының Атымтай ­жомарты» атанды
Аудандық мәслихаттың депутаты ретінде аймақтың қоғамдық-саяси өміріне білек түре араласып жүр
Ал патриоттық, елжандылық қасиеттері кіндік қаны тамған асыл топыраққа деген құрметінен анық аңғарылады
Азаматтың бойындағы ізгі қасиеттерді бұдан әрі де тізе беруге болар
Алайда жоғарыдағы тілге тиек етілгендер де аздық етпес деп ойлаймыз
Демек, «100 жаңа есімге» көңіл толатын, қуана ұсынатын бірден-бір кандидат.
Әрине, Бекеңнің өзі мұндай атақ-дәрежеге құмар бола қоймас
Дегенмен, «Жақсының жақсылығын айт, нұры тасысын» демей ме, біздікі уақыттың өзі төбемізден төніп: «Жақсы деген атаққа лайық кімің бар?» дегеннен кейін қайтарған жауабымыз
Төңірегіне шуақ төгіп, халқынан алғыс алып жүрген Бекқали Бекбауылов секілді өнегелі жандар көп болсын деп тілейік
Олар көп болса туған еліміз – Қазақстанның абыройы асқақтап, ырыс-берекесі таси беретініне сенім мол.
Нұрперзент ДОМБАЙ
