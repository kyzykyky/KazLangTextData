Дандай ЫСҚАҚҰЛЫ,
филология ғылымының
 докторы, профессор
Ақынның ұлылығы оның өлеңдерінің мінсіздігімен ғана емес, онда өрнектелген ойлардың өміршеңдігінде, ұлылығында жатса керек
Қазақ поэзиясында осындай биіктен көрінген ұлы ақын – үстіміздегі жылы туғанына 125 жыл толуы түркілік әлемде кеңінен аталып жатқан Мағжан Жұмабаев
Ақын болу міндет емес, алдымен, азамат болу – міндет
Мағжанды биікке көтеріп тұрған да ақынның азаматтық бағытының айқындығында, оның поэзиясында ұлттық, түркілік, жалпыадамзаттық проблемалардың сөз құдіретімен өрнектеліп, көрініс тауып, дұрыс шешім табуында болса керек
Мағжанның ұлылығы сонда – біз бүгін көтеріп жатқан ұлттық мәселелерді осыдан бір ғасыр бұрын ескертіп, айтып кеткендігінде
Төменде біз ұлы ақынның күні бүгінге дейін өзінің маңызын жоймаған, алдағы уақыттарда да қоғамдық дамуымыздың шамшырағы бола беретін өміршең ойларының бір парасын оқырман назарына ұсынып отырмыз.
*Елге еңбегін сіңірген – ер қымбат
Ердің елге бағасы қаны бір болуда емес, жаны бір болуда: қуаныш-қайғысы ортақ болуда
Ердің бағасы елге еткен еңбегінің зор, яки кішілігінде емес, ел деген жүре­гінің таза болуында; тілегінің елмен ортақ бо­луында; ер өмірінің өрі мен көрі ел өмірінің өрі-көрімен бір болуында.
*Қарлығаштың қымбаттығы тасыған суы­ның молдығында емес, жүрегінің адалдығыңда.
*Бағалаудың қымбаты – алдына айдап мал салу емес, шын көңілден разылык, біл­ді­ріп, елдің оны «сен – менің ұлым деуі», «елге – ер қымбат, елге елдің адал жүрегі қымбат».
*…қазақ иісіміз шықпауға мүмкін емес
Ойымызда, қиялымызда, әдебие­ті­мізде Азия иісі аңқымау мүмкін емес
Бағыттың бір екені даусыз болғанымен, пролетариаттың өз та­рихының, машина­сы­ның қайыс қамзолының иісі шықпауға, қазақтың мың жылдық тарихының, ел­ті­рі тұма­ғының иісі шықпауға мүмкін емес.
*Ақынның міндеті – білім беру емес, терең сезім, асқар пікір ояту».
*Тұрмыстың мүшесі болған соң, ақын азамат та болуға міндетті».
*…саясатшыл азаматтың алдында бүгінгі мәселе, бүгінгі тұрмыс мәселесі тұра­тын болса, ақынның алдында өткен, бүгін, келешек – үшеуі де тұруға тиісті
Ақын осы үшеуінің арасына көпір салуға міндетті»
*Домбырада бірі – қоңыр, бірі – ащы үн беретін екі ішек бар
Бір ішек екі түрлі үн шығарып тұрса да, бір-ақ күй тартылмақ»
*Тіл – адам жанының тілмашы.
*Тілсіз жүрек түбіндегі бағасыз сезім­дер, жан түкпіріндегі асыл ойлар жарық көрмей, қор болып қалар еді.
*Адам тіл арқасында ғана жан сырын сыртқа шығарып, басқалардың жан сырын ұға алады
Ойлаған ойын сыртқа шығарып, бас­­қаға ұқтыра алса, адамның не арманы бар.
*Жазушы, ақын деген сөз – ойлаған ойын әдемілеп жарыққа шығара алатын адам деген сөз.
*Тілі кем болса, адамның қор болғаны
Ойың толып тұрып, айтуға тілің жетпесе, іш қазандай қайнайды да.
*Қысқасы – адамның толық мағы­насы мен адам аталуы тіл арқасында».
*Тіл әрбір адамға осындай қымбат болса, әрине, ұлт үшін де қымбат.
*Тілсіз ұлт, тілінен айырылған ұлт дүниеде ұлт болып жасай алмақ емес
Ондай ұлт құрымақ.
*Ұлттың ұлт болуы үшін бірінші шарт – тілі болу.
*Ұлттың тілі кеми бастауы, ұлттың құри бастағандығын көрсетеді.
*Ұлтқа тілінен қымбат ешнәрсе бол­масқа тиісті
Бір ұлттың тілінде сол ұлттың сыры, тарихы, тұрмысы, мінезі айнадай көрініп тұрады.
*Қазақ тілінде қазақтың сары сайран даласы, біресе желсіз түндей тынық, біресе кұйындай екпінді тарихы, сар далада үдере көшкен тұрмыс, асықпайтын, саспайтын сабырлы мінезі – бәрі көрініп тұр.
*Қазақтың сар даласы кең, тілі де бай.
*Осы күнгі түрік тілдерінің ішінде қазақ тілінен бай, орамды, терең тіл жоқ.
* Түрік тілімен сөйлеймін деген түрік балалары күндерде бір күн айналып, қазақ тіліне келмекші
Қазақ тілін қолданбақшы
Осы күнде-ақ айналып келе жатыр
Татар­дың әдебиет тілі жыл-жыл сайын қазақ тіліне жақындап келеді.
*Күндерде бір күн түрік балала­рының тілі біріксе, ол біріккен тілдің негізі қазақ тілі болса, сөз жоқ, түрік елінің келешек тарихында қазақ ұлты төрден орын алмақшы
Келешектің осылай болуына біздің иманымыз берік.
*Жарық көрмей жатсаң да ұзақ, кен – тілім,
Таза, терең, өткір, күшті, кең тілім,
Таралған түрік балаларын баурына
Ақ қолыңмен тарта аларсың, сен, тілім!
*Бала тілінің дұрыс өркендеуінің бірін­ші шарты – балаға сөзді бұзып сөйлемеу керек.
*Жан көріністерінің ең қымбаты – ой
Ой тілі – сөз… Тіл әрбір адамға қымбат болсын, әрине, ұлт үшін де қымбат… Тілінен айырылған ұлт дүниеде ұлт болып жасай алмақ емес, ондай ұлт құрымақ
Ұлттың ұлт болуы үшін бірінші шарт – тілі болуы.
*Өз елін сүю дегеннен – адам өз хал­қынан басқа халықтарды мейлінше жек көрсін, басқа халықтарға қасқыр болып тисін деген сөз шықпайды
Бұлай болса, Жер қанға тұншығып, бұзақылық белең алып, жауыздық өрлеп, жер жүзінде тыныш тұрмыс болмас еді… Әрбір халық бір-біріне жау болсын деп ұғу қате, адам өз халқының адамдарын сүюінің үстіне басқа халықтардың адамдарын да сүюге міндетті
Міндетті ғана емес, еріксіз сүймек
Жер жүзіндегі адам адамды сүймек
Бұл – адамның жаратылысындағы негізгі мінез.
*Адамның шын мағынасымен адам болуы үшін өзін сүю, жақындарын сүюмен қанағаттанбай, жалпы адам­затты сүюі шарт
Өзінің һәм жакын­дарының ғана пай­дасын іздемей, жалпы момын халық­тың пайдасын іздеуі шарт
Халық пайдасын өз пайдасынан да ілгері қоюы шарт
Адам шын ізгі адам боламын десе, халық ісі, халық пайдасы жолында құрбан бола білсін.
*…әр адамның өзін сүюі, яғни жауыздықтан безіп, ізгілікке ұмтылуы, туысқандарын сүюі, яғни оларға жауыз­дық тілемей, ізгілік тілеу, пайда келтіріп, зиян келтірмеу, һәм басқаларға зиян келтіргізбеу ең негі­зінде біткен адамзатты дос, һәм бауыр көру екен
Міне, кімде-кім өзін сүйсе, туыс­қандарын сүйсе, өз елін сүйсе әсіресе адам баласын бауырым деп білсе, сол адамды ізгі деп атаймыз.
*Оқу құралдарының мінезі – мектеп мінезінің айнасы.
*Тәрбие, кең мағынасымен алғанда, қандай да болса бір жан иесіне тиісті азық беріп, сол жан иесінің дұрыс өсуіне көмек көрсету деген сөз
Ал енді адамзат туралы айтылғанда, адамның баласын кәміл жасқа толып, өзіне-өзі қожа болғанша тиісті азық беріп, өсіру деген мағынада жүргізіледі»
*Тәрбиеден мақсұт – адамды һәм сол адамның ұлтын, асса барлық адамзат дүниесін бақытты қылу.
*Әрбір ұлттың бала тәрбие қылуы туралы ескіден қалып келе жатқан жеке-жеке жолы бар
Ұлт тәрбиесі бая­ғыдан бері сыналып, көп буын қолданып келе жат­қан тақтай жол болған­дықтан, әрбір тәр­биеші, сөз жоқ, ұлт тәрбиесімен таныс болуға тиісті
Және әрбір ұлттың баласы өз ұлтының арасында, өз ұлты үшін қызмет қы­латын болғандықтан, тәрбиеші бала­ны сол ұлт тәрбиесімен тәрбие қылуға міндетті.
*Ұлт мүшесі әрбір адам бақытты болса, ұлт бакытты, адамзат дүниесінің мүшесі әрбір ұлт бақытты болса, адамзат дүниесі бақытты.
*Әрбір ел келешегіне негізді балаларын тәрбиелейтін, даярлайтын мектебінде салмақ
Бір елдің тағдыры мектебінің құрылысына байланысқан нәрсе.
*Мектебімізге негіз саламыз дегенде ескеретін іс – соңғы кезде соқыр елік­­теу ауруы біздің жанымызға сіңіп барады
Еліміздің саяси ынтымағы һәм ша­руашылық тұрмысын жаңа жолға қой­мақшы болғанда да біз еліктеу ауанында жүрміз
Қазақ жанын қайшылап отырып, жат қалыпқа салмақшымыз
Жат қалыпты қазақ жанына қабыстыру яки жаңа халық жасау тәжірибесіне кірісуіміз қарадай қорқытады
Мектебімізге негіз салғанда біз тағы осы жолға түсіп кетпесек игі болар еді.
*Адам жанын байлап, машинаның құрбаны қылуға ұмтылу – адамзат дүниесінің соңғы ауруы.
*Адамзат өсіп-өну тарихында не істесе, бір адам да өсіп-өну тарихында соны істейді.
*Қазақтың тағдыры, келешекте ел болуы да мектебінің қандай негізге құры­луына барып тіреледі
Мектебімізді таза, сау, берік һәм өз жанымызға (қазақ жанына) қабысатын, үйлесетін негізге құра білсек, келешегіміз үшін тайынбай серттесуге болады
Сондай негізге құра алмасақ, келешегіміз күңгірт.
*Қазақтың қаны бір, жаны бір жолбасшысы – мұғалім
Еліміздің аз ғана жылдық ояну дәуіріне баға беру үшін алты Алаштың баласы бас қосса, қадірлі орын – мұғалімдікі.
*Ұлт тәрбиесi – баяғыдан берi сына­лып келе жатқан тастақ жол бол­ған­дықтан, әрбiр тәрбиешi сөз жоқ, ұлт тәрбиесiмен таныс болуға тиiс
Сол ұлт тәрбиесi мен тәрбие қылуға мiндеттi.
*Бірақ талайлар ұмытылып қалды деп, қанша өкінгенмен, әлде болса да ауызда аман қалған әдебиетіміз талай елдердің ауыз әдебиетінен бай
Әлде болса да ауыз әдебиетіміз бір елдің жазба әдебиетіне негіз болуға жарарлық
Өзінің ауыз әдебиетін негіз қылмай, ешбір елдің жазба әдебиеті өркендемек емес
Біздің де жазба әдебиетіміз ауыз әдебиетін негіз қылуға міндетті
Алдымен, сабақты шеттен емес, өзінен алуға міндетті
Жазба әдебиетімізге қайтуға міндетті
Мағына аз десе де, түр аз десе де.
*Қатыныңыз күң болса, балала­рыңыз құл болады.
*Ұлт мектебін туғызатын ана – ұлт тілі.
* Тілі бөлек ұлт түрі бөлек мектеп іздейді.
* Ұлт мектебі – ұлт тілі негізінде қойылуға тиісті.
* Түрлі ұлт тілі ұлт мектебіне ана болуға тиісті.
*Әдебиет – елдің жанында жүре бас­таған толқындардың жарыққа шыққан жаңғырығы.
