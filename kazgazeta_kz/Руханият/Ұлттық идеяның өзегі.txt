Елбасының «Болашаққа бағдар: рухани жаңғыру» атты мақаласында бүгінгі жаһанданған әлемде өмір сүру үшін бәсекеге қабілеттіліктің аса қажет екені баса айтылады
Еліміздің ұлттық мәдениеті қалыптаспай, рухани жаңғырудың ойдағыдай, біз аңсағандай болмайтыны белгілі
Қазіргі таңда біздің халқымызға керегінің өзі – осы
Елбасымыз атап өткен прагматизмді қалың жұртшылық енді ғана толықтай түсіне бастаған сияқты
Өйткені ол біздің «төл тарихымызға, балаларымыздың өмір салтына» қатысты екенін тереңнен түсінеміз
Бұл – тарихымыз бен дәстүрімізге, ата салтымызға арқа сүйей отырып, ақыл-ойды кеңейту деген сөз
Тағы да бір ерекше айтылатын дүние – ұлттық бірегейлікті сақтау
Бұл түсінік – ұлттық сананың көкжиегін заманына қарай кеңейту, дамыту деген сөз
Мақалада салт-санамызда, дәстүрімізде бар дүниелерді бүгінгі жетістіктермен байытып отыру керектігі де сөз болады. 
Негізгі тірек – ұлттық тарихымызды, мәдениетімізді, болмысымызды зерттеп, зерделей отырып барынша дамыту
Міне, Елбасымыз осы тектес мәсе­лелерге тоқталған
Оған қоса, білім саласы туралы да біраз ой айтылған
Әсіресе ұлттық білім беру стандартын түзу жолға бағыттау мәселесі кеңінен қамтылған
Біз білім беру саласында да әртүрлі ірі әлемдік жетістіктерге жетуіміз керек
Басқаларға еліктемей, өзі­міздің дара жолымызды іздестіруіміз қажет
Мақалада халыққа салмақты, сали­қалы, тереңнен сыр шертер ойлар көп
Мәселен, патриотизмді неден бастау қажеттігі жөнінде: «Патриотизмнің ең жақсы үлгісі – орта мектепте туған жердің тарихын оқудан бастау керек» деп түйіндейді.
Өз өлкесінің тарихын, ата-салтын білмеген, өз мәдениетінің жай-күйіне жаны ашымайтын адам, бүкіл ел тағдырына шын ниетімен қинала қояды дегенге аса сене қоймаймын
Олай болса, тарихи-мәдени мұраға жаны ашу – жас ұрпақты, әрбір саналы азаматты отаншылдыққа, шынайы патриотизм мен гуманизмге баулудың ең тиімді де, ықпалды жолы
Атадан қалған асыл мұраға мұрагер бола білмей тұрып, өз Отаны үшін күресшілдікке, жасампаздыққа қол жеткізу қиын
Рухани мұрамыздың асыл кәусары саналатын мәдени мұрағаттарымыз біздің рухани түлеуімізге соны пәрмен, тегеуірінді қарқын косары сөзсіз.
Міне, осы орайда айтылатын мәселе Павлодар облысында атқарылып және жоспарланып жатқан жұмыстар аз емес
Жалпы біздің өңірді нағыз рухани мұралардың алтын қазынасына айналған құтты мекен десем артық айтқандық емес
Ұлттық мәдениеттің, оның ішінде сөз өнерінің қай саласын алсаңыз да біздің қасиетті топырақтан түлеп ұшқан біртуар азаматтар жетерлік
Олардың бәрін тізбектеп жатпай-ақ қояйын
Менің айтайын деп отырғаным, Елбасымыздың осы ұлы бастамасын жүзеге асырудағы облысымыздың тарапынан атқарылып жатқан мәні мен мағынасы зор игілікті істердің барысы
Әсіресе халқымызға ауадай қажет ұлттық санамызды қалыптастыратын ата-бабаларымыздың мұра қылып қалдырған жәдігерлерін жинастырып, қайта жаңғырту
Осы тұрғыдан келгенде табиғатынан қазақы, ұлттық дәстүрде тәрбиеленген, тарихи-этнографиялық зерттеулерге аса қызығушылықпен қарайтын ұлтжанды тұлға, аз уақыттың ішінде облыс жұртшылығының ыстық ықыласына бөленген облыс әкімі Болат Бақауовтың қолдауымен және Сұлтанмахмұт Торайғыров атындағы Павлодар мемлекеттік университетінің бастауымен жүзеге асырылып жатқан игілікті істерді атап өтуімізге болады
Олардың бірақатары төмендегідей:
Былтыр заманымыздың заңғар жазушысы Мұхтар Әуезовтің сүйікті шәкірті болған, атақты ғалым, филология ғылымының докторы Бекмұрат Уахатовтың бұрын жарияланбаған қолжазбаларынан құрастырылып, жарық көрген алты томдық шығар­малар жинағы
Бұл республикамызда үлкен ғылыми жаңалық болды.
Қазақтың маңдайына біткен бір­туар тұлғасы соңына әлемдік дең­гейде мол мұра қалдырған академик, шығыстанушы, өнертанушы, әдебиеттанушы ұлттық археология мектебінің негізін қалаған ғұлама ғалым Әлкей Хақанұлы Марғұлан туралы «Әлкей Марғұлан» энциклопедиясы дайындалу үстінде
Жалпы мақала саны екі мың екі жүз
Сондай-ақ ғалымның әр жылдары әлемнің түкпір-түкпіріндегі атақты ғалымдармен жазысқан хаттары сұрыпталып, жинақталу үстінде.
Өз заманының рухын мейлінше кең көрсете білген ақиық ақын, қазақтың классикалық поэзиясының ардақты өкілі, қазақ халқының бақытты ел болуын өмірлік арман еткен, сол үшін де өзін «қараңғылықтың көгіне күн болмағанда кім болам» деп өршіл мақсат қойған халқымыздың ғазиз ұлы Сұлтанмахмұт Торайғыровтың «Сұлтанмахмұт Торайғыров» атты энциклопедиялық басылымы толық­тырылып, екінші рет жарық көрмек.
«Алтын бесік» энциклопедиясы
Павлодар облысы Қазақстан халық ассамблеясымен бірлесе отырып жарық көретін бұл энциклопедияда Ресей өңірінде қоныстанып қалған қазақ бауырларымыздың тұрмыс­тық ерекшеліктерін, салт-дәстүр­лерін, мә­дениеті мен тарихын зерттеу және жинақтау бойынша ғылыми-зерттеу жұ­мыстарын жүргізу, қазақ-орыс тарихи-рухани және саяси, мәдени бай­ланыстарының мәнін ынты­мақ­тастық, бірлік тұрғыда айшықтап көрсету көзделген.
«Ертістің Павлодар өңірі» энцик­лопедиясы қазақ тілінде өңделіп, толықтырылып, қоғамдағы өзге­рістерге сай дайындалу үстінде.
«Павлодарское прииртышье» энциклопедиясы орыс тілінде алғашқы рет 2003 жылы шыққан.Қазіргі заманға сай көптеген өзгерістер мен толықтырулар енгізу мақсатында қайта өңделу үстінде.
Кезінде жазушы, қоғам қайраткері Әбіш Кекілбаев ұлттық идея және идеология туралы өз ойын былай білдіріп еді: «Ұлттық идея барлық уақытта болған
Бүгін шығып отырған жоқ
Біздің қазіргі ұлттық идеямыз – осы заманғы ұлттық мемлекет орнату» деп оны жүзеге асырудың төмендегідей жолдарын көрсетіп берді:
– демография мәселесін шешу, яғни жер бетіндегі қазақтарды тарихи Отанына қайтару;
– ұлттық мүддені жүзеге асыратын, ұлттық мемлекет орнататын ұлттық үкімет құру;
– Қазақстандағы бар қазақтың азаматтық, адамдық сапасын жақсарту шарт, яғни ұлттың санасын өсіру.
ҚР Президенті Н.Назарбаевтың 2005 жылдың тамыз айындағы елмен сұхбатында өзіне қойылған: «…Қазіргі кезде Қазақстан мемлекет ұлттық идеясын айқындау жөнінде әртүрлі әңгімелер көп айтылып жүр
Жан-жақты пікірталастар жиі бой көтереді
Осы туралы Сіздің пікіріңізді білсек дейміз» деген сұраққа Елбасы: ­«…менің ойымша, мемлекет құрушы – қазақ халқы
Қазақтың бұдан басқа елі жоқ
Ұлттық идея деген, біріншіден, қазақ елінің тәуелсіздігін нығайту, елімізді аяғынан тік тұрғызып, болашақ ұрпақтың қолына беру керек
Екіншіден, Қазақстанның экономикасын өркендетіп, әлемдегі дамыған мем­лекеттердің дәрежесіне жеткізу керек
Үшіншіден, елдің бірлігі
Көріп отыр­сыздар, ынтымақ, бірлік болмаса, біздің тәуелсіздігіміз болмайды
Осы үш мәсе­ленің төңірегінде Қазақстандағы басқа ха­лықтарды ренжітпей, олардың тілін, салт-дәстүрін сақтауларына жағ­дай жасаумыз керек
Бұдан артық қан­дай ұлт­тық идея керек?» деп жауап берген еді.
Көрнекті ғалым ҰҒА-ның ака­демигі Д.Кішібеков «Ұлттық идея және идеология» атты ғылыми еңбегінде «Ұлттық идея тамырын тереңнен алады және этностың болмыстық табиғатын түзеді, оның тарихымен және мәдениетімен байланысты болады, – дейді автор
– Ұлттық идея этни­калық сезімдердің негізінде пайда болады
Ал идеология қоғамдық сананың жоғары даму сатысы
Егер ол ұлттық идеяға негізделсе, оның құндылықтармен толықтырса, күшке ие болады
Идеялар­дың маңызды топтастырушысы – идеология стихиялы түрде пайда болмайды, оны адамдар қалыптастырады және оның өзіндік мақсаты мен қызметі болады
Ұлттық идеяның одан айырмашылығы – оны адамдар жасамайды, ол табиғи түрде пайда болады.
Мемлекет халықтан құралады
Салауатты да сапалы халық мықты мемлекет құрушы басты фактор екенін бәріміз де білеміз
Сондықтан да бүгін құр айғайдан көрі, шамамыз келгенше елімізге пайдалы тіршілік жасаған жөн.
Елбасымыз ұлттық сананы жаң­ғыртқанда өзіміздің, қазақстан­дық дербес даму үлгісін калыптастыруы­мыз керек екендігін айтып отыр
Бұл дегеніміз – қазақтың ұлттық салт-дәстүрлерін, ең бастысы, мемлекеттік тіліміз бен әдебиетімізді, мәдениетімізді, қазақи рухымызды жаңғырту
Бұл ретте Президенттің жаңғыру ұғымынан мейлінше көрген жаһандық әлеммен қабыспайтын кейбір дағдыларымыз бен әдеттер­ден арылуымыз керек деген сөзі бә­рімізге ой салды
Өйткені бұл – өмір заңы, даму заңдылығы
XXI ғасырдағы адамзаттың басты, негізгі құндылықтары білімнен басталатын болады
Жастарымызды осы бағытта тәрбиелеп, әлемдік білім ошақтарынан тереңдетілген білім алып халқымыздың игілігіне жұмыс істеуге баулуымыз керек
Мемлекет басшысының Үндеуіндегі «Білімнің салтанат құруы» бөлімінде осыны меңзеп, халықты жаппай білім алуға шақырады.
Елбасымыз жоғарыдағы түйткілді мәселелердің бәрін айта келіп, ең ­бастысы, ел ішіндегі татулықты, бірлікті, ынтымақтастықты алдыңғы қатарға қояды
Өйткені тек осындай игілікті істердің арқасында ғана қазақ елі өркениетті елдердің қатарында өзінің тиісті орнын ала алады.
Амантай ҚҰДАБАЕВ, 
философия ғылымының 
кандидаты, Е.Бекмаханов атындағы өлкенің тарихы мен 
этнографиясын ғылыми-зерттеу орталығының директоры
ПАВЛОДАР
