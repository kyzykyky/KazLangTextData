Қазақстан Республикасы Тәуелсіздігінің 25 жылдығына орай Германияның Кельн қаласында Еуропа қазақтарының құрылтайы болып өтті.
Бұл құрылтайды Еуропа қазақтары федерациясы (төрағасы Каюм Кесенжі) мен Кельн қазақ мәдени орталығы (басшысы Шұғайып Ерол) және қазақстандық «Жанашыр» халықаралық қоғамдық қоры (президенті Жаңыл Апетова) ұйымдастырды.
Мен «Жанашыр» халықаралық қо­ғам­дық қорының құрамында болып жырдан шашу шаштым
Құрылтай сахнасынан Қабан жырау мен Көдек ақынның термелерін орындау бақытына ие болдым
Тыңдаушым – Еуропаның 14 мемлекетінен жиналған бауырларым болды.
Менен басқа бұл топта Қазақстанның өнер шеберлері Лұқпан Жолдасов қызы Фаридамен, Төреғали Төрәлі әкесімен, Қытайдан атамекенге оралған әнші-сазгер Қажымұрат Шешенқұл, ақындар Мұхаметжан Тазабеков, Жандарбек Бұлғақов, Сырым Әуесхан, БАҚ өкілдері Маржан Тұрысбекқызы мен Жазира Амантайқызы, суретшілер Гүлназым Өмірзақ, этнограф Салтанат Өмірәлі болды.
Құрылтайды Германия федеративтік республикасындағы Қазақстанның Төтенше және өкілетті елшісі Болат Нүсіпов ашып, Мемлекет басшысы Н.Назарбаевтың Еуропа қазақтары құрылтайына қатысушыларға жолдаған құттықтау хатын оқып берді
Одан соң 1990 жылдары Ұзынағаш ауылынан Германияға қоныс аударған Бундестаг депутаты Генрих Цертик мінбеге шығып, құрылтай қонақтарына өзекжарды сөзін арнады.
Алғашқы күні футболдан жарыс өтті
Оған 14 команда қатысты
Финалда Австрия мен Түркия қазақтары командалары бақ сынасып, Австрия командасы кубокты жеңіп алды
Үшінші орын Кельн қаласының командасына бұйырды.
Екінші күні ақындар айтысы өтті
Жиылған қандас бауырлар бір серпіліп қалды
Артынан концерт берілді
Төреғалидың әндері мен Қажымұрат орындаған «Қаражорға» әніне бүкіл залда отырған қандастар биледі.
Мен сахнада жоғарыда тілге тиек еткендей, Қаблиса жырау мен Көдек ақынның термелерін, кейіннен мәдени орталық басшыларымен кездескен жерде Абылай хан, Кабанбай, Райымбек, Сұраншы батыр туралы жырларды орындадым
Шетелдік бауырлардың елге, тілге және жыр-термелерге ықыласы ерекше
Шақыртулар алдым.
Сондай-ақ, ұйымдастыру комитеті­нің атынан елші қол қойған «Жоғары дәрежеде өнер көрсеткені үшін» деген арнайы дипломмен марапатталдым.
Шетелдегі бауырлар жастардың болашағына алаңдаулы, өйткені жастар өскен орта, жүрген жердің ықпалына кетіп барады, тілді ұмыту басым
Құ­рылтай өткізу арқылы мәдени және рухани байланыс орнайды, салт-дәстүр дәріптеледі, жастар бір-бірімен танысады, өзара ақпарат алмасып, байланыс орнатады
Қазақстандай артында елі бар екенін сезінеді, барыс-келіс орнайды, мұның өзі сыртта жүрген қандастарымызға бір шаңырақтың астына бірігуге жол ашады
Құрылтайды өткізудегі шетелдік қандастардың негізгі мақсаты осы.
Еуропа қазақтарының құрылтайы жоғары дәрежеде, мақсат-мүддеге сай өтті
Шетелдік бауырларды көру бір қуаныш, алайда жат жерде, жат елде жат боп кетуі басым екендігі көңілге қаяу түсіреді.
Бұл құрылтайды ұйымдастыруда қазақстандық «Жанашыр» халықара­лық қоғамдық қорының президенті Жаңыл Әпетованың еңбегін ерекше атап өткенді жөн санаймын.
Енді менің алдымдағы мақсат Түркия, Франция және Моңғолиядағы қандас бауырларға барып жырмен сусындатып қайту
Одан ары шақырту алған Еуропа қазақтарын аралап, ұлтымыздың ұлы мұрасы — жыр-термені дәріптеу.
Кұрылтайдан ерекше әсер алып қайттым
Алғаш рет қатысуым ғой
Алыстағы ағайынмен дидарласудың өзі бір ғанибет
Жастарды Атажұртқа шақырдым
Құрылтайды өткізген Еуропа қазақтары федерациясының президенті Қаюм Кесенжі мен Кельн қазақ мәдени орталығының басшысы Шұғайып Ерол мырзаларға және құрылтайды өткізуге қолдау көрсеткен неміс халқына алғысым зор.
Әбіш ӘДІЛБЕКОВ, 
жыршы-термеші
