Қазақстан кітапханаларында оқырман сұранысына ие болған ең танымал кітаптардың тізімі жасалды
Бұл тізім Орталықтандырылған тоғыз кітапханада тіркелген мәліметтер бойынша түзілген екен
Рейтинг қорытындысын Tengrinews.kz
сайты жариялады
Ол бойынша бірінші орынды Бразилияның жазушысы Пауло Коэльоның «Алхимик» және «Пятая гора» шығармалары алыпты
Алғашқы аталған повесть көптеген тілдерге аударылып, 300 миллион тиражбен таралған әлемдік бестселлер қатарына жатады
«Пятая гора» романы орыстілді оқырманға бірнеше мәрте аударылып ұсынылған екен.
Ал екінші орын Дэн Браунның 2006 жылы кино етіп түсірілген «Код да Винчи» атты детективті романына бұйырды
Жасыратыны жоқ, үлкен кітапханалар қалалы жерлерде орналасқандықтан, орыс тіліндегі кітаптар осылай алға түсіп кетіп отыр
Десе де, атақты жазушымыз Бердібек Соқпақбаевтың «Менің атым Қожа» повесі соңғы кезде сәнге айналған осы шығармалармен қатар тұр
Бұл повесть 1963 жылы «Қазақфильм» киностудиясында экрандалған болатын
Қазақ, орыс және басқа да тілдерде жарық көрген.
Сұранысқа ие ең оқылымды кітаптар арасында Бердібек Соқпақбаевтан кейін төртінші орынды Бексұлтан Нұржекеұлының 1989 жылы жарық көрген «Ерлі-зайыптылар» романы иеленіпті
Тағы бір дерек көзінде бұл кітап бас бостандығынан айыру мекемелерінің бірінде ашық жерлері түгел ерлер мен әйелдердің түрлі қолтаңбамен жазысқан хаттарына толып кеткені айтылған
Сірә, ерлі-зайыптылар арасындағы құпия жайттар шынайы әрі шебер суреттелген роман талайлы тағдырлар мен мұңлы махаббаттардың иелерін бейжай қалдырмаса керек.
Рейтингте Абайдың «Қара сөздері» де қай кездегідей жақсы көрсеткішке ие болған
Абайдың «Қара сөздерімен» бір ғасырдан астам уақыттан бері қаншама ұрпақ тәрбиеленіп келеді
Бірақ ондағы ғибратты сөздер ұлтқа ұлағат болудан еш жазған емес
«Қазақтың жазылмаған заңы Абайдың «Қара сөздерінде» тұр» деп бағалайды оны бүгінгі күннің әдебиетшілері
Жазылмаған заң деген ұлт адамдарының адамзаттық құндылықтар бағдарындағы бір-біріне көзқарасы, ұлттың өзін-өзі іштей тәрбиелеуі болса керек
«Қара сөздері» ғана емес, Абайдың бүкіл болмысы қазақ үшін жазыл­маған заң деуге болады» дейді әдебиеттанушы ғалым Өмірхан Әбдиманұлы.
Мұқағали Мақатаевтың өлеңдер жинағы да қай кезде де қолдан түспесі белгілі
Бүгінгі оқырман Мұқағали поэзиясына шексіз берілген десек артық емес
Осы тұрғыда әдебиетшілер Мұқағали құбылысының сырын әлі аша алмай келе жатқандай көрінеді
Кейбіреу оның өлеңдерін шерлі ақынның мұңындай қабылдайды
Шын мәнінде, ол ұлттық болмысы биік ақын екенін әлдеқашан дәлелдеген
Кейінгі дәуірде қазақтың қара өлеңін «шекпен жауып өзіне қайтарған» нағыз ақын Мұқағали Мақатаев.
Жетінші орында американдық классик жазушы Джером Сэлинджердің «Над пропастью во ржи» атты 1951 жылы басылып шыққан атақты романы тұр
Мұхтар Әуезовтің «Көксерек» повесі осы романмен қатар аталған
«Көксерек» повесі бойынша 1973 жылы көркем фильм түсірілген
Одан кейінгі орын Виктор Драгунскийдің «Денскины рассказы» атты шығармасына беріліпті
Осы жобада оныншы орынға американдық әйел жазушы Стефани Майердің «Сумерки» романы табан тірепті
Бұл жазушы туралы «Сумерки» романдар сериясының 37 тілде 85 миллион тиражбен жарық көргенін айтсақ та біраз жайт түсінікті.
Қазіргі кезде осындай сауалнама жиі ұйымдастырылып жүр
«Ел не оқиды?» деген сұраққа бұдан артық әділ төреші бола алмайсыз
Қанша намысқа салғанымызбен, әлемдік деңгейде насихаты қатты жүріп жатқан шетел жазушыларының кітаптары алға шығып тұрғаны да талассыз
Ендеше, біздің жазушыларымыз да бәсекеге қабілетті болуы керек
Осы тұрғыда қазақ тілінде оқылымды кітап көбейсін дегіміз келеді.
Г.АҚБҮРКІТОВА, 
ұстаз
