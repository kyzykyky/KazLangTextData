«Ақ киімді, денелі,ақ сақалды,
Соқыр, мылқау, танымас тірі жанды.
Үсті-басы ақ қырау, түсі суық,
Басқан жері сықырлап келіп қалды.
Дем алысы – үскірік, аяз бен қар,
Кәрі құдан – қыс келіп, әлек салды.
Ұшпадай бөркін киген оқшырайтып,
Аязбенен қызарып ажарланды» деп Абай атамыз айтқандай, қыстың әлегі көп
Десек те, қыс өзінің ғажайып көріністерімен кімді болса да еліктірері анық
Осынау табиғаттың әсем шағында ауа тазарып, ал боранды күндері тіпті аяз да болмайды
«Боранды күні бала мен ит құтырады» деген сөз де осыдан шыққан
Қыстың әдемі көріністері туралы талай ақын-жазушылар суреттеп жазғаны баршаға аян
Сондағы қыстың әсемдігі айнала ақ көрпеге оранып, терезелер қырауланып алуан түрлі өрнектер көздің жауын алады
Халқымыз ежелден қай жыл мезгілі болса да, табиғаттың өзіндік ерекшеліктеріне байланысты атауларды қолданған
Айталық, қалың жауған қарды ұлпа қар деп атаған
Бұндай кездері ормандағы аңдар қарға малтығып жүре алмағандықтан, оларды аулау да қиынға түспейтін
Осындай аң аулауға ыңғайлы шақты қансонар дейді
«Қансонарда бүркітші шығады аңға» деген Абайдың өлеңінен де аңшылар атпен, тіпті жаяу да жүріп те аң аулауға шыққанын аңғарамыз.
Қыстың әр айының өзіндік ерекшелігі бар екені белгілі
Дана халқымыз ай аттарын қояр кезде де осы ерекшеліктерді ескерген
Назарларыңызға қыстың әр айына байланысты атаулар мен халықтық ырымдарды ұсынамыз.
АУЫЛ
ҚЫС
Мылқау дүние
Мылқау–жерің, көгің де,
Жел де тынған бұрынғыдай желікпей.
Қырдың бәрін орап аппақ кебінге,
О дүниеге дайындаған өліктей.
Есік ашса, буы бұлттай будақтап,
Пеш қақалды шығара алмай түтінін.
Қорадағы қи да аппақ, күл де аппақ,
Терезелер көзіндей-ақ үкінің.
Өткен күндер көкірегін кеміріп,
Қартым жатыр тұңғиық ой түбінде.
Қардың суын ерітпесе келіні,
Бесін намаз оқылмайды бүгін де.
Сары самаурын қайнамайды құрғырың,
(Не жетеді сексеуілдің шоғына?!)
Ынсапсыздық жайлап жұрттың ындынын,
Отын қылып, отап біткен оны да.
Жүдеу бала жаутаңдаса паналап,
Мұз құрсаған мыртық үйдің іргесін,
Көктемді аңсап, көкжиекті жағалап,
Құлазиды көңіл деген тұл жетім.
Бұзылған үй, күйген ошақ күлмаңдай,
Мыршай түлкі шәуілдейді құз жақтан.
Белгісіз бір бағыт сілтеп тұрғандай,
Ақ атанның мұрындығы мұз қатқан.
Көппен көрген тойы ғой деп талайдың,
Өткерсең де бұл жалғанның көшін көп.
Көңілі–қаяу, тек қайырым қалайтын,
Көп адамға қысы түскір – тосын леп.
Мырзан КЕНЖЕБАЙ
Желтоқсан – қыстың бірінші айы
Бұл айдың атауы «жел» және «тоқсан» деген сөздің қосындысынан шыққан дейді этнографтар
Өйткені желтоқсан үш ай желді болады деген мағынаны білдіреді
Ежелгі түркілер де бұл айды жел айы деп атапты
Желтоқсанда қыс күшіне енеді
Боран соғады
Бұл айдың 22-інде күн барынша қысқарады
Бұл – «күнің тоқырауы»
Қырбастың қызылы деп аталатын алғашқы аяз да желтоқсанның басында болады
Желтоқсанның қатты боран соғатын соңғы онкүндігінде киік текесінің маталуын текенің бұрқылы (бұрқағы) деп аталады.
Қаңтар – күннің «қаңтарылып байланатын», одан әрі тұқырып қысқара алмайтын айы болғандықтан осылай аталған
Бұл айдың түс уақытында күннің көзі аспанның оңтүстік жағында және сол күнгі ең биік деңгейде тұрады
Күн ­сайын бұл деңгей өзгеріп отырады
Оның жыл ішіндегі ең биік қалыпта болатын кезі – жазғы күн тоқырау (22-маусым), ең төмен болатын кезі қысқы күн тоқырау (22- желтоқсан)
Қаңтарулы тұрған аттың басы жерге қалай жетпесе, қаңтардағы күн көзі де одан әрі төмендеп, көкжиекке жақындай қоймайды
Мұны қазақтар баяғыда-ақ байқаған
Қаңтарда күн қысқарып, түн ұзарады
Осыған орай ежелгі түркі тілінде безбен таразысының таяғы да қаңтар деп аталған: безбеннің бір басы көтеріліп, екінші басы төмендеп барып тоқтайды.Чуваш тілінде оңтүстік жақты және түс уақытын қаңтар деп атайды
Бұл қаңтардың қазақша мағынасына жақын
Қаңтардағы ауа райы күн құлақтанып шықса, не боран соғады, не аяз болады.Күн құлақтанып батса, ауа райы жылынуға тиісті.Соған сәйкес біздің ата-бабаларымыз «Ертеңгі Күн құлақтанса, еліңді жау шапқандай қорық, кешкі Күн құлақтанса, келінің ұл тапқандай қуан» деген.Қаңтардың алғашқы күніне күннің бой көтеруі сәйкес келеді
Ауа райы өзгеріп, сырғыма жүреді, қар жауады
Сонымен қатар қыс шілдесі деген де ұғым бар
Бұл сары аяз туатын осы айдың соңғы күндері.

Қар атаулары
Қар – қыста жауатын ақ түсті тоңазыған атмосфералық тосап

Ақша қар – жаңа жауған таза қар.
Ала қанат қар – бір аумаққа жауып, бір аумаққа жаумай жерге ала түскен қар.
Жапалақ қар – ірі түйіршікті жапырақтап жауған қар.
Көбік қар – жерге түскенде астыңғы қабаты ери беріп, беті көпіршіген жұмсақ қар.
Күртік қар – беті қатқан, жаяу жүргенде ақсақ ойылатын қалың қар.
Қасат қар – ұзақ жатқан қалың қар.
Қиыршық қар – жентектелген түйіршік қар.
Қырбақ қар – жұқа жауған қар.
Мұздақ қар – үстін мұз торлаған, көкшіл түсті беті жылтыр сырғанақ қар.
Омбы қар – ат бауырлайтын қалың қар.
Сүрі қар – ерте түсіп ерімей, қыс бойы қалыңдаған, тозаң топырақ сіңіп, беті күлгін тартқан нығыз қар.
Сіреу қар – ұзақ мезгіл мызғымай жатқан аяқ бастырмас, көлік жүрісіне бөгеу, қатты үрпек қар.
Үйіме қар – боранды жел сырғытып, бір жерге тау-төбе үйілген қар.
Үрме қар – жел үрлеп, жиынтықтаған тығыз қар.
 
 
Ақпан – бұл айда қатты қарлы борандар болады
Ел аузында өтіп бара жатқан қаңтар ақпанға мынандай аманатын айтыпты: «Ақпан – Тоқпан, Ай мүйізді алты күн
Айқайлап соқпа жеті күн
Қаһарлы келсе қатты күн, Қырына алса қырық күн
Боз тоқтыда құйрық қалды, Қырлан, Ақпан, қырлан!»
«Ақпанда күн ат адымындай ұзарады» деген бар
Бұл кезде күн ұзара бастайды
Бұл айдың тағы бір көне аты – «үт»
Ақпан айында терезеден түскен сәуле ерекше бір ақшыл реңге боялады да, сол тап – таза үйдің өзінде ұп-ұсақ зәредей тозаң жүреді
Міне, осы көріністі қазақтар «үт» деп атаған
Осы кезде дала иттері ұйығады, үтпен бірге қарлы боран, сақылдаған сары аяз қосарлана келеді
Ақпан – «ақ ықпа» сөзінен шыққан
Ақпандағы ауа райы аумалы-төкпелі, құбылмалы
Ақ ықпа сол мағынаны білдіреді
Біздің данагөй бабаларымыз қаңтар мен ақпанға мынандай сипат берген: Қаңтар – аяз айы, ақпан – боран айы
Қаңтар бөгет салады, оны ақпан бұзады
Ақпан – қайталаманың ақ бораны, алдамшы ай
Бір бүйіріңді қыздырса, екінші бүйіріңді мұздатады
Бір қолымен маңдайдан сипап, екінші қолымен маңдайдан шертеді
«Жақсылығына барса – құт, жамандығына барса – жұт» айы
Ақпан тұрақсыз: кейде аяздың беті қайтып, сынады, кейде аспан түнеріп, жапалақтап қар жауады
Оның бұрқасынды да, шуақты күндері алма-кезек.
Ақпанда қыс пен көктем белдеседі
Қаңтарда бұрқасын, боран тәулік бойы соқса, ақпанда түнде, таң алдында соғады
Ақпан борандайды, келер наурыз – жылауық
Ақпан аяғында аяз айылын жиып, қыс қаһарынан айырылады.
Қазақ халқы қырауға қарап та ауа райын болжай білген
Қырау көбейсе, кешікпей қар жауады
Қылаулай жауған қар ұзаққа созылады
Содан да қазақта «қарды қылау өсіреді» деген мәтел қалған
«Қардың белгісі – қылау» деген де сөз бар
Күн қыраулап, қылауласа кешікпей қар жауса, кейде күн ашылады
Қардан кейін қырау, қылау көбейіп, күн шаңыттаса күн ашық болып жылынады.
Ауа райын болжау
Кешкісін аспанда жұлдыз быжынап көрінсе, қыстың ұзаққа созылуы мүмкін.
 Қырау түспей, күн желді болса, боран соғады.
 Жұлдыз жымыңдаса, боран соғады, жарқыраса аяз тұрады, күңгірттенсе күн жылырақ болады.
 Дала қарлы болса, келер жазда жер нәрлі болады.
 Алқап қалың қар жамылса, көкекте көл суға толады.
 Ақпанның он бесінші жұлдызы – қыс пен көктемнің алғаш ұшырасатын күні
Бұл күнгі ауа райы қандай болса, көктем райы сол тақылетті болмақ
Екі аралықта қар жауса, көктем жаңбырлы болады.
Ақбота ИСЛӘМБЕК
