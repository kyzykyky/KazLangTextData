Тәуелсіздік алғанымызға 25 жыл өтсе де, елімізде қазақ азаматтарының тегін жазу мәселесі әлі бір жақты шешімін тауып, нақты тұжырым жасалған жоқ

1992 жылдан бастап тегіміздегі Кеңес дәуірінен келе жатқан -ов, -ова, -ев, -ева, -ин, -ина сияқты жұрнақтардан арылу мақсатында жаңа туған балаларға ата-аналарының қалауымен тегіне -әулеті, -тегі, -ұрпағы, -немересі, -шөбересі деген жұрнақтардың бірі қосылған куәліктер беріле бас­тады
Бұл науқан жай ғана нұсқаулықтарға сүйеніп, ешқандай жүйесіз жүргізілді.
Кейіннен мұндай туу туралы куәліктердің барлығы жарамсыз болып қалды
Кәмелетке толған азаматтар жеке куәлік алатын уақытта туу туралы куәліктерін ауыстырып, қайтадан алуға мәжбүр болды
Бұл деген қаншама уақыт пен қаражаттың шығындалуына әкеліп соғып, көптеген жүйкені жұқартқаны айқын
Осы салада 23 жыл қызмет жасағандықтан, бұл науқандық «желігудің» әсері еліміздің көлемінде аз болмағанын шамалаймын.
Кезінде қазақ тіліндегі басылымдарда азамат­тардың тегін жазу жөнінде көптеген пікірлер айтылды, ұсыныстар жасалды
Ақырында тегіміз жұрнақсыз жазы­лып, атамыздың атымен аталатын болды
Бұл нұсқаны алғаш ұсынған көрнекті жазушы, қоғам қайраткері Шерхан Мұртазаев ағамыз еді
Қазіргі уақытта бұл нұсқа ресми бекітілмегенмен, елімізде толықтай дерлік қолданысқа енді.
Текті бұлай жазу қолайлы, айтуға ыңғайлы болғанымен, қарапайым ер-азаматтың аты кім, тегі кім, ол жағын бірден айыру қиын
Себебі аты, әкесінің аты, тегін жазу кезінде реттілік үнемі сақтала бермейді
Мысалы, белгілі әншіміз Сейфуллин Жолбарыстың аты-жөнін шатастырып алатындарды жиі байқап жүрміз.
Ұжымдарда, мекемелерде немесе басқа қажет­тілікке байланысты азаматтардың тізімі жасалған жағдайда аты, әкесінің аты толық көрсетілмесе, ерлер мен әйелдерді ажырату да мүмкін емес.
Осыларды негізге ала отырып, алдағы уақытта ер адамдарға тегіне -и деген әріп қосып, қазақи нұсқа жасасақ деген ұсынысым бар
Бірақ қазақи нұсқада «и»-дің алдына қысқа сызықша (дефис) қою керек (тире емес)
Бұл, әрине, ұсыныс қана
Қарсы пікір айтатындардың табылатынына күмәнім жоқ, себебі алғашқы кездерде үйренбеген құлаққа сөкеттеу естілер
Атасының, әкесінің аты «и», «й» әріптерімен аяқталатын азаматтар үшін «и» әрпі қосарланып кетеді деп ойлауы мүмкін
Бірақ қазіргі уақытта Жұмағали, Базарбай, Сәрсенбай сияқты есімдер балаларға берілмейді десек те болады, беріле қалған жағдайда, ешқандай оқасы жоқ
Мысалы, Еркін Жұмабай-и, Арман Жолтай-и, Асет Абай-и, Азат Сәрсенғали-и.
Жаңадан туған ер балалардың туу туралы куәлігін осылай жаза бастаса немесе төлқұжат пен жеке куәлікті кезекті ауыстыру кезінде қолданса жетіп жатыр, уақыт өте келе барлығы орнына келеді.
Әйел азаматтарға қажет болған жағдайда – «ия» жұрнағын қосуға болар еді.
Ойланайық, ағайын!
Ермек ҚАРАТАЛОВ
Жамбыл облысы
Меркі ауданы
