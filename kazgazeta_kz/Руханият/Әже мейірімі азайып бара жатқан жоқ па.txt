Батыр бабамыз Бауыржан Момышұлы бір сөзінде: «Біріншіден, бесік жырын айтатын келіндердің азайып бара жатқанынан қорқамын, екіншіден, немерелеріне ертегі айтып бере алмайтын әжелердің көбейіп бара жатқанынан қорқамын, үшіншіден, дәстүрді сыйламайтын балалардың өсіп келе жатқанынан қорқамын
Өйткені бесік жырын естіп, ертегі тыңдап, дәстүрді бойына сіңіріп өспеген баланың көкірек көзі көр бола ма деп қорқамын…» деген екен
Рас, қырық жыл қырғын болса да қазақ ұрпағына ұлағатты тәрбие бере алған
Ұлтжанды ұл, қылықты қыз тәрбиелеген
Ал бүгінде қазақ сол ғасырлар бойғы ұлы құндылықтан ажырап барады
Бұл – бүгінгі қоғамның дерті
Бесік жырын шетелдің у-шу, даңғаза әуені алмас­тырса, ертегінің орнын телеарна мен компьютердегі атыс-шабыс ойындар, фильмдер мен түрлі мультфильмдер алмастырды
Өкініштісі сол, сәбиін «әлдилеп» тербететін, «әлдилеп» ән айтып еміренетін әжелер азайды, бесік жырын білмейтін аналар көбейді
Атам қазақтың ұрпақ тәрбиесін жоғары қойғандығы соншалық, туған-туыс, бір рулы ел болып, қала берді бүкіл ауыл болып атсалысқан
Әсіресе бұл жерде үйдегі көпті көрген қарт ата мен әженің тәрбиесі үлкен рөл атқарады
Ал бүгін сол әжелеріміз бала тәрбиесіне қаншалықты деңгейде мән беруде?
«Әже мектебі»
Адамның адами болмысы мен асыл қасиеттері отбасында қалыптасады
Отбасында алған үлгі-өнеге, тәлім-тәрбие арқылы ғана еліне, жеріне, Отанға деген сүйіспеншілік сезім орнығады
Ал отбасындағы басты құндылық ұлттық тәрбие деуге болады
Сол ұлттық тәрбиенің дәнін себуші жандардың бірі – әжелер екені даусыз
Тұла бойы тұңғышын атасы мен әжесінің тәрбиесіне беріп, «атасы мен әжесінің баласы» деп есептеп, солардың бауырына басатын ұлт қазақ қана
Атасы мен әжесі бауырына басып, «меншіктеп» алған баланы «менің балам» деп тіпті өзінің ата-анасы да айтпаған
Бұл әке мен баланың, ене мен келіннің арасындағы сыйластықтың да бір белгісі іспеттес
Ал көргенді қарт ата мен әже баланы ешуақытта өзінің әке-шешесінен алыстатпаған, оларды да қадірлеуді, құрметтеуді міндеттеп отырған.
Өмірден көргені мен түйгені мол қариялар тәрбиелеген баланың ең алдымен тілі тез шығады
Өйткені ата мен әже балаға үлкен адамша сөйлесіп, әңгіме-дүкен құрады
Сол себепті әже тәрбиелеген бала сөздің қадірін біледі, орнымен сөйлеп, сөзді тауып, нықтап айтады
Немересін баласынан ыстық көретін ата-әжелеріміз бұрындары кішкентай қарадомалақтарын бір елі қастарынан тастамайтын
Бала үнемі үлкендермен бірге жүріп, олардың өнегелі әңгімелерін, тарихтан шерткен сырларын, ән-жырларын, шежірелерін тыңдап өседі
Немересін жырмен жұбатып, әнмен әлдилеп, ертегімен еліткен
Елін қорғаған батырдың ерлігі мен өрлігін өнеге еткен
Осылайша бала ерте жастан-ақ бабалар жүрген жолды біліп өседі
Өз елінің, ата-бабасының тарихынан хабардар болады
Даланың дана қарттарының қолында өскен бала қай кезде де рухани дүниесі бай, ұлттық намысы жоғары, көргенді, көпшіл болып өседі
Мейірім мен адалдық та, үлкенге деген құрмет те ата мен әженің алдын көрген ұл мен қыздың бойынан табылады
Көргені мен өмірден түйгені көп көнекөз қарияларымыз тәрбиенің нәрін бала бойына сіңіре білген
Ибалылық пен имандылық та сол ортадан даритын
Әже тәрбиесі арқылы бала жақсы мен жаманды ажыратып, үлкенге құрмет, кішіге ізет көрсетуді үйренеді
Әдетте әже тәрбиесін алған баланы жұрт «тәрбиелі бала», «көргенді бала» деп баға беріп жатады
Өйткені әженің мейірімі мен шапағатына бөлене отырып бала мінез-құлық, тіл, діл, жалпы рухани тәрбие алады, сонымен қатар елгезек, үй шаруасына бейім, мейірімді, адал болып өседі
Ата мен әже қолындағы бала бүкіл ауылдың баласындай болады
Сондықтан бүкіл ауыл тәрбиелейді
Ауылдағы қариялардың қайсысы болса да «пәленшенің баласы ғой» деп мейірлене маңдайынан иіскеп, «атасы мен әжесін бағатын осы ғой», «бұл тіпті бәрімізді бағады» деп айналып-толғанғанының өзі бір мәртебе емес пе?! Тіпті осы бір-екі ауыз сөз арқылы сенің ата-ана алдында борыштар екеніңді санаңа сіңіріп отырады
Осылайша ұрпаққа ұлағатты тәрбие беріп, оларды адами келбет ауанынан алыс­татпау үшін ақ жаулықты «әжелер мектебінің» сіңірген еңбегі зор
Әже өнегесі ғасырлар бойы ұрпақтан-ұрпаққа жалғасып келе жатқан ұлы құндылық, тәрбиенің қайнар көзі
Әже алдын көріп, тәлімін алғандардан қазақтың сүт бетіндегі қаймағындай болып, тарихта есімі қалған ұлылар қатары көп-ақ
Зередей зерделі де ұлағатты әжеден аңыз-әңгімелер мен жыр-дастандар тыңдап өскен бала Абай дана Абайға, қазақтың ұлы ақынына, зор тұлғаға айналды
Ал Айғанымдай әженің өнегесін көріп, тәрбиесін алған Шоқан кім болды? Өз тұстастарының алды, қазақтың маңдайына біткен жарық жұлдызына, халық мақтанышына айналды
Бұдан өзге Біржан сал, Мұхтар сынды қазақтың маңдайалды, біртуар азаматтары да әженің тәрбиесін көрген, әженің алақанынан түлеп ұшқан
Тізбелей берсек, «әже мектебінен» сусындап өскен ұлылар саны мұнымен шектелмейді
Осы мысалдардан-ақ әженің қоғамдағы орны мен маңызы айшықталып тұр.
«Балам – балым, баламның баласы –
жаным»
Бір күні құрбыммен әңгімелесіп отырып, сөз арасында баласына «жалдамалы тәрбиеші» іздеп жүргенін білдім
Оның ата-енесінің зейнетке шыққан, қалада тұратын адамдар екенін білетін едім
Құрбыма «баланы ата-енеңе бермейсің бе, немересі ғой бағып берер
Оларға да алданыш болады ғой» дегенмін
Сөйтсем, олар «Бала бағып шаршағанбыз, немерені бақпаймыз
Одан да тәрбиеші жалдай салыңдар» депті
Құрбым қомақты қаржыға тәрбиеші жалдауға жағдайының жоқтығын, ал «арзан» тәрбиешіге сене алмай дал болып жүргенін айтты
Шынымен де кешегі бір рулы елдің баласын тәрбиелеуден қашпайтын әз аналарымыз бүгінде өз немересін, өзінің артынан ерген ұрпағын тәрбиелеуден қашқаны ма? Иә, бүгінде «әжелер мектебі» өз болмысын әлсіретіп алғандай
Кеше ғана ата мен әженің ұл-қызына, немере-шөбересіне айтар ақылы, көрсетер үлгісі мен ғибраты мол еді
Заман талабы ма, кім білсін, әйтеуір ғаламды шарпыған жаһандану ұлттық тәрбиеге әуел бастан-ақ өзінің әлімжеттігін көрсеткен
Сол себепті бүгінгі әжелер­дің бұрынғы әжелермен салыстырған­да өмір сүру қалпы, тәрбиеге ден қоюы, бәрі-бәрі өзгерген
«Балам – балым, баламның баласы – жаным» деп баласын өскенше, немересін өлгенше бағатын әз әжелер саны күрт азайған
Бүгінде қаладан да, даладан да немересін бесік жырымен әлдилеп, ертегімен елітіп, қазақтың ән-күйін, жыр-дастанын тыңдатып, аңыз-әңгімесімен сусындатып отыратын әжені табу қиынның қиыны
Әрине, көпке топырақ шашуға болмас
Дегенмен, бүгінгі әжелердің көпшілігі немерені қызметпен, ұлттық ән-күйді шетелдік даңғаза әуенмен алмастырған, басындағы орамалынан, ақ жаулықты кимешегінен «айырылып», шашын қиған, жас қыздардың опа-далабымен, ер-азаматтың шалбарымен ортақтасқан, бір сөзбен айтсақ бүгінгі заманға бейімделген «современный» әжелер
Олардың немере бағуға ықыласы жоқ
Одан да барды киіп көше кезіп, дүкен аралап, сән салонына барып сәнденіп, денешынықтыру залына барып, келбетін қалыпқа келтіру артығырақ
Ұрпағының тәрбиесінен өз қара басының қамын жоғары қояды
Бұл күнде әке мен бала, ана мен қыз, келін мен ене, тіпті немересі мен атасы бірге отырып шайтан суды сіміреді
Бүгінгі әжелеріміз қызымен, келінімен таласып соңғы үлгідегі киімді киеді
Тіпті немересін бағып жүрген әженің өзі ұлттық ұстыннан ада болғандай
Көшеде немересін жетелеп бара жатқан әжені көріп қуансаң да, әңгімесін тыңдаған соң кейіп қайтасың
Себебі немересімен шүлдірлеп орысша сөйлесіп бара жатқаны
Ал мұндай әже ұрпағын ұлттық тәрбиемен сусындатады дегенге кім сенеді? Енді ғана жақсы мен жаманды, оңы мен солын ажырата бастаған жас сәбиге ана тілін үйретпесек, басқа тәрбиенің бәрі ада қалады.
Ілгеріде әжелеріміз балаларын еркелеткенде «ботам», «ботақаным», «бота көзім», «қоңыр қозым», «құлыншағым» деуші еді
Бүгінде «лапочка моя», «зайчонок», «котенок», «мышка» деп мысыққа да, күшікке де теңей саламыз
Бұл да рухани, ұлттық сананың құлдырауының бір сипаты сынды.
Осы күнгі бала Алпамыстай алыптарды, Көлтауысар мен Желаяқты, Таусоғар мен Толағайды білмейді, себебі олар жайлы ертегінің майын тамызып айтып берер әже жоқ
Баланы бағатын әжелердің өзі ертегі айтып шаршағанша, теледидарды қосып қойып, сондағы түрлі жантүршігерлік мультхикаялар мен шетелдік фильмдерді баласына көрсеткенді оң санайды
Осыдан соң «қатыгез ұрпақ көбейді» деп алашапқын боламыз
Әлбетте, атыс-шабыс көрген ұл-қыздың психологиясы өзгеріске ұшырап, мінез-құлқы ауытқи ма? Әрине, ауытқиды! Ал бұрнағыдай ұлттық сана, салт-дәстүр, әдет-ғұрыпты берік ұстанып, немерелерін үлкен мейіріммен, жан жүрегімен тәрбиелеп, еңбекқорлыққа, адалдыққа, татулыққа, бауырмал­дыққа, төзімділікке баулып, арамдықтан, жалқаулықтан, өсек пен өтіріктен, ұрлық-қарлықтан алшақ жүруді үйрететін әжелер тым аз
Қазіргі әже бала тәрбиесінен гөрі жан тыныштығын көбірек күйттейді
Ақыл айтып, ертегі оқып әуре-сарсаңға түскенді қаламайды
Осыдан келіп дүбәра, қатыгез, мейірім мен адами құндылықтардан ада ұрпақ өсіп-өнеді
Сол ұрпақ ата-анаға деген құрметтен жұрдай болып өседі
Ал ата-ананы қадірлемеу, сыйламаудың да арты неге апарып соғатынын өзіңіз-ақ болжай беріңіз…
Түйін:
Ерте кезде бесік жырын тыңдамаған, ертегі-аңызға елітпеген, жыр-дастандармен сусындамаған бала кемде-кем болса, бүгінде олар ілуде біреу ғана
Алайда әже әлдиін тыңдап өскен ұрпақтың соңғы буыны да солар бола ма деген ой да жоқ емес
Себебі армандарға жетелеп, алыстарға қол создыратын әже әңгімелерінің орнын теледидар мен ғаламтор алмастырды
Бірақ тәрбие кешіктіруді кешпейтін, қателікке бой алдыруды көтермейтін іс
Ендеше, кеш болмай тұрғанда бала тәрбиесіне жауапкершілікпен мән беріп, ел ертеңінің еңселі болуына бүгіннен атсалысып, бесіктегі тәрбиенің жайын түзейік
Сол бесікті тербетіп, «әлдилеп» ән айтатын, сол әуен арқылы өз ұлтының ұлылығын ұрпақ санасына сіңіретін, тілі мен ділін дарытатын қазақы тәрбиенің бастауы – «әжелер мектебі».
Анар ДҮЙСЕНБАЙҚЫЗЫ

Сіз не дейсіз?
Зейнеш әже, 77 жаста:
– Жасым сексенге таяса да немеремді күнделікті балабақшаға апарып, алып келем
Келін-балам жұмыста болғандықтан кеш келеді
Немеремнің негізгі тәрбиесі де – менің мойнымда
Қазір қызыма күнделікті ертегі айтуды әдетке айналдырып келемін
Әу баста қиял-ғажайып ертегілерін тыңдағысы келмейтін, маған «өтірік айтып жатырсың» деп сенбейтін де
Күнұзаққа теледидардан шетелдік мультфильмдерге телміретін де отыратын
Бірақ әйтеуір ертегілердің өзін бүгінгі заманға сай сәл бұрмалап айтып, қызымның қызығушылығын ояттым
Бүгінде ертегісіз күн өткізбейтін болдық
Сондықтан ұрпақ тәрбиесіне отбасы мүшелерімен қатар әжелер де атсалысуы қажет.
Ұлжан, 55 жаста:
– Шынымды айтсам, немереме күнде ертегі айтпаймын
Күні бойы жұмыста жүргендіктен, уақытым бола бермейді
Оның үстіне қазіргі балалар ертегіні көп тыңдамайды да
Одан да компьютер ойнап, теледидардан әртүрлі мультфильм қараған қызығырақ олар үшін.
Әйгерім БОЛАТҚЫЗЫ, 28 жаста:
– Шынымды айтсам, баланы ата-әжесінің бауырына басу дегенге қарсымын
Себебі баламның өзімнен алыс, жат болғанын қаламаймын
Әрине, бұл жерде баламды ата-әжесінен мүлдем алыс ұстаймын дегенім емес, тек әр баланы өзінің ата-анасы тәрбиелегені дұрыс деп ойлаймын
Оның үстіне ол кісілер уақытында өз балаларын тәрбиеледі, өсірді
Ал бүгін заман басқа
Бүгінгі баланы да заман талабына сай тәрбиелеген дұрыс, ескіше тәрбиелегенге өз басым келіспеймін.
Лаура, 24 жаста:
– Отбасын жаңа құрған жас­тармыз
Бір балам бар
Жолдасым екеуіміз жұмыс істеп, табыс табайық десек, баланы тастайтын жер жоқ
Ал балабақшаның кезегі жуық маңда келетін түрі де жоқ
Баламды енеме берейін десем, ол кісі баққысы келмейді
Егер бағып берейік десе, қуана берер едім
Қалай десек те, ата-әжесінің тәрбиесін алған бала болашақта да жаман болмас еді.

Сіз не дейсіз?
Зейнеш әже, 77 жаста:
– Жасым сексенге таяса да немеремді күнделікті балабақшаға апарып, алып келем
Келін-балам жұмыста болғандықтан кеш келеді
Немеремнің негізгі тәрбиесі де – менің мойнымда
Қазір қызыма күнделікті ертегі айтуды әдетке айналдырып келемін
Әу баста қиял-ғажайып ертегілерін тыңдағысы келмейтін, маған «өтірік айтып жатырсың» деп сенбейтін де
Күнұзаққа теледидардан шетелдік мультфильмдерге телміретін де отыратын
Бірақ әйтеуір ертегілердің өзін бүгінгі заманға сай сәл бұрмалап айтып, қызымның қызығушылығын ояттым
Бүгінде ертегісіз күн өткізбейтін болдық
Сондықтан ұрпақ тәрбиесіне отбасы мүшелерімен қатар әжелер де атсалысуы қажет.
Ұлжан, 55 жаста:
– Шынымды айтсам, немереме күнде ертегі айтпаймын
Күні бойы жұмыста жүргендіктен, уақытым бола бермейді
Оның үстіне қазіргі балалар ертегіні көп тыңдамайды да
Одан да компьютер ойнап, теледидардан әртүрлі мультфильм қараған қызығырақ олар үшін.
Әйгерім БОЛАТҚЫЗЫ, 28 жаста:
– Шынымды айтсам, баланы ата-әжесінің бауырына басу дегенге қарсымын
Себебі баламның өзімнен алыс, жат болғанын қаламаймын
Әрине, бұл жерде баламды ата-әжесінен мүлдем алыс ұстаймын дегенім емес, тек әр баланы өзінің ата-анасы тәрбиелегені дұрыс деп ойлаймын
Оның үстіне ол кісілер уақытында өз балаларын тәрбиеледі, өсірді
Ал бүгін заман басқа
Бүгінгі баланы да заман талабына сай тәрбиелеген дұрыс, ескіше тәрбиелегенге өз басым келіспеймін.
Лаура, 24 жаста:
– Отбасын жаңа құрған жас­тармыз
Бір балам бар
Жолдасым екеуіміз жұмыс істеп, табыс табайық десек, баланы тастайтын жер жоқ
Ал балабақшаның кезегі жуық маңда келетін түрі де жоқ
Баламды енеме берейін десем, ол кісі баққысы келмейді
Егер бағып берейік десе, қуана берер едім
Қалай десек те, ата-әжесінің тәрбиесін алған бала болашақта да жаман болмас еді.
