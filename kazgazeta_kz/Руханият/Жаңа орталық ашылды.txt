Мемлекеттік тілді оқыту мәселесі ешқашан күн тәртібінен түскен емес
Әсіресе, тәуелсіздігі­міздің 25 жылдығы құрметіне жаңадан оқыту орталықтары ашылып жатса, құба-құп
Сондай игі жаңалықтың бірі Алматы облысында жүзеге асты
Қарасай ауданы, Қаскелең қаласында жаңадан тағы да бір орталық ашылды
Шараға облыстық «Тіл» оқу-әдістемелік орталығының қызметкерлері, филиал меңгерушілері, оқытушылар, аудандық әкімдік қызметкерлері, тіл жанашырлары, БАҚ өкілдері қатысты.
Орталықтың тұсаукесер шарасында Алматы облысының тілдерді дамыту жөніндегі басқарма басшысы А.Кендірбекұлы сөз сөйледі
Ол биылғы жылдың өзінде облыстық әкімдіктен тілдерді дамытуға және орталықтардың материалдық жағ­дайын жақсартуға 78 млн теңге бө­лінгенін, болашақта орта­лық­тарда ағыл­шын тілін оқыту жүйесін кеңейте түсу мақсаты көзделіп отырғанын тілге тиек етті.
Одан кейін сөз алған Республи­ка­­лық Ш.Шаяхметов атындағы тілдерді дамытудың үйлестіру-әдістемелік орталығының директоры Е.Тілешов басқа облыстарда тіл орталықтары жабылып жатқанда Жетісуда туған тілімізді дамытуға ерекше көңіл бөлі­ніп отырғанын баса айта келе, орта­лықтың жұмысына сәттілік тіледі.
Қарасай ауданының әкімі М.Бигел­диев мемлекеттік тілді оқыту орталығы болашақта түрлі жиындар, бас­қосулар өтетін рухани орталыққа айна­латындығына сенім білдірді
Аудан­дық ардагерлер кеңесінің төрағасы С.Қыдыралиев қадірменді қарттар атынан бата берді.
Қарасай аудандық мемлекеттік тілді оқыту орталығының ашылу салтанаты «Оқыту бағдарламалары мен мазмұны, оқыту технологиясын жетілдіру жолдары» тақырыбындағы облыстық көшпелі семинармен жалғасты.
Семинардың кіріспесінде Е.Тілешов тілді оқытудағы алдағы мақсат-міндеттерді нақтылап, рес­пуб­ликадағы тілдік ахуалға кеңінен тоқталды
Алматы облысының «Тіл» оқу-әдістемелік орталығының директоры Ә.Иманбақов «Оқыту бағ­дар­ламалары мен мазмұны, оқыту технологиясын жетілдіру жолдары», Қаратал аудандық филиалының оқытушысы Қ.Қайырымденова «Оқытудың жаңа әдіс-тәсілдерін тиімді пайдалану – сапалы білім негізі» тақырыптарында баяндама жасады
Алматы облысының «Тіл» оқу-әдістемелік орталығының оқытушыла­ры М.Болысбекова, Г.Шөжебаева, М.Мұқанова, Іле ау­дандық филиалының оқытушысы Б.Төлегенова қазақ тілін оқыту курсы бойынша шеберлік сабақ үл­гілерін көрсетіп, іс-тәжірибелерімен бөлісті.
Айтақын БҰЛҒАҚОВ
Алматы облысы
Талдықорған қаласы
