Кеше Елордада Қазақстан Республикасының Жоғарғы Сотының ұйымдастыруымен Жамбыл Жабаевтың 170 жылдық мерейтойына арналған «Жыр алыбы Жамбыл және ел бірлігі» атты шара өтті
Салтанатты жиынға еліміздің жоғарғы сот органының судьялары, Жоғарғы Сот жанындағы Соттардың қызметін қамтамасыз ету департаментінің басшылығы мен қызметкерлері қатысты
 
Қазақ поэзиясының алып бәйтерегі Жамбыл Жабаевтың 170 жылдық мерейтойы аясында ақын шығармаларын кеңінен насихаттау, мол мұрасын бір ізге түсіру, ел бірлігін жырлаған жырлары арқылы жас ұрпақты отаншылдық сезімге баулу мақсатында елімізде әдеби айлық жарияланғаны белгілі
Осынау игілікті бастамаға мемлекеттік органдар арасында алғашқылардың бірі болып Жоғарғы Сот атсалысты
Мерейтойлық іс-шара алдымен Астана төрінде жыр жампозына арналған ескерткішке гүл шоғын қою рәсімімен басталды
Оған Қазақстан Республикасы Жоғарғы Сотының Төрағасы Қайрат Мәми, Жоғарғы Соттың судьялары мен Астана қалалық сотының басшысы қатысты.
Мәжіліс залында жалғасын тапқан іс-шараны Қазақстан Респуб­ликасы Жоғарғы Сотының Төрағасы Қайрат Мәми ашып, ақынның елді ауызбірлікке, ынтымаққа шақырған, туған ел мен жерді қастерлеуге, Отанды сүюге үндеген өміршең жырларына тоқталып, ақын шығармаларының жас буынды патриоттық рухта тәрбиелеудегі маңызды рөлін тілге тиек етті.
Мерейтойлық іс-шара барысында сөз алған Сенат депутаты, Қазақстан Жазушылар Одағының төрағасы Нұрлан Оразалин, Л.Н.Гумилев атындағы ЕҰУ-дің профессоры, филология ғылымының докторы Серік Негимов, Жоғарғы Соттың судьясы Әділ Құрықбаев дауылпаз ақынның өмірі мен шығармашылығына жан-жақты тоқталып, әділдікті, ынтымақ-бірлікті арқау еткен өлеңдерін талдады
Сонымен қатар ақиық ақынның халқымыздың рухани қазынасына айналған туындылары оқылып, сот әділдігін жүзеге асыруда қажырлы еңбек етіп жүрген судьялар мен аппарат қызметкерлеріне тағылым боларлықтай мазмұнды баяндамалар жасалды.
Іс-шара барысында Жоғарғы Сот қызметкері, жас ақын Алма Түсіпбекова Жамбыл Жабаевқа арнаған өлеңін, сот төрелігі институтының магис­транты Әсел Тасболатова ақынның «Ленинградтық өрендерім» атты жырын нақышына келтіре оқып, салтанатты шараны тамашалаған қауымның ықыласына бөленді
Жезтаңдай әнші, Қазақстанның еңбек сіңірген қайраткері Ардақ Балажанова ақиық ақынның «Угай-ай» әнін тамылжыта шырқады
Ал жас әншілер Айдос Оңғарбай мен Толғанай Кеңес Жамбылдың айтыс өнеріндегі үздігі саналатын Жамбыл мен Айкүміс айтысынан үзінділерді орындады.
Дәмежан Кенжеқызы
Астана
