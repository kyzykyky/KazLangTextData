«Назарбаев Университетінде» ұлы жазушы Мұхтар Әуезовтің 120 жылдық мерейтойына арналған есте қаларлықтай шара өтті
Оны оқу орнының ­Рухани жаңғыру мәдени орталығы ұйымдастырды.
Бүгінгі жастар, студенттер, Мұхтар Әуезовтің кім екенін, шығармашылық қарымын әдебиеттен, тарихтан, баспасөзден жақсы біледі
«Абай жолын» оқымағандары кемде-кем шығар.
Дегенмен, алып тұлғаның көзін көрген, үлгісін мұра тұтқан шәкірттерімен, ұрпағымен жүздесудің жөні бөлек
Кешке ғалым, қоғам қайраткері Мырзатай Жолдасбеков, белгілі абайтанушы, ғалым Мекемтас Мырзахметов, Мұхтар Әуезовтің ұлы Мұрат Әуезов шақырылды
«Мәңгілік елдің рухани байрағы – Мұхтар Әуезов» атты шара естелік-сұхбат, ашық әңгіме түрінде ұйымдастырылды.
Университеттің вице-президенті Қадиша ­Даирова: «Біздің жоғары оқу орнына талантты балалар келеді
Олар жоғары білікті мамандар ғана болып шықпайды, рухани жағынан қазақтың тілі мен діліне, өнері мен дәстүріне қанығып жетілген азаматтар болып тәрбиеленеді
Сол себепті осындай игілікті шаралар жиі өткізіліп тұрады» деп қонақтарға қысқаша мән-жайды түсіндірді.
Университеттің кең залында абыз ақсақалдар алдында студенттер Әуезов өмірінен «Аманатқа адалдық» атты шағын көрініс көрсетті
Алмағайып қуғын-сүргін замандағы ұлы жазушының мұрат-мүддесі, Алаш ардақтыларының аманаты жас жүректер дүрсілімен астасып жатқандай әдемі бір сәт болды.
Ал «НазарбаевУниверситетінің» президенті Шиего Катсу кіріспе сөзін қазақ тілінде бастап, ұлы жазушының 120 жылдық мерейтойымен барша жұртты құттықтады.
Бұдан кейін Әуезов шәкірттеріне кезек келді
Мырзатай Жолдасбеков ұлы жазушы туралы естеліктер айтты.
«Мұхтар Әуезов бізге «Қазақ халқының ауыз әдебиеті» деген пәннен сабақ берді
Жарықтық бүкіл әлемнің ауыз әдебиетін түгел қамтып, ақтарып, мұхиттай толқытып тұрып айтатын еді
Бірінші семестрде Манастан арнайы курс оқыды
Екінші курста «Абайтанудан» арнайы дәріс оқыды
Үшінші курста «КСРО халықтарының ауыз әдебиетінен» дәріс оқыды
Біздей бақытты топ болған жоқ
Ешбір курсқа біз сияқты қатарынан үш жыл Әуезов сабақ берген емес» деп тебіренді ғалым
Ол университет бітіргенде өзін қазақ әдебиеті кафедрасына мұғалім болып қалуға Мұхаңның себепкер болғанын, онымен бір кафедрада бір жыл қызметтес болғанын мақтанышпен айтты.
«Әлі есімде, кафедраға келген кезде, сабақ беріп тұрғанда Әуезовтен екі көзімізді алмайтынбыз
Бір күні «Абайтанудан» дәріс оқып жатқанда: «Сіз Абайды көрдіңіз бе?» деп сұрақ қойдық.
«Пәлі, Абайды көрдім мен
Бір күні әжем «Абайға барып сәлем берейік» деп Абайдың ­ауылына келдік
Жаз жайлау, киіз үйде, дөңгелек үстелдің басында, маған солай көрінді дөңкиген қара шал отыр екен
Сонымен, үстел басына жайғасып, әжем екеуі ұзақ сөйлесті
Ішім пысып кетіп: «Әже қайтамыз» деп қыңқылдай берсем керек, бір кезде Абай: «Әй, сен тентек екенсің ғой» деді
Менің бар есімде қалғаны осы» деп еді жарықтық».
Осындай үзік-үзік тамаша әңгімелер студенттерді қызықтырды, олар өнегелі тұстары көп ұлы адамның рухын сезінгендей әсер алғаны анық.
Мекемтас Мырзахметов те, Мұрат Әуезов те өз ойлары мен пікірлерін ортаға салып, жазушы тағлымы туралы әңгімелеп берді.
Кездесудің соңына қарай қонақтарға қазақы жолмен шапан жабылды
Университет студенттерімен кездесуге келіп, әсерлі әңгімелерімен бөліскені үшін оқу орны басышылығы кеш қонақтарына алғысын білдірді.
Айта кететін бір мәселе, Қырғызстанның Қазақстандағы елшісі Қайнарбек Тоқтомышев та осы кездесуге келіп, бір ауыз лебізін білдірді
Өткен ғасырдың қырқыншы жылдары Мұхтар Әуезов оның әкесі, Қырғызстанның халық ақыны Әбдірасул Тоқтомышевті Алматыға жұмысқа шақырған екен.
«Әдебиетте ұлттық шекара жоқ
Ол – бүкіл адамзатқа ортақ игілік
Мен әкемнің ұлы Мұхтар Әуезовпен дос болғанын мақтан етемін
Мұхаң репрессияға ұшырады, қуғын көрді, оны наградаларынан айырды, қызметінен алды
Мұны Кеңестік Қазақстанның партиялық шенеуніктері жасады
Әуезов амалсыз бас сауғалап Мәскеуге кетті
«Кеңес заманында «Партия – заманымыздың ақыл-ойы, абыройы, ар-намысы!» дейтін ұран болатын
Бүгінгінің ұраны: «Мұхтар Әуезов –Қазақстанның ақыл-ойы, абыройы, ар-намысы!».
Елші өз сөзінде Әуезов « Халық Қаһарманы» деген атаққа әбден лайықты екендігін айтып, бұл мәселені Қазақстанның жазушы қауымы көтеруі керек деген ұсыныс жасады.
Кездесу барысында Мұрат Әуезовтің» «Ділім» атты жаңа кітабының тұсауы кесілді.
Ғазиз ҚҰРМАШҰЛЫ
