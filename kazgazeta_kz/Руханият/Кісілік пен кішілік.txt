Адам өмірі әр алуан кезеңдерден тұрады
Өмір сонысымен қадірлі, сонысымен қымбат
Сондай қадірлі де қымбат сәттер өмірдің мәні мен сәнін арттырып, жаныңа жылы шуақ ұялатады

Осындай шуақты сәттердің қатарын молайтқан, өмірден озғанына бір жыл толған, әдебиет өнері мен кітап шығару ісінің білгірі, ұлт руханиятында өз ізін қалдырған Лұқман аға Асыловтың рухын еске алуды өзіме парыз санадым

Уақыт жүйткіген жүйрік ат сынды
Бәрі кеше болғандай… Лұқман ағамыз да, ағамыз­ды алдарына салып, жарқырап жүретін жол­дас­­тарымыз бен замандастарымыздың да уақыт құзырымен ана дүниеге кеткеніне сана сенгенімен, көңіл сенер емес
Ағамыз жары Кү­німбүбі жеңешемізді қасына ертіп, неме­ре­лерінің ортасында қыдырып жүргендей елестейді…
Бірақ, бұйрық солай…
Лұқаң – Лұқман аға Асылов ортасына қадірлі, отбасына аяулы, жаны жайсаң, сабырлы, сырбаз жан еді
Қандай тұста да асықпай, әр әңгіменің соңын тосып сөйлейтін, ұстамды, білімдар кісі еді ғой… Сол салмақты мінезі мен адамгершілігі, біліктілігі үшін бәріміз де Лұқаңды айрықша қадірлейтінбіз
Сабыр мен парасатты серік еткен алашойлы азаматтың табиғи бітіміне біз ерекше тәнті болушы едік
Ол үйде де, сыртта да өзінің осы бір ұстамдылығын сақтай білетін
Қырық жылдан аса таныс-біліс болған кезде ағаның бүкіл болмысы, өмір сүру ұстанымы, жүрісі мен тұрысы, сөзі мен ісі барша жұртқа үлгі-өнеге болды.
Қолыма қалам алып, көп ойландым, қатты толғандым.
Неден бастағаным жөн? Әңгімені қалай өрбітуім керек?
Ойлап қарасам, Лұқаң артына ел-жұртының рухани кәдесіне жарар тағылымы мен танымы мол еңбектер қалдырыпты
Лұқаңның атқарған қызметі, педагогикалық пікір-көзқарастары, оқулық теориясы мен әдістемесі жайындағы еңбектері, ұлттық тәрбиеге бағытталған кітаптары, даналар мен бабалар сөзін аманаттаған жинақтары, т.б
бәрі – ғылыми талдауды, арнайы сөз етуді қажет ететін іргелі мәселелер
Шынын айтсақ, аса сыпайы, барынша мәдениетті, үлкен кісілікпен өмір сүрген ағаның артына қалдырған мұрасы ыждаһатпен жинақтауды, зерттеуді, саралауды керек етеді.
Менің әзірге айтпағым, Лұқаңның аза­мат­тық болмысы мен достар арасындағы кісілігі, мейірімділігі.
Көңіл төрін кезген өткен күндер оқиғасы ойға оралды…
Жастық шақ пен студенттік кездер, мектеп бітіріп, туған жер дейтін жылы ұядан түлеп ұшып, әсем қала Алматыға келген жылдар еске түсті
Алматыға келудің өзін бір бақыт, ал ойыңдағы жоғары оқу орны – сол кездегі С.М.Киров атындағы Қазақ мемлекеттік университетіне түсудің өзін екінші бақыт санаған кезең.
Қазақстанның түкпір-түпірінен келген жас­­тар бірімен-бірі танысып, мәре-сәре болған сәт-сағаттар… Өмір – алда! Сол үлкен өмірге жел­кен жайғызған арманның да асқақ, жанның да албырт кезі! Адал, кіршіксіз таза күндердің же­тегіне ерген, сезім мен сенімнің қанатында қа­­лықтаған жастық шақтың шуақты сәттері!
Студенттік жылдар мен құрбы-құрдас­тарымның кескін-келбеті көз алдыма келді…
Лұқаң бізден бір курс жоғары – Нұрлан­дар­мен қатар оқыды
Арадағы жас алшақтығы – бір, аға курстың көшбасшысы – екі деген тәрізді ұғымдар ұяң мінезді бізді Лұқаңдардың алдында ізетпен жүруге сол кездің өзінде-ақ дағдыландырған болатын.
Оның үстіне жаңа қала, жаңа ортаға енді-енді бауыр басып, ауылға, туған жерге деген сағынышымызды сәл артқа тастап, өміріміз өзгеше бағыт ала бастаған тұстар мол…
Жасыратыны жоқ, біріміз Аспантаудан, біріміз Алтайдан келген жас жігіт, жас қызбыз
Нұрлан екеуміз табысып, тағдыр байласуға бет алған сол бір әсерлі күндер…
Біздің курс Нұрланды әзілге жығып, «күйеу бала» дегісі келсе, Лұқаңдардың курсы мені «келін» деп айтқысы келетін
Бірақ сыйла­ғандарына рақмет, екі жақ та ондай сөзді айтпайтын…
Сол кездің өзінде екі курстың ақылман ағасы Лұқаң өз кеңесін айтып, бірімізді інісіндей көрсе, екіншімізді қарындасындай сыйлайтын
Ата-ана алыста, аға-бауыр жырақта, сағыныш ауылына жиі-жиі ат шалдырып жүретін нәзік жүрегімізге ағаның байқатқан қамқорлығы мен құрметі ерекше көрінетін…
Студенттік кез – ерекше кез ғой!…
Бізбен бірге оқыған қатарластардың ішінде білімді, білікті қыз-жігіттер көп болды
Әсіресе, Нұрландардың курсы ел аузына ерте ілікті
Сағат, Ризабек, Сайлаубек, Әділбек, Жарасқан, Кеңшілік, Әшірбек, Ырым, Бақытжан, Нұргелді, Бердібай, Гүлнәзия, Мәрия, Шәрбан, Мағира, Сара, Бөлек, Күләш, Бақыт, Үміт, Алмалармен сол кезде таныстым…
Менің бір аңғарғаным, сол тұста ойы терең, қабілеті жоғары, зерек бітімді замандас­та­рымның армандары қалай мол болса, мақ­сат­тары да солай айқын еді
Студенттердің әрқай­сысы өзіндік мінезімен, жеке іс-әрекеттерімен, әртүрлі көзқарастарымен ерекшеленетін
Сағат марқұм жиі айтатын «Алматыға арман қуып келген» қыз-жігіттердің дені әдебиетке қатысты талқылау кештерін жиі ұйымдастырып, өлең оқып, жазған әңгіме-жырларын талқылап жататын.
Лұқаң сол жиындардың бел ортасынан табылып, бірде сөйлеуші, бірде сабырлы тыңдаушы болатын… Сондай басқосуларда жігіттер қызу талқыға кірісіп, әркім өз ойын көкпарға салып жатса, қыздардың дені сөзге ықылас қоя отырып, сол баяғы қазақи инабаттылық пен биязылықтың шекарасын бұзбай, байсалды тыңдарман болушы еді… Ең бастысы, «оқуды жақсы бітіріп, ата-ананың үмітін ақтау парыз» дейтін қағиданы көкіректеріне тұмардай түйген қыздар көбінесе ұяңдық қорығына қамалып, үнсіз отыратын.
Айта берсек, студенттік бес жылдың қызыққа толы сәттері көп-ақ…
«Жеті муза» мен М.Әуезов бірлестігі мүшелері ұйымдастыратын атақты әншілермен, өнер адамдарымен, ақын-жазушылармен болатын кездесулер… Кітапхананың оқу залдары… Студенттік конференциялар мен семинарлар…
Қызу пікірталастар… Екінші қабат фойесіндегі билер… Гүлнәзияның сұлу сазды әні
Сайлаубектің жұптасып билеген вальсі
Кеңшіліктің дауыстап ұзақ өлең оқуы
Лұқаңның тебіреніп сөйлеуі…
Осындай қызуы мен қызығы мол, мағынасы мен мазмұны терең шаралардың арасында айы­на бір рет болатын айрықша күн – стипендия алатын күн! Бұл күнді іштей сабырсыздана күтпейтін студент жоқ шығар, сірә?!
Лұқаң ағамызға қатысты күннің бірі осы еді
Курстың старостасы ретінде Лұқаң әр айдың 11 күні кассадан барып, стипендия алатын… Ол күні, әсіресе, курстың жігіттері Лұқаңды жағалап, бірі кітабын тасып, бірі плащын көтеріп, бәйек болатын
Бәрі де қоңыр портфельді кезек-кезек ұстап, Виноградов көшесінің бойымен шұбап келе жататын…
Лұқаң да курстың басшысы, жасы үлкен ағасы ретінде қыз-жігіттерге мейірлене қарап, қамқор қалпымен олардың әр айтқанына құлақ асып, ақсия күліп тұратын
Лұқаң стипендия таратқан соң, курстастар жөн-жөндерімен тарап кетпей, курста қандай шаралар бар: алдағы уақытта кімнің үйлену тойы, кімнің туған күні болады, оны қалай өткізу керек, т.б.  бәрін бір пысықтап алып, болашақтағы іс-жоспармен бөлісетін.
Стипендия алудың аяғы кейде өлең оқу, әңгімелесу сияқты отырыстарға ұласып, «жоғары курс» студенттері «төменгі курстағы» студенттерді қонаққа шақырып, бәрі бір-бірімен арқа-жарқа болып, жатақхана іші шуға толатын
У-шу болып жүргенде таңның атқанын да білмей қалатынбыз
Арагідік «тентектердің», «кім ұлы, кім көсем, кім шешен» деген текетірестері де болып тұрушы еді… Ондайда қыздар әлгілерге туған бауырларын­дай ұрысатын
Олардың бірі өткір тілмен «менмендерді» «басып» отырса, бірі сабырлы күймен «тентектерді» ақылға жүгіндіретін… Оған мән беріп жатқан адам жоқ! Ұл-қыз демей, қабағы жарасқан, көңілдері ұласқан нет­кен татулық еді?! Біз Лұқаң староста болған курстың осы бір жарасты сәніне риза болушы едік… Бір курс – бір жанұяның мүшелері секілді болатын…
…Уақыт өтті
Курстастар жан-жаққа тарады
Әрқайсысы бір-бір отбасының иесі болды
Бірі қалада, бірі ауылда, бірі далада дегендей…
Жолдастардың арасынан ең алғаш Сайлаубек пен Зибагүл отбасын құрды
Алғаш бәріміз сол Сәкеңдердің үйіне күндіз-түні бара беретінбіз
Кейіннен үйлі-жайлы болған соң, біздер Алматының орталығынан шалғай орналасқан «Татарка», «Малая станица», «Развилка», «Красный партизан» деген «халықтық» атауларға ие болған шет жақтарда пәтер жалдап тұрдық
Өйткені бұл жердегі пәтерлер арзан
Айналамыздан бір пәтер босай қалса, жалдамалы пәтер іздеп жүрген жолдастарымызға «сымсыз телефон» арқылы хабар жібере қоямыз
Сөйте келе жан-жақтан жиналып, бір қауым ел болдық.
Жас кезіміз
Жиі-жиі бас қосамыз
Әңгіме­нің дені – студенттік кез, стипендияға өткізген тойлар, баяғы қоңыр портфель: оны кім қалай көтеріп жүрді, сол кезде кім қандай сөз айтты, не істеді – бәрі-бәрі түрленіп жанданып, жадымызда қайта жаңғырып, алаңсыз жүрген күндерді еске салатын, сағынышқа бөлейтін.
Отырыс сайын қайта-қайта әңгіме арқауы болған стипендия алатын күн мен қоңыр портфель студенттік күндердің ең қастерлі белгісі болып, ал Лұқаң көз алдымызға қайырымдылық қорының иесіндей болып елестейтін.
Лұқаңның стипендия «таратуы» келе-келе жұрт аузына тарап, жадымызда жатталып, көкірегімізге ұялағаны соншалық, бірге жүріп, бірге оқыған студенттерді қойып, ортаға кейіннен қосылған «курстың келіндері» мен «курстың жеңешелеріне» де қатты әсер беруші еді… Біз де бірге оқып, бірге қуанып, сол сәттерде бәрімен қатар жүргендей ерекше күй кешетін едік… Міне, нағыз махаббаттың, сыйластықтың, түсіністіктің құдіреті деген осы ғой деп ойлаймын! Қыз-келіншектер өздері етегінен ұстаған азаматтарының тілеуін тілеп, оларға қалтқысыз беріліп, өмірдің жаңа белес-белеңдерінен де бірге өтіп жатты…
Осындай сағынышқа толы отырыстардың бі­рінде жігіттер курстың ағасы, бұрынғы ста­рос­та Лұқаңнан «стипендия алудың» жа­ңа жолын ой­лап тапты… Оны бастаған ортамыздағы жігерлі, намысшыл азамат, ойындағысын сыртқа шығармаса, тұра алмайтын турашыл, курстың кейінгі жас келіндері Мүнира мен Нағигүл «Әбігер қайнаға» деп ат қойған, ақжар­қын досымыз Ризабек Әдуов еді
Ол бір жолы Лұқаңның үйіндегі Күнімбүбі жеңешесіне қаратып:
– Жеңеше, біз бала кезімізден ағамыздан ай сайын стипендия алып үйренгенбіз! Қазір сол күндерді сағынамыз
Енді сол стипендия беру мәселесін, жеңеше, сіз жалғастырсаңыз қалай болады?…Ай сайын дейсіз бе, жыл сайын дейсіз бе? Бізге бәрібір…, – деп, әзіл-шынын араластыра, төтесінен қойып қалды.
Лұқаңның айналасындағы қыз-жігіттерді құрметтеп, олардың айтар ойын көзінен танып, қай-қайсысына да ерекше ілтипат жасап үйренген, «су сұраса, сүт берген, айран берген, қайран жеңгем» демекші, мейірбан мінезді сезімтал жеңешеміз Күнімбүбі күлімсіреп:
– Реке-ау, дұрыс айтасың
Мен қашанда әзірмін ғой
Ендігі жерде сендерді жинап, айтқан күні стипендияларыңды мен беріп тұрайын
Қайта үнемі жүздесіп, жиі кездесіп тұратын боламыз, – деді.
Ұсыныс қолдау тауып, мәселе оң шешімін тапты
Күнімбүбі жеңешеміз бәріміздің басымызды қосып, дастарқанға шақырып тұратын болды
Бірте-бірте студенттік дәурен жас семьялардың кездесу, жүздесу сәттеріне ауысып, «стипендия алатын күн», сөйтіп, қайта жаңғырды, бір-бірімізбен араласудың жаңа дәуірі басталды
Лұқаң да жаңа мәртебеге ие болып, курста бірге оқыған жігіттердің ғана ағасы емес, аға-көкелерін сағынып жүрген, қазір бір-бір жанұяның отын жағып отырған жас келіндердің ізет көрсетер қайнағасы, аға мен бауыр десе көңілдері көл дария, кеңпейіл, мейірімді, қаракөз қарындастардың арқасүйер ағасы, отырыстардың мазмұнды өтуіне мән берер елағасы биігіне көтерілді
Сон­дай қуанышқа, нұрға толы сәттерде аға­мыз ерекше шабытқа бөленіп, толғана сөз ай­татын
Ол әр адамның жағымды қасиеттерін бө­ліп, ­тауып, жеткізіп, баяндайтын
Басымыз қо­сыл­ған оты­рыстарда өздері де шабыт қысып әзер оты­ратын інілерін асқақтатып, жиын-тойға ерекше көңіл-күй сыйлай білуші еді…
Кейде еркінсіп алған жігіттер мен қыз-келіншектер әзіл-қалжыңның шетіне шыға алмай, «стипендия» алуға себепкер болып отырған Лұқаңды ұмытып, жеңешелерімен «стипендияның» берілмей қалған кездерін түгендеп жататын… «Оның орнын толтыру үшін не істеу керек?» деген сияқты әртүрлі оспақ әңгімені тілге тиек етіп, мәре-сәре болып, әдемі әзілді қардай борататын…
Мұндайда Лұқаң жүзі жайнап, жайдары қалпымен жымиып қана отыратын
Ол Күнімбүбі жеңешесіне еркелеп, мәз-мейрам болысқан інілеріне де, жұбайы Күлекеңе де аса ризашылдықпен сүйсіне қарап нұрға бөленетін.
Күнімбүбі жеңешеміз де бірі – қайны, бірі – бауыр, бірі – келін , бірі – сіңлі дегендей, бәріміздің басымызды біріктіріп, әдемі мінезімен, ақылды қалпымен мазмұны мен формасы өзгерген «стипендияны» тарата жүріп, «төртеу түгел болса, төбедегі келеді» дегенді іске асыратын
Осылай көл-көсір көңілге,шат-шадыман мейірге толы ақ ниеттер ары қарай өз арнасын тауып жататын… «Ырыс алды ынтымақ» деген, міне, осы!
Енді, міне, сол күндер сағынышқа айналды…
Күнімбүбі жеңешеміз етегі жасқа толып отырса да, отбасының берекесін сақтап, бала-шағасының амандығын тілеп, Лұқаңның артында қалған еңбектерін жинап, игілікті ісін жалғастыруда.
Алла жазып, қаршадайынан сөз дейтін киелі өнерді өзіне серік еткен жанның шығармалары мен еңбектері түгенделіп, баспа бетін көріп жатса, нұр үстіне нұр
Бұл іске Лұқаң өзі бар саналы өмірін арнаған баспа басшылары мен басқа да әріптес-замандастары араласады ғой деп үміттенемін
Бұл бір ғанибет іс қой.
Лұқаңның көзіндей болған ұлы – жолдастарына сыйлы, анасына, бауырларына, туысқандарына қамқор, қоғамдық ортада өз орны бар, жақсы ержеткен азамат Бекжан қазір бүкіл әулетке ие болып отыр.
Демек, дарқан көңілді, жайсаң мінезді, бүкіл өмірі кісілік пен кішіліктен тұрған Лұқаңның мәнді де мағыналы өмірінің ізі сабақтасып, жақсылыққа ұласып жатыр
Осы жалғастықтың өмірі ұзақ та баянды болғай!
Фаузия ОРАЗБАЕВА, 
ҚР ҰҒА корреспондент-мүшесі,
педагогика ғылымының докторы, профессор
