Мемлекет басшысының тапсырмасын орындау мақсатында Астананың 15 жылдығы мерекесіне қарай шілденің 1-інде «KAZsport» телеарнасы ашылды
Салтанатты шараға белгілі қазақстандық спортшылар, Азия және Олимпиада ойындарының чемпиондары, халықаралық және республикалық спорт жарыстарының жеңімпаздары, спорт жаттықтырушылары мен ардагерлері қатысты. 
Мәдениет және ақпарат министрі Мұхтар Құл-Мұхаммед пен ҚР Спорт және дене шынықтыру істері агенттігінің төрағасы ­Ерлан Қожағапанов жаңа спорт телеарнасының ашылу салтанатына орай сөз сөйледі.
«Бүгінгі телеарна біздің Президентіміздің тікелей тапсырмасымен ашылып отыр
Спорттық арнаның жас журналистері салауатты өмір салтын ғана емес, отандық спорттың жетістіктерін де насихаттайды деп сенеміз
Жаңа арнаның журналистеріне сәттілік тілеймін» деді құттықтау сөзінде Мәдениет және ақпарат министрі Мұхтар Абрарұлы
Бұл күні жаңа телеарнаға Халықаралық Олимпиада комитетінің президенті Жак ­Рогге де бейне құттықтауын жолдады
Сонымен қатар 1980 жылы Мәскеуде өткен Олимпиада ойындарының чемпионы Жақсылық Үшкемпіров, 2000 жылы Сиднейде өткен Олимпиада чемпионы Ольга Шишигина, 2 мәрте Олимпиада ойындарының чемпионы Илья Ильин, шахматтан 4 мәрте әлем чемпионы Бибісара Асаубаевалар «KAZsport» телеарнасын ашылуымен құттықтап, жаңа спорттық арнаның алауын тұтатты.
Айта кетейік, «KAZsport» қызметі салауатты өмір салтын насихаттап, бұқаралық спортпен айналысу мәдениетін дамытуға және ұлттық спорт түрлерін алға жылжытуға бағытталған
Спорт арнасын құру кезінде алдыңғы қатарлы шетелдік және халықаралық арналардың (Еуроспорт, Sky sport, ESPN, НТВ Плюс спорт және т.б.) тәжірибесі ескеріліпті
Атап айтқанда, тәулік сайын 14 сағаттық хабар тарату жүзеге асырылады (таңертеңгі сағат 10.00-ден сағат 00.00-ге дейін)
Әлемдік деңгейдегі ірі спорт іс-шараларын «тікелей эфирде» көрсету үшін трансляция ұзартылуы мүмкін
Трансляциялар кестесі маңызды халықаралық жарыстарды қамтиды, оларға қазақстандық спортшылардың қатысуына және ұлттық чемпионаттардың көрсетіліміне ерекше назар аударылады
Спорт жаңалықтарының, бағдарламалардың, әйгілі қазақ спортшылары, Олимпиада чемпиондары және маңызды спорт іс-шаралары туралы деректі фильмдердің ұдайы шығып тұруы қарастырылған
Бұйырса «KAZsport» телеарнасы Қазақстанның 65-70 пайыз көрермендерiн қамтитын болады
«KAZsport» телеарнасының директоры Диас Ахметшәрiптің айтуынша, арна хабарының 50 пайызын мемлекеттiк тiлде, 50 пайызын ресми тiлде тарататын болады.
Бейбітгүл Исаева
