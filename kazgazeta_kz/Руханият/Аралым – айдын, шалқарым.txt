«Аралым – айдын, шалқарым» деп кезінде Қасым Аманжоловтан бастап талай ақындар жыр арнаған Аралдың экологиялық проблемасы әлем жұрты алаңдайтын өзекті мәселеге айналды
ХХ ғасырдың 60-80 жылдары Әмудария мен Сырдария өзіні бойындағы халықтың саны 2,2 есеге артып, суға қажеттілік өсті
Соның салдарынан теңізге құйылатын су мөлшері азайды
Яғни қос өзеннің суын бел ортадан бөгеп, күріштік пен мақта алқаптарының көлемі артты
Мұндай антропогендік факторлардан теңізге 1960-1965 жылдары 44 мың текше метр су кұйылса, 1974-1978 жылдары 13 мың текше метрге азайды
Тіптен 1990 жылдары судың мөлшері екі есеге кеміді
Нәтижесінде Аралға құйылатын судың 89 пайызға азайып, теңіздің су айдыны 30-200 шақырымға дейін құрғады
Судың тұздылығы 40 пайызға дейін артты
Осылайша, Арал шөлге айналып, құрғап қалған теңіз түбінен жыл сайын зияндылығы жоғары 2 млн тонна тұзды шаңдар көтеріліп, экологиялық зардапты аймақ атанды
Экологиялық дағдарыс салдарынан Арал өңірінде адамдардың денсаулығы күрт төмендеп, аурушаңдық белең алды
Аралды құтқару – әлемді құтқарумен пара-пар мәселеге айналды. 
Тәуелсіздіктің алғашқы жылдарынан-ақ Арал проблемасын Мемлекет басшысы Нұрсұлтан Назарбаев ашық айтып, әлем елдерінің назарын аударды
Мәселенің өткір екендігіне Орта Азия елдерінің басшыларына түсіндіріп, бірлесе шешуді үндеп, Президенттердің басын Қызылорда қаласында қосты.
Бұл 1993 жылдың 26 наурызы еді
Яғни Арал проблемаларына арналған алғашқы халықаралық конференцияға Қырғызстан Президенті Асқар Ақаев, Тәжікстан Президенті Эмомали Рахмон, Түрікменстан Президенті Сапармұрат Ниязов, Өзбекстан Президенті Ислам Каримов қатысты
Конференция барысында Арал теңізі және Арал маңы проб­лемаларын шешу, экологиялық сауықтыру және Арал аймағының экономикалық дамуын қамтамасыз ету бойынша бірлескен әрекеттер туралы келісімге келіп, Халықаралық Аралды құтқару қоры туралы Ереже қабылданды.
Әрине, Арал мәселесіне арналған халықаралық конференция Сыр өңіріндегі айтулы мәселелердің шешілуіне ұйытқы болды
Яғни конференция қорытындысы бойынша оған қатысушы мемлекет басшылары атынан Біріккен Ұлттар Ұйымына Үндеу жолданды
Халықаралық қауымдастықтың қолдауымен Арал теңізі бассейнін экологиялық сауықтыру мен аймақ тұрғындарының әлеуметтік-экономикалық деңгейін көтеру мәселелері бойын­ша бірлескен нақты істер мен бағдарламалық жобаларды қаржыландыру жөнінде уағдаластық жасалды
Ең бастысы, халықаралық «Аралды құтқару қоры» құрылды
Қордың төрағалығына Нұрсұлтан Назарбаев сайланды
Орта Азия елдері үш жыл сайын қордың жұмысын үйлестіретін болып шешті
Міне, осы Халықаралық қордың құрылғанына биыл 25 жыл толып отыр.
Айта кететіні, сол кездегі Қызылорда облысының басшысы, мемлекет және қоғам қайраткері Сейілбек Шаухаманов Арал проб­лемасын терең түсініп, 90 жылдардың басында-ақ облыс әкімдігінің жанынан «Арал проблемасы жөніндегі» комитет құрды
Облыс басшысы халықаралық конференцияның жоғары деңгейде өтуіне баса көңіл бөлді
Мен облыс әкімінің бірінші орынбасары ретінде конференцияның жұмысшы тобының төрағасы болдым әрі халықаралық шараның ұйымдастыру жұмыстарымен шұғылдандым
Конференцияны ұйымдастыру жұмыстарымен Алматы қаласына бірнеше рет барып, Су шаруашылығы комитетіне және т.б
мекемелерде арнайы болып, Арал теңізі жайлы материалдарды жинадық
Тіпті Санкт-Петербургке іссапармен барып, Арал теңізінің экологиялық картасын алдық.
Конференциядан кейін Аралды құтқару қоры жедел іске кірісті
Біріккен Ұлттар Ұйымының тиісті комитеттерімен, ЮНЕСКО, Бүкіләлемдік Банк, Азия Даму Банкі, ТАСИС ұйымдарымен, сонымен қатар Германия, Дания, Израиль, ­Канада, Нидерланд, АҚШ, Швейцария, Кувейт және басқа да донор елдер үкіметтерімен біріге отырып, Арал аймағының әлеуметтік және экологиялық проблемаларын шешуге бағытталған түрлі жобалар мен бағдарламалар қолға алынды.
Атап айтқанда, 1994 жылы Орталық Азия мемлекеттері басшыларының келісімімен «Арал теңізі алабының бағдарламасы» қабылданды
Бағдарлама арқылы Арал теңізі төңірегіндегі қоршаған ортаның жағдайын тұрақтандыру, Арал маңының бүлінген экологиясын қалпына келтіру, алқаптың су және жер ресурстарын қалпына келтіру және т.б көзделді.
1997 жылдың бірінші жартысында Бағдарла­маны қаржыландыратын Орталық Азияның бес елі және негізгі халықаралық ұйымдар және оның ұйымдастырушылық-басқарушылық құрылымы анықталды
Яғни су ресурстарын басқарудың аймақтық стратегиясы, су қоймаларын және бөгеттердің тұрақтылығын қамтамасыз ету, гидрометеорологиялық қызметтер, экологиялық ақпараттың аймақтық жүйесін, су сапасын басқару, Арал теңізінің солтүстік бөлігін қалпына келтіру және т.б
жүйеленіп, тиісті жұмыстар басталды
Мәселен, құны 65 млн АҚШ доллары тұратын «Сырдария өзенінің ағысын және Арал теңізінің солтүстік бөлігіндегі су деңгейін реттеу» (І-кезең) Жобасын сәйкестендіру және бағалау бойынша жұмыстар басталды
Жобаны іске асыру 1998 жылдан бастап қолға алынды
Бүкіләлемдік Банк, Германия үкіметі және Кувейт қоры қаржы бөлді.
2002 жылдың 6 қазанында Душанбе қаласын­да Аралды құтқару қорының құрылтайшы мемлекеттерінің басшылары Бағдарламаның бірінші кезеңін талқылап, екінші кезеңін бастауға уағдаласты
Осылайша 2003-2009 жылдары екінші кезеңі Аралдың солтүстік беткейін қайта қалпына келтіру жұмыстары жүргізілді
2009 жылы Қордың Атқарушы комитеті Бағдарламаның 3-кезеңін бастады
Осылайша, «Ғасыр жобасына», «Дүниенің сегізінші кереметіне» баланып жүрген «Сырдария өзенінің арнасын реттеу және Арал теңізінің солтүстік бөлігін сақтап қалу» жобасы дүниеге келді
Адамзат тарихында теңізді екіге бөліп, сақтап қалу тәжірибесі бұрын-соңды болған емес-тұғын
Жобаның маңыздылығы осында.
Айта кететіні, тұңғыш халықаралық конференциядан кейін жұмысшы топ (төрағасы өзім болдым) Сыр өңірінің экологиялық жағдайын Үкіметке түсіндіріп, Қызылорданы экологиялық облысқа жатқызу мақсатында жұмыстар жүргізілді
Халықаралық конференцияның жұ­мысшы тобы мүшелерінің белсенді ізденісімен «Арал өңіріндегі экологиялық қасірет салдарынан зардап шеккен азаматтарды әлеуметтік қорғау туралы» Заң жобасы жасалды
Әрі оны Ұлттық ғылым академиясының ғимаратында Үкімет мүшелері мен ғалымдардың алдында қорғадық
Топ мүшелері теңіздің экологиялық әсерін жан-жақты ғылыми негізде түсіндіріп берді
Осындай талқылаулар мен пікірталастардан кейін Заң жобасы қабылданды.
Заң бойынша Экологиялық апат аймағы, Экологиялық дағдарыс аймағы, Экологиялық дағдарыс жағдайына жақындаған аймақ болып топтастырылып, тұрғындарға әлеуметтік көмек тағайындалды
Осылайша, Сыр өңірінің тұрғындарының айлық жалақыларына пайыздық үстеме қосылды
Сондай-ақ медициналық қызмет көрсетуді, денсаулық сақтау ісін қаржыландыруды және материалдық жағынан жабдықтауды ұйымдастыру, халықты әлеуметтік жағынан қолдау, экологиялық апат салдарынан зардап шеккен адамдарға берілетін қосымша өтемдер мен жеңілдіктер және т.б
халыққа тиімді жағдайлар бекітілді
Мұның игілігін аймақ жұрты осы күнге дейін көріп келеді.
Маңызды жобаның басы-қасында болғаным­ды айта кеткім келеді
Оның үстіне он жыл Арал ауданының әкімі қызметін атқардым
Жоба­ның арқасында Арал теңізіне жан бітіп, балық шаруашылығы дамып, өзге өңірлерге көшіп кеткендер атақонысқа қайта оралды
Атакә­сіпті жалғаған ұрпаққа куә болдым
Расында, қазір Аралдың балығы алыс-жақын шет елдерге экспорттала бастады
Теңіз қалаға жақындады
Халықтың әлеуметтік жағдайы жөнделді
Солтүстік Аралдың жаңғыру жұмыстарымен жұрттың бойында үміт оянып, бойларында келешекке сенімділік орнықты
Мұны теңіз маңында қоныс тепкендердің көңіл күйлерінен байқауға болады.
Әлі есімде, 2005 жылдың 27 сәуірінде Елбасы Нұрсұлтан Назарбаев іссапармен Арал ауданына келді
Президент Көкарал бөгетін өз көзімен көріп, ғалымдар мен жобалаушыларға: «САРАТС жобасы іске асқанда Арал қаласына теңіз суы келе ме?» деді
Бұл сауалға мамандар теңіз жиегінің 25-30 шақырым ғана жетпей қалатынын айтты.
«Ендеше, Кіші Аралды теңізден бөліп алып, жағалауды қалаға дейін жеткізуіміз керек
Ол үшін САРАТС жобасының екінші кезеңін бастағанымыз дұрыс» деп кесіп айтты.
Осыдан былай айтылған шаруаны орындау жолында қыруар жұмыстар атқарылды
Кіші Аралдың су баспаған жерлерінде сексеуіл ормандары бой көтере бастады
Сексеуілді орман алқаптары жергілікті жердегі азаматтардың белсенділігі арқасында жүзеге асты
Қазір 500 гектар алқапта сексеуіл жайқалып тұр.
Мұндай маңызды істер алдағы уақытта да атқарыла беретіні анық
Өйткені Арал тағдыры – адам тағдыры
Сондықтан бұл мәселеге бейжай қарауға болмайды.
Нәжмадин МҰСАБАЕВ,
Арал және Қазалы аудандарының 
Құрметті азаматы
Қызылорда облысы
