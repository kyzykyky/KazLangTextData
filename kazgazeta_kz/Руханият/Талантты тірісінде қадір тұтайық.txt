Қазақстан Жазушылар одағының мүшесі, Қарағандыға ғана емес, республикаға есімі белгілі ақын, жазушы-журналист Кәрім Сауғабаев 60 жылдық тойын ешбір ұйымның не ешбір әріптесінің құттықтауынсыз көрмей қалған қос көзінің ащы жасын ішке жұтумен өткізді…
Кәрім Сауғабаев 1941 жылы қазіргі Қазыбек би ауданында дүниеге келген
Қарағанды педагогикалық институтының тарих-филология фа­культетін (1965), С.М.Киров атын­дағы Қазақ мемлекеттік универ­ситетінің журналистика факультетін (сырттай, 1972) бітірген
Балаларға арналған «Мойындау» (1973), Көктем келді, алақай!» (1975), «Ақша қар» (1980), «Сылдырмақ» (1993) кітаптарының, «Күдеріңді    үзбе» (1977), «Балқантаудың     басында» (1982),   «Үшқара     оттары» (1985)  жыр жинақтарының, «Мәди» атты  көркем  ой-толғау  кітабының (2000) авторы
Ақынның өлеңдерін 3,4,5-сыныптарға арналған оқулықтардан да таба аласыз
Шығармалары орыс, қырғыз, түрікмен тілдеріне аударылған
1977 жылдан Қазақстан Жазушылар одағы мүшесі болды
30 жылдан астам уақыт бойы аудандық  және  Қарағанды  облыстық  «Орталық  Қазақстан»  газетінде қызмет еткен
 Қазақстан Журналистер  одағы  сыйлығының лауреаты
Қазыбек би ауданының Құрметті азаматы.
Кәрім Сауғабаев – туған жерге деген махаббатты ту етіп жоғары көтере білген, туған жерінің атын Қазақстан тарихына алтын әріппен жазып қалдырған ақын
Оның бес бірдей өлеңіне халқымыздың сүйікті композиторы Ілия Жақанов ән арнап жазып, ел ішіне кеңінен таратты
Олар – «Балқантау баурайында», «Бал­қантау вальсі», «Балқантау», «Балқантау гүлдері», «Балқантау аққулары» деп аталады
Ақынның «Домбыра» өлеңіне композитор М.Егінбаев ән шығарған
Мұны Мақпал Жүнісова орындап жүрді
Жоғарыда аталған бес әнді Қайрат Байбосынов, Кенжеғали Мыржықбаевтар сахналарда талай мәрте құйқылжыта шырқады.
Қане, еске түсіріп көрелікші:
– Арқа жаққа жыл құстары жеткенде,
Кездесіп ек Балқантауда көктемде.
Көкірегімде сезім отын жағушы ең,
Адағайлап мен алыстан жеткенде.
Теруші едік Балқантаудың гүлдерін,
Саяладық мақпал қара түндерін,
Қолаң шаштың жұпарына тұншықтым,
Тұншықтым да, еріп кеттім, білмедім.
1999 жылы Кәрім Сауғабаев Қарағанды қаласына қоныс аударды
Жұбайы, педагог Майра Ақашева екеуі төрт бала тәрбиелеп өсірді
Қазыбек би ауданы таратылған соң Егіндібұлақ ауылындағы тұрмыстық-әлеуметтік жағдай сын көтермейтін болды
Академик Е.Бөкетов атындағы Қарағанды мемлекеттік уни­верситетіндегі журналистика бө­лімшесінің студенттеріне кәсіби білімін беруді қолға алған ақын 2000 жылы аяқастынан инфаркт алып, ауруханаға түсті
Ең қиыны, екі көзінің көрмей қалғандығы еді
Алғашқы сәтте дәрігерлердің көмегімен бір көзіндегі саңылауға да шүкіршілік еткен ол көп ұзамай қараңғылық құшағында мүлдем қалып қойды
Бұл ақынның 60 жасқа тақаған шағы болатын
Атақты халық композиторы Мәди туралы еңбегінің бірінші кітабын шығарып, қуанғанына азғана уақыт өткен-ді…
Сөйтіп, жаңа кітаптың тұсаукесері, 60 жылдық той – бәрі де адыра қалды
Өзі туып-өскен Қазыбек би ауданының әкімшілігі, Қазақстан Жазушылар одағы, Қарағанды облысы әкімшілігі «Ақын мырза, жағдайыңыз қалай?» деуге жарамады
Оның есесіне республикалық Жазушылар одағының мүшелігіне өтпеген, шы­ғармашылығымен елге танылма­ған, демеушілікпен бір кітабын әупірім­деп шығарған ақынсымақтардың тұсаукесері не мерейтойы дүркіреп өтумен болды
Осыны естігенде оның жастығына төгілген ащы жастың тамшылары еріксіз суға айналып жатты…
Расында, кеше ғана Қарағанды облысының мақтанышына айналған Кәрім Сауғабаевтың қос жанары көрмей қалғанда әдебиетке қатысты ұйымдардың естімегендей, сезбеген­дей тым-тырыс қалған немқұрайды мінезін қалайша түсінуге болар еді? Мысал керек пе? Қызылорда облысының халқы жазушы Зейнолла Шүкіровті өмір бойы алақанына сап көтеріп, мәпелеп өтті емес пе? Немесе сол облыстың тумасы Нұртас Исабаев Мәскеуден диплом ап елге жеткенде автоапатқа ұшырап, арбаға еріксіз таңылғанда атақты тракторшы, Социалистік Еңбек Ері Жадыра Таспамбетова (жатқан жері жайлы болғай!) комсомолдың Орталық Комитетінің алдына өткір мәселе қойып, ақынға Алматыдан екі бөлмелі пәтер алып бермеп пе еді?
Мүйізі қарағайдай, аты жер жарған Қарағандының екі көзі көрмей қалған ақынға медициналық тұрғыдан көмек бермегендігіне (егер де операция­ға қаржы табылса, жанарының көруіне үміт бар еді – ред.), Мәди туралы кітабының тұсаукесерін һәм 60 жылдығын өткізуге шамасы жетпегендігіне сенетін казақ бар ма? Тек ақынға деген құрмет, адал көзқарас жетпей жатқандығы болмаса
Оның үстіне облыс әкіміне Кәрім   Сауғабаевтың бақытсыздыққа тап болғаны жөнінде жанашырлықпен хабар берген орынбасары не мәдениет басқармасы бастығы болды ма екен десеңізші?!
«Әкімі  ақынын   іздеген  ел  бақытты»  дейді  ата-баба нақылы
  Қарағанды облысының басшылары Кәрім   Сауғабаевтай   абзал   ақынның   шығармашылық өміріне қатысты қамқорлығын аямас деген үміттеміз
Алдымен Алматыдағы   «Жазушы»   баспасында шаң  басып  жатқан   екі  жыр  жинағын шығаруға Қазақстан Жазушылар одағы мұрындық болса, нұр үстіне нұр болар ма еді?
Мүмкін Кәрім Сауғабаевтың биылғы 70 жылдық мерейтойын жерлестері атап өтетін шығар деген үміттеміз.
Қысқасы, қалай десек те, біздің қазақтың талантты өлгенде емес, тірі кезінде  қадірлегеніне не жетсін?!
Айтбай СӘУЛЕБЕК
