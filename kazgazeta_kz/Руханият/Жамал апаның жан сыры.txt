Елімізде білімді де білікті дәрігерлер көп
Солардың бірі – онколог дәрігер Қуаныш Шәдібайұлы
Қатерлі ісік ауруларын ауыздықтау ісі өзекті мәселеге айналып тұрған уақытта ғалым дәрігердің жасап жатқан жұмыстары респуб­ликамыздан тыс аймақтарғада таралуда
Екі күннің бірінде шетелдерге тәжірибе жинақтауға, озық үлгілі оталарды облыс орталықтарындағы клиникаларға көрсетуге, ғылыми конференцияларға кететін Қ.Нұр­ғазиевпен жолығудың сәті түспеді
«Әрбір мықты ер-азаматтың артында мықты әйел адам тұрады» деген бір данышпанның сөзін бір кезде оқығаным бар еді
Сол рас екен
Онколог дәрігердің анасы Жамал Қабдешқызымен кездескенімізде бұрыннан таныс адамдардай әңгімеміз бірден жараса кетті
Омырауында «Құрмет белгісі» ордені жарқырайды
Бұл – Жамал апаның ұзақ жылдар бойы ерен еңбектерінің нәтижесі екені анық.
– Сіздердің балалық шақтарыңыз қиын кезеңге тап болғанын жақсы білеміз.
– Казіргі Атырау облысының Новобогат ауданындағы Бабан ауылында 1934 жылы дүниеге келіппін
Әкем Қабдеш Бұрханұлының түр-түсі есімде жоқ, анамның айтуы бойынша ауылдық кеңес хатшысы болып жұмыс істеген екен
Өте ерте қайтыс болыпты
Сөйтіп, отбасында әкемнің шешесі Ағиба, Бұрхан атам, анам, ағам Нұрым, әпкем Мұхылиса алтаумыз қалдық
Есімді біле бастаған тұста отбасымыздың тірегі, анамның ендігі үміт артқан арқасүйері, жалғыз ағамды 17-ге толар-толмас жасында 1941 жылы соғысқа алып кетті
«Мылтық дегенді қолға ұстап көрмеген,қазақшадан басқа тілді біл­мейтін балам қалай соғыспақшы, жалғызымды сақтай гөр» деп Аллаға жалбарынып, анам күндіз-түні уайым шекті
Үлкен шешем: «Күннің күркірегенінен қорқатын еді, енді жанған оттың ішінде қалай жүр екен, қарағым» деп жылайтын да отыратын
Соғыс кезінде әйелдерді, соның ішінде менің анамды да канал қазуға алып кететін, олар айлап үй көрмей қара жұмыс істейтін.

Мектепке 1941 жылы бардым
Дәптер, қалам, оқулық дегендер атымен жоқ
Демалыс күндері ескі жұрттар қалған күлді, күресінді аралаймыз, одан ескі аяқкиімдер іздейміз, табаны резеңкі аяқкиім тапсақ, соны өртеп, күлін суға ерітіп сия қыламыз
Қамыстың басына қаламұшты жіппен байлап қаламсап жасаймыз
Ескі кітап тапсақ оны олжаның көкесіндей көреміз, кітаптың жазуларының арасындағы ашық жерге сабақ жазамыз
Анам табылған қойдың жүнін құрастырып жүріп, қалың етіп иіріп шұлық тоқып береді
Сондай шұлықтың екеуін қабаттап киіп, ауыл­дан 7-8 шақырым жердегі мектепке жаяулатып барамыз
Жазда жалаңаш, ашқұрсақ жүре береміз.
Ал 1945 жылдың желтоқсанында үйімізге сүйінші хабар жетті
Ағатайым Вена арқылы елге оралды
Колхозда істейтін жұмыс табылмағандықтан ағам аудан орталығындағы мектепке әскери дайындық пәнінің мұғалімі болып орналасты да, бізді көшіріп алды
Ағамның бізге жасаған қамқорлығы көп
Екі қарындасына, яғни Мұхылиса екеумізге ел кимегенді кигізіп, әлпештеп еркелетіп өсірді
Өкінішке орай, кейін жалғыз ағам Нұрым өмірдің бірде-бір қызығын көре алмай, бір баласынан бір жапырақ нан жей алмай, 53 жасында жүрек талмасынан қайтыс болды.
– Ал жастық шағыңыз несімен есіңізде қалды?
– Мен аудандағы Амангелді атындағы мектепті бітірген 1951 жылы Ал­матыдағы медициналық институтта фар­мацевтикалық факультет ашылып, 50 студентті оқуға қабылдады
Бүкіл курс­та 4 қана қазақ қызы болдық: Наура, Зоя, Шаркүл және мен
Нау­ра мен Зоя орыс мектебін бітіріп, ал Шаркүл екеуміз қазақ мектебін тә­­мамдап келгенбіз
Институтты бі­ті­ріп мемлекеттік емтихан тапсы­рып жатқан кезде өзімнен 4 жас үлкен дәрігер, қызылордалық жігіт Шәдібай Абдуллаевпен көңіл қостым
Тұрмысқа шыққан күннен бастап дүниеден өткенге дейін бірде-бір рет ол кісінің есімін атамай, тек Шәкең дейтін болдым
Қызылордаға келін болып түскеннен кейін мен қалалық №1 дәріханаға, ал Шәкең облыстық ауруханаға оташы-дәрігер болып орналасты.
– Ата-енеңіз қандай жандар болды? Сіз қандай ортаға келін болып түстіңіз? Бір керемет жағдай, қайын сіңлілеріңіз сізді әлі күнге дейін «мама» деп атайтынын білдік.
– Атам Нұрғазы мен енем Базар­күлмен 13 жыл бірге тұрудың өзі отбасымызға үлкен тәлім-тәрбие мектебі болды
Қазақы салт-дәстүрді жалғастыру, жақыныңды алыстатпау, алысты бауырға тарту, дос-жолдас таңдау, жақсыға жақын жүру секілді өмірлік қағидаларды ата-енеммен 13 жыл бірге тұрғанымда көңіліме мықтап тоқыдым
Кейін өзім де керек кезінде қолдануға машықтандым
Ең ­бастысы, біздің отбасымызда ауызбірлік күшті болатын, үлкеніміз бар, кішіміз бар, дауыс көтеріп сөйлеу деген болған емес
Тұңғыш ұлым Маратты, артынша егіз баланы дүниеге әкелгендегі ата-енемнің қуанышын әлі күнге дейін ұмытқан емес­пін
Шәкеңнің 4 қарындасы бар екен
Яғни қайын-сіңлілерім шет­те­рінен сезімтал, бауырмал, алдай да баурай да білетін жұмсақ мінезді, адамды өзіне жақын тартып тұратын қасиеттерге ие қыздар болып шықты
Жас шамаларына қарай, оларды «төрт құбылам» деп атадым
Бірінші құбылам – Шәрбан, сосын Сарагүл, Бейсенгүл, Сартай, үйдіңде төрт қабырғасы болады ғой
Егер біреуі әлсіз болса шаңырақ құлайды емес пе?! Төрт құбылам жел жағымның панасы болды, жан-жағымнан жел де өтпейтін, қар да, жаңбыр да жаумайтындай еді
Алаңсыз жұмыс істеуіме, ағайын-туыспен, көпшілікпен араласуда, қонақ күтуде балаларды өсіріп, тәрбиелеуде осы төрт құбыламның сіңірген еңбектері көп
Елу төрт жыл бойы өмір ағымында бірге жасап келеміз
Қайын сіңлілерім қолымызда тұрып оқыды
Кейін бойжетіп тұрмысқа шықты, төртеуі де медицина саласының қызметкері болды, бүгінгі таңда немере сүйіп отырған әжелер ғой.
– Шәкеніңіз, яғни Құдай қосқан қосағыңыз қандай адам? Жар таң­дауда қателеспеген секілдісіз…
– Шәкеңнің тез шешім қабыл­дайтын батылдығы, адам тани білетін сұңғыла түйсігі, зерек ақылы, от ауыз­ды шешендігі оны қай ортада болсын ерекшелендіріп тұратын
Арда азаматпен тағдырымды қосқан Аллаға ризашылығым шексіз
Медицина ғылымының докторы, профессорға дейінгі еңбек жолын Шәкенім дәрігер-хирург болып жұмысқа орналасудан бастаған еді
1957 жылдан бастап аурухананың бас дәрігері болды, дәрігерлік, ғалымдық, қоғамдық қызметтері ескеріліп бірнеше мәрте мемлекеттік марапаттарға ие болды
Ол Н.И.Пирогов атындағы ТМД Хирургтер Ассосиациясының құрметті мүшесі
1977 жылы Шәкеңді Алматыға жұмысқа шақырды
№12-нші клиникалық ауруханаға бас дәрігер болып бекітілді
Кейін сол жерден кафедра ашты
Медициналық университетке барып студенттерге сабақ беріп, болашақ дәрігерлерді тәрбиелеуге үлес қосты.
– Сонымен сіздердің жастық шақта­рыңыз қалай өтті? Есте қаларлық сәт­терді немерелеріңізге айтып отыратын көрінесіз…
– Біздің үй болған уақытымыз 1956 жыл
Ел-жұрттың соғыстан кейін тұрмыстары кенеліп кетпеген кез еді ғой
Бір ғажабы, ол кезде Қызылордада жеміс-жидектер, көкөніс пен қауын-қарбыз өте көп болатын
Қарбыздарының сырты қап-қара, лак жалатып қойғандай жалтырап жататын
Біз «Қазақ» көшесінің №7 үйінде, үш бөлмелі пәтерде тұрдық
Ол үйде ылғи бастықтар тұратын, қонақ шақырса бізді де қосып шақыратын
Ол уақытта қазіргідей қазы-қарта, неше түрлі салаттар, торт дегендер атымен жоқ
Мал сойған адам қойдың төрт сирағы мен ішек-қарнын асады да, ортаға қояды
Осының өзі үлкен сияпат болып саналады
Болмаса мол етіп жұмыртқаны пісіреді де, екі-үш жерге, қасына тұз қосып қояды
Әр адам нешеуін жегісі келсе соншасын аршып жейді
Сәбізді көп етіп турап жуа, қара бұрыш, тұз қосып кейбір үйлер кәрістің чимчиін жасайды
Осылай қонақ шақыратын
Бірақ соған барлығы риза болушы еді
22 жыл Қызылордада тұрғанда көптеген отбасыларымен туысқандай болып араластық
Өзіміз де күніне екі-үш үйге қонаққа баратынбыз.
Алтын тоның болса да,
Жаға менен жең керек.
Асқан батыр болсаң да,
Ағайын мен ел керек, – дегендей, Шәкенімнің алтын басын қадірлейтін ағайын туғаны, араласатын адамдары өте көп болды
Мәселен, Дәуіржан Айдаров, Исатай Әбдікәрімов, Самит Далдабаев, Қозтай Әбуов, Сыздық Шүленбаев, Шахмардан Есенов, Мұстақым Ықсанов, т.б
Алаштың небір маңдайы жарқыраған біртуар марқасқа ұлдарымен отбасымызбен аралас-құралас жүрдік, көбісі жақсы жолдастарымыз болды
2002 жылы Шәкеңнің 75 жылдығын Қызылорда облыстық аурухана ұжымы 450 кісілік мейрамханада керемет етіп өткізді
Әр ауданның басшылары, жергілікті кәсіпкерлер түгелдей келіп, тойдың мағыналы, көңілді өтуіне бір кісідей атсалысты.
Осының бәрі Шәкенімнің арқасы ғой, оған алғысты көзі тірісінде айтпағаныма қазір қатты өкінемін
Бір таңғаларлық жай, облыстық ауруханада істейтін дәрігерлердің үйлеріне қонаққа барып не оларды үйге шақырып көрген емеспіз
Мүмкін бұл Шәкеңнің үлкен ұжымның басшысы ретінде ұстанған өзіндік бір қағидасы болған шығар
Табиғат берген мінез байлығы, дарқан жүрегі, дара болмысы бар Шәкенімді әрдайым құрмет тұттым
Асыл азаматтың алтын басын қадірлейтін ағайын-туғаны, ел-жұртының барлығына ризамын
Сыр өңірінің ұлы перзенті, қазақтың көрнекті ғалым-дәрігері Шәкенім (Шадияр Нұрғазыұлы) 80 жасқа үш ай толмаған мезгілде өмірден өтті.
– Шәкең аға екеуіңіз отбасында еліне елеулі, халқына қалаулы бола білген үш ғалым дәрігерді өсіріп шығарған екенсіздер…
– Алты баланы дүниеге әкеліп, бағып-қақтық, алайда бүгінде Құдаймен тең бөліскен екі ұл, бір қызым бар
Маратым Алматыдағы №12 аурухананың бас дәрігері, медицина ғылымының докторы, Қуанышым – Қазақтың онкология және радиология ғылыми-зерттеу институтының директоры, медицина ғылымының докторы, ал Гүлнәрім – эндокринолог-дәрігер, медицина ғылымының кандидаты
Үшеуі де үйлі-баранды, олардан жеті немере және үш шөбере сүйіп, сексеннің үстіне шығып отырған жайым бар.
– Әңгімеңізге рахмет.
Алдағы сәуір айында 81 жасқа толатын Жамал апаның бала тәрбиелеудегі үлгісі, жалпы адам баласына деген ақ пейілі кім-кімге де өнеге
Өзгелерге ілтипатты болуды, қолынан келген жақсылығын аямауды азаматтық міндеті етіп өмір бойы ұстанғаны әр сөзінен байқалып тұрды
Апаның ісмерлігі өз алдына бір әңгіме
Тіккен киімдері мен тоқыма өнімдері көзді арбайды
Ал әр баласын сыртынан «жаным», «күнім», «ботам» деп ет жүрегі елжіреп, шетел­де оқып жатқан шөберелеріне күн сайын телефон шалып барлық тірліктерінен хабардар болып, немерелерін айналып-толғанып, жақсылықтарына тілегін қосып шүкіршілігін айтып отыратын Жамал апамен қимай қоштастық…
Салтанат ҚАЖЫКЕН
