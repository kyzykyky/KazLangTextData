Отбасы құндылықтарының адам өмірінде алар орны ерекше
Бұрындары қазақтың дәстүрлі отбасы – демографиялық өсімнің кепілі болатын, яки дәстүрлі отбасы институтының тамыры тереңге кетіп, діңгегі берік еді
Ал бүгінгі таңда отбасы құндылығына бей-жай қарап келеміз бе, қалай өзі? Туындап отырған сауал да, мәселе де көп
Ендеше, «Шаңырақтың» бүгінгі бетінде отбасы және демография проблемаларын сараптап, оқырманға «біз қайтсек дәстүрлі отбасы құндылығын сақтап, демографиялық өсімге қол жеткіземіз» деген маңызды сұраққа жауап беріп көрелік.
Жиырма миллионға жетуге не кедергі?
Біздің демограф-ғалымдар 2020-2025 жылдары қа­зақтың саны 20 миллионға жетеді деп болжауда
«Жақсы сөз – жарым ырыс» деген
Соңғы санақ нәтижесі Қазақстанда адам санының өсімі бар екенін көрсеткен еді
Дегенмен кейінгі жылдардағы елдің демографиялық ахуалының нашарлап бара жатқанын ресми деректер де жоққа шығармайды
Ал әлемдік сарапшылар болса, «2050 жылға қарай дамып келе жатқан Қазақстанда бала туу көрсеткіші төмендеп, ел халқы 13 миллионнан астам адамды құрайды» деген болжам жасады
Мұндай тұжырым жасауға қазақ отбасындағы дағдарыс себеп болып отырған сияқты
Бағамдап қарасақ, сырт елдің сарапшылары аузын қу шөппен сүртіп отырған жоқ, олар еліміздегі демографиялық өсімнің Батыс елдеріндегідей қарқынмен келе жатқанына қарап, болжам жасауда
Қазір Еуропа елдері мен Ресейде туғандар санының өлгендердің орнын толтыра алмауы оларды қатты алаңдатып отыр
Сарапшылар «Ресеймен шекаралас ел болғаннан кейін сол елдегі демографиялық ахуал Қазақстанда да қайталануы мүмкін» деген пікір айтуда
Мұндай талдау посткеңестік кейбір шекаралас мемлекеттердің демографиялық өсіміне қатысты екен.
БҰҰ-ның есебі бойынша, Қазақстан халқы қартайып бара жатқан елдердің қатарына жатады
Қазақстанда жасы 65-тен асқан егде кісілердің үлесі бүкіл халықтың 7,5 пайызын құрайды
Мәселен, 2001 жылдан бастап демографиялық ахуал жақсарғанымен әр отбасында ба­ланың туу деңгейі төмендеп кеткен
Мысалы, әрбір отбасында қазір бір-екі баладан ғана бар
Зерттеулердің нәтижесі бойынша, мұның басты себептері – отбасының ажырасуы, еркектер арасындағы өлім көрсеткі­шінің жоғары болып отырғандығы, қазіргі жас отбасылар арасында еш жауапкершілік жүктемейтін азамат­тық некенің көбеюі болып отыр
Сон­дай-ақ спирттік ішімдіктермен әуес­те­ну, нашақорлыққа салынушылық және т.б
факторлар түптеп келгенде  салиқалы, саламатты отбасының қалыптасуына өз кедергісін тигізіп бағуда
Өз кезегінде аталған жайттар халқымыздың демографиялық мінез-құлықтың бұзылуына әкеліп отыр
Бұл – бәрімізді алаңдатар мәселе екені даусыз.
Демографиялық мінез-құлық қалай бұзылады?
Көптеген әлеуметтанушы, саясаттанушы маман­дардың қазіргі қазақ қоғамында дәстүрлі отбасы инс­титутының өз мәнін жоғалтып бара жатқаны турасында айтып келе жатқанына біраз болды
Қазіргі уақытта киіз туырлықты халық үшін қасиет пен киенің символы болған осы отбасы ұғымының һәм құндылығының өз бағасын жоғалтуына бірнеше себептер бар
Бұдан көп уақыт бұрын Батыстың футуролог ғалымдары айтқан Еуропа елдеріндегі халық санының жылдан-жылға азаю үрдісі, қазіргі жа­һандық мәдениеттің белортасында тұрған елімізге де өз әсерін тигізіп отырғаны жасырын емес
Елімізге идео­логиялық, мәдени, ақпараттық ша­буыл­дың болып жатқаны анық
Бұл өз кезегінде қоғамымызда сан түрлі субмәдениеттердің, яғни бұқаралық мәдениеттердің дамуына жол ашуда
Бұқаралық мәдениет дегеніміз – дәстүрлі отбасы қағидасын жоққа шығаратын, ортақ жауапкершіліктен гөрі жеке бастың күйін күйіттейтін эгоистік негіздегі құбылыс
Уақыт өткен сайын христиандық, еуропалық мәдениеттен жырақтап кеткен Батыс әлемінде отбасы құндылығы тозудың алдында тұр
Ерлі-зайыптылардың көптеп ажырасуы, демографиялық тоқырау – Батыстың басындағы бү­гінгі дерт
Оны шекара бекітіп, кеден қоюмен тойтара алмайсыз
Жа­һандық ақпарат негізінде пайда болатын бұқаралық мәдениетке тек төл рухани байлығымыз арқылы ғана қарсы тұруға болады
Олай болмаған жағдайда еліміздің демографиялық өсімін қуаттайтын дәстүрлі отбасы институтынан айырылып қалуымыз әбден мүмкін
Егер дәстүрлі отбасы құндылығын сақтай алмасақ, онда халықтың да ұлт ретінде сақталып қалуы екіталай
Бұл – демографиялық аксиома.
Еуропа елдері осы отбасы институтын құлдыратып алып, халықтың дәстүрлі өсіміне қол жеткізе алмай келеді
Төл дәстүрі мен руханиятымен сусындамаған отбасы – бұқаралық мәдениеттің ықпалында кетуге, біреуге бодан, тәуелді болуға бейім тұрады
Осылайша, Батыс елдеріндегі демографиялық мінез-құлықтың бұзылу дерті біздің қоғамымызға да жұғып отыр
Оған жаһандық сипаттағы түрлі  ақпараттық идеологиялар әсер етуде.
Соның салдарынан адамның балаға деген пиғылы өзгеруде
Әлемде қазір баланың құндылығы төмендеп бара жатыр
Бала орнына материалдық құндылықтарды алдыға мақсат етіп қою бізге Батыстан жұғып отыр десек болады
Ал дәстүрлі қазақ отбасында материалдық құндылық баладан артық болмағаны бесенеден белгілі
Халқымыз балаға «бала – бауыр етім» деп, ертеңгі қара шаңырақтың иегері ретінде қараған
Тіпті қазақтың небір зұлматтарды бастан кешіріп отырып, демографиялық өсімге қол жеткізуі осы балажандылықтың арқасы болса керек
Сонымен, дәстүрлі отбасының құлдырауының бір себебі, батыстық негіздегі демографиялық мінез-құлықтың бұзылуы десек болады
Өкінішке қарай, бала тууды машақат көру, проблема көзі ретінде бағалау балажанды халқымыздың әдетіне айналып бара жатқандай
Бұдан шығудың жолы бар ма?..
Демограф Мақаш Тәтімовтің айтуынша, елімізде 30 бен 50 жас ара­лығында жүрген 170 мың сүр­бойдақ бар
Жігіттеріміздің үйлену межесі – 27-28 жастан, қыздарымыздікі 25-26 жастан кемімей тұрғанда, саны көп, сапалы ұлт болуға да сенім жоқтың қасы
Ал үйленіп, жас отбасылар қата­рын толтырғандардың көбінің әлеумет­тік жағдай төмен
Баспанасыз сабылып жүргендері қаншама? Мемлекеттің жас отбасыларға қатысты жасап жатқан бағдарламалары белгілі бір әлеуметтік мәселелердің шешілуіне ықпал жасап, тууды ынталандыруы мүмкін
Бірақ бұл толықтай табиғи өсімге қол жеткізуге мүмкіндік береді десек, қателесеміз.
Осы орайда ҚР Демография саясат пен  отбасын нығайтудың 2010-2020 жылдарға арналған тұжырымдамасы қабылданғаны белгілі
Халықтың бала туу деңгейін көтеріп, өлімді азайту мен салауатты өмір салтын қалып­тас­тыру аталған құжаттың негізгі мақ­са­ты болып табылатынын ескерсек, ал­дағы уақытта демографиялық өсімге қол жеткізуге болатын сыңайлы
Тұжырымдама бойынша 2010-2020 жылдар аралығында елімізде бала туу көрсеткішінің артуына қолдау көрсету, өлім көрсеткішін төмендету, миграциялық көрсеткіштерді оңтайландыру, отбасыларға жағдай жасау шарттары көзделген
Сондай-ақ жәрдемақы көлемін арттыру, жас отбасылар­дың баспаналы болуы, еліміздегі мүгедектер мәрте­бесін халықаралық стандарттарға сәйкестендіру, халық өсімін шетелдегі қандастарымызды тарту есебінен көбейту қарастырылған
Алайда мемлекет тарапынан жасалып жатқан отбасыға, әйелге, балаға деген қамқорлықты жеткілікті дәрежеде деп айта алмаймыз
Себебі біздегі балаға берілетін жәрдемақыны, салыстыр­малы түрде айтсақ, Украинаға қарағанда – 1,5 есе, Белоруссияға қарағанда – 2 есе, ал Ресейге қараған­да 5 есе төмен.
Бірақ барлық нәрсені әлеуметтік факторға тіреп қоюға болмас
Дамыған елдердегі тәжірибе көр­сеткендей, отбасыдағы әлеуметтік-экономикалық жағдайдың жақсы болуы, көбіне демо­графиялық құрдымға (де-популяция – автор) әкелуде
Сол себепті демогра­фиялық өсімнің екінші қыры да бар
Ол – дәстүрлі отбасы институттарын қайта қалпына келтіру, яғни ұлттық тәр­биеге негізделген отбасыны дамытуға то­лықтай бет бұру деген сөз
Ал дәстүрлі отба­сының діңгегі қазір ауылдарда ғана сақ­талып отыр десек, артық айтқандық емес.
Әр перзенттің
өз несібесі бар
«Өмірдің бір қызығы бала деген…», – деп Абай айтпақшы, кезінде дәстүрлі қазақ отбасында кемінде он сәби дүние есігін ашатын
«Өтемістен туған он едік, онымыз атқа мінгенде, жер қайысқан қол едік» деп Махамбет жырлағандай, қазақы дәстүрлі отбасында балажандылық басым болатын
Баланы ұлттық тәрбиемен өсіру, тұлға ретінде қалыптастыру бас­ты қағиданың бірі еді
Көпбалалы отбасылар  өткен ғасырдың 90 жылдарына дейін әр ауылда 100-ден асып жығылатын
Мәселен, елімізде көптеген «Батыр Аналар» шыққан қаншама ауылдар бар
Осыдан он-он бес жылды артқа тастап көз жүгіртсек, ауылда көпбалалы отбасылар саны басым еді
Ауылдағы осы үрдіс әлі де өз жалғасын тауып келеді деп айта аламыз ба? Осы орайда қазіргі таңдағы ауылдағы демографиялық жай-күйдің ахуалын білу үшін Алматы облысының Жамбыл ауданына қарасты Бесмойнақ, Сұңқар, Дегерес, Қара-Арша ауылдарына арнайы сапар жасаған едік.
Біз бірінші аттың басын Қара-Арша ауылына бұрдық
Ауыл сыртында қой бағып жүрген Қанай есімді ағамыздан ауылдағы көпбалалы үйдің бірін көрсетуді сұрағанбыз
Сонда ағамыздың жауабына таңғалдық
«Ауылдағы кез келген үйге кіріңіздер есік алдында ойнап жүрген 4-5 қара домалақты көресіздер
Құдайға шүкір, өзімде көпбалалы отбасыдан шықтым
Бір үйде он бір бала өстік
Қазір барлығымызда үйлі-жарлы болғанбыз
Бір-бірімізге жәрдемдесіп, сыйластықта өсіп-өнім келеміз»
Ағамыздың ниетіне разы болдық
Одан кейін қызыл шатырлы, ақбоз үйге беттедік
Бұл Жорахан  ақсақалдың үйі екен
Он бір бала тәрбиелеп, ұлын – ұяға, қызын қияға қондырған ол қазақтың өсіміне қатысты былай деп еді:
«Кеңес Одағы кезінде ауылда барлығы дерлік көпбалалы үй бола­тын
Бұл қазақы отбасылардың көбею­ге деген шынайы ниеті еді
Аштығы бар, соғысы бар халқымыз қаншама есе азайғаны белгілі
Біздің кезімізде ер де, әйел де жұмыс істейді
Қазіргідей жұмыссыз қалу өңіміз түгілі, түсімізге кірмейтін
Солай бола тұра, әр үйде оннан астам бала тәрбиеленіп өсіп жатты
Мен мұны өз тәжірибемнен айтып отырмын, шырағым»
Көнекөз қарияның айтуынша, ауылда қазір бұл үрдіс саябырлағанымен, әр үйде кемінде 4-5 бала өсіп жатыр екен
Расында, біз барып көзімізбен көрген ауылдарда демографиялық өсім, шүкір жаман емес
Бұрынғының арты, бүгінгінің қарты болған ауыл ақсақалдары барлығы дерлік, балаға қатысты бір-ақ мәселені айтады
«Әр перзенттің өз несібесі бар
Қорадағы қой егіз тапса, даладағы жусанның басы айыр шығады» дейді.
Ауыл адамдары өсім беріп жатыр деп көңіл көншітуге болмас
Себебі, қала халқында демографиялық ахуал жақсы деп айта алмаймыз
«Әлеумет­тік мәселенің» нағыз айтылар жері – осы қала
Қала тұрғындарына бала турасында сөз қозғай қалсаң, әлеумет­тік жағдайдың төмендігін алдыға тарта­ды
Алматы қаласының  тұрғындары­нан осы мәселені нақтырақ білмек болып, әңгімеге тарттық
Мәселен, Дина Аралбаева сынды үш баланың анасы былай дейді: «Бізде шынын айтқанда жас отбасыларға, аналарға жағдай жасау жағы кемшін болып отыр
Мәселен, Ресейде «аналық капитал» – 10 мың доллар
Бізде жөргекпұл деп берілетін ақша бірінші балаға – 8 мың
Салыстырып көріңізші, мына қымбатшылықта әлгі 8 мыңға не алуға болады?»
Ал төрт баласы бар Айзада Қалиева болса ең құрығанда балабақшаға баланы орналастыруда, ауруханаға қаралуда жеңілдіктер жасалса дейді
«Алматы қаласында мемлекеттік бала-бақшаға айына бір балаға 25 мың теңге төлейсіз
Алатын жалақымыз 40 мыңның шамасында
Сондықтан мемлекет демографиялық саясатқа жан-жақты келуге тиіс
Өз басым бізде «бэби бумды» жасауға болатынына сенемін
Анығын айтайын, өкінішке қарай, өз елінде баспанасыз, жалдамалы пәтерде жүрген қазекең ешқашан бала өсіріп, тәрбиелеуден қашпаған
Тек мына қатал нарық арқаны кеңге жазуға мұрша бермей тұр».
Қаладағы ахуал – осындай
Қалада жоғалып кеткен төртінші бала мен ауыл­да сирек кездесетін бесінші баланы қазір қайта қалыптастыру керек-ақ
Алайда демографиялық өсім тек сан­ға қатысты десек қателесеміз
Өсім­ге дәстүрлі тәрбиенің де берері мол.
Бесік жырын
айтатын келіндер азайып барады…
Бір нәрсе анық
Ауылда да, қалада да дәстүрлі қазақ тәрбиесі ақсап тұр
Кезінде батыр бабамыз Бауыржан Момышұлы: «Біріншіден, бесік жырын айтатын келіндердің азайып бара жатқанынан қорқамын, екіншіден, немерелеріне ертегі айтып бере алмайтын әжелердің көбейіп бара жатқанынан қорқамын, үшіншіден, дәстүрді сыйламайтын балалардың өсіп келе жатқанынан қорқамын
Өйткені бесік жырын естіп, ертегі тыңдап, дәстүрді бойына сіңіріп өспеген баланың көкірек көзі көр бола ма деп қорқамын…» деген еді
Қазір біздің «пәлен пайыз орыстілді қазақ бар, ұлтжанды азаматтар некен-саяқ, демографиялық мінез-құлқымыз батыстанып барады» деп айтуымыз осы дәстүрлі отбасы құндылықтарынан айырылып қалуымыздан болып отыр
Расында, біз сан мың жыл ұрпақ еле­гінен өтіп, сұрыпталған рухани байлық­тың ең бастысы – адамгершілік қасиеттердің құлдырауына, тіршілікті азып-тозудан, тоқыраудан аман сақ­тап келе жатқан ұлы махаббат сезі­мінің жадағайлануына, жойқын бейәдеп қылықтардың қазіргі отбасында көрініс беруіне жол беріп алғандаймыз
Мұның өзі қазір әр үйде бар «көк жәшіктің» кесірінен болып отыр
Бізге сыртқы идеологиялық түрлі мәдениеттердің көпшілігі теледидар арқылы берілетінін ескермесек болмас
Бір нәрсе бар нәрсені тудырады
Әлдекімге еліктеп, өзіміздің төл рухани тәрбиемізді, ұлттық құн­дылықтарымызды отбасы – ошақ қасында пайдалануды доғардық
Сондықтан елімізде дәстүрлі қазақ отбасы қайта қалыптасуы қажет
Бұл – басы мемлекет болып ойланатын мәселе
Әйтпесе, демографиямыздың жай-күйі шетелдік сарапшылар айтқандай, нашарлауы әбден мүмкін.
Сұлтан Тайғарин
