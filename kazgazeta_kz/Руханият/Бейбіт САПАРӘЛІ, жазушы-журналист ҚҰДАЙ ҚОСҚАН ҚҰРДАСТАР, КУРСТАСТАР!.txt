Мен 1979 жылдың жазында шығармашылық сынақтың екі кезеңінен сәтті өтіп, орта мектепті алтын медальмен бітірген себепті бір ғана емтихан тапсырдым
Шығарманы беске жазып, сол кездегі С.М.Киров атындағы Қазақ мемлекеттік университетінің журналистика факультетіне оқуға түстім
Қалған қатарластар өзге үш емтихан тапсырып жатқанда университет төңірегіндегі қосалқы шаруашылық жұмыстарында ертелі-кеш жұмыс істеумен болдым
Менімен бірге басқа факультеттердің де өзім секілді медалистері болды
Дәл осы бір айдан астам уақыттағы қызықты оқиғаларды 2014 жылы жарық көрген «Кәусар кез» деп аталатын курстастар кітабында біршама ашып жазған да едік.
ҰСТАЗДАР ІЗІМЕН…
Ректорымыз академик Өмірбек ­Жол­дасбеков ерекше тұлға еді
Қазақ еліндегі ең жетекші оқу ордасының тұтастай қала­шыққа айналуына сіңірген еңбегі зор
Кейінгі кезеңдерде әрқилы алқалы жиындарда көріп, сапарлас та болған сәттеріміз бар
Адамгершілігі мен білімдарлығы, қайраткерлігі мен турашылдығы оқшау көрініп тұратын
Деканымыз Темірбек Қожакеев те өз кезеңінің кесек тұлғасы еді
Өзге факультеттер ішіндегі ең қиыны журналистер қауымын қатал тәртіппен ұстай да білетін, сонымен қатар ұлтжанды мейіріміне бөлеп әкелік қамқорлық та танытып қоятын.
Ал бұрынғы декан, профессор Тауман Амандосов жөнінде әңгіме бөлек
Әр студентті түп-тұқиянымен тез танып қоятын
Болашақта кімнің қандай биіктерге көтерілетінін де жазбай танитын
Босқа орын алып жүрсіңдер деп бірсыпыра курстастарымызды қайрап та алатын
Ұмытпасам, 1989-90 жылдары редакциямызға бірнеше мәрте іздеп келіп, «менің шәкіртім бол, барлық мұрама ие болып қал» дегендей қолқа салды
Алайда бас редакторлық қызмет атқарып, «Құнанбай қажы» кітабын енді ғана жаза бастаған абайтанушылық мұрағаттарын көлденең тартып, ұлағатты ұстаздың үлкен ұсынысынан мәдениетті түрде бас тарттым
Ренжімесе екен деп сол кезеңде жұмыссыз жүрген жерлес ақын інім, ғылымға бейімі бар журфак түлегі Бауыржан Жақыпты шәкірттікке ұсындым
Бауыржан да тау тұлғалы Тауман ағаның үмітін толық ақтай білген секілді
Ақселеу Сейдімбек ағамыз соңғы курста дипломдық жұмысымызға пікір жазды
Зерттеулеріміз ұнап, оқу бітіргесін бірден республикалық ғылыми-көпшілік «Білім және еңбек» журналына жауапты қызметке шақырды.
Асыра айтқандық емес, әр курстасым өз алдына жеке бір тұлға
Одақ, республика, облыс, аудан көлемінде есімдері мен істері жарқырай танылғанына кейінгі өмір кезеңдері куә
Екі – министр, он – бас ­редактор, ­жиырма – жергілікті басшылар шықты десем де қателеспеймін
Курстастарымыз бір-бірлерін демеп, өрге сүйреген өмір белестері де болды
Жазған шығармалары Мемлекеттік сыйлыққа ілігіп, соның желісінде көркем фильм түсіріліп, шет тілдерге аударылып жатуы да тектен-тек емес
Сол курстастарды атақ-мансаптарына қарамай – Асқар ­Ахметов, Сағатбек ­Медеубеков, Нұрлан Берғазиев, ­Алтынбек Сәрсенбаев, Дархан Мыңбай, Еркін Қыдыр, Нұртөре Жүсіп, Шәмші Паттеев, Жүсіпбек Қорғасбек, Баян ­Бекетова, Гүлзира Молдажаппарова, Әлисұлтан Құланбаев, Қарашаш Тоқсанбай, Әлімжан Жарылқағанов, Батырбек Садықанов, Ғалым Омарханов, Бейбіт Құсанбек, Серғазы Мұхтарбек, Жұмағали Арғынбаев, Үмітхан Алтаева, Александр Тасболатов, Сүндетулла Әбілов, Сейдәлі Әбдіқадыров, Сейіт ­Омаров, Жаңабек Шағатай, Төлеш Асанов, ­Абдолла Дастанов, Дүйсенәлі Молдақұлов, ­Рымтай Сағынбекова, Қасым Ағабеков, Айгүл Мақатаева, Ботагөз Жанпейісова, Әбен ­Жасыбаев, Бейсен Бұйрабаев, Бақыт ­Досымов, Бейсенғазы Лұқбеков, Ләззат Молдашева, Таңсұлу Мейірманова, Мәриям Мыңбаева, Жанарбек Туғанбаев, Бекен Мұстафин деп мұнан әрі қарай тізе берсек болады
ҚазҰУ-дің журфагінің бүгінгі таңдағы деканы да біздің курстас Сағатбек Медеубек екенін естен шығармаған жөн.
Курсымызда ең тентек Қалжігіт, ең белсенді Батырбек, ең сымбатты Баян, ең үздік оқыған Үмітхан десем шындыққа біршама жанасатын шығар?!
Ізденімпаз, жаңалыққа құмарту, өмірдің әр саласын шұқшия зерттеу, қоғамдық жаттанды пікірлерге төзе алмау­, ұлтжандылық, қоршаған ортаға жанашырлықпен қарау, өнер мен ғылымға басыбайлы ден қою, міне, осы айтылғанның барлығы да біздің қатарластарға тән мінез еді.
Бес жыл бойына көргеніміз бен көңіл­дегіміз жетерлік
Жатақханада жатпаған соң Алматының орталығындағы ескі оқу корпусының дәліздері жадымызға жиі орала береді
Қазақ ұлттық Өнер академиясының ғимаратына барғанда әр жолы алар әсеріміз ерекше
Ұстаздар, университет басшылары, тәрбиешілер, барлықтарының есімдері мен ақыл-өсиеттері ұмыт қалған жоқ
Араб тілі пәнінен дәріс берген профессор Мәрзия Мәженова апай үйреткен Құран аяттары мен дұғалар да сол марқұмдардың рухтарына бағыштауымызға сұранып тұрғандай
19 жасымда Ыбырай Жақаев, 20 жасымда ­Олжас Сүлейменов, Әнуар Әлімжанов, Мұрат Әуезов және Ленинградта Лев Гумилевпен жақын танысып, 20 жасымда Д.Қонаевтың көмекшісі жазушы-сыншы Владислав ­Владимиров арқылы Кооператив көшесі атақты ақын, Шоқан жайлы «Идущие к верщинам» романын жазған, Шоқанның өлтірілгендігі жайлы ең алғаш мәселе көтерген мәскеулік С.Н.Марковтың атына ауыстырылуына тікелей себепші болғандығымызды, сондай-ақ 1983 жылы үш айлық оқу-өндірістік тәжірибені «Қазақфильм» киностудиясында өткізіп, 1985 жылғы Шоқан Уәлихановтың 150 жылдығы қарсаңында ЮНЕСКО сұранысы бойынша алдын ала түсіріліп, алты тілге аударылған «Шоқан Уәлиханов» деректі фильмінде редактор мен сценарий жазушысы болып, небәрі 21 жасымда Бішкек-Фрунзеге барып атақты Шыңғыс Айтматовтан сұхбат алғанымды, т.б
тарихи оқиғаларды студенттік шақтың ешқа­шан ұмытылмас белгілері деп айта аламын.
1990 жылы «Қазақстан пионері» – «Ұлан» газетінің бас редакторы, тұңғыш халықаралық «Заман-Қазақстан» газеті мен «Түркістан» апталығының бас редакторының бірінші орынбасары қызметтерін атқарған кезімізде отызға толмаған жасымыз бар екен
Біздің буынның өзгеше мықты болуын студенттік шақтарда өз беті­мізше ілім ізденіп, ақиқатты табуға ұмтылып, рухани тоқыраумен күресіп, ұлт тәуелсіздігіне құлаш ұрып, жаңаша жаңғыруға түбегейлі бет бұрумен тікелей байланыстырар едік
Алдағы уақытта да алар асуымыз біз үшін өте көп деп білеміз.

ҚОС БЕЙБІТТІҢ БАҒЫ ЖАНҒАН ЖЫЛ
Өз басым кітапханада көп болатынмын
Жатақхана төңірегінде ашық алаңда футбол ойнау, тау жаққа серуендеу, тарихи өлкелерге саяхаттау, курстастарымыз туған ауылына демалыс күндерінде бару, әдеби-шығармашылық кеш өткізу, өзге оқу орындарындағы қызық-қуаныштарға ортақтасу, міне, осылайша тізбелей берсек те болады.
«Көкпар» деп аталатын жастар телесайыс клубы көпшіліктің есінде бар шығар
Нұртілеу Иманғали жүргізетін бағдарламаның 1985 жылдағы жазғы бір хабарына өзім Қазақ теледидарына қызметке тұруына себепші болған Бейбіт Құсанбек курстасым қоярда-қоймай шақырып, баталист-суретші В.В.Верещагиннің тарихи бір шығармасына байланысты қиын сұрақ қойып, білімпаз-алғыр студенттерді қапы қалдырғаным бар
Сол телесайыстан соң білгір жастар клубы мүшесі, ҚазМУ-дің филология факультетінің студенті Ләйле Дәулетпен танысып, ал Бейбіт Құсанбек сол хабарға қатысушы Ғазизамен танысып, келесі жылында семейлік екі аттас Бейбіт те қызылордалық өмірлік қосақтарымен неке қидырды
Қысқаша тарих осындай.
Бүгінде Астана мен Алматыдағы курстас­тар жиі бас қосып отырады
Той-томалақ пен өлім-жітімде өзге аймақтағы курстастар да шама-шарқы жеткенше төбе көрсетіп кетеді
Қиыншылыққа ұшыраған курстастарға да ұйымдасқан түрде көмек көрсетіліп жатады
Ұйымшылдық барлық студенттерге тән
Ал біздің курс әрқашан бірегейлігімен ерекшеленеді.
Дайындаған
Ақбота МҰСАБЕКҚЫЗЫ
