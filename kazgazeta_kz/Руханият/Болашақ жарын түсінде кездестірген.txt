22-наурыз, Ұлыстың ұлы күні дүниеге келген адамдардың ерекшеліктері, болашаққа деген сенімділігі мықты болатындығы туралы баспасөз бетіндегі мақаладан оқығаным бар еді
Қазақ телевидениесінде 25 жыл,  кейін медициналық журналдарда он жылдан астам  уақыт еңбек етіп келе жатқан ­замандасым, журналист Аршагүл ­Тойбай ақжарқын мінезді, көпшіл адам
Кейде оның әңгімешілдігін, көңіл сарайының кеңдігін баршамызға таныс тіл жанашыры Асылы Османға, балалар жазушысы Қымбат Әбділдаға ұқсататыным бар
 
– Аршагүл, Сіз қандай отбасында өсіп-өндіңіз? Адамның сөзге шешен, ойға бай болуы отбасында алған тәлім-тәрбиемен бірге жылдар бойы қалыптасатынына келісесіз бе?  
– Айтатыны жоқ, отбасы – туыстық жүйенің ортасы болып саналады ғой
Қазақ отбасында негізгі туыстық қатынас ерлер жағымен есептеледі
Алайда әйел жағының да туыстық байланыстарының өзіндік атаулары бар
Жалпы алғанда ұзын саны тоқсанға жететін туыстық қатынастар өзара түсіністікке, берекеге құрылады ғой
Мен Алматы облысының Таусүгір ауылында туып-өстім
Әкемнің ата-анасы мен дүниеге келгенде өмірден өтіп кеткен екен
Алайда 4 апайы, 2 інісі болды
Әкем өте әңгімешіл адам еді
Бастапқыда Кеген жақта қара жұмыс істеп, одан соң Нарынқол тас жолын салып жатқан кезде Еділбай есімді жігітпен танысып достасады
Екеуі бір үйдің екі қызына үйленеді
Қызыл ветеринарлар даярлайтын ауылшаруашылығы курсына барып, оқып та келеді
1941 жылы соғыс басталғанда осы алған мамандығының пайдасы тиеді.
– Анаңыз атақты бүркітші Жұмахан бидің немересі екенінен хабардармыз
Жалпы, Райымбек батырмен үзеңгілес жүрген талай адамдар сіздің бабаларыңыз екен ғой
Ал өзіңіз неше ағайындысыз?
– Мен ата-анамның төрт ұлының ортасындағы бетіне жел тигізбей өсірген жалғыз қыздары болдым
Яғни алдымда екі ағам – Бауыржан мен Бексұлтан, артымда екі інім – ­Батырбек пен Қайрат болғандықтан, тым ерке өстім
Ұлша киініп доп тептім, ұл балалармен алысып-жұлысып ойнайтынмын
Содан болар әлі күнге дейін еркінмін.  Өкінішке орай, бүгінгі таңда Қайрат екеуміз ғана жер басып жүрміз
Ең қымбат, етжақын адамдарымнан айырылғаныма да бірнеше жылдың жүзі болып кетті.
– Сіз болашақ жарыңызды түсіңізде көріп ғашық болған екенсіз…
– Өткен ғасырдың сексенінші жылдарының ортасында таңғажайып тамылжыған табиғат аясында жүрген болатынмын
Кенеттен толқындары сапырылысқан көк теңіз қарсы алдымнан кездесе кеткені
Бір үлкен кеме пайда болды да тура маған қарай бағыт алды
Сары өңді жігіт маған қолын бұлғап келеді
Түр-түсі есімде мықтап сақталып қалды
Ояна келсем түсім екен
Арада бір ай уақыт өтер-өтпесте бір құрбымның үйіне қыдырып барғанымда сол түсімде көрген жігітті кез­дестірдім
Аң-таң болып бетіне қара­ғыш­тай беремін
Жарты жыл бойы кездесіп жүріп, ақыры екеуміз бас қостық.
– Жұбайыңыз Волгоград жоғары заң академиясында сырттай оқитын еді ғой…
– Алматыда қатардағы милицио­нер болып жұмыс істеп жүр екен, үйлі-баранды болған кезде оқуын да бітіріп алды
Зейнеткерлікке милиция қызметкерлері 45 жаста шығады ғой
Қазіргі кезде отставкадағы полковник, осыған қарамастан «Тұран Әлем» банкісінің заң қызметін басқарады.
– Аралас-құралас жүретін құрбыла­рыңыз сіздің жұбайыңыз Ғұбайдулланың адамгершілігі зор жан екендігін жиі ауызға алады?
– Ер-азаматтың мінезінің кеңдігі, түсінігі молдығы әйелдің бақыты екен ғой
Маған тағдыр жолында өзімді құр­мет­тейтін, бетімнен қақпайтын адам­ның кездескеніне ризамын
Қолынан көп нәрсе келеді, қаланың пәтерлерінде тұрған кездерімізде су құбырларын өзі жөндеп салатын
Бала бағуға да, үй шаруасына ара­ласуға да уақыт тапты
Менің қазақ теледидарындағы тынымсыз еңбегіме кедергі келтірмеді
Аға­йын-туыста­рым­ның нағыз қам­қор­шысы бола білді
Өзінің екі қарын­дасы Ресей жерінде тұратын
Оларға да кө­мек­тесіп тұрды
Ата-анамыз дүниеден өт­кенде барлық шаруаны үн-түнсіз ұйым­дас­тыра білген­дігіне қайран қаламын.
– Балаларыңыз жайлы айтып берсеңіз?
– Қызмет жасап жүрген кезімде әлемнің Айтматовы атанған қырғыз жазушысы Шыңғыс Айтматовпен  екі-үш рет сұхбат жүргізген едім
Негізі,  жазушының шығармаларын мектепте жүргенде оқыдым
Кейіпкері Әселді ұнатқаным сонша, «Фрунзе қаласы, Ш.Айтматовқа» деп хат та жазып жібергенмін
Баламын ғой, алтыншы-жетінші кластағы кезім
.
Кейін  теледидар тілшісі ретінде ұлы жазушыдан сұхбат алуға бардым
Ол кезде «Қараш-Қараш», « Көксерек» фильмдері түсіріліп біткен
Алматыға Шыңғыс Айтматов кинорежиссер Толомұш Өкеевпен бірге келген екен
Әңгімеміз өте жақсы өтті
Қырғыз тілінде сөйлесе де, қазақ әдебиеті мен өнері, ұлттық байланыстар жайлы жазушының сөзі бізге түсінікті болатын
Қарапайым, сөзге шешен адам екен
Мен Әсел туралы хат жазғанымды, алған жауап хат мені көкке көтеріп тастағанына рақметімді айттым
Сұхбат беріп, қоштасып орнымнан тұра бергенімде, ол кісі менің аяғым ауыр екенін байқап қалды
Жымиып: «қыз болса, атын Әсел қоярсың…» деп ниет қылды
Айтқанындай, мен уақыты жетіп, қыз тудым
Атын Әсел деп қойдық
Сол Әселім Астанадағы Қазақтың мемлекеттік заң академиясын бітірді, артынша экономист мамандығын да оқып алды
Қазіргі күні  әкесінің жолын қуып, халықаралық компанияда заң қызметкері болып еңбек етуде
Ұлым Асхат Алматыдағы дарынды балаларға арналған физика-математика мектебін бітірді
Техника саласына баратын болар деп топшылаған едік
Алайда ол да әл-Фараби атындағы ҚазҰУ-дың заң факультетін аяқтап, осы сала бойынша қызметке кірісті.

– Ұлыңыз 20 жасында үйленді
Жалпы жастай үйленгендер өмір­дің ыстық-суығын бірге көреді, неке тұрақты болады деген ұғым сізге қаншалықты жақын?
– Құдайға шүкір, Айман дейтін қызбен мектепте бірге оқыды
Бір-бірін ұнатып жүргендігінен хабардар болып отырдық
Айман Алматы технологиялық университетін тәмамдады
Екеуі де диплом алар кезде отбасын құратын болып шешті
Қазір Әмірлан дейтін немереміз еңбектеуге талпынып жүр
Оттай ұйыған отбасымыз
Жұмыстан шаршап-шалдығып келгенімізде Әмірланды иіскеп ра­қат­танып қаламыз.
– Құда-құдағиларыңызбен араласып, мәре-сәре болып жатқаныңызды байқаймыз.
– Құдам Қасымбектің мамандығы – энергетик
Құдағиым Құралай – бас­тауыш сыныптың мұғалімі
Екеуі де көп балалы отбасында тәрбиеленген
Бір-бірімізбен бұрыннан бері білетін адам­дардай араласып кеттік
Біздің де, олардың да қала шетінде үйлеріміз бар
Қонақ күтіп қабылдауға өте қо­лай­лы
Ауласы кең, табиғат аясында са­лын­ған жер үйде тұру көңіл өсіреді ғой.
– Еңбек қуанышы дегенді қалай түсінесіз?   
– 1980 жылы қасиетті қара­ша­ңырақ – Қазақ теледидарына жұ­мыс­қа келдім
Ол кезде телевидениеге қызметке орналасу деген аспандағы айға қол жеткізумен бірдей еді
Олай дейтінім, бес-алты жылда бір орын босаса, оған бағы жанған адамдар жұмысқа орналасатын
Менің бағыма орай, біздің ұстазымыз, Қазақ теледидары тарихындағы бірегей тұлғаның бірі Совет Масғұтов осы жерде Бас редактор болды.  Сөйтіп әртүрлі редакцияларда телередактор болып 25 жыл еңбек еттім
Медициналық журналдарда соңғы 10 жылдан бері жұмыс істеп келемін.  Осыған қарағанда балалық шақтағы дәрігер болсам деген арманыма жақындаған сыңайлымын
«Здоровая Азия» және «Адам
Қоғам
Медицина» дейтін журналдарға редакторлық ете жүріп дәрігер мамандығының қаншалықты қиын, жауапты екенін сезіндім
Науқас жандарға ем-дом, дәрі-дәрмек қана емес, жұмсақ сөз, ыстық ықылас, жылы ниет керек екендігін түсінгендіктен қайырымдылық қорымен де айналыстым
Демеушілер тауып жағдайы ауыр науқастардың көңілін аулау мақсатын ұстандым
Осы саладағы атқарған еңбегім бағаланып, өткен жылы «Денсаулық сақтау ісінің үздігі» төсбелгісін омырауыма тақтым
Бұл менің еңбегімнің еленгені деп ойлаймын.
– Әңгімеңізге рақмет! Жақсы күндер­де кездесе берейік.
 Салтанат ҚАЖЫКЕН  
АЛМАТЫ
