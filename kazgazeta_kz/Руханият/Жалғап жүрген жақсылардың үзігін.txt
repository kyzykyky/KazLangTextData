Қарағанды облысы Қарқаралы ауданында туған Жұлдыз Тойбек жастайы­нан елгезек, сезімтал, өнерге, білімге құштар
Бұған тікелей әсер еткен үш институт бітіріп, оқымысты атанған, он баласын мәпелеп өсірген Райымбек әкесі болса керек
Қайырымдылығы, жомарттығы, мейірімділігі де сол кісіге ұқсайтындай
Аудандық газетте әкесінің, оқушы Жұлдыздың мақалалары, өлеңдері «Қазақстан пионері» газетінде жиі жарияланатын
1985 жылы әл-Фараби атындағы Қазақ ұлттық университетінің журналистика факультетіне түсіп, озат оқуымен қатар қоғамдық жұмыстарға белсене араласты, студенттер арасындағы ақындар айтыстарында талай рет жүлде алды.
Желтоқсан көтерілісіне қатысуы өз алдына әңгіме
1990 жылы дипломын алғанда, Алматыда қызметке орналасуына мүмкіндігі бар еді, түрлі ұсыныстарға қарамастан туған жеріне аттанды
«Оқырманның ақылшы дос, танысындай, Шын­дықты дөп басатын тамыршыдай «Орталық Қазақстан» газетім бар, Сарыарқаның ары мен намысындай!» деп жырға қосып (алғашқы бас редакторы Нұрмұхан Оразбеков), рухани ұясына айналған газетінде ширек ғасыр бойы өлкенің жер атауларына ана тіліміздегі тарихи атауларын беруге, қазақ мектептерін ашуға, әсіресе ана тілінің мәртебесін көтеруге, ұмытылып бара жатқан тұлғалар есімін жаңғыртуға аянбай кірісіп, өлшеусіз үлес қосты.
Халықаралық «Қазақстан-Заман» қоғамдық-саяси газетінің Қарағанды облысы бойынша меншікті тілшісі ретінде жаңа қырынан танылды
Еңбегі елеусіз де емес
1996-2015 жылдар аралығында Қазақстан Журналистер одағы Қарағанды бөлімшесінің грамотасын, Қасым Аманжолов атындағы І облыстық ақындар мүшәйрасының «Тарихи тағылым» жүлдесін, IV халықаралық поэзия фестивалінің, облыстық тілдерді дамыту жөніндегі басқарманың ІІІ дәрежелі, «Қанатты әйелдер – 2» Ұлттық әйелдер жәрмеңкесінің, ҚР Президенті жанындағы отбасы және әйелдер жөніндегі Ұлттық комис­сияның, Қазақстан Журналис­тер одағы басқармасының, Тілдерді дамыту жөніндегі басқармасының І дәрежелі ­дипломдарын, «Нұр Отан» ХДП қоғамдық бірлестігі Қарағанды облыстық филиалының, облыс әкімінің «Алтын сұңқар», «Тіл жанашыры» сыйлықтарын алып, республикалық Тіл байқауының жүлделі ІІІ орын, Мемлекеттік тілді насихаттауға арналған облыс­тық байқаудың Бас жүлдегері, Халықаралық Қазақ шығармашылық бірлестігінің «Мәдениет майталманы» медалінің иегері аталуы аясынан шығармашылық жеңістерін аңғарамыз
Жұлдыз ақындық, тілшілік, сазгерлік, әншілік, сыншы­лық, қайраткерліктің жүгін бірдей ар­қалаған сирек қыздардың бірі болғанымен, ана, жар міндетін бәрінен биік қойды
«Қазақ әйелі – жаралған-ау асылдан, Тектілігін сақтап келген ғасырдан» деп жырлаған бейнеден өзінің еш айырмашылығы жоқ
«Айналасын гүл еткен, Алтын қолды суретші» Қайрат Сейітұлы Қонарбайтегіне тұрмысқа шығып, Арғын есімді ұл сүйді
Жүрегі таза жары өкінішке орай қыршынынан қиылды: «Кісіге бар еді жұғымың, Қысқа да болды ғұмырың
Адамдардың барлығын, Тек бауыр деп ұғындың»
Күйректік танытып, жасымады әйтеуір
«Әйелмін, тұнып тұрған ақылдылық, Жіберетін жатты да жақын қылып» дегені рас
Сәбилері анасыз қалған әріптесімен бас қосып, маздап жанған отынан қазаны түспей, қонаққа әрдайым дастарқаны жаюлы, отбасының берекесін кіргізіп, шиеттей балаларды жеткізді
Әлихан келді жарық дүниеге
Сүйеніші, демеушісі болды үйдегілердің, қандай жағдайға да төзімділікпен қарады: «Әйелмін, мейірімді, жылылықпын, ­Бастаушысы болатын ұлылықтың
Қара түгілі, патша да бас иетін, Теңеу жетпес, қол жетпес сұлулықпын
Әйелмін, жаным нәзік жаратылған, Сүйгенін көрсе айырылған тағатынан
Білегі ауыра қалса сәбиінің, Жүрегі ауырып шығып, таң атырған»
Қарбалас шаруаның арасында ішкі сарайындағы бұлқыныстар мазасын ұрлайтын
­Неткен ащы шындық: «Жырым қалды туысқанның табанында, Жырым қалды жетім бала қабағында
Қарашаны қара өгіздей сүйреймін деп, Қайнамаппын қара өлеңнің қазанында
Жырым қалды сәбидің бесігінде, Жырым қалды жат босаға есігінде
Жүргенде тіршіліктің тоқпағымен, Қаланбаппын өлең – кірпіш кетігіне
Жырым қалды сүйгенімнің құшағында, Жырым қалды налыған құса-мұңда
Қадірін қара сөздің кештеу ұғып, Жырым қалды туылмай құрсағымда»
Кеудесін жыр кернегенімен, тірліктің күнделікті ағысына малтыға айналасындағылардың бабын тауып, жағдайын жасаумен өткен ананың тағдыр тәлейін бүкпесіз жайып салған
­Мойындайды, бірақ мойымайды, тұншыға жаздағанымен өлең-өмірінің бәрібір лайықты жалғасатынын дәлелдемей ме мына шумақтар: «Уақыт – емші, сен, мені емдемедің, Еншім кетіп барады сенде менің
Аласұрып барасың қайда асығып, Періште емес – сен-дағы пенде ме едің?! Бәйгеге жаңа шапқан аттай тыңдай, Уақыт – тұлпар, барасың аялдамай
Жазылмаған жырымды өтінемін, Қалдырып кет, өзіңмен жетекке алмай
Уақыт – әділ төреші ақ, қараға
Өзімді алдап, өзгеден бақ табам ба? Өлең сөзді өрнектеп өре алмасам, Билігінен уақыттың ақталам ба?! Келеді жыр маржанын жинап тергім, Өткен күнде белгі жоқ дейтіндер кім?! Жыр тауына өрлесе өлеңдерім, Келер күнге қалдырған менің белгім»
Жұлдыз елі, жері, тілі, ана, әке, ұрпағы, замандастарын жырлайды
Кешегі «Кеңестің кертартпа уын жұтқанымен бүгін Елтаңбамын, Әнұранмын, Көк байрақпын – ашық аспан тыныштықпын! Төрінде желбіреген ырыс-құттың
Күнді іліп, Қыран құс қанатына, Қара бұлтты қақ жарып, тіліп шықтым!» деп жар салады
«Дүние – кезек, туды бүгін күніміз, Әлі де еркін шықпай жатыр үніміз
Өз жерінде, өз елінде тұрса да, Сөйлемейді неге Ана тіліміз!» деп сауал тастайды
«Жалғап жүрген жақсылардың үзігін, Кешегі өткен жайсаңдардың ізімін
Қарқабаттай анамызды пір тұтқан, Тыңда жырын, Қарқаралы қызының» деп, мықтылармен иық теңестіретіндей мүмкіндігін «Желкенін көтер, желбірет, Ауыздықта асау толқынды!» дейтін жолдар дәлелдей түседі
«Қызыңмын ғой өзің айтқан «жұлқынған», Жырым шықты жүрегімнен бұлқынған» деп, асылға балайтын анасының арқа­сында алаңсыз жарқылдап жүргенін де ұмытпайды
«Уілдеген үндерің, Тым шаттыққа бөлеген
Жүрегімнен шымырлап, Шыққан еді көп өлең» дегізген Арғын, Әлихан ұлдарымен, «Елжіреген Ана көңіл тұнық тым, Ене болдым ортасында қырықтың
Әулетімнің шуақ шашқан сәулесі, Өзің болшы, айналайын қылықтым… Айналаңды жарқыратып Күн етші, Ошағыңды ақылыңмен гүл етші
Маздап жанып өзің жаққан шырағың, Болшы, балам әулетіме тілекші» деп шаттыққа бөлеген Айжан келінімен, «Немере сүю – бақ екен, Әрбір сөзі – бал екенін» мойындатып, бақыт сыйлаған Нұрсара, ­Закирамен мәнді, қызықты оның өмірі – өлеңі
Отан абыройын шырқау шыңдарға көтеріп, даңқымызды асырған әнші ­Димаш Құдайбергенов үшін қуанбаған жан жоқ шығар
Жұлдыз да оны бұлбұлға, дүлдүлге теңеп, ағынан жарылады: «Сан тілде сайрағанда бұлбұл балам, Жалт етіп қарады – күллі ғалам! Димашым шыққанда өнер биігіне, Дүр етіп көтерілді – Ұлы далам! Миллиардтаған халқы бар Аспан асты, Димашымның өнеріне аузын ашты
«Адай» күйін тартқанда төкпелетіп, Қасиетті домбырамның мысы басты! Шырқалғанда «Дайдидау» халық әні, Бүлкілдеген бойымызда Қазақ қаны! Тыңдағанда тынысы кең тұлпарымды, Қалды әзер Қытайыңның шықпай жаны! Жиырма бірінші ғасырдағы дүлдүлім, Өзгелерден үні бөлек – бұлбұлым! Ауызына бар әлемді қаратып, Жарқырай түс, өнердегі жұлдызым!».
Тақырып, теңеу, бояу атаулы ақын­ның өзін іздеп табатын сыңайлы, сон­дықтан да кей дүниелері тым түсінікті, жеңіл қабылданады
Кемшілігін осы тұстан іздеуге болады
Ұзақ ойланып-толған­ғаннан гөрі суырыпсалма, импро­ви­заторлық ерекшелігі алға шыға береді не жазса да
Ағыл-тегіл төгіп тастайды: «Мен білмеймін, мінездерін өзгенің, Талай-талай сын сағатқа кез келдім
Өміріме көп кесірін тигізді, Адамдарды дәл өзімдей көргенім
Бұл сөзіме тіріл мейлің, өл мейлің, Болса-дағы Жер домалақ, кең деймін
Мен білемін, адам жауы – адамнан, Сондықтан да ешкімге де сенбеймін!»
Сенбейтіндей жөні бар, айтуға қиын
«Қазақ әйелі – ­намысшыл да қайратты, Тәуекелге талай басын байлапты
Қолда, Алла, әйелдерін Қазақтың, Құлатпайтын қолындағы байрақты!» деп қанша асқақтағанымен, сүйеніш тұтар ер-азаматқа келгенде, Жұлдыздың ғана емес, бірталайымыздың күмілжіп төменшіктейтініміз рас
Кейінгі жолдасы марқұм әйелінен қалған ұл-қыздарын Жұлдыздың аялы алақанымен тәрбиелеп, өсіріп, ұясына, қиясына қондырып алған соң опасыздық жасады
Мұнысы аздай үш жылдан бері үй, мүлік ­даулап соттасып жүргені әбден титықтатуда
«Бассам да қу тағдырдың сынықтарын, ­Табаным қанамайтын, шыныққанмын, Дүниеде опасыздық жаман екен, Кезігіп, сол құрғырға сынып қалдым» дейді ақын
Сол азаматтың ұл-қыздарының абыройын ойлаған өзі мұны сөз қыла көрмеңіз дейді, өйткені: «Ұрпағы үшін үзілмейтін күдері, Қазақ әйелі – ұлтымыздың тірегі! Шуағынан нәзіктінің нәр алып, Лүпілдеген ер-азамат жүрегі»
Әттең, өлеңіндегі ­пафос күшіне енбей тұр өмірінде
Алланың берген қуаты шығар, сұлулығына парасаты қосылып, еліне елеулі боп, елу жасқа толды
Сарыарқа басылымдары көлемді мақалалар, өлеңдерін жариялап, мерейлі жасын атап өтуде
Ақынның сезінуі, түйсінуі өз арнасымен жалғасуда
«Қара бұлттар торласа да басыма, Дегем мынау көңіліме жасыма
Ақ жаңбырдай жауып өтіп басылған, Жүрегімді селт еткіздің расында
Шын ұнатып қалғанымды жасырғам, ­Тулап-тулап толқындайын басылғам
Сезімімді тұншықтырып жүргенде, Айырылып қалмаймын ба, асылдан!».
Оның әнші, сазгерлігіне тоқталмадым
Жарық көрген «Көтердім ақ желкенін жыр кеменің», «Арқаның ару қыздары» атты кітаптары бар
Журналистік шебер­лігі арнайы талдауды қажет етеді
Курс­тасы Мұхтар Анарбеков және басқала­ры­ның түрлі басылымдарда оның шығар­машылығына тоқталып, кең пейілін, әділ, адалдығын, адамгершіліқ қасиеттерін бағалағанына қуандым.
Жұлдызды студент ке­зінен білемін
«Лениншіл жас», «Қазақстан әйелдерінде» жария­ланған мақалала­рымды дипломдық жұмысына арқау етіп, сәтті қорғап шық­қаннан кейінгі тілшілік, ақын­дық ізденісі ұдайы назарымда
Шығармаларын респуб­ликалық деңгейде насихаттамауы, Жазушылар одағы мүшелігіне өтпеуі, талдап-зерттеулерін ғылыми тұрғыда қорғауға талпынбауы және бұған атақты әріптес жерлестерінің еш мән бермеуі аса өкінішті көрінеді өзіме
Шығарма­шы­лығын іштей бағалағанмен, сырттай сұлулығына, сымбатына сұқтанып, демеп жіберудің орнына жасытып, жасқандырды-ау деп те сескенемін
Сол себепті сезімін ғана емес, қадір-қасиетін, талантын да тұншықтырып алмаса жарар-ды деген күдігім де жоқ емес
Нәзіктігін, ар, намысын өрлігімен сақтап, өзінің де, басқаның да бала-шағасын лайықты ержеткізіп, жақыным дегендердің сатқындығымен, жауыздығымен арпалыса жүріп, қайраткерлік деңгейге көтерілді
Туған өлкесінің сайлаған депутаты сияқты: ауылымызды су басып қалды, мектебімізге жөндеу қажет, жол жоқ, оқушыларға бөлінген автобус шықпай қойды… Оның Астана қаласына қызмет ауыстырғанымен шаруалары жоқ, өтініштер тасқыны толастар емес… Міне, осылай жеткен белесі аз нәсіп емес, сан қырлы дарынымен Арқа елін таңғалдырып келеді
Және ол енді ғана елуді еңсерді, менен жиырма бір жас кіші, алда әлі қанша асулар күтуде Жұлдызды!
Мағира ҚОЖАХМЕТОВА,
жазушы, Қазақстанның
еңбек сіңірген қайраткері
