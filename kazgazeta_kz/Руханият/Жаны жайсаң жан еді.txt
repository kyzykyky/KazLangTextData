Мақсат РСАЛИН, ҚР Мәдениет қайраткері,
журналист-жазушы
«Жақсының жақсылығын айт, нұры тасысын» дейді дана халқымыз
Өмірдің қай саласында болса да, өзіндік орны ерекше, қашан да халыққа адал қызмет ететін азаматтар аз емес
Сондай адамдардың бірі – бұрынғы ҚР Парламенті Мәжілісі төрағасының орынбасары, Ақмола облысының бұрынғы әкімі Сергей ­Александрович Дьяченко еді.
Танымал тарихи тұлғаны уақыт керуені бізден алыстатқан сайын, оның кісілік, азаматтық, саяси-қайраткерлік, ғалымдық келбетін қайталап ұғынуға, тануға деген құштарлығымыз арта түседі
Біз өз тұстастарымызды бағалауға сараңбыз,тірісінде оларға пенделік тұрғыдан қарап, бақилық болған соң ғана қайсыбір қасиеттері мен игілікті істерін, кісілікті келбетін айтып жатамыз

С.Дьяченко еліміздің дамуында тарихи маңызы бар келелі істер атқарған абыройлы тұлға еді
Өкінішке қарай, ол кісі «аққан жұлдыздай» жарқ етіп, арамыздан өтті де кетті
Бүгінде оның үлгілі өмірі мен игі істері тарихқа айнала бастады

Мен Сергей Александровичпен 90-жылдардың басында Қазақстан Халық Бірлігі партиясында (ҚХБП) қызмет еткеннен бастап таныс бола бастадым
Ал ол партия 1992 жылы Елбасымыз Н.Ә.Назарбаевтың қолдауымен құрылған еді
1995 жылы Қазақстан Халық Бірлігі Одағы партия болып аталды
Осы партияның төрағалығына мемлекет және қоғам қайраткері, саясаткер Қуаныш Сұлтанов, орынбасарлығына Сергей Дьяченко бірауыздан сайланған-ды
Сонда партияның жаңа бағдарламасы қабылданып, болашақтағы мақсаты айқындалды.
Партияның басты мақсаты – халықтың шын жанашырына айналып, егемен еліміздің жан-жақты көркеюін, оның ішінде әлеуметтік-экономикалық жағынан дамуын негіздеу, достықты нығайтып, ұлтаралық келісімді үйлестіру болды
ҚХБП-ның Қазақстан халқының саяси-қоғамдық белсенділігін жасампаздыққа бағыттауға, ел мүддесі үшін ынтымаққа үндеуге тікелей ықпалы да, мүмкіндігі де мол еді
Сол тұста ҚХБП-ның Орталық комитетінің шешімімен барлық облыс орталықтарында бөлімшелері ашыла бастады.
Тәуелсіздікке қол жеткен соң шет мемлекеттермен дипломатиялық қарым-қатынас орнай бастады
Осыған байланысты кейіннен Қ.Сұлтанов Қытай еліне елші болып тағайындалды
Халықаралық қарым-қатынас ісінде тәжірибесі мол саясаткер қажет болды да, елшілік қызметті Президентіміз Қуаныш Сұлтановқа сеніп тапсырды
Қуаныш аға елден сырт жүрсе де, партия жұмысынан тысқары қалмады
ҚХБП-мен тығыз байланысын үзбеді.
Енді партияны елімізге белгілі ғалым-саясаттанушы Ақан Бижанов басқарды
Осындай білгір басшы, талантты да іскер азаматтармен бірге мен де қызметке құлшына кірістім
Партия съезінде Орталық Комитеттің мүшесі болып сайланып, Алматы облысы бойынша босатылған хатшы қызметін атқардым
Ісіне берік, турашыл, жамандыққа, жалғандыққа бармайтын Сергей Александрович жұмыстың мән-жайын түсіндіріп, бағыт-бағдар беруден жалықпайтын
Партияның теориялық негізін қалап, қалыптасуына күш-жігер жұмсады
«Болмасаң да, ұқсап бақ» дегендей, сол кісінің мінезін, ұстамдылығын өзіме үлгі ретінде қабылдадым
Ол кісіден жұмыс бабында да, бейресми жағдайда да үйренгенім көп еді.Тәрбиесі мол, тәлімі зор мектептен өттім деп ойлаймын.
Сол кездегі партиялардың ішінде ҚХБП-ның беделі зор болды
Ілгеріде айтылғандай, әсіресе әлеуметтік салаға көп көңіл бөлінді
Содан ба, партияның қабылдауына келетін қарапайым халықтың шоғыры қашан да қалың-тұғын
Олардың арасынан мүмкіндігі шектеулі адамдарды, көп балалы отбасы иелерін, зейнеткерлерді көптеп ұшырастырар едік.Қабылдауға келгендердің бірде-бірі ­назардан тыс қалып көрген емес
Соның бір дәлелі – партияның қабылдауына келіп түскен хат еді
Хат иесі өзінің екі аяғынан сал болып қалған мүгедек адам екенін айта келе, ешкімге масыл болмай, өз бетінше өмір сүру үшін бір арбаға зәру екенін ­жазыпты
Сергей ­Александрович табанда тиісті кісілерге тапсырма беріп, оның орындалуын өзі бақылап отырды
Нәтижесінде хат иесі мүгедек арбасына ие болды
Бұл бір ғана мысал
Осындай игі істерге ұйтқы болып отыратын, халыққа қызмет етуден тартынбайтын азамат еді.
1999 жылы құрамына төрт партия біріктірілуінің нәтижесінде «Отан» халықтық демократиялық партиясы құрылды
Оның ішінде ҚХБП-да бар болатын
«Отан» партиясында да Сергей Александрович алғашқылардың бірі болып жауапты қызмет атқарды
Тура сол жылы Парламент сайлауы кезінде Алматы қаласының Түрксіб ауданынан Дьяченко депутаттыққа үміткер болды
Өз ісін тиянақты атқаратын ол, бұл жолы да игі істерге бағытталған бағдарламасын ұсынды
Уақытының тығыздығына қарамастан сайлау­шылармен кездесіп, қарапайым халықтың мұң-мұқтажын мұқият тыңдаудан шаршамады
Сонан ба, көпшілікті толғандырып жүрген мәселелер өз шешімін тауып жатты
Өзінің қарапайымдылығымен, адами асыл қасиеттерімен сайлаушыларды баурап алды
Ол, әсіресе сайлаушылардың әлеуметтік, тұрмыстық мәселелеріне көп көңіл бөлді
Ал сайлаушылар болса С.А.Дьяченкоға сенім білдіріп, бірауыздан дауыс берді.
2004 жылы да халық қалаулысы болып, ол тағы да екінші мерзімге сайланды
Халық оған тағы да сенім білдірді
Себебі ол халыққа жақын еді
Сол жылғы қазан айында Парламент Мәжілісі төрағасының орынбасары болып сайланды
Сонымен қатар 2006 жылдан 2009 жылға дейін Қазақстан халқы Ассамблеясы төрағасының орынбасары қызметін де абыроймен атқарып жүрді
Ал осы Ассамблеяның төрағасы болып Елбасымыз бірауыздан сайланған болатын
Сергей ­Александрович осы қызметте де еліміздегі барлық этнос өкілдерін ортақ мүддеге ұйыстыра отырып, республикадағы тұрақтылықты сақтау жолында ұлттар арасындағы достықтың нығаюына айтулы үлес қосты.
1999-2005 жылдары Президент сайлауы кезінде Нұрсұлтан Әбішұлының Алматы қаласы бойынша сенімді өкілі болды
Президент Сергей Александровичке сенім білдірді
Мәжіліс депутаты кезінде еліміздің саяси-қоғамдық өміріне белсене араласты
Мемлекет қойған міндеттерді орындауда үлгілі қызмет етті
Тәуелсіздігіміздің алғашқы күндерінен бастап халықтың шын жанашыры бола білді
Оның білек сыбана кіріскен ісі қыруар
Мәжіліс депутаты болған кездегі біліктілігіне де халық куә.
2010 жылы Елбасы СергейАлександровичке Ақмола облысын басқаруды сеніп тапсырды
Аз ғана уақыттың ішінде облыс агроөнер кәсіптік өлкеге айналды
Әкім болған алғашқы күндерден-ақ әлеуметтік-экономикалық салалардың дамуына ерекше көңіл бөлді
Елді мекендердің көгалдандырылуы мен тазалығына жіті назар салды
Ауыз сумен электр жарығының үздіксіз берілуін, көлік қатынасының қамтамасыз етілуін жіті бақылауға алды
Жергілікті шағын және орта бизнеске қолдау көрсету шараларын да қаперінде ұстады
Ауылдық округтерде тұрмыстық қызмет көрсету саласын дамыту қолға алынды
Атап айтқанда, шаштараз, монша, шеберханалар ашылып, іске кірісті.
2012 жылдың қаңтарынан бастап ҚР Парламенті Мәжілісінің депутаты, Мәжіліс төрағасының орынбасары болып тағы да сайланды
Елдің өсіп-өркендеуі, гүлденуі жолында бар күшін, қайрат-жігерін аямады.
Әлбетте, азаматтық-қоғамдық институттармен де байланыс та үзілмеді
Мәжіліс депутаттары әлеуметтік салаға ерекше көңіл бөлді және елдің түкпір-түкпіріндегі сайлаушылармен кездесіп, халықтың көкейкесті мәселелерімен танысты
Жергілікті халыққа Президент Жолдауының негізгі бағыттарын түсіндіре білді.
Сергей Александрович мемлекеттік тілді де тым-тәуір меңгеріп алған еді
Қазақ тілін оқыту курсының жалғастырушы тобында болды
Курс оқытушылары: «Ол мемлекеттік тілді меңгеруге жауапкершілікпен қарайтын
Бұл – оның қазақ ұлтына деген құрметі» дейді.
Бірде қызмет бабымен оған телефон шалып, ол кісімен орысша амандасқан едім
Телефонның ар жағынан «Сәлеметсіз бе?» деген дауыс естілді
Телефон тұтқасын қоя қойдым
Қателесіп, басқа нөмірді терген шығармын деп ойладым
Қайта теріп, тағы да орысша сәлемдестім
Арғы жақтағы кісі: «Бауырым, қазақша амандас» деді
Мен сасқалақтап: «Кешіріңіз, маған ­Сергей ­Александрович керек еді» дедім
«Мен сізді мұқият тыңдап тұрмын, Мәке» деді телефонның ар жағынан
Сөйтсем, қазақша сөйлеп тұрған – Сергей Александровичтің өзі екен
Шынымды айтсам, ол кісінің қазақша сөйлегеніне әрі таңғалдым, бір жағынан сүйсініп те қалдым.
– Кешіріңіз, Сергей Александрович, бұрын сіз қазақша сөйлемейтін едіңіз ғой, – деп таңғалысымды жасырмадым.
– Жас кезімде қазақ тілін үйренбегеніме өкінемін
Дегенмен, «Ештен кеш жақсы» дейді ғой қазақ халқы
Әлі де кеш емес
Қызметкер­лерімнің барлығы қазақ жігіттері
­Мысалы, көмекшім Ерубай Абдиев, жүргізушім ­Базарбек
Ол екеуі де екі тілді жетік білетін азаматтар
Әріптестерімнің, көмекшілерімнің, оқытушымның мемлекеттік тілді үйренуде септігі көп тиіп жатыр
Оларға алғысым шексіз
Қазақ тілі – ұлы Абайдың тілі, әлемдегі ең бай, көркем тілдердің бірі
Елбасының өзі де ана тіліне деген адалдығын ісімен де, сөзімен де көрсетіп келеді, – деді ол.
Әрі қарай жұмыс бабына көштік
Сергей Александрович қазақ тілінде келіп түскен хаттарға міндетті түрде қазақ тілінде жауап беріп, қолдан келгенше көмегін аямаған
Он жылдан аса көмекшісі болған Ерубай Абдиевтің айтуынша, Сергей Александрович қабылдауға келген ауыл азаматтарымен де шамасы келгенше мемлекеттік тілде сөйлеседі екен
Сергей Александрович та көмекшісі Ерубайды мақтап, оның іскерлік, адами қасиеттерін, тәрбиелі отбасынан шыққан азамат екенін сүйсіне айтып отыратын
Қазір Ерубай Абдиев Парламент Мәжілісі төрағасының орынбасары В.К.Божконың көмекшісі қызметінде
Ерубаймен хабарласа қалсақ, ылғи да Сергей Александровичті жылы лебізбен, сағынышпен еске алып отырамыз.
Осыдан біраз жыл бұрын, газет-журнал­дарға жазылу науқаны басталған кезде іссапармен солтүстік өңіріне барған едім
­ Жолай Көкшетауға ат басын тіредім
Бұл өңірде ешқашан болмаған екенмін
Жолда таксимен келе жатып ұялы телефонмен Сергей ­Александровичпен хабарластым
Жарқын-жарқын шыққан дауысын естіп, қанаттанып қалдым.
– Мәке, неге ертерек хабарласпадың? ­Машина жіберетін едім ғой, – деп жатыр.
– Оқасы жоқ, біз журналистер жаяу да жүре береміз ғой, – дедім әзілдеп
Кеңсесіне барғанда көп күттірмей, өзі қабылдау бөлмесіне шығып, құшақтап есендесіп, кабинетіне шақырды
Көптен көрмеген ұстазымды әрі досымды сағынып қалған екенмін
Уақыт­тың тығыздығына қарамастан, келген шаруамды асықпай тыңдады
Хатшы қыз Айжанға қазақшалап: «Алыстан келген ағаңа шай әкел» деп жатыр
Солтүстіктің салқын лебінен болу керек, тұмауратып қалған едім
Дене қызуы көтеріліп, өзімді жайсыз сезіндім
Сезімтал Сергей Александрович оны да байқап қалыпты
Көмекшісін шақырып алып, мені дереу қонақүйге орналастырып, дәрігерге көрсетіп, қаланың көрікті жерлерін аралатуды тапсырды
Сұлу Көкше жерінің әсем табиғатына тәнті болып, тарихи-мәдени орындарын араладым
Ертесіне облыстың тұрғылықты тұрғындарымен жүздескен кезімде, Сергей Александрович туралы жылы лебіздер көп айтылды
Облыс басшысы ретінде халықтың арасында сыйлы екеніне көзім жетті
Көптің қамын ойлайтын басшының осындай адами қасиеттеріне тұрғындар тәнті екен
Халықтың ерекше ықыласына бөленген жанды бұл соңғы көруім екенін кім білген
Әттең, уақыт тығыз болмағанда, қасында көбірек болып, бар шерімді тарқатар едім ғой…
Осыдан бес жыл бұрын қолайсыз жағдай болып, омыртқам сынып, үш мәрте ота жасалған болатын
Осындай қиын сәттерде, ауруханада ауыр халде жатқан кезімде де хабарласып, жағдайымды сұрап, қолдау көрсетіп отыратын
Қолынан келген көмегін де аямаған еді
Ол кісінің жылы сөзінің өзі маған күш-жігер беріп отыратын
Оны мен қалай ұмытайын!
Сол ауруханада жатқан кезімде Оңтүстік Қазақстан облысынан келген бір ақсақалмен әңгімелескен едім
Оның айтуынша, бір топ депутатты басқарып С.А.Дьяченко аудан орталығына келген екен
Келген бойда өзінің жылы жүзімен, қоңыр даусымен халықты баурап алыпты
Ақсақалдармен қол алысып, хал-жағдайларын сұраған
Ұлты орыс болғанымен, баяндамасын таза қазақ тілінде оқып, шамасы келгенше қойылған сауалдарға қазақ тілінде жауап беріп, көпшіліктің ризашылығына ие болыпты
«Тұрғындарды толғантып жүрген көкейтесті мәселелерді сол жерде жергілікті басшыларға тапсырып, тағы бір қуантты» деді ақсақал
Ол ақсақалдың Сергей ­Александрович туралы өте жақсы пікірде екенін аңғардым
«Анда-санда оны теледидардан көргенде, бір жасап қаламыз» деді ақсақал күлімсіреп
«Міне, нағыз азамат!» деп риза боп отыр
«Кейбір ұлты қазақ, тілі орыс шенеуніктер қазақша екі сөздің басын қоса алмай, тілдері бұратылып жатқанда есімізге еріксіз Сергей Александрович түседі» деп еді сол ақсақал кейіген кейіп танытып
Кейіннен толғантып жүрген мәселелермен ауыл тұрғындары атынан Астанаға барып, Дьяченконың қабылдауында болыпты
Сергей Александрович оны тура белгіленген уақытта қабылдапты, жылы қарсы алып, мән-жайды сұрастырыпты
Жергілікті билікке дереу ­хабарласып, мәселелер өз шешімін тапқан екен
Осының өзі тағы да С.А.Дьяченконың сөзіне берік, адамгершілігі мол, іскер басшы екенін дәлелдейді
«Шіркін, осындай басшылар көп болса ғой! Көп күттірмей, уақытпен санасып, дер кезінде қабылдағанына ризамын
Кей кездерде аудан, облыс басшыларының қабылдауына бара қалсаң, сағаттап күтесің, тіпті кіре алмай кеткен кездеріміз де болды ғой» деді ақсақал ренішін жасыра алмай
Айта берсек, Сергей Александровичтің игі істері көп.
Оған «Отан» партиясының Орталық аппаратында қызмет жасап жүрген кезде көзім жетті
Облыстардан, шалғай ауылдардан оның атына алғыс хаттар көптеп келетін
Яғни оның адами-азаматтық қасиеттерін, орнықтылығын, жұмысқа ұқыптылығын, уәдесіне берік азамат екендігін бағалағандығының, үлкен істі үндемей тындыратындығының тағы бір дәлелі.
Саналы өмірін жастар тәрбиесіне де арнаған ғалым,профессор Сергей ­Александрович Қазақстан Республикасы Президенті жанындағы Мемлекеттік басқару академия­сында, Евразия Ұлттық университетінде саясаттанудан дәріс берді
Өзінен үлкендерге кішілігі, өзінен кішілерге оның менмендігі де жоқ еді
Мұндай жайсаң қасиет екінің бірінде бола бермейді ғой
Студенттерді ­аузына қаратқан қара сөздің хас шебері болған ол кісі нағыз ұстаз да еді
Бірнеше ғылыми еңбектердің, екі жүзден аса мақалалардың авторы болған еді
Өзінің еңбек жолында жастарға бағыт-бағдар беріп, бар қабілет-қарымын тек жақсылықтың жолына жұмсады.Талай талантты жастарға шапағаты тиіп, ол кісінің жолын қуған жастар да аз емес.
Сергей Александрович қазіргі Ақмола облысы, Шортанды ауданында қарапайым отбасында дүниеге келген
Жастайынан еңбекке, білімге құштар болып өсіпті
Мектепті тәмамдаған соң, Куйбышев жоспарлау институтын, кейіннен Алматы жоғары партия мектебін бітірген
Мамандығы бойынша Ресейде Кузнецк қаласында біраз жыл жұмыс істепті
Бірақ қанша дегенмен туған жердің топырағы тартты ма, ол кісі Қазақстанға қайтып оралады
Небәрі он жыл ішінде Шортанды аудандық партия комитетінің нұсқаушысы қызметінен Қазақстан ЛКЖО Орталық Комитетінің екінші хатшысы қызметіне дейін көтеріледі
Ол кезде Қуаныш Сұлтанов Қазақстан комсомолы Орталық Комитетінің бірінші хатшысы болатын
Қуаныш ағаның айтуы бойынша, Сергей Александрович алғашқы күннен бастап-ақ өзінің алғырлығын, жұмысқа деген ерекше ынтасын, ұйымдастырушылық қабілетін көрсете білген
Қазақстан Комсомолы Орталық Комитеті тапсырған жұмысты дөңгелетіп әкеткен
1985 жылы Қазақстан компартиясы Орталық комитетінің бірінші хатшысы Д.А.Қонаев Қуаныш ағаны шақырып, Көкшетау қалалық партия комитетінің бірінші хатшысы қызметіне лайықты, комсомол мектебінен өткен, іскер, білікті кадр керек екендігін айтқан
Қуаныш аға көп ойланбас­тан Сергей Александровичті ұсыныпты
Сонда оны Қазақстан Компартиясының бюро мүшелері бірауыздан қолдаған екен
Осындай іскерлік, ұйымдастырушылық қабілеттерін ескере отырып, партия жұмысына ауыстырылып, Көкшетау қалалық партия комитетінің бірінші хатшысы қызметіне тағайындалған
Сол жылдары отыз үш жаста ғана болған
Ол кездері жауапты қызметке жастарды тағайындау өте сирек кездесетін
Талантты қызметкер 1991 жылдан кейін әртүрлі республикалық жауапты қызметтерде болды
Осы жылдары талай мәрте Мәскеуге лауазымды қызметтерге шақырылды
Бірақ өзінің туған жерінен жырақ кете алмайтынын айтыпты
Бір кездескенімде «Сергей Александрович, келешекте басқа мемлекетке, мысалы, Ресейге көшу ойыңызда бар ма?» деген сұрағыма: «Жоқ, мен ешқашанда, қазақ халқы сияқты қонақжай, кеңпейіл, ­бауырмал халықты көрген емеспін
Іссапармен шетелде жүргенде қазақ даласында аңқып тұратын жусан иісін сағынамын
Өзімнің Қазақстанда туып-өскенімді, Қазақстан азаматы екенімді мақтан тұтамын
Мемлекеттік тілді білу, құрметтеу – өз Отанын шын сүйген әрбір азаматтың қасиетті парызы» деді
Осы сөздердің өзі қайраткер азаматтың болмыс-бітімін анық аңғартқандай.
Мәңгілік мекенге аттанған нар тұлғаны әрқашан сағынышпен еске аламын.
Ұрпаққа өшпес із қалдырған, талай адамдарға шапағаты тиген Сергей Александровичті шәкірттері, әріптестері, жалпы көзін көргендер мәңгі жадында сақтайды.
