Төрт түлікке қатысты атаулар мен сөздерді халық ауыз әдебиетінен, тұрмыс-тіршілігінен бөле жаруға болмайды
Тіл – байтақ қазына болса, сол қазынамыздың бір бөлігі де төрт түлікке қатысты атаулармен байланысты екені ақиқат
Өйткені ғасырлар бойы малмен етене өмір сүрген қазақ халқының тілдік қорында мұндай сөздер көптеп саналады
Олардың арасында бүгінгі күнге дейін жеткендері бар, ұмытылып, көнерген сөзге айналғандары қаншама
Десек те, барын санамызда жаңғыртып, жадымыздан шығармай есте сақтау – керек дүние.
Көзіқарақты оқырман қауым жақсы білетіндей, жыл басынан бері біз «Төрт түліктің төл атаулары» айдарында сиыр малына қатысты ­атауларды қарастырып келеміз
Әрбір атаудың мән-мағынасына тереңірек үңілген сайын халқымыздың сөздік қорының соншалықты бай екеніне көз жеткіземіз
Бір ұғымның бірнеше нұсқасы болумен қатар, олардың бір-бірінен айырымашылыққа ие мәнінде қолданылуы таңдай қақтырмай қоймайды
Қысқаша айтқанда, сиыр малына қатысты атаулар үй жануарының қадір-қасиетін, болмысын, мінезін, дара сипатын танытады
Өйткені әрбір атаудың өн бойында белгілі бір ақпарат, жиынтық ұғымның бейнесі, қимыл-әрекеттің бедерленуі көрініс табады
Сондай сөздердің бірқатарына шолу жасап, оқырман назарына ұсынып отырмыз.
Самиян
Самиян деп малшылар өгіз жеккенде мойынтұрықты бекітіп қоятын жұмыр темірді айтқан
Әйгілі «Манас» жырында «Самиянын сайлатып, қос-қос өгіз айдатып» деп келетін белгілі өлең жолдары бар
Бұл сөздің екінші мағынасы да бар
Мысалы, самиян самал дейміз
Самиян сары дала дейміз
Мұның мәнісі – ұшы-қиыры жоқ, кең дала деген ұғымды білдіреді.
Пісас
Пісас – көне сөз
Сүттен жасалған дайын тағамдарды осылай атайды
Кім біледі, бүгінгі сөз қолданысымыздағы айран, ірімшік, қаймақ, кілегей сияқты пісас сөзі де заманында кең қолданыста болған шығар
Бұл әлі де зерттеуді қажет ететін ұғым.
Құяңқы
Малдың бәрі сүтті бола бермейді
Бұл – табиғаттың заңды­лы­ғы
Мұндай малды әдетте құяңқы деп атайды
Құяңқы көне сөздің бірі
Сүт­сіз мал деген ұғымды білдіреді.
Опайке
Қазақтың дәстүрлі шаруа­шы­лығында мал терісін өңдеу кәсібі кең таралғаны белгілі
Теріден тұр­мыстық бұйымдар жасаған шебер­леріміз аз болмаған
Әр малдың терісін қажетке жаратып, тіршілікке пайдалы нәрсе жасау бір жағынан өнер болса, екінші жағынан біліктілік саналады
Мәселен, бұзау терісінен өңделіп жасалатын былғары «опайке» аталатынын біреу білсе, біреу білмес
«Опайке былғарыдай сықырлаған» деп келетін өлең жолы соның дәлелі
Бүгінде көп қолданыла бермейтін, жазба әде­биеттерде сирек қолданылатын сөздің бірі
Көрдіңіз бе, бұзау терісінен жасалатын былғарының да өз атауы бар.
Мама
«Мама» сөзі жылқы және сиыр малына қатысты қатар қол­даныла беретін ұғым
Сиырға қатысты айтар болсақ, сүтті, үлкен сиырды қазақтар мама сиыр деп атайды
Мама сиыр, мама бие, мама ағаш, т.б
сөздер кездеседі
Яғни үлкендік ұғы­мын білдіреді
«Мама» сөзі әлем халық­тарында «ана» ретінде де қолданылатыны мәлім.
Манақ
Бүгінде сиырдың қарны өз мәнінде қалай аталады деп сұрасақ, көбіміздің ойланып қалатынымыз бар
Ондайда сауалдың жауабы – манақ
Манақ деп халқымыз сиырдың, сондай-ақ жылқының да қарнын атаған
Манақ – көне сөз
Сол себепті қазіргі заманда көп қолданыла бермейді
Десек те, ұмыт қалдырмай, реті келгенде пайдаланып тұрудың еш айыбы жоқ
Бұл тіліміздің шырайын келтіріп, одан әрі байыта түсері анық.
Малақ
Төрт түлікке қатысты сөздерді тарқатқанымызда «тезек» сөзін келтіретініміз бар
Осы тезек сөзінің синоним нұсқасы – малақ деп айтылатынынын білеміз бе? Малақ деп сиырдың тезегін атайды
Кейбір өңірлерде жылқының тезегі де малақ делінеді.
Үйез
Малақ сөзімен мағыналас ретінде «үйез» сөзін атап өтуімізге болады
Үйез деп сиыр иірілген жердің тезегін атайды
Жалпы, үйездің өзге де мағыналары бар
Мысалы, үйездеу – шыбындау (ыстық күндері жылқының, қойдың, т.б
жануарлардың шыбыннан, бөгелектен, сонадан қорғанып, тұмсықтарын бір-бірінің көлеңкесіне жасырып, топтанып тұруы).
Шанышқан
Сиырға сәйгел тисе оның мазасы қашып, бір орында тұрақтай алмай, әрі-бері шапқылап жүретіні мәлім
Шанышқан сөзінің мағынасына келетін болсақ, оқыр, сәйгел деген білдіреді.
Лике
Ана тіліміздің сөздік қорында малдың майына қатысты атаулар жиі ұшырасады
Мысалы, жамбас май, іш май, бүйрек май және т.б
Осы тұрғыдан келгенде «лике» сөзі белгілі бір дәрежеде қызығушылық тудыратыны анық
Бұл көнерген сөзге жататындықтан күнделікті естіп жүрген үйреншікті сөз емес, әрине
Десек те, бұл атаудың мағынасы сиырдың шап майына қатысты айтылады, яғни оны «лике» дейді
Бұған байланысты «Лике болмаса желін толмас» деген мәтел де кездеседі.
Қалтық
Қазақтың дәстүрлі шаруашылығында қолдан жасалған бұйымдар аз кездеспейді
Ағаш ұсталары, темірден түйін түйетін небір шеберлер малдың мүйізінен де керемет дүниелер, күнделікті қолданылатын бұйымдар жасай білген
Солардың бірі – қалтық
Қалтық деп сиыр мүйізінен ішін ойып жасаған тостағаншаны айтамыз
Қазіргі таңда мұндай тостағаншаны жасайтын шеберлер некен-саяқ
Өйткені күнделікті өмірде біз сиырдың мүйізі көбіне ұқсатылмай, пайдаға асырылмай жатқанын көреміз
Оның себебі, «қалтық» жасайтын шеберлердің аздығынан болар, бәлкім
Әйтпесе, сойылған сиыр малынан қаншама мүйіздер босқа қалып жатыр
Заманауи үлгіде әртүрлі кәдесыйлар (сувенир) неліктен жасамасқа деген ой да келеді
Ал «Қалтықты» жасаудың технологиясы – бұл да зерттеуді қажет ететін мәселе.
Кіреңке
Қалтық сияқты «кірең­ке­нің» де өз орны бар
Ыдыс-аяқ ұғымын білдіретін сөз
Нақтылай айтқанда, сүт құю үшін жасалған ұзынша қыш құ­мыра
Кіреңкенің қалай жасалатынын біле бермейтініміз рас
Бұл орайда ерекше мән беретін нәрсе – сүт құюға арналған ыдыстардың болғаны
Со­лардың бірі – кіреңке
Өкінішке қарай, мұндай құмыралардың қазіргі таңда жасалмауынан бұл сөз де бірте-бірте қолданыстан шығып, ұмытылуға айналды.
Дайындаған 
Дәуіржан Төлебаев
(«Қазақ әдеби тілінің» сөздігі,«Сөз – сандық» кітаптары  пайдаланылды)
