Алматы облысы Жамбыл ауданында жыр алыбы Жамбыл Жабаевтың туған күніне орай дәстүрлі Жамбыл күні мерекесі атап өтілді
Айта кету керек, биыл Жамбыл бабамыздың туғанына 168 жыл толып отыр

Мерекелік шаралар Ұзынағаш ауылындағы Жамбыл аллеясындағы ақын ескерткішіне гүл шоқтарын қою рәсімінен бастау алып, Жамбыл ауылындағы Мәдениет үйінде өткен салтанатты жиынмен жалғасты.
Мерекелік шараны Алматы облысының әкімі Аңсар Мұсаханов құттықтау сөзімен ашты.
Облыс әкімі осынау салтанатты шара үстінде ақын шығармаларын топтастырып, төрт томдық етіп баспадан шығарған Абай атындағы Қазақ ұлттық педагогикалық университеті жанындағы Жамбылтану және халық ақындары ғылыми-зерттеу институтының директоры, филология ғылымдарының докторы, профессор Бекен Ыбырайымов пен Жамбыл атаның немересі Әлімқұл Жамбыловтың иығына шапан жауып, ізгі тілегін білдірді.
Қазақстан Жазушылар одағы басқармасы төрағасының бірінші орынбасары Ғалым Жайлыбай ақын шығармашылығына кеңінен тоқталып, баяндама жасады
Салтанатты жиын­да белгілі жазушы Смағұл Елубай, филолог-ғалым Бекен Ыбырайымов, жас ақын Әсем Нұрділдақызы сөз сөйледі
Кеш барысында бірқатар лауа­зымды тұлғалардың құттықтау хаттары оқылды
Алқалы жиыннан кейін тойға жиналған жұртшылықтың назарына «Сүйінбай сазы» этно-фольклорлық ансамблінің орындауында мерекелік концерт ұсынылды
Соңынан Жамбыл атаның құрметіне арнайы ас беріліп, рухына құран бағышталды.
Дәукен Жұматұлы
