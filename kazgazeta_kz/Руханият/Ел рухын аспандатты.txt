Қазақ халқында сөз өнері киелі
Астарлы сөзді айтқызбай түсініп, бейнелей беріп, әр сөздің парқын, қадір-қасиетін жоғары бағалаған
Бабалардан келе жатқан жыр-дастан, терме-толғаулардың да ұлттық тәрбиеде алатын орны зор
Дәстүрлі музыка өнерінің кейінгі кездері көлеңкеде қалып, жыршы-жыраулардың үніне құлақ түретіндердің қатары сирей бастаған уақытта асыл мұраларымызды келешек ұрпаққа жеткізу әр азаматтың парызы екендігі даусыз
Кезінде Сәкен Сейфуллин «Жамбыл жырлары теңіз түбінде шашылып жатқан маржан секілді
Оны жинап алып халқының қолына беру – біздің әрқайсымыздың азаматтық борышымыз» деген еді
Осы орайда Жамбыл облыстық мәдениет, мұрағаттар және құжаттама басқармасына қарасты Халық шығармашылығы орталығының ұйытқы болуымен Жамбыл Жабаевтың 170 жылдығына орай Тараз қаласындағы «Баласағұн» орталық концерт залында «Тыңда, дала, Жамбылды!» атты рес­пуб­ликалық жыршы-термешілер сайысы өтті.
Баспасөз мәслихатында Жамбыл облысы әкімдігінің мәдениет, мұрағаттар және құжаттама басқармасының басшысы Дүйсенәлі Бықыбаев жыр алыбы Жамбылдың 170 жылдығына орай жыр-терме орындаушылардың республикалық байқауын өткізу жөнінде Жамбыл облысы әкімдігінің мәдениет, мұрағаттар және құжаттама басқармасы бастама көтергендігіне тоқтала келе, «Жамбыл бабамыздың бұған дейінгі мерейтойларында талай өнер байқаулары ұйымдастырылған
Бірақ бұрын-соңды еліміздегі үздік жыршы-термешілердің басын қосып, Жамбыл Жабаевтың жыр-дастандарын насихаттаған байқау болмапты
Сондықтан бұл Жамбыл – Жәкемнің жырларын жұртшылықтың жүрегіне жеткізіп қана қоймай, термешілердің де рухын көтеріп, абыройын аспандататын іс-шара болмақ» деген ниетін жеткізді.
Жыр-термеге сусындаған халық залға лық толды
Сахна шымылдығы облыстық қазақ драма театрының артистері сомдаған ақынның өмірбаяны жайлы театрландырылған қойылыммен ашылып, әп дегеннен көрерменді өзіне баурап алды.
Мінбеге Жамбыл облысы әкімінің орынбасары Ерқанат Манжуов көтеріліп, баба жырларының ұлттық рухтағы ерекшеліктеріне тоқталды
Алыстан ат арытып жеткен, ұлттық өнердің шын жанашырларына сәттілік тіледі.
Еліміздің әр аймағынан қатысқан 30 орындаушыға да кезек келді
«Сен тұр, мен атайын» дейтін кіл жүйріктер
Бір-бірінен қалысқысы жоқ
Мәнерлі мақам, зерделі сөз, орындаушылық шеберлік тыңдаушының бәрін ұйытып алғандай
Ұлттық өнердің құдіретінде шек жоқ қой, шіркін
Арасында «Әп, бәрекелді!», «Өркенің өссін!» деген үлкендердің жарқын дауыстарын естіп, өзіңнен-өзің рақат сезімге бөленесің
Тіпті «Қызылордадан құдама қыдырып келіп едім, жыр-терменің болатынын естіп келдім, – деген қарияның: – мұндай жарыстар біздің өңірде де ұйымдастырылса ғой» дегенін де естіп қалдық.
Байқауға қатысу шарттары алдына ала хабарланғанымен, қызу додаға келе алмай, қатыса алмай қалған өңірлер де бар
Осы олқылықты байқаған Қапаш Құлышева: «Байқауға менің туған өлкем Көкшетаудан ешкім қатыспапты
Батыс өңірден келгендер көбірек
Бұл сол батыс өңіріндегі ұлттық тәрбиенің, қазақилықтың басым, ұлттық құндылықтарымыздың насихатталуының деңгейі жоғары екендігін, бала кезінен бойына сіңіріп өсетіндігін білдірсе керек» деген пікірін білдіріп, терменің ұлттық тәрбиеде алатын орнына тоқталды.
Кіл жүйріктердің арасынан мықтыны анықтау да қазылар алқасына оңай соқпасы анық
Қазылар алқасының төрағасы Манарбек Ержановтың ізін жалғастырушы, ҚР еңбек сіңірген мәдениет қайраткері, жыршы-термеші Дүйсенбек Өмірәлиев бастаған, ҚР еңбек сіңірген артисі, Қазақ ұлттық өнер университетінің «Дәстүрлі ән» кафедрасының доценті, дәстүрлі әнші Қапаш Құлышева, ҚР еңбек сіңірген мәдениет қайраткері, «Парасат, «Құрмет» ордендерінің иегері, сазгер, күйші Әбдімомын Желдібаев, ҚР еңбек сіңірген мәдениет қызметкері, «Құрмет» орденінің иегері, жыршы-термеші Аяз Бетбаев, Қазақ ұлттық өнер университетінің ұстазы, жыршы-термеші Елікбай Иса қостаған халқының алғысына бөленіп жүрген өнер иелері әр орындаушының мақамына, шеберлігіне, сахнадағы өзін ұстау мәдениетіне қарап шешім шығарды.
Қазылар алқасының шешімімен бас жүлдені Т.Жүргенов атындағы Қазақ ұлттық өнер академиясының 1-курс студенті, бірнеше байқаулардың лауреаты Данияр Рахымбай (Алматы қаласы) иеленді
Ол С.Аронұлының «Ақын болдым жиырмамда», Ж.Жабаевтың «Менің пірім – Сүйінбай» атты шығармаларын нақышына келтіре орындап, көпшілікті өзінің орындаушылық шеберлігімен, керемет дауысымен тәнті қылған еді.
Бірінші орынды Жамбыл Жабаев атындағы мемлекеттік филармонияның әншісі Мақпал Тоқтағанова (Алматы облысы) және Жамбыл облыстық филармониясының әншісі Сұлужан Әбенова (Жамбыл облысы) иеленсе, екінші орын – Қорқыт ата атындағы Қызылорда мемлекеттік университетінің дәстүрлі өнер-жыр мамандығының 3-курс студенті Жарасхан Төлебайға (Қызылорда облысы), Талдықорған қалалық өнер мектебінің ұстазы Ерболат Шалдыбековке (Алматы облысы), Зайсан аудандық мәдениет үйінің «Айнакөл» халықтық ансамблінің көркемдік жетекшісі Мұратхан Донбаевқа (Шығыс Қазақстан облысы), үшінші орын Қызылорда облыстық филармониясының дәстүрлі әншісі Марат Сүгірбайға (Қызылорда облысы), Қазақ ұлттық өнер университетінің халық әні факультетінің 2-курс магистранты Құрман Байтасовқа (Астана қаласы), Тарбағатай ауданы, Ақсуат ауылдық мәдениет үйінің әншісі Төлеген Шәкәрімовке (Шығыс Қазақстан облысы) бұйырды.
Сүйінбай атындағы арнайы жүлдені ақтөбелік Ғазиза Абдирова, Қабан жырау жүлдесін жамбылдық Қарлыға Жамбаева, Сауытбек атындағы жүлдені жамбылдық Жұлдыз Ысқақов, Бармақ ақын атындағы жүлде атыраулық Байбақ Ыдырбай, Кенен Әзірбаев атындағы жүлде шығысқазақстандық Гүлмира Темірбекова, Аяз Бетбаев атындағы жүлдені қостанайлық Абзал Алпысов иеленді
Қатысушылардың барлығына ақшалай сыйлықтар тапсырылып, арнаулы дип­ломдармен марапатталды.
Ұйымдастырушылар Жамбыл Жабаевтың шөберелері Мұратқан Әлімқұлұлы мен Бекмұрат Жам­быловтың иығына шапан жауып, алғыстарын білдірді.
…Елімізге белгілі күйші, атақты «Ерке сылқым» күйінің авторы Әбдімомын Желдібаевтың «Мен «Ана тілі» газетінің белсенді оқырманымын» деп, риза кейіппен айтқан сөзі көңілге қанат бітіріп, абы­ройымызды аспандатты
Осындай абыз қарттарымыз, сөз қадірін түсінер абзал азаматтарымыз аман болғай.
Бағдагүл Балаубаева
Алматы – Тараз – Алматы
