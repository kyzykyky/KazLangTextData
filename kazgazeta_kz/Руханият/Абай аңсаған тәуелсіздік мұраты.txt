Осы жылдың наурыз айының басында Елбасы Оңтүстік өлкесін аралап, қасиетті Түркістанда зиялы қауыммен бас қосқанда: «Біздің ұлттық рухани үш тірегіміздің біреуі – Абай ойлары» деп еді
Рас, қазіргі қолымыз жеткен ел егемендігін ұлы Абайдың қалай аңсағанын, оның қалай зарыға күткенін шығармаларынан анық байқауға болады.Ұлы ақынның соңында қалдырған мол мұрасы – толық бір халықтың болашағына, бүгінгі тұрмыс-тіршілігіне жетерлік сарқылмас қазына
Қазаққа қажет ағартушылық ойды Абайдан терең айтқан ақын жоқ
Яғни бір Абайдың өзін терең түсінуге ден қойсақ, бұл – бір дүниетаным.
Ақынның ағартушылық, тәлім-тәрбиелік ой-пікірлері қазақ педагогика ғылымының қалыптасуына ықпал етіп және бүгінгі ұлттық негіздегі тәрбиені толықтырады
Өзінің «Өлсем орным қара жер, сыз болмай ма?» өлеңінде: «Мен бір жұмбақ адаммын, оны да ойла» деген сөзін тарқатып түсіну оңай шаруа емес
Біздіңше, ұлы ақынның ең басты арманы – өз жұртының тәуелсіздігі
Қастерлі тәуелсіздік сарынын ақын барынша сақтықпен, аса шеберлікпен талдап жазады
Ақын әуелі оқырманды сөзді қалай түсіну керек, ішкі мазмұнда не жатыр деген ой тереңіне бойлату жайлы «Талай сөз бұдан бұрын көп айтқанмын» өлеңінде:
«Жұртым-ай, шалқақтамай сөзге түсін,
Ұқсаңшы сыртын қойып, сөздің ішін», –
деп, сөздің ішкі мазмұнында нендей сыр барына үңілтеді
Бұл тәсілмен тәуелсіздікті аңсаған ұлы ақын өзінің ең басты арманын жоғарыда берілген «Өлсем орным қара жер, сыз болмай ма?» өлеңінде былай байқатады:
«Ой кіргелі тимеді ерік өзіме,
Сандалмамен күн кешкен түспе ізіме,
Не ермей, ерік бермей жұрт қор етті
Сен есірке, тыныш ұйықтат, бақ 					сөзіме», –
деген бір шумақ өлеңінде қанша астарлы сыр жатыр десеңізші! Немесе «Қа­лың елім, қазағым, қайран жұртым» өлеңінде:
«Өздеріңді жөнделер дей алмаймын
Өз басыңнан кеткен соң енді өз 					ырқың», –
дегенде «тимеді ерік өзіме», «ерік бермей жұрт қор етті», «кеткен соң өз басыңнан енді өз ырқың» тіркестерінің астарынан еліміз жат елге тәуелді болды, елдің еркіндігі жоқ, келешек бұлыңғыр деген өкініш сезіледі
Абай «Жасымда ғылым бар деп ескермедім» өлеңінде:
«Баламды медресеге біл деп бердім,
Қызмет қылсын, шен алсын деп 				             бермедім», –
деген ойында оқып, білім алудағы мақ­сат отаршыл патшалық Ресей әкім­шілігіне қызмет ету емес, тірлік арнасы білім мен ғылымда екенін аңғартады
Сонда кімге қызмет етпе деп тұр ақын? Сөз жоқ, патшаға, ұлыққа, ерік бермейтін империяның үлкенді-кішілі қызметін атқаруға қарсылығын білдіреді
Осылайша қарамағындағы жұртты уысынан шығармаған отаршыл империя өзіне тәуелді елдердің еңселі ел болуға аяғын аттатпайтындығын сезген және елдің дәрменсіздігін, тартып отырған қасіретін түсінген ақын сол шарасыздықтан шығудың жолы еңбек деп біледі
Жақсылыққа жетудің жолын ұсынуда өзгені үлгі етеді, ілгері басқан елдердің іс-әрекетін алдарына жа­йып салып, қол жетер арманға жеткізер ағартушылық жол-жобаны ұсынады.
Елдің сырты құрсауда болғанымен, ішкі тірлігі өзінікі болғасын, оны әркім өзі реттеуі арқылы біртұтас елдік қасиетті сақтай алудың барлық әрекетін тек ағартушылық жолмен, үгіт-насихатпен реттеуді мақсат етеді.
Елін сүйген бір кісі Абайдай-ақ болар, бірақ жұртының неге жақсылығын айтпай, кемшілігін тізеді, сүйегінен өткізе, жанына батыра айтады
Міне, ақынның жылатып айтқан достығы, нағыз елжандылығы, ұлтжандылығы осындай-ақ болар.
Енді осы кемшіліктен арылып, жаңару жолын басты мақсат етуде ол ойын «Біреудің кісісі өлсе, қаралы ол» өлеңінде былай білдіреді:
«Мақсұтым – тіл ұстартып, өнер шашпақ», –
немесе:
«Үлгі алсын деймін ойлы жас 				             жігіттер», –
деп бастайды.
Ақынның осындай ұлы мақсаты­нан туындаған ой-арманы қазақтың ұлттық мәдениетінің, ой-пікірінің шыңы болса, ол қазіргі дербес егеменді елдің өзіндік мәдениеті мен оқу-білім, тәрбие жүйесін жасауға тікелей бағыт беруші ұлттық мұрасы болып табылады.
Адамның әрбір әрекетінің әлеумет­тік мәні бар
Оны адамның басқа адаммен, отбасымен және ата-анасымен, жақын досы, жолдасымен қарым-қатынасынан білеміз
Және адам солармен қарым-қатынасқа түскенде өз пікірін, түсінігін, көзқарасын, талғамы мен әдетін тікелей басшылыққа алып отырады.
Ағартушы ақын өз заманының әлеуметтік өмірінде ұлт азаматтары бойына қалыптасқан лайықсыз қасиеттерді айта отырып, оларды тәрбие мен білім беру арқылы ғана жаңа жарасымды қасиетке баулуды мақсат етті
Сол үшін «Сегіз аяқ» өлеңінде:
«Ғылымды іздеп,
Дүниені көздеп,
Екі жаққа үңілдім», –
немесе:
«Естісем үнін,
Білсем деп жөнін,
Көп іздендім қаңғырып», –
деп, әрекет жолына түседі.
Абай заманында отарлау саясаты­ның ішкі құпиясы – қазақтың әлеумет­тік өмірінде бұрынғы жөн-жосықтың өзге­ріп, жаңа бағыт халықты иесіз күй­ге түсіріп, өз бетімен жіберіп, дұ­рыс­ты – теріс, терісті – дұрыс еткен кезеңді халық басына орнатуы еді
Абай бұл қитұрқы саясат мәселесін терең байқаса да, іштегі жан сырын, ел қамын жеуді қол жетпес жоғарыдан емес, төменнен, сөзі өтетін әрбір отбасынан, бала тәрбиесінен, жастарға беретін тәлім-тәрбиені лайықты насихаттау жолы арқылы игілікті үлес қосуды мақсат етті.
Аса ойшыл патриот ақын өз елінің өзгере бастаған жағымсыз психологиясын, іс-әрекетін, қарым-қатынасын әуелі бүкпесіз жайып салады да, ол әрекетті талдауды, оған баға беруді бізге қалдырады
Өйткені «Мен бір жұмбақ адаммын, оны да ойла» немесе «Шеш көңілімнің жұмбағын», «Мен келмеске кетермін түк өндірмей» деген сөздері шын мәнінде нені меңзейді
Ақын неге жұмбақтап сөйлейді? Өйткені үй артында кісі тұрды
Ол – ақынның өз заманындағы Ресей империясы еді, ал біздің заманымызда Кеңестер Одағы болатын
Ақынның тілін байлаған құпия осында жатқанын енді ғана байқай бастадық.
Ұлы Абай зарығып күткен тәуелсіз­дік сарыны «Көк тұман – алдындағы келер заман» өлеңінде анық айтылып еді:
«Көк тұман – алдындағы келер заман,
Үмітті сәуле етіп көз көп қадалған.
Көп жылдар көп күнді айдап келе жатыр,
Сипат жоқ, сурет те жоқ, көзім 					      талған».
Міне, ақынның «көзі талып» жеткен тәуелсіздігі осы болар
Үміт күткен ұрпағы ақын жырларының тереңдегі жұмбақ сырларына ден қоя бастады
Әр заман жастары сол жұмбақты өздерінше, өз болмысымен, өз ұғым танымымен шешуге тырысады
Шешкен сайын заман да жалғаса береді, ақын ойы да тереңдей тұңғиыққа бойлай беретіні анық.
К
ШАЙМЕРДЕНОВА,
Қазақстан Республикасының
еңбек сіңірген қайраткері,
педагогика ғылымдарының
кандидаты, доцент
