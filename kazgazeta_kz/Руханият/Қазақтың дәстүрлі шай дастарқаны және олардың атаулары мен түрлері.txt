Халқымыздың ұлттық тілі мен ділін, дәстүрлі мәдениетін зерттеу, ұлттық мәдениетіндегі құндылықтар дүниесін қайта қарап, танып білу қазіргі кезде мәдени сұранысқа ие болып отыр
Солардың ішінде қазақтың ұлттық этикетіне байланысты рәсімдерді, ғұрыптық салттарды арнайы қарастырудың мән-мағынасы айрықша арта түсті
Атап айтар болсақ, шайға шақыру, шай жасау, шайға шақырылғандарды күтудің рәсімге айналған этикеттік нормалары бар
Қазақы ұғымда қонақ шақырып, дастарқан жайғанда астың бір атасы – ет болса, бір атасы – шай деп, шай беруге ерекше көңіл бөлетін болған.
Шай ұғымы туралы біртомдық «Қазақ сөздігінде» (Алматы: Дәуір, 2013 ж.) оның үш түрлі мағынасы көрсетілген
Сөздіктегі екінші мағына шай атауының қазақы ортадағы дәстүрлі мәдениетіне сай ашылып, оның тек лексикалық қана емес, сонымен қатар, мәдени-семантикалық мағынасы қоса берілген: Шөл қандыру үшін ішетін шайдан дайындалған сусын (қазақтың дәстүрлі дастарқан мәзірінде шай құю, ыстық, әрі сүт қатқан түрде басқа да дәммен (қант, қаймақ, талқан, жент, құрт, бауырсақ, т.б.) бірге, әдетте ыстық, қою тамақтан (еттен) бұрын немесе одан кейін ұсынылады)
Сонымен бірге, сөздікте шай берді «қонақ қылып күтті, дастарқаннан дәм татқызды; шайды демдеді «шайнектегі шайды шығарып, ішуге әзірледі» деген тілдік әрі мәдени семантикалық өріске қатысты этномәдени мағыналар көрсетілген
Аталған тілдік-мәдени фактілер қазақы дастарқанда шайдың орны ерекше екенін байқатады
Алайда шай ұғымына қатысты бұдан басқа да тілдік әрі мәдени мәнділіктер бар
Дәстүрлі ортада үйге кісі шақырғанда «үйге келіп, қонақ болыңыз» деп, тура айтқаннан гөрі дәм татыңыз, шай ішіңіз, шайға келіңіз деп шақырушы өзін елеусіздеу көрсетеді
Сынық сөз, сыпайылықпен қонақ шақыру қазақы ортада этикеттік нормаға айналған
Шай­ға шақырылған адам да шайдың тура мағынада емес екенін түсінеді
Шай дастар­қанында қонаққа дәстүр бойынша кәделі мүшесі бар сыйтабақ тартылады
Соңынан шай беріледі
Дастарқан басындағы әңгіме-сұхбат көбіне шай беру кезінде болады.
Шай бабымен, қонақтың қалауынша түрлендіріп беріледі
Шай берудің өзіндік бейвербалды рәсімі болады
Этикет бойынша, алдымен жасы, жолы үлкен құрметті қонаққа шайкесе ұсынылады; суып қалмауы үнемі шай құюшының назарында болады.
Қазақы ортада шайға шақырудың келіншай, абысыншай, көңілшай, шүкіршай деп аталатын түрлері қазіргі кезде ұмыт бола бастаған деуге болады
Дастарқан мәдениетімен байланысты шайдың бұл түрлері лексикографикалық сөздіктерде тіркеле қоймаған
Дегенмен, осылардың ішінде келіншайға шақыру ғұрпына этнографиялық энциклопедияда лұғаттық мақала түрінде арнайы орын берілген (Алматы: РПК «Слон», 3-том, 2012)
Жаңа түскен келіннің ауылдағы енелеріне, жасы үлкен сыйлы абысындарына арнайы жайылған дастарқанда шай құйып, қызмет көрсету рәсімін келіншай деп атаған
Лұғаттық мақалада келіншай рәсімінің этномәдени әрі танымдық мазмұны айтарлықтай жақсы ашылып көрсетілген
Келіншай рәсімі туралы аталмыш энциклопедияда былай делінген:
«Келін түсірген үй көп ұзамай арнайы дастарқан жасап, жаңа түскен келіннің құйған шайын ішуге көңілжетер сыйлы абысын-ажындарын шақырады
Әсіресе шай әбзелі мен дастарқан жабдығына ерекше көңіл бөлінеді
Дастарқан басына бауырсақ, тәтті тоқаш, мейіз, науат, жент, майсөк, сарымайға шыланған, тәтті қосылған талқан, т.б
қойылады
Самаурын, шайнек (аққұман), кесе, шыныаяқ, қасық, табақ, т.б
қойылатын өз орындары болады».
Дастарқан басына жиналған әйелдер (шамамен 8-12 адамдай) өздерінің әлеуметтік мәртебесіне қарай рет-ретімен жайғаса бастайды
Жас келін «шынашақ шиырып» кесеге шай құйып, ізетпен ұсынады
Шайдың қоюлығы, қаймақ қатқан түсі әркімнің қалауынша құйылады
Ізет бойынша келін шай құйған кесені оң қолымен ұсынады, ал сол кесе ұстаған оң қолдың шынтақтан төмендеу тұсында тұруға тиіс.
Дастарқан басына жиналғандардың басты назары, әдетте шай ішуден гөрі оның «церемониясында» болады
Шайдың қызылы кесілмеуі үшін келін оны дәл уақытында әлсін-әлсін демдеп отыруы керек
Шай құйған кесені шатастырып алмауы қажет.
Тәртіп бойынша келін дастарқан шетінде бір қырын отырады, сөзге араласпайды, тек сұраса ғана жауап береді
Жиналғандар ішінде сыйлы, беделді әйел (коммуникация лидері) сөз бастап, әңгімеге бағыт беріп отырады
Әңгіме арқауы негізінен келін тәрбиесіне қатысты болады
Өнеге, сабақ болсын деп алғашқы түскен кезіндегі жайттарды еске түсіріп, ұялған кездерін немесе өз келіндерінің кейбір жаңылшақ сәттерін айта отырады.
Шай беру рәсімі аяқталар сәтте жас келінге көп жаса қарағым; көсегең көге­ріп, көрпең ұлғайсын; дастарқаның берекелі болсын, етегіңді бала бассын деген игі тілектер айтылады
Келіннің шайы пәмілшай болды, келіннің шайы көңілашар шай болды, келіннің аяғынан деп бағалауыш мазмұнда ризалықтарын білдіріп, келіншайға баға беріседі
Келін­нің жақын абысындарының бірі дастарқан мәзірінен келген қонақтардың әрқайсысына мынау үлкен енеме; мынаны немереңізге, сіз де келінді болыңыз; мынау пәленшенің апасына, мынау жеңешеме, мынау әпкеме деп жеке-жеке атап түйіншектер береді
Жас келін мұның бәрін қалт жібермей көңілге тоқып тұрады.
Ең бастысы аталмыш лұғаттық мақа­ланың соңында келіншай рәсімінің абысын институтымен байланысты екені, бұл рәсімнің функциясы жаңа түскен жас келінді «жат ортаға» бейімдеп, оны бірте-бірте жаңа ортамен байланыстырып, психологиялық күйін жеңілдету екені айтылған.
Абысыншай – ауылдың ерлері мен үлкендері жоқ кезде, ауыл-үйдегі әйелдердің қолы жұмыстан сәл босаған сәтте бір үйге жиналып, шай ішіп, өзара әңгіме-дүкен құратын дастарқан шайы
Оған белгілі ортада қауым болып өмір сүретін қазақ ауылдарының көбіне көңілжетер, сыйлас абысындар жиналатындықтан, бұл салт абысыншай деп аталған
Оның қынамендеден өзгешелігі – ол алдын ала жоспарланып, арнайы ұйымдастырылмайды және сауық құрып, өлең айтып, ұзақ көңіл көтеруге уақыттың қысқалығы мұрсат бермейді
Ол әдетте күндізгі уақытта өтеді.
Дәстүрлі ортадағы «шайға шақыру» рәсімінің ел ішіндегі тағы бір түрі көңіл­шай деп аталады
Көңілшай рәсімі – етжақын адамы қайтыс болғанда жора-жолдас, өзара аралас-құралас, сыйлас, сондай-ақ жегжат адамдардың көңіл аулап беретін дастарқаны
Шайға шақыру рәсімінің бұл түрі, әдетте марқұмның жылына дейін беріледі
Шай дастарқанына шақырылғандардың саны да онша көп болмайды.
Көңілшайға шақырылғандардың ішінде көңіл жетер, таныс-білістігі бар адамдар болады
Шай дастарқанына шақырылғандар көңілі жарым адамның қас-қабағын бағып отырып, көңілге дем беретіндей әңгімелер, сөз арасында ертең де күн бар екені, тірі адамның тірлігі болатынын айтады
Көңілшай рәсімінде де әңгіме-дүкенді үйлестіріп отыратын коммуникативтік лидер болады
Бұл жерде де шай тар мағынадағы ұғым емес
Шай деп, елеусіздеу эвфемизм түрінде айтылғанмен, көңілшай дастарқанына кәделі мүшелері бар сыйтабақ, түр-тұрманымен алуан түрлі тағамдар қойылады.
Дәстүрлі ортаға тән шайға шақыру рәсімінің ел ішіндегі тағы бір түрі шүкіршай, шүкіршілікшайы деп аталады
Шай деп айтылғанмен, атаудың мазмұны тек шай деген жалаң ұғыммен шектелмейді
Шайға шақырудың бұл түрінде де дастарқан мәзірі түр-түрімен молынан жасалады
Бұнда да астың бір атасы – ет болса, бір атасы – шай дегендей, алдымен шай беріледі
Біршама уақыттан соң, қазақы ортада қалыптасқан дастарқан дәстүрі бойынша кәделі мүшелері бар сыйтабақ қойылады
Соңынан тағы да шай дастарқаны жасалады.
Шайға шақыру рәсімінің бұл түрі қазіргі кезде ұмыт бола бастаған деуге болады
Бұл рәсімнің шүкіршай аталуының өзіндік уәжі болған
Оның неге бұлай аталуы жұртшылыққа түсінікті көрінбейтіні байқалады
Ауызекі деректерден, байқауы­мызша, шүкіршай ұғымы мүшел жас жөніндегі түсінікпен байланысты екені аңғарылады
Мүшел жаста, байырғы түсінік бойынша, сақтанып жүреді; қиын жол, алыс сапарға шықпайды; көзсіз тәуекелге бармайды
Мүшел жастың ішіндегі әсіресе 37, 49, 61 жасты айрықша көреді
Бұлай болуы мүшелдегілердің осы жас аралығында өмірдегі белсенділік әрекеті арта түсуіне байланысты болса керек
Адамның жарақат алуы, қауіп-қатерге ұшырап, қайтыс болуы көбіне осы жас шамасында жиірек кездесетін сыңайлы көрінеді
Сөйтіп, ауыртпалығы бар мүшел жастан аман-есен өткеніне «шүкіршілік» деп кей жерлерде «қазан қоңырсытып», шай беруді ырым етсе, көп жерлерде садақаға мал атап, етін таратып жібереді.
Сарқытшай – алыс жолдан, ұзақ сапардан келген қадірменді адамның үй-іші сәлем беруге, хал сұрасуға келгендерге беретін шайы
Шайдың басқа да рәсімдік түрлері тәрізді бұнда да дастарқан молынан жасалады, ет-табақ тартылады
Жолаушылап келген адам көрген-білгенін, көңілге түйгенін айтып, жиналғандарды хабардар етеді, ақпарат алмасады
Шай соңында алыс елдің дәм-тұзы, той-томалақ сарқыты деп келгендерге өрік-мейіз, қант-шай, орамал, кездеме салған түйіншектерден ұсынады.
Ел ішінде шайдың рәсімдік түрлерінен басқа бойдақ шай деп аталатын түрі бар
Келушілер асығыс болған жағдайда бойдақ шайға да ризамыз дейді
Бұнда ет-табақ тартылмайды, дастарқан молынан жасалмайды, жеңіл-желпі шай ғана беріледі
Шай дастарқанына өрік-мейіз, бауырсақ, т.б
қойылады.
Жоғарыда айтылған келіншай, абысыншай, көңілшай, шүкіршай, сарқытшай, бойдақшай, кеңес шай да той-томалақ деген ұғымға кірмейді
Қазақы ортада «шай» ұғымының мәдени мазмұны кеңейе түсіп, адамдар арасындағы қатынастарда этикеттік мән алып, эвфемистік формада қолданылған.
Қорыта айтқанда, қазақтардың дәстүрлі шай рәсімінен социум мүшелерінің ішкі дүниесіндегі жағымды эмоциялық күйді, олардың бір-бірімен ізгі қатынасын, бірін-бірі бағалай білуі сияқты танымдық әлемнің этикалық көріністерін айқын байқауға болады.
А.Қобланова,
Абай атындағы ҚазҰПУ 
филология институты 
Қазақ тілі теориясы мен әдістемесі 
кафедрасының доценті, 
филология ғылымының кандидаты
