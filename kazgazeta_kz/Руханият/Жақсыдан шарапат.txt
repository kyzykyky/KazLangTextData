Қазақта «Жақсыдан шарапат» деген даналық сөз бар
Осыған қарап біз көптеген азаматтың жақсы қасиеттерін, адамгершілік істерін үлгі тұтамыз
Сондай қасиет дарыған, білімі мен біліктілігі әрдайым жасаған еңбегінен көрінген Жеткерген Шайхиевке арналған тәрізді
Ол жастайынан әкесінің колхоздағы бейнеті зор ағаш ұсталығында жүріп, еңбек еткенін көріп өсті
Өскенде әкенің ауыр еңбегін жеңілдете аламын деген ой Жеткергенді көп мазалайтын
Өйткені ол осы әулеттің жалғыз баласы болатын. 
Шайхслам екі ағайынды болған кісілер
Осы әулеттің үлкені болғандықтан оған бүкіл тұрмыстық жауапкершілік жүгі артылған еді
Соны жете түсіне білген Шайхслам жастайы­нан қол еңбегімен күн көріс қамына кірісті
Ағайындары оның атын қысқартып Шайхы деп атайтын
Шәкең өткен ғасырдың қиын-қыстау кезеңінде өмір сүріп, колхоздастыру қозғалысының алдында әртүрлі артельдерде жұмыс істеді
Колхоз шаруашылығы ұйымдасқаннан кейін ағаш ұсталығын меңгерді
Жұбайы Базар екеуі өсіп келе жатқан екі ұлына жақсы тәрбие бере отырып, қатарынан қалдырмауға көп күш жұмсады
Көп ұзамай кенеттен Ұлы Отан соғысы басталды
Көздің қарашығындай болған екі ұлының бірінен кейін бірін соғысқа алып кетті
Жасы ұлғайған шағында бұл жағдай Шайхы ағаға қиын соққы болды
Қос ұлынан айырылған бұл кісілер көздерінен жас сорғалап, төсектерінен тұрмай қалған кездер көп болды
Өзіне тетелес інісі Дінислам және ағайындардың үлкендері келіп, бұларға жұбату сөздерін айтып көңілдерін көтеруге тырысатын
Екі ұлы сол кеткеннен соғыстан еш хабарсыз оралмады.
Алла тағала көз жастарын көрді ме, арада біршама уақыт өткенде Шайхы әулетіне ұл келді
№16 ауылдың ағайындары жиналып бала­ның атын Жеткерген қойды
Амал қанша ұлын дүниеге әкелген анасы Базар баласының қы­зығын көре алмай, өмірден ерте озып кетті
Шайхыға бұл өте ауыр соққы болды
Тағдыр жазған қиындықты ақсақал көтере білді
Кейін інісі Дінислам да өмірден озып, екі үйдің тұрмыс-тіршілігі Шайхының мойнына артылды.
Жеткерген Қазалы стансасындағы №420 қазақ орта мектебінің интернатында жатып, оныншы класты бітіргеннен кейін әртүрлі қызмет атқарды
Алматыдағы Ташкент темір жол көлік ин­же­нерлері институтының филиалына оқуға түсіп, азаматтық құрылыс мамандығын алды
Аудандық партия комитеті шақырып, оған орталық­­тағы ком­муналдық шаруашылық бөлімінің басшы­лығына келуге ұсыныс жасады
Көп салалы шаруашылық қызметтің ауырлығына қарамастан Жеткер 5 жыл абыройлы жұмыс істеді
Кейін өзінің негізгі мамандығы бойынша Ақтөбедегі теміржол торабына қарасты құрылыс бірлестігіне шақырылып, ол Қандағаш стансасындағы темір бетон зауыттың директорлығына ұсынылды
37 жастағы Жеткерген зауыттың директорлық қызметіне жоғарылады
Бұл 1980 жылы болатын.
22-ден 23-ке қараған шағында Жеткерген кешкі астың үстінде әкесіне келін әкелу жөнінде өз ойын ұялыңқырап жеткізеді
Шайхы ақсақал баласына қарап, қуаныштан көзінің жасын төгіп жібереді.
«Айналайын-ау, менің күткен арманым осы ғой» деп баласының бетінен емірене сүйіп алады
Болашақ келінінің қай жерден екенін біліп, ағайындарына жеткізуге асығады
Көп ұзамай үйге келін түседі
Салт-дәстүр бойынша рәсімдері жасалып екі құда бір-бірімен құшақтасып, дос болады
Сөйтсе құдасы колхоздың белгілі темірден түйін түйген ұстасы және ағаштан киіз үй жасаушы Ыбырай еді
Шайхыдан 10 жас кіші болса да той-томалақтарда дастарқан басында ақсақалдар Ыбырайды қолқалап төрге оздыратын
Өйткені ол кісі Жанқожа бабаның ұрпағы еді
Сол Ыбекең өзінің ең сүйікті қызын Шайхыға келін етіп бергенінде аса қуанышты екенін жасырған емес.
Той тарап, ақсақалдар мен әжелерді дас­тарқан басына шақырып дәстүр бойынша келіннің қолынан шай ішкізіп үлкендердің батасын алу рәсімі жасалады
Дастарқан басындағы ең үлкені Ұзақбай ақсақалға бата беруін өтінеді
Жаңа түскен келін Салиха төрде отырған кісілерге алдыменен сәлем салады.
– Балаларым алақандарыңды жайыңдар, үлкендік батамды берейін
Екеуің де баламсыңдар
Салиха айналайын, осы ауылдың қызысың
Мынау акушерка қызметті атқарып, талай адамға ем жасап, жастығыңа қарамастан кіндік шеше болып жүрсің
Бүгін Шайхының табалдырығына оң аяғыңмен кіріп келін болып отырсың
Қазақта жақсы сөз бар
«Жақсы әйел ырысың, жақсы келін тынысың» деген
Шайхы, келін түсіріп тынысың ашылып отыр, шүкіршілік деп ойла
Балаларым, қосақтарыңмен қоса ағарыңдар
Жақтарың түспей жамандық көрмеңдер
Жұптарың жазылмасын
Үбірлі-шүбірлі болыңдар
Бір әулеттің емес елдің келіні бол, – деп Ұзақбай ақсақал орынынан тұрды.
Сол Салиха келін бүгінде Шайхы әулетінің анасы
Үлкен әжесі 5 ұл 1 қыздан 5 келін түсіріп, қызын ұзатып, олардан 15 немере, шөбере көріп отырған ұлағатты ата мен әже
Салиха 33 жыл акушерлік қызмет атқарып, талай жанның алғысын алды.
***
Қараша айының басы
Күн салқындау
Жетінші карашада Ақтау қаласынан көп жер қашықта тұратын Жаңаөзенге баруға жол түсіп, ұшаққа Қызылордадан билет іздедік
4 адам едік
Бұл осыдан 36 жыл бұрын болған еді
Ұшақтарға керосин майы болмағандықтан ұшпай қалған уақыт
Амалсыздан Атырау арқылы пойызға отыруға тура келді
Пойызға тіркелген вагон Қандағаш стансасында ағытылып, 10 сағат тұрып, Атырауға қарай жүретін пойызға тіркеледі екен
Қандағашқа таңертең сағат бестен өте жеттік Дала едәуір салқын вагонда жолаушылар көп
Біз төртеуміз, бір купедеміз
Вагон вокзалдан едәуір қашық тұйық жолға қойылған
Біраз отырғаннан кейін қалтамдағы блокнотты ашып отырсам, Жеткергеннің телефоны жазылып тұр екен
Қазалыға келген бір сапарында кабинетіме келіп, сәлемдескенде осы телефонын беріп кеткен болатын
Сол жерде ұзақ болғандықтан, «телефонмен хабарласайын» деп вокзал ішіне бардым
Сағат таңертенгі алты
Телефон нөмірін теріп едім, тұтқаны өзі көтерді
Атымды айтқаннан қай жердесің, қозғалма деп өтініш жасады
Лезде «Жигули» көлігімен жетіп келді
Жағдайды сұрасып, сәлемдесіп болған соң вагонда отырған аға-жеңгемізді жүгімен үйге алып кетті
Барсақ Шайхы ақсақал құманы қолында, шарбақ ішінде жүр екен
Сәлем бердік
Қазалыдан келдім дегенде білегімнен ұстап тұрып, ауылға деген сағынышын жасырмай, қайта- қайта сұраумен болды
Дастарқан жайылып, стол үстін ас мәзірге толтырып, ­Салиха бәйек болып жүр
Ортамызда отырған ағамыз Ақтөбеге телефон шалды
Біреулермен сөйлесіп болғаннан кейін, телефон нөмірін беріп жатты
Сәлден соң телефон қайта шырылдады
Содан кейін ол кісі сағат он екіге таяу Көкшетаудан бір ұшақ келе жатқандығын, соған мүмкін болғанша төрт адамға билет алатындығын жеткізді
Бір сағат шамасында сол хабарды беру керек дегенді ескертті
Үй иесі Жеткер:
– Мал сойылып, қазанда қайнап жатыр, асты тастап қалай кетесіздер, – деген сөзді айтқанда:
– Жеткер, келін екеуіңе көп рақмет
Ұйқыла­рыңызды бөліп, таң сәріден бізге қызмет жасап жатырсыңдар
Рақмет, сіздерге
Үлкен кісі аман болсын
Мына баларыңның қызықтарына жетіңіздер
Асты тастамаймыз
Ұшаққа билет болып жатса, бізді Ақтөбеге көлікпен жеткізуге қалай қарайсың, – деді ағай.
Жеткер ол жағын ұйымдастыратынын уәде етті
Сағатқа жетпей ұшаққа билет алынды деген хабар жетті
Қазандағы асылып жатқан ет машинаға са­лынды
Біз айтқан уақытта Ақтөбе әуежайына жеттік
Сол жылдың аяғында Жеткерген әкесінің сөзін жерге тастамай, Қандағаштағы директорлық қызметінен өз еркімен босап, елге оралды
Келгеннен кейін «НГЧ»-ға бас инженер қызметін атқарып жүріп, Қазалы қаласындағы №42 ПМК-ның басшылығына жоғарылатылды
Мұнда да абыройлы қызмет жасады.
1993 жылы Алматыға қоныс аударды
Сөйтіп, ол Шамалған ауылында кәсіптік құрылыс мектебіне де мұғалім, кейін директордың орынбасары қызметін атқарды
Сол мектепте он үш жылдай еңбек атқарып, зейнетке шықты.
Балаларының бәрі жоғары білімді маман иелері
Әрқайсысы бүгінгі заманның ыңғайына қарай өз кәсіптері бар
Солардың ортасында Жеткер мен ­Салиха жас кезінде көрген азын аулақ бейнеттерінен арылып, бүгінгі күннің жақсы зейнетін көріп отырған азаматтардын бірі.
Әкесі Шайхы 96 жасында өмірден озса, келіні Салиханың әкесі Ыбырай бір жылдан кейін 87 жасқа қарағанда қайтыс болды
Екі құданың бір-біріне деген сыйластығын ауыл адамдары бүгінге дейін жақсы жағынан ауыздарынан тастамай айтып келеді
Шайхының інісі Дінисламның балалары, Әбуша күріш өсіруден рекордтық өнім алып Соцалистік Еңбек Ері атағын алса, ал ағасы Жаһанша «Құрмет белгісі» орденімен марапатталған еді
Амал не, осындай азаматтар өмірден ерте озып кетті.
Ата-анаға құрмет көрсете білген Салихадай келіннің ел алдындағы абыройын қолындағы келіндері де үлгі тұтып, игі жақсылығын сеніммен жалғастыратынына еш күмән жоқ.
Киікбай Ізетұлы
