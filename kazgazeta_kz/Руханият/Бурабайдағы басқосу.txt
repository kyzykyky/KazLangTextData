Жасы сеңгірлі сексеніңізге жақындап жүрген қарияның күнделікті өмірі күтпеген жағдайда реті келе қалған сәл-пәл сәттіліктерге мәз бола қуанумен, содан өзінше бір мархаба тауып, төбесі көкке жеткендей болып асқақтай алдарқанумен өтеді десем, еш сөкеттігі жоқ шығар
Менің де сондай бір сәтті күндерім, сәтімен оралған олжалы шақтарым, Аллаға шүкір, болып тұрады
2014 жылдың 27-ақпандағы бейсенбісі мен үшін сондай күн болды
Өйткені сол күні өзім көп жылдан бері жаздырып алып, үзбей оқып келе жатқан апталық «Ана тілі» газетінің кезекті нөмірі қолыма тиген еді
Бояуы кеуіп үлгермеген газетті ашып жіберіп, асыға ақтарып отырғанымда сонау тоғызыншы бетінен ертеде кездесіп таныс-біліс болған бір таныс жанның бейнесі жарқ ете түсті
Зер сала қарап едім, қалың қара шашын төбесіне ұқыпты етіп жинаған жылы жүзді әйел сонау алысқа күлімсірей көз тастай қалған екен
Анық тани алмасам да ертеде бір көрген адамым екенін сонау алыс күндердің жаңғырығы анық аңғартып тұрғандай болып көрінеді. 
Кәрі жаныма қамшы басып, қатпар-қатпар болып шөккен сан жылдардың жүгін олай аударыстырып, былай аударыстырып, алтын іздегендей ақтер-көктер болып ұзақ отырдым
Сөйтіп, газет нөмірін қайтадан қолыма алып, үлкен әріптермен айшықтай терілген негізгі тақырыбына көз салсам, «Айбергеновтің апайы» деп тұр екен
Бір кезде бәріміз өлермендене оқып, өлең сөздің құдіретіне табынған атақты ақын Айбергенов Төлеген! Одан кейінгі жөн көрсетер қосалқы тақырып: «Ғалым, жазушы Әзиза Нұрмаханова жайлы ой-толғам» деп тұр
Таныс есім
Ой көмбесін одан әрі ақтарып көргенімде, көк дөнендей жүйткіген жүйрік көңіл өткен ғасырдың сонау алпыс жетінші жылына ала тартты
Сол жылдың жаз айы болатын
Бұрынғы Көкшетау облысының Қызылту ауданында «Қызыл ту» – «Красное знамя» деп аталатын газеттің редакторы болып қызмет істеуші едім
Осы ауданда қарт журналист, облыстық «Көкшетау правдасы» газетінің бұрынғы меншікті тілшісі Имақ Тоқпанов деген кісі тұратын
Сол кісіге бір күні Бурабай курортынан атақты жазушы Сәбит Мұқанов телефон соғып, өмірлік жан серігі Мәриям екеуінің осында демалып жатқанын хабарлапты
Иекеңмен аралас-қоралас болып жүретін жақсы таныс едім
Ол кісі Сәбеңнің жақын туысы болып келетінін де білетінмін
Өз кезегінде Иекең де менің Сәбеңмен жақсы таныс екенімді білетін, Алматыда оқыған кезімізде ол кісінің үйіне жиі барып, араласып тұрғанымнан толық хабардар болатын
Сондықтан екеуміз өзара ақылдасып, Сәбең мен Мәкеңе Бурабайға апарып арнайы қонақасы бермек болып тоқтам жасадық
Бұл ойымызды аудандық партия комитетінің екінші хатшысы Айдархан Темірбаев ағайға айтып едім, ол кісі қуана қоштап: «өте орынды, қарсы емеспін» деді
«Олай болса, өзіңіз де барып, ішінде болыңыз» деп мәселені төтесінен қойдым.
Сонымен жұма күні 300 шақырым жердегі Бурабайға жетіп, қонбақ болып, аудандық партия комитетінің және редакцияның «Бобик» деп аталатын екі жеңіл машинасын, оған қоса қонақасы беру қажетіне байланысты керек-жарағымызды арту үшін бір жүк машинасын және алып түс ауа жолға шықтық.
Келесі күні таңертең сағат тоғыз болар-болмаста Сәбең мен Мәриям анамыз жатқан «Ясная поляна» демалыс үйіне барсақ, ол кісілер әлі бөлмесінде екен
Келгенімізді айтып, «Оқжетпестің» алдыңғы жағындағы алаңда күндізгі сағат үш­те қонақасы беретін болып келістік
Апарғанымыз үлкендігі анау-мынау тайша­дай дерлік ірі қой еді
Оған қоса қысқы со­ғымнан шыққан семіз қазы мен қарта, жал мен жая және бар
Жиырма кісінің тоят­тауына еркін жететін мол сыбаға болды.
Сәбең жарықтық сыр жасырған ба, өзімен бірге баратын таныс-білістердің көп болатынын алдын ала ескертіп өткен
Шы­нында да солай болды
Қонағасыға жиырмаға жуық адам жиналды
Араларында бұл жерге демалуға келген жақын маңдағы аудандардың партком хатшылары, ауатком төрағалары, басқа да басшылар бар екен
Тіпті Қазақстаннан сырт жерлерден келген қонақтар да бар болып шықты
Солардың ішінен еңгезердей ірі денелі жігіт ағасы мен қызыл шырайлы, ашық қабақ бір әйелді ерекше атап, жеке таныстырды
Әйелдің жанында тұлымы желкілдеген бір қыз бала және бар
Әйелдің аты Әзиза екен де, қасына ерткені орта мектептің соңғы сыныбында оқитын Қалқатай есімді қызы болып шықты
Ал әлгі «ірі денелі жігіт ағасы» дегеніміз Әзизаның күйеуі Мұқамбетқали деген кісі екен
Өздері Қарақалпақстаннан келіпті.
Біздің Қазақстаннан емес, сонау Қа­рақалпақ Автономиялы Советтік Социа­листік Республикасынан келіпті деген сөзге құлағымыз елең ете қалды
Қарақалпақ АССР-інің оқу министрі екен
Сонысына қарамай бәрімізбен кішірейе сөйлесіп, ашық-жарқын әңгімелесіп, тонның ішкі бауындай болып тез табысып, жіті араласып жүре берді.
Сонау Қызылту жерінен әкеліп жайған дастарқанымыз Сәбеңнің кең пейілі мен аңқылдаған ақ көңілінің арқасында алаңсыз отырып сыр шертетін әдемі бір мәжіліске айналып кетті
Бәрі де төрдің төбесінде отырған аяулы да асыл жандар Сәбең мен Мәриям анамызға қарай құлақ түреді, бар ынта-ықыластарын сол кісілерге аударған
Өйткені олар Сәбең сияқты бүкіл қазаққа мәшһүр жазушымен дәмдес болып, әңгімесін тыңдау өмірде жиі бола бермейтін ерен оқиға екенін жақсы біледі.
Бір кезде Қарақалпақстаннан келген құрметті қонақ Әзиза әңгімеге араласты
Сәбеңнің осыдан бірнеше жыл бұрын алпыс жасқа толғанын, оны бүкіл еліміз дүбірлете атап өткенін білетінбіз
Ал бірақ ол кісінің сол мерейтойға байланысты арнайы шақыртумен Өзбекстанға, әсіресе, Қарақалпақ АССР-іне барғанын естіген жоқ едік
Сәбең туралы әңгімесін бастаған Әзиза апайымыз жазушының сол сапары туралы көсіле әңгіме айтқаны әлі есімде
Ол былай деген еді: «Сәбеңе деген халық құрметінің қандай екенін осы Бурабай маңайындағы елдің сый-сияпатынан айқын аңғардық
Ал қарақалпақ жеріндегi құрмет тіпті керемет болды
Той өтетін жерге өз күштерімен сонау алыс елдерден ұшақпен, пойызбен, автобуспен, атпен, тіпті жаяулап-жалпылап жеткен адамдар қаптап кетті
Қарапайым халықтың осыншама көп жиналғанын бұрын көрген емеспін
Солардың бәрі Сәбеңнің дидарын көру үшін ғана келген
Аңыз-әңгімелерден ертеде пір тұтатын әулие адамдарды ел осылай қарсы алады деп естуші едік
Тап сондай жағдай болды
Көп халықтың арасымен жүріп өткенде қолы жеткендер Сәбеңнің қолын ұстап, қолы жетпегендер жалбағай жамыла салған жеңіл шапанының етегін сүйіп жатқанын, қолына көтерген баласына иіскетіп жатқанын көзімізбен көрдік
Халық арасында Сәбең туралы әртүрлі аңыздар тарап, ауыздан-ауызға кетіп жатты, жыр туып, әндер шығарылды» («Ұлы Сәбеңмен ұмытылмас кездесулер»
«Жұлдыз» журналы
№12
2000 жыл
48-64 беттер).
Сәбит Мұқанов қай жер, қай кезде болмасын өзінің туған халқының сый-құрметінен кенде қалған жан емес қой
Бурабайда демалған сол сапарында да ол кісінің көрген құрметі аз емес екен
Мәриям анамыздың айтуына қарағанда, Көкше өңірінің тұрғындары арасында Сәбеңе арнап тай сойып, конақасы бергендері де болыпты
Әзиза Нұрмаханқызы соның бәріне шын риза болғанын айта келіп: «Ал қарақалпақ жеріндегі құрмет тіпті керемет болды» деген сөзді ерекше екпін түсіре атап өткен еді.
Сол жолғы әңгіме арасында Сәбең де Әзиза туралы «қазақтың шетте жүрген бір талантты қызы» деп сүйсіне айтып отырды
Есептеп отырсақ, содан бері 48 жылға жуық уақыт өтіпті
Әзиза Нұрмаханқызы Нұрмаханованы еске алып, оның өмір жолына, қайраткерлік қызметіне үңілер болсақ, Сәбең айтқандай оның шынында да қазақтың талантты қызы болғанына көз жеткізесің
Ғылыми ортада «энцикло­педиялық деуге тұрарлық терең білімді» деген ұғым бар
Біз әңгімелеп отырған Әзиза Нұрмаханова сондай деңгейдегі оқымысты ғалым еді.
Кәдімгі Сәбит Мұқановпен әңгіме үстіндегі мәжіліс кезінде Ә.Нұрмаханова бауырымыздың туысқан өзбек елінде жүргенімен жүрегі қазақ деп соғатыны екі сөзінің бірінен білініп тұрды
Қызы Қалқатайдың да бүкіл болмысы мен асыл аңсары қазаққа тән екенін аңғардық
Курорт дегеніміз көпшілік демалатын қасиетті орын ғой
Соны ойлаған Қалқатай қызымыз бар даусына салып аспандата шырқамағанымен әдеп сақтай отырып, қазақтың бірер халық әнін орындап берді
Өзі музыка мектебінде оқиды екен
Пиа­нинода ойнауды үйрену жөнінде сабақ алады
Соны айта келіп анасы Әзиза: «Әттең, шіркін, домбыра жоқ
Домбыра болса, менің Қалқатайым Құрманғазы мен Тәттімбеттің, кешегі Дина шешеміздің күйлерін күмбірлетер еді» дегенде, бұл сөзге Сәбең де елегізи қалып:
– Қап, домбыраның болмауын қарашы! – деп үн қосты.
Осынау басқосу кезінде Әзиза Нұрмаханқызының көңілде жүрген бір ойы да аңғарылмай қалған жоқ
Ол сәті түссе, өзінің атажұрты – Қазақстанға ауысуды ойлап жүрген көрінеді
Соны байқаған Сәбең:
– Бәрекелді, қызым! – деп аңқылдай ақтарылып, балаша мәз болды
– Елге ауыса қалсаң, ең бірінші жолаяғын мен-ақ көтерейін.
Қазақтың текті қызы Әзиза Нұрма­ханова сол сөзінде тұрып, көп ұзамай Қазақстанға оралғанын естідік
1968 жылдан бастап Қазақтың мемлекеттік университетінде түркі тілдерінің салыс­тырылмалы грамматикасынан сабақ береді
Ал 1973 жылы Алматыдағы шетел тілдері институтының жалпы және қазақ тілі бөлімінің кафедрасын басқарғаны оның ғылымдағы өрісінің кең, ғалымдық деңгейінің биік болғанын байқатса керек.
Біздің ғұлама отандасымыз Әзиза Нұрмаханқызы өзінің мамандығына сәйкес түркі тілдерін жетік білумен бірге орысша да шашасына шаң жұқтырмайтын жүйрік болған екен
Оның бірқатар сүбелі еңбектері Мәскеуде орыс тілінде басылып шыққаны соның дәлелі демекпіз
«Түркі тілдеріндегі жай сөйлемнің типтері», «Қарақалпақ тіліндегі төл сөздер мен төлеу сөздер» деген күрделі еңбектерін орыс тілінде сөйлетуі таңдаған тақырыбын бетінен ғана қалқып, сыйпай қамшылайтын ортанқол ғалымның қолынан келе бермек емес.
Біз әңгімелеп отырған көркем очерктің авторы Зәкір Асабаев бауырым тұтас бір беттік осы еңбегін «Айбергеновтің апайы» деп атай келе, екінші тақырыбын «Ғалым, жазушы…» деп айшықтапты
Жазушы адам қашанда жазушыны іздейді ғой
Зәкең де Әзиза Нұрмаханованың ғалымдағымен қоса жазушылығына баса көңіл бөлген сияқты
Несі бар! Ғалым мен жазушының арасына ешқашан Қытай қорғаны түсіп көрген емес
Бағасын ашып, бағамдай келгенде Әзиза Нұрмаханованың жазушылық қыры да атап айтуға тұрарлық екеніне көз жеткіздік
Әйел кейіпкерлердің әлемін әйел жазушы ғана батыл әрі кемел ашып көрсете алады
Жазушы Әзиза Нұрмаханованың қазақ әйелдерінің тағдырына, бүкіл кеңестік шығыстың жарық жұлдызы атанып, мақтанышына айналған екі қазақ қызы Мәншүк Мәметова мен Әлия Молдағұлованың өшпес ерлігіне ар­налған «Қыздар», «Шығыс шынары» атты көркем туындыларын орта мектепте оқып жүрген, одан кейін студент атанған кезімізден құмарта оқып, көзайым болғанбыз
«Махабатты қастерлей білу керек» деген публицистикалық шы­ғармасы кезінде кеңестік этика, эстетика мәселерін қозғаған тұшымды ой мен тұңғиық тұжырымдарға толы еңбек деп бағаланғанын да білеміз.
Атақты ақын Төлеген Айбергеновтің апайы туралы құнды еңбек жазған жазушы Зәкір Асабаев өзінің осы публицистикалық очеркінің бас кезінде: «Біраз жыл бұрын бақиға озғалы есімі көп атала бермейтін қайран Әзиза Нұрмаханова!» деп тебірене жазған екен
Сол ойын «Қазақтың қайсар қызы!» деп түйіндепті
Орнымен айтылған өте орынды ой
Әзиза Нұрмаханова сияқты қазақтың қайсар қызын, көз майын тауысып, ғылым қуған, ғылымның биік белесіне көтеріліп, ғылым докторы атанған, қазақ қыздарының парасаты мен ерлігін, аласармас асқақ қасиеті мен кеуде бастырмас алапат өрлігін көрсету үшін баға жетпес еңбек етіп, өзі де қазақтың сондай асыл қыздарының бірі бола білген Әзиза Нұрмаханованың өмірі айтуға да, жазуға да тұрарлық ұлағатты өмір
Оның есімі ұмытылмауға тиіс.
Есмұхамбет АЙТМАҒАМБЕТОВ
