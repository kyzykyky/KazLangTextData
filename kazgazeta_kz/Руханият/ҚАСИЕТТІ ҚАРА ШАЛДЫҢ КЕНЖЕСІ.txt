Жарық дүние! Адам
Адамның тағдыры
Қоғам
Тұлға
Тұлғаның төл тарихтағы рөлі – күрделі философиялық санатқа жататын ұғымдар
Оларды ғылыми түрде зерттеп-зерделеу түбі жоқ тұңғиық мәселе
Бүгінгі көзқарас бойынша, «Ғаламзат» жаралғанынан бастап 13,7 миллиард жыл өтті деп есептелінеді
Әлем үздіксіз өзгеріс, даму үстінде

Адам баласы бір-біріне етене жақын, жалпылама ұқсас болғанмен, әр адам жаратылысынан өзіне ғана тән, Алла еншілеп берген қасиет­терімен өзгеше
Жер бетіндегі барлық адамның ішінен ой-жүйе, сана-сезім, мінез-құлқын былай қойғанда, қарапайым параметрлері бірдей, тіпті екі адам да табылмайды екен
Әр адам жеке-жеке, бір-бір әлем
Ал тіршіліктің өзегі – ұрпақ жалғастығы
Негізгі қағида – адамзат легі жойылып кетпей, үзіліп қалмай, буын-буынға жалғасып, ілгері даму
ҚР Тұңғыш Президенті Нұрсұлтан Назарбаев «Мәңгілік ел» болудың бірден-бір шарты, ұлттық кодымызды сақтап, рухани жаңғыру екенін айтты.
Әр лайықты азамат саналы өмірінде оған өз үлесін қоса білсе керек
Осыған қатысты абзал жан Абай Сәдуақасұлының өмірдегі орны, азаматтық келбеті, артында қалдырған мұрасы жайлы естелік ретінде не айтуға болар еді?! Оны ортасынан бөліп, ерекшелейтін қандай қасиеті бар еді?! Ол заманына сай бір адамдай тіршілік жасады
Ұлы Абай Құнанбайұлы: «Атадан алтау, анадан төртеу, жалғыздық көрер жерім жоқ» дегендей, Абай Сәдуақасұлы киелі атамекен, бабалары өсіп-өркендеген жерде, тамыры терең, береке-бірлігі жарасқан, әл-ауқатты жанұяда дүниеге келді
Ел арасында «Қасиетті қара шал» атанып кеткен, асыл текті әке Сәдуақас Бигелдіұлымен ақ ниетті ана Айсұлудың кенжесі еді
Ол өз мәртебесіне сай, ағайын-туған, аға-әпкелерінің ортасында аунап-қунап, асыр салып,балалық шақтың бар қызық-шыжығын басынан өткізіп өсті
Есейіп ер жетті, білім алды
­Отбасын құрып, ұл-қыз өсірді, ­немере сүйді
Бауырмал, көпшіл еді
Ел басқарды, әкім де болды
Егін егіп, мал өсірді
Шаруашылыққа жақын болды
Қолына қалам алып хат жазды, ақын болды
Ортасына сыйлы, зор бедел-абыроймен өнегелі өмір сүрді
Айтулы еңбектері Мемлекет тарапынан жоғары бағаланып, Тұңғыш Президент Жарлығымен «Құрмет» орденімен марапатталды.
Әрине, тіршілікте қуаныш, атақ-абырой, даңқтың осылай рет-ретімен келіп жатуы үлкен жетістік, зор бақыт
Алайда Абайды ерекше жұлдызды сәтке жетелеген тұла бойын кернеген дарыны мен өмірге деген шексіз құштарлығы, зеректігі еді
Халық: «Тектіден текті туады, тектілік тұқым қуады
Біреуіне болмаса, біреуіне жұғады…» немесе «Білімің – өзіңнің тергенің, ақылың – Алланың бергені», «Адамның атын оның іс-әрекеті шығарады» демекші, бар жақсылық оның нар тұлғалы бойында, іс-қимыл, кемел ойында болды
Білгісі де, көргісі де келді… «Мен кіммін? Біз кімбіз? Қайдан шықтық, қайда барамыз?» деген сауалдар жанына тыным бермеді
Ерекше толғандырды
Бұларға ­жауап іздеу – келе-келе өмірінің басты мәніне айналды
Өкінішке қарай, нағыз кемеліне келген шағында ғұмыры үзілді…
Абай Сәдуақасұлы «өзін-өзі танудың» алғашқы қадамын, әке-шеше, бауырлары, ауыл-аймақ, туған-туыстарының өмір жолын зерделеп, бары-жоғын түгендеуден бастады
2009 жылы алғы сөзін өзі жазып, ғылыми монография деуге тұрарлық, нақты деректерге толы «Қасиетті қара шал» атты естелік кітап, әулет шежіресін түзіп шығарды
Бұнда атасы Бигелді Иманұлы жайлы да мол мағлұмат бар
Ол кісінің бірнеше әйелі болған екен
Қиын-қыстау заманда, жесір қалған келіндері мен жеңгелерін балаларымен, қаңғырып кетпесін деп, ата-баба салтымен өз қамқорына ала берген екен
Атадан тараған үрім-бұтақтары баршылық
Өзі тау денелі, өте қайратты, темірден түйін түйген, ел арасында беделі зор, атақты ұста болған
ХХ ғасырдың Гомері атанған, «Жамбыл – менің жай атым, Халық – менің шын атым!» деп жырлаған Жамбыл Жабаев бауыры Бигелдінің адал тіршілігіне риза болып: «…Батамды бердім балаңа, Еңбегіңді бағалап
Өмір жасы ұзақ боп, Жақсыны жүрсін жағалап» деп, қасындағы бала Сәдуға (Сәдуақасқа) ақ батасын берген екен
Сәду елден шыққан алғашқылардың бірі болып, жоғары білім алып, журналистика мамандығын иеленіп, қолына қалам ұстап, ел аралап, халқына аянбай қызмет істеген
Қазақстанның Құрметті журналисі, айтулы ақын, жазушы Орысбай Әбділдаұлы: «Қаламы – қайла, көңілі – айна» деп бағалап, ағасын аса қадірлеп, ерекше сыйлаған
Сәдудың қаламынан туған біраз еңбегі екшеленіп, кейіннен, 2014 жылы шығармалар жинағы болып, «Биіктік бедері» деген атпен жарық көрді.
Әке мұрасының бөлек кітап болып басылып шығуына балалары ­Махаббат, Абай мұрындық болып тер төксе, іні әріптестері ақын, ҚЖО басқарма хатшысы Бауыржан Жақып пен жазушы, ҚР еңбек сіңірген қайраткері Жұмабай Шаштайұлы алғы сөз, пікір жазды
Әкелерінің жарқын келбетін мәңгілік ету мақсатында, балалары өз қаражаттарына туған ­ауылы Алматы облысы Жамбыл ауданы Бұрған елді мекенінде мектеп салып, есімін бергізді
Мектеп алдында күн сәулесіне шағылысып, киелі жердің иесі Сәдуақас Бигелдіұлының мүсіні тұр
Мектептің ашылу рәсімінде: «Ауылдарыңыздың «Бұрған» деп аталатыны, бабаларыңыз кезінде тоған құрып, таудың суын бұрып, ауылға су жіберіп, ел-жұртын өмір нәрімен қамтамасыз еткен екен
Олардың ұрпағы Ғабиден, Махаббат, Абай Сәдуақасовтар енді бүгін мектеп салып, білім бұлағын ашты» деген едім
Бұл – қасиетті қара шал ұрпағының мемлекетіміздің білім саласына қосқан зор өз үлесі
Келесі қадам көп жылғы ізденістер мен зерттеулердің нәтижесі болды
Атам қазақ жеті атаға дейін білуді талап етеді
«Жеті атасын білмеген жетесіз» деп жатады
Жеті ата аралығы, шамамен екі, үш ғасырдай уақыт
«Елу жылда ел жаңа, жүз жылда қазан» демекші, ар жағы бұлыңғыр, көбіне ертекке айналып кетсе керек
Нақты деректердің көзін ашып «Шежіре» түзу, тарихтың ауқымды, құнды тармағы
«Шежіре» – сакральды ұғым-түсінік, қазақ халқының құрамдас тарихының уық-керегесі сипаттас асыл қазынасы
Арқалы әнші-термеші Ақан Әбдуалиевтің 2004 жылы жарық көрген «Сүйінбай мен Қатағанның айтысы» диск-альбомы соның айғағы.
Осы айтыста Сүйінбай Аронұлы қазақтың 92 руын жеке-жеке талдап, Д.Менделеевтің белгілі атомдар кестесі секілді, әрқайсысына өзіне тән ерекше сипаттама беріп, өз ұясына қондырған екен
Сол кезде Сүйінбай 33 жаста
Сүйекең ел бірлігін жырлаған
Ел, халық ру-ру болып бытырамай, бастарын қосса ғана ұлан-ғайыр күшке айналатынын айтқан
Жәкең де: «Адамдықты айт, ерлікті айт, батырлықты айт
Ел бірлігін сақтаған татулықты айт» дейді
Сүйінбай, Жамбыл аталарымыз қоғамдық сана-сезімнің өркендеуіне, дамуына зор ықпал еткен ұлы тұлғалар.
Ата-баба ізімен, көрнекті қоғам қайраткері, ҚР сот саласының еңбегі сіңген маманы, еліміздің заңнама негіздерінің қалыптасуына елеулі үлес қосқан, білікті заңгер ағамыз Марат Нұрбеков бас болып, Махаббат, Абай Сәдуақасұлдары қостап, белгілі жазушы Нағашыбек Қапалбекұлы алғы сөзін жазып «Қосай Баба» атты ұрпақтар шежіресін түзіп, бөлек кітап етіп шығарды
Аруақты Қосай ата­ларының басына кесене де тұрғызды.
Абай кемелденгенде тағдырлы шешім қабылдап, ғұмыр бойы армандап келген таным жолына түсті
«Таңбалы» тарихи-мәдени және табиғи мемлекеттік қорық-музейінің директоры қызметіне ауысып, өз қабілет-қарымына сай алаңсыз жұмыс істеуіне мүмкіндік алды
ЮНЕСКО тізіміне енген кешен әлемдегі мәдени мұралардың аса құндысы саналады
Сөйтіп, түнде түсінен, күндіз ойынан шықпай жүрген ғылыми-зерттеу жұмысына білек сыбана кірісіп кетіп еді
Біздің дәуір – өсу, өркендеу дәуірі, әлемдегі ең дамыған 30 елдің қатарына кіру кезеңі
Бұндай жауапты сәттерде ұлттың эволюциялық даму сабақтастығын нақтылау аса маңызды шарт
Абайдың ендігі мақсаты –қазақтың тарихын түгендеу, рухани іргесін мығымдап, еңсесін биіктету еді
Оның жұлдызды сәті туды
«Бітер істің басына, жақсы келер қасына» демекші, өзі бас болып Б.Железняков, Л.Херманн, Б.Байтанаев сынды әріптестері қолдап, аз уақыт ішінде бірнеше ғылыми мақаланы топтастырған моно­графиялық фото-альбом шығарды
«Жетісу» телеарнасында «Ұлт пен рух» бағдарламасындағы сұхбатында осы ізденістері туралы толық мәлімет берді
Бұл тарихи сұхбат болды.
Сол жолы көпшілікке таныстырған кітаптарының кейбіреуі менде де бар
Қолтаңбасын қойып, өзі сыйға тартқан еді
Петроглифтер – тарихтың нағыз қайнар көзі
Ол осынау келелі сұхбатында: «Таңбалыдағы таңбалар бұрын ойлап жүргенімізден бірнеше ғасыр ертеректе пайда болған» деген аса маңызды тұжырым айтты
Олай болса, бұл – үлкен жаңалық, сенсация! Төл тарихымызды жаңаша түрде зерделеуге тура келеді
Дарынды жас композитор, «100 жаңа есім» жобасының жеңімпазы Рахат-Би Абдысағиннің «Петроглиф» атты ерекше музыкалық туындысы бар
Ол қос рояльға арналып жазылған кесек шығарма
Бір айта кетерлігі, осы сәулелі еңбегінің авторлық аннотация­сында былай деген: «Біз, көк аспанға қарап, жымыңдаған жұлдыздарды санап, Космосқа көз тігіп, болашаққа ой жүгіртеміз
Бірақ, негізінде, көріп тұрғанымыз өткен шақ! Айта­лық, Жарық сәуле күннен бізге дейін 8 минуттай уақытта, ал төбеңде тұрғандай болып көрінетін, көз ұшындағы жұлдыздардан миллион­даған жылдарда жетеді екен
Демек, біз жұлдыздардың бүгінгі емес, миллиондаған жылдар бұрынғы күйін ғана көріп тұрмыз
Олардың қайсы бірі мүмкін бүгін жоқта шығар
Сол секілді, бізге дейін жеткен бұл үңгір, жартас таңбалары, көптеген ғасырлар бұрын жасаған тайпалардың өмірі мен дүниетанымын сипаттап, олардың тұрмыс-салттарынан сыр шертеді
Сондықтан да осы Космостың құпиясы туралы ноталармен жазылып, ерекше үн шығаратын музыкалық туындым «Петроглиф» деген сиқырлы атпен аталды»
Рахат-Бидің келесі «Өмірге құштарлық» атты симфониялық туындысы «Өмірге деген құштарлық қорқыныш-үрейден әлдеқайда пәрменді» деген эпиграфпен берілген
Бұларды өзін-өзі танудың, жоғары сатыдағы гармониялық ырғақпен берілген баламалы жолы деуге болады…
Негізгі тақырыпқа қайта оралсақ, Абайды алғаш рет тұңғышы – Айғанымның ұзатылу тойында көрдім
Ол кезде анам Қаншайымның 90-ға аяқ басқан шағы еді
Інім Бақытханның тұңғышы Асқат пен Айғанымның бірін-бірі тауып, бастарының қосылып жатқанына, «Құдай қош көріп, жақсы жермен, Көшек атаның ұрпағымен құда болып, төркінімнен қыз алып, сүйек жаңғыртып жатырмыз» деп, қыз күнін, өзінің бауырлары – біздің нағашыларымызды еске алып, қатты разы болып еді
Абайға сонда: «Жарық дүниенің есігін ашқаннан маған інісің, іні болып қаласың» дедім
Той барлық сән-салтанатымен керемет өтті
Қыз ұзату – қазақтың ұлы тойларының бірі
«Ұлың – төрің, қызың – өрісің» деп жатады
Қыз жат жұртқа жаралған деп оны туғаннан дайындайды
Ине-жіптен бастап, шыны-шәйнек, тіпті тұратын үйіне дейін жасақтап шығарады
Ол осындай жағдайда болатын ырым-сырымның бәрін жасады
Қажет болса жүрегін суырып беруге дайын сияқты болып көрінді… Ұлым Мұраттың үйлену тойына, қақаған аязда аяулы жары Гүлзира екеуі сонау Қостанайға бірге барып, жанымнан табылды
Менің мерейтойыма байланысты Алматы мен Ұзынағашта, ауылда, ҚазҰУ-дағы шараларда бастан-аяқ қасымда жүрді
Шабыттанып төрде сөз сөйледі
Бұл той бір әулеттің ғана емес, жалпы елдің тойы екенін тебірене айтты
Ұзақ жылдық ғылымға сіңірген еңбегіме қатысты жүрекжарды жылы сөздерін арнады.
Қасиетті қара шал кенжесінің мұндай ыстық ықыласқа толы лебізін үлкен ғылымға деген шексіз сүйіспеншілігі деп қабылдап, түсіну керек
Әттең-ай жалған дүние, жиі араласып тұруға мүмкіншілік бола бермеді
Дегенмен де, тағдыр бізді өмірде аз болса да молдай қылып қауышуға жазыпты
Мен дән разымын
Асыл інім, нар тұлға Абай Сәдуақасұлының үздіксіз ізденісте болған жарқын бейнесі жүрегіміздің төрінде сақталады.
Төлеген ҚОЖАМҚҰЛОВ,
«Қазақстандық физикалық қоғамының» президенті,
ҰҒА академигі, Мемлекеттік сыйлықтың лауреаты
