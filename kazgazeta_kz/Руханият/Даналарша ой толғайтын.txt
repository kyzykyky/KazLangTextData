Әбекең (Әбдеш Қалмырзаев) жазса даналарша ой толғайтын, сөйлесе қалсаң балаша мәз болып жаныңды жақсылыққа кенелтетін ғажайып кісі еді
Қашанда ондай көшелі кісінің келісті әңгімесін тыңдап, қиялыңды қанаттандырып, көңіліңді байытқанға не жетсін
Әрине, ондай адаммен ұшырасу да, ұшыраса қалсаң салған жерден шүйіркелесіп кету де оңай емес
Ал енді Жаратушы Ие иінін келтіріп, пікірлесе қалсаң, біраз жайдан мағлұмат алып, марқайып, еріксіз қиырға көз тігесің
Бұрындары өзің аңғармай келген ғажайыптарды көруге әрекеттенесің
Өзің ғаламдық кеңістік биігіне шығып алып, барша адамзат баласы қол жеткізген игілікті істі еліме, жеріме қалай жұғысты етсем екен деп армандайсың.
Әбдеш Сәрсенұлы Қалмырзаев жанына жанасқандарды нақ сондай ерекше көңіл-күйге бөлейтін, кісіні жайбарақаттық пен бойкүйездіктен өзінің үлгілі ісімен сергіте алатын – жүзінен мейрімнің нұрлы шуағы үнемі төгіліп тұратын, туған халқының өткені мен бүгінгісін дүниежүзі елінің жеткен жетістігі мен бастан кешкен қиындықтарын қаперіне ала сөйлейтін, жаны жомарт, білім-білігі телегей теңіз жайсаң жан, ғұлама ғалым еді.
Осының бәріне Әбекеңнің әу баста журналист болып қызыметке араласқаны көп себін тигізсе керек
Нағыз журналист қиындығымен де, халыққа, қоғамға жасайтын ықпалы тұрғысынан да сөз өнері ішіндегі ең ғажап мамандық екенін айқын ұқтырады
Кейде кеудесі аяққаптай ортақол ақын-жазушының том-том кітаптары қоғамға, ел-жұртқа қажетсіз болып жатқандары қаншама
Ал талантты журналист қаласа өз өмірінің белгілі бір кезеңдерінде саясаттанушы да, қоғам қайраткері де, философ та, тарихшы да, жазушы да бола алады
Өйткені журналист алғашқы еңбек күнінен бастап, ұлттық сананы қалыптастырып, ұлттық мүддені нығайта түсу үшін алдына қара салмай дағдыланған бірден-бір мамандық иесі
Бұлай деуіміздің себебі Әбдеш Сәрсенұлы алдымен талабы мен талғамы бөлек журналист мамандығына тән қажетті қасиеттің бәрін бойына жинақтай алған ерекше қабілетті көсемсөз шебері болатын
Сонау 1961 жылы Қазақ мемлекеттік университетінің журналистика факультетін үздік бітіргеннен кейін он жылға тарта «Социалистік Қазақстан» (қазіргі «Егемен Қазақстан») газетінде жұмыс істеп жүрген кезінде осындай қасиетті бойына мықтап сіңіре алған
Кейін 1969-1978 жылдарда Қазақстан Компартиясы Орталық комитетінде нұсқаушы, сектор меңгерушісі, бөлім меңгерушісінің орынбасары қызметін атқарып жүрген кезінде де мансапқа малданып, тоқырап қалмапты
Қайта журналистік қабілетін бұрынғыдан да бетер жетілдіре түсіпті
Тіпті ол Мәскеудегі СОКП Орталық комитетінің жанындағы Қоғамдық ғылымдар академиясында дәріс тыңдап жүргенде де, Көкшетау обкомының хатшысы, Алматы Жоғарғы партия мектебінің, Алматы саясаттану және бақылау иниститутының ректоры, қоғамдық саяси «Мысль» және «Жаңа ғасыр» журналының бас редакторы болған кездерде де өзінің басты кәсібі жазудан, елі мен жері жайлы толғанудан, ойларын қағаз бетіне түсіріп барып тыныстаудан бір сәтке де тыйылмапты
Әбекең қай еңбегі болсын жай ғана жаза салмапты, әлемдік философия қағидаларын негізге ала отырып сараптаулар жасапты
Қалмырзаевтың осы бір қажырлы еңбегі, тынымсыз талпынысы талай мәрте өз жемісін бергені де белгілі
Оның 1981 жылы философия ғылымының кандидаты, ал 1992 жылы философия ғылымының докторы атағын қорғауы соның бір дәлелі.
Әбдеш Қалмырзаевтың нағыз философ ретінде жарқырап көзге түскен кезі еліміз тәуелсіздікке жетіп, Қазақ мемлекетінің жаңадан қалыптасу шағындағы жазған еңбектері десе де болады
Оның күнделікті газет-журнал бетінде жарияланып жататын мәні терең, мағынасы мол саяси-философиялық мақалаларымен қатар «Абай шығармаларының эстетикасы», «Ұлт және адам», «Ұлт және қоғамдық сана», «Біз қазақ ежелден еркіндік аңсаған», «Қазақстан патриоттығы», «Заман және біз», «Уақытпен сырласу», «Ұлттық идея», «Сан қырлы демократия», «Уақыт және адамдар» атты бірінен кейін бірі жарық көрген кітаптары.
Философты негізінен толғандыратын тәуелсіздік тағдыры, демократиялық қоғамды қалыптастырудағы Нұрсұлтан Әбішұлы Назарбаевтың атқарып жүрген тарихи міндетінің маңызы мен мақсаты, Қазақстан халқының бойындағы ізгі мұратты жетілдіру жолы, отаршылдар өзгеріске ұшыратқан ұлттық сананы қалпына келтірудің қажеттігі туралы ой-пікірі, өзге этностардың достығын тұрақтандырып, ондағы құндылықтарды сақтай білудің маңызы жайлы
Бұлардың бәріне философ сараптау жасаумен шектелмей, тарихи айғақтарға жүгініп, оларды салыстыра отырып пікір бөліседі
Әсіресе ғалымның қазіргі кезде көп сөз болып жүрген ұлттық идея мен идеологияның әрқайсысына жеке-жеке анықтама беруін қазақ философиясындағы жаңа бастама десе де болады.
Ғалым қоғамда демократияның, либерализмнің, әділдіктің, адалдықтың, тазалықтың, биік мәдениеттің салтанат құруына байланысты Қазақстанды, өз Ота­ным, өз елім, өзімнің кіндік қаным тамған жер, өскен ұям, қасиетті мекенім деп шын жүректен қабылдайтын азаматтардың басқа ұлттар ішінен көптеп табылуы әбден мүмкін екеніне тоқталады
Сонымен қатар ғалым Қазақстанды мекендеген түрлі ұлт өкілдерінің, мемлекеттің атын алып отырған халықты сыйлауы, құрметтеуі, соның маңына топтасуы табиғи құбылыс деп дәлелдейді
Ол үшін әрбір қазақ өзге ұлт өкілдерін бауырына тартып рухани дамудың жоғары белесіне көтерілуі керек, білімі, мәдениеті, іскерлік қабілеті, гуманизмі, парасаттылығы, демократияшыл сипаты ұлттық рухы мен адами деңгейі әркімді-ақ өзіне тарта алатындай болуға тиіс дейді
Осылай болған күннің өзінде қазақстандық бірыңғай ұлт емес, Қазақстанның төл халқы қалыптасатындығын айтады
Әр елдің, әр халықтың өз даму деңгейіне орай, алда алар шегі болады, сол межеге жету олардың ұранын айқындайды
Бұл – сол халықтың ұлттық идеясы болып табылады деп тұжырымдайды
Сонымен бірге философ «қазақ тұтас ұлт дәрежесіне көтеріле алмады, тұтас ұлт болып қалыптаспады» деген сияқты ел ішінде өріп жүрген қисынсыз пікірге ғалым «өз территориясы, өз тілі, өз менталитеті, өз мәдениеті, өз мемлекеті, өз Конституциясы, өзінің ішкі тұтастығы бар халықты неге ұлт болып қалыптаспады дейміз
Бұл жаңсақ пікір» деп ғылыми тұрғыдан дәйекті тосқауыл қояды
Бұлармен қатар «қазақ азғындаған ұлт» деген пікірге де философ «қазақ азғындаған ұлт болып нені бүлдірді, қоғам дамуынан тыс қалып, масыл халық дәрежесіне жетті ме? Әрине, жоқ» деп дәлелді де дәйекті жауап қайтарады
Ғалымның пікірінше ұлттық идея қазақтың ғана емес, елімізді мекендеген барлық этностың көкейтесті мүддесіне қайшы келмейді, өйткені нағыз ұлттық идея бір ұлттың шеңберінде қалмайды
Өйткені идея әлдекімнің немесе бір ойшылдың, не данышпан білгіштің ойлап тапқан жаңалығы немесе жоғары биліктің төменге түсірген императивтік нұсқауы емес, бұл халықтың, ұлттың, әлеуметтік топтың, саяси партия мен қозғалыстың түбегейлі мүддесі, өмірдің даму қажеттілігін бейнелейтін ой, пікір жүйесі дегенді ұсынады
Сондай-ақ ғалым «байлардың онан сайын байи түсуін қалайтын идея – ұлттық идея бола алмайды
Биліктің халықтан, қоғамнан тәуелсіз, емін-еркін өмір сүруін жақтайтын идея ұлттық идея бола алмайды» дейді.
Біздің көбіміздің идея мен идеологияны шатастыратынымыз бар емес пе
Философ-ғалым соларға нақты анықтама жасап, кез келген топтың, таптың, партияның көкейтесті әлеуметтік мүдделерін саяси бағдарлама тіліне аудару идеологияның құзырына жататын, саясаттың да идеологияға зәру екенін, идеология болса қалың бұқараға, үстем топтың саясаттың ең қажетті, жүйелі негізі бар деп сипаттап, теориялық жағынан негіздеп, қалың бұқараға жеткізуді мұрат тұтатынын айтады
Ал идея болса өмірдегі обьективті қажеттілікті, құндылықты адам санасында бейнелейді
Адам санасындағы бұл бейнелеу үлкен күшке айналу үшін оны саясаттың өзегіне, мазмұнына айналдыру керек
Ал саясат идеология арқылы практикалық нақты іске ұласады деп тұжырымдайды.
Айта берсе философтың кез келген еңбегі қоғамымызды әлі күнге дейін түйіні шешілмей, ел-жұртты алаңдатып келе жатқан белгілі бір мәселе төңірегінде пікірлесіп, ақыр-түбі бәтуаға келуге мұрындық боларлықтай терең мағыналы талдаулар
Тіпті қазірдің өзінде Әбдеш Қалмырзаевтың кейбір ой-пікірі зиялылар санасына сіңіп, жағымды нәтижесін беріп жатқанына сенуге әбден болады
Өйткені оның жазғандары қоғамдық мәнінің ерекшелігіне қоса айтар ойы анық та нақты, көкейге қонымды
Әсіресе ұлтымызды байсалдылық пен бірлікке шақыратын философиялық тұрғыдан жазған талдауларының мәні зор
Әбдеш Сәрсенұлының ғылымның ең қиын да қалтарысы көп саласы философиялық еңбектерінің соншалықты түсінікті де табиғи көрінетіні оның терең біліміне қоса журналистік шеберлігіне де байланысты екені көзге ұрып тұрады
Ғалым-журналист Әбдеш Сәрсенұлы Қалмырзаев өмірден өткенімен ғұлама философиялық ғажайып еңбектері халқына қызметін көрсете беретіні сөзсіз.
Адам Мекебаев
