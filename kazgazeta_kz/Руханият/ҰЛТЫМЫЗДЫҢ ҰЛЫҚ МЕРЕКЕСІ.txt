Елбасы Нұрсұлтан Назарбаев Қазақстан Республикасының Тәуелсіздік күніне арналған салтанатты қабылдауға қатысты
Мемлекет басшысы жиынға қатысушыларды жəне Қазақстан халқын ұлттық мерекеміз – Тəуелсіздік күнімен құттықтады. 
– Бұл күні уақыт өлшеміне бағына қоймайтын мақтаныш, қуаныш пен толқыныс өзара үйлесім тауып, ерекше сезімге бөлейді
Тәуелсіз­дік жылдарында Қазақстан жылдам өсуге қол жеткізіп қана қоймай, алдағы уақытта орнықты даму үшін берік негіз қаланды
Бұған дейін та­ри­хымызда болмаған кәсіпкер­лер шо­ғыры қалыптасты
1,2 миллионнан астам қазақстандық өзінің жеке кәсібін жүргізіп, барлық ұлттық кірістің төрттен бірін қамтамасыз етіп отыр.
Халқымыздың саны тарихымызда бірінші рет 18 миллионнан асты, бала туу көрсеткіші бір жарым есе өсті
Қазақстан биыл бастауыш білім беруді қамту ауқымы жөнінен әлем бойынша төртінші орынға шықты
Өмір сүру ұзақтығы 4,5 жылға өсіп, 72,5 жасты құрады
1,1 миллионнан астам отбасы баспаналы болды, – деді Қазақстан Президенті.
Мемлекет басшысы «Нұрлы жол» бағдарламасы келешектің инфра­құрылымдық дайындығын қам­та­масыз еткен әрі дағдарысқа қарсы ше­­шім болғанын атап өтті.
– Ызғарлы жел соққанда, біз қор­шау емес, жел диірмендер сал­дық
Жеті жылдың ішінде өңдеу өнеркә­сі­бінің жаңа 24 секто­ры пайда болды
Индустрия­лық-инновациялық даму бағдарла­масының тиімділігі нысандар санымен емес, тұтас салалар санымен өлшенеді, – деді Елбасы.
Нұрсұлтан ­Назарбаев ­Қазақ­стан­­ның халықаралық арена­дағы жетістіктеріне жеке тоқталды.
– Елордамызда халықаралық ЭКСПО көрмесі өткізілді
Биылдың өзінде Қазақстан дүниежүзілік уни­версиа­даны, Шанхай ынтымақ­тас­тық ұйымының тарихи самми­тін, Ислам ынтымақтастығы ұйы­мы­ның Ғылым және технологиялар жөніндегі бірінші саммитін, Сирия­дағы жағдайды бейбіт реттеуге арналған келіссөздерді өткізді
Ал 2018 жылғы қаңтар айында еліміз БҰҰ Қауіпсіздік Кеңесіне төрағалық етеді, – деді Мемлекет басшысы.
Қазақстан Президенті «100 жаңа есім» жобасына қатысушылармен кездесу өткізгеніне ерекше тоқталып, Тәуелсіздігіміздің басты құндылығы азаматтар екенін атап өтті.
– Бұлардың ұстанатын өмірлік қағидасы – мемлекеттен талап ете бермей, оған өзінің идеяларын, шы­ғармашылық энергиясын, қа­жырлы еңбегін арнау.
Міне, біз қол жеткізген табыстың нағыз шы­­найы манифесі – осы! Тәуелсіздіктің ұр­пағы да – осылар, – деді Нұрсұлтан ­Назарбаев.
Мемлекет басшысы «Рухани жаң­ғыру» бағдарламасын іске асыру мә­селесіне тоқталды.
– Биыл ел болып Алашорданың 100 жылдығын атап өттік
Қазақ әліпбиінің латын графикасына өтуі жөніндегі аса маңызды шешім қабылдадық
Латын қарпіне көшудің терең тарихи қисыны бар
Бұл – ата-баба арманының орындалуы ғана емес, келер ұрпақты болашаққа бастайтын жол, – деді Мемлекет басшысы.
Жиын соңында Қазақстан Прези­денті қатысушылардың бәрін Тәуелсіздік күнімен тағы да құттықтап, саяси тұрақтылық, қоғам мен халқымыздың бірлігі үшін жүргізіліп жатқан саясатқа толық қолдау көрсету еліміздің табысты болуының басты кепілі екенін атап өтті
«Барлық бастамаларымды іске асыруға күш берген сенімдеріңіз үшін, шынайы қолдауларыңыз бен жанкешті күш-жігерлеріңіз үшін барша қазақстандықтарға алғыс айтамын» деді Нұрсұлтан Назарбаев.
* * *
Мемлекет басшысы Тәуелсіздік күні қарсаңында ерен еңбегімен көзге түскен бірқатар отандастарымызға мемлекеттік ­наградалар мен сыйлықтар тапсырды.
Салтанатты шарада Елбасы Қазақ­стан халқын ұлы мерекемен құт­тықтап, егемен ел ретінде дамыған жыл­дарымыздағы айрықша жетістік­те­рімізді атап өтті
«Егемен­дікке ие болған соң біз мықты әрі өркендеу жолына түскен Қазақстанды құруға кірістік
Осы жылдар ішінде еліміз көптеген елеулі жетістіктер мен жеңістерге қол жет­кізді
Ауқымды жаңғыру үдерісі аясында азаматтарымызға жоғары әлеуметтік кепілдік беріп, әл-ауқатының артуын қамтамасыз еттік
Біз Қазақстанның халық­аралық беделін нығайтып, жаһандық деңгейдегі ауқымды іс-шараларды лайықты өткіздік» деді ­Президент.
– Бүгін біз Отанымыздың дамуына өз үлесін қосып, еңбек сіңірген азаматтарымызды марапаттаймыз
Биыл «Қазақстанның Еңбек Ері» атағы Ахметжан Есімовке берілді
Ол менің сенімді серіктерімнің бірі ретінде тәуелсіз Қазақстанның іргесін қалауға зор үлес қосты» деді Мемлекет басшысы
Бұдан әрі Елбасы «Қазақстанның Еңбек Ері» атағымен марапатталған инженер Руслан Қуатовтың мұнай өндіру ісін технологиялық тиімділігі тұрғысынан қамтамасыз етуге зор үлес қосқанын атап өтті.
Сондай-ақ Мемлекет басшысы ­«Қа­зақ­станның Еңбек Ері» ата­ғымен даңқты балуан, Олимпия ойын­дарының чемпионы Жақсылық Үшкемпіровті марапаттады
«Бүгінде Жақсылық Үшкемпіров ауыл шаруа­шы­­лығын дамы­тумен айналысуда
Ол өз қаражатына спорт кешенін, бала­бақ­шалар, жас отбасыларға арналған үйлер салып, ауылдастарының құрметі мен ризашылығына бөленді» деді Президент.
Нұрсұлтан Назарбаев «Отан» орденімен марапатталған Аманғос Төлеуовтің ауыл шаруашылығын дамытудағы рөлін және ІІІ дәрежелі «Барыс» орденімен марапатталған Әнес Сарайдың шығармашылық еңбегін атап өтті
ІІІ дәрежелі «Еңбек Даңқы» ордені Игорь Китаевқа, «Қазақстанның еңбек сіңірген қайраткері» атағы Елтаңба авторы Жандарбек Мәлібекұлына және «Астана Балет» театры» ЖШС бас балетмейстері М.Абубахриеваға табысталды
Қазақстан Президенті өрт кезінде өз өміріне қауіп төнгеніне қарамастан 3 адамды, соның ішінде кішкентай баланы өлімнен құтқарып қалған Руслан Базарбаевтың ерлігін де ерекше атап өтті.
Салтанатты жиында Мемлекет басшысы еліміздің зияткерлік-инновациялық әлеуетінің дамуына назар аударып, биыл ғылым мен техника саласындағы мемлекеттік сыйлық екі авторлық зерттеу мен екі ғылыми ұжымға берілгенін айтты
Қазақстан Республикасының әл-Фараби атындағы ғылым мен техника саласындағы 2017 жылғы мемлекеттік сыйлығы физика-математика ғылымының докторы, профессор Р.Мырзақұловқа, академик К.Байпақовқа, техника ғылымының кандидаты Ә.Ахметовке, медицина ғылымының докторы, профессор В.Бенберинге табыс етілді

Рәсім барысында елімізді экономи­калық, әлеуметтік-гуманитарлық тұрғыдан дамытудағы үздік жетістіктері үшін «Отан» орденімен Шығыс Қазақстан облысының әкімі Д.Ахметов, Ақтөбе облысының әкімі Б.Сапарбаев және Ақтөбе облысындағы «Степное» ЖШС директоры А.Төлеуов марапатталды
Ақпарат және коммуникациялар министрі Д.Абаев, Жоғарғы сот төрағасы Ж.Асанов, Әділет министрі М.Бекетаев, Инвестициялар және даму министрі Ж.Қасымбек, «М.Әуезов атындағы Қазақ мемлекеттік академиялық драма теат­ры» РМҚК артисі М.Өтекешева ­«Парасат» орденімен марапатталды
Бірқатар белгілі ғалымдар, мәдениет қайраткерлері, өндіріс пен әлеуметтік сала өкілдері «Құрмет» орденімен, әскери және қызметтік борышын үлгілі атқарғаны, елдің ұлттық қауіпсіздігі мен қорғаныс қабілетін нығайту кезінде көрсеткен ерлігі үшін әскери қызметшілер мен құқық қорғау органдары өкілдерінің бір тобы ІІ дәрежелі «Даңқ», ІІ және ІІІ дәрежелі «Айбын» ордендерімен, «Ерлігі үшін» және «Жауынгерлік ерлігі үшін» медальдарымен марапатталды.
Осылайша, еліміздің бас мерекесі – Тәуелсіздік күні қарсаңында өз ісінің білікті мамандары, Отанымыздың нағыз патриоттары саналатын қазақ­стан­дықтарға құрмет көрсетілді
Мемлекеттік наградаларға ие болған мәдениет пен өнер, білім беру мен денсаулық сақтау ісінің қайраткерлері, бизнес пен өндіріс саласының өкілдері, әскери қызметшілер мен құқық қорғау органдарының қызметкерлері, спортшылар мен мемлекеттік қызметшілер кәсібіне деген адалдықтың, еңбекқор­лықтың арқасында осындай жетіс­тікке жетті
Мұның барлығы біздің басты құн­дылығымыз –Тәуелсіздіктің жемісі екендігі сөзсіз
Мемлекетіміздің экономикалық-әлеу­меттік әлеуеті артып, егемендігіміз нығая берсін, Тәуелсіздігіміз мәңгілік болсын деп тілейміз.
Дина Имамбаева
