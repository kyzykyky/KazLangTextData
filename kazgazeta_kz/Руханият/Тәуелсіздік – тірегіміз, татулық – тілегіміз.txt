Біз, қазақ, Жұбан ағамыз айтқандай, «мың өліп, мың тіріліп», тарихтың талай зобалаңынан өткен халықпыз
Небір соғыстардан, ашаршылық зардаптарынан өте жүріп, ақыр соңында ғасырлар бойы күткен тәуелсіздігімізге де қол жеткіздік
Құдайға мың шүкір
Біздің жұрттың ең ұлы бақыты не десеңіз, тәуелсіздік дер едім
Өйткені осы тәуелсіздікпен бірге дініміз де, салт-дәстүріміз де, ұлттық мәдениетіміз де қайта орала бастады.
Бұған дейін Құранды қолға ұстаудан қорқатын, намазды тығылып оқитын, жаназаны жасырын шығаратын кездер де болған
Енді оның бәрі артта қалды
Аллаға шүкір, қазір еліміздің түкпір-түкпірінде зәулім мешіттер салынып, мұсылман жұртшылығының игілігіне берілуде
Азан шақыруға, намаз оқуға, бес парызымызды ұстанып жүруге барлық жағдай жасалған
Мұның бәрі тәуелсіздіктің көрінісі.
Ендігі жерде осы байлығымыз баян­ды болуы үшін не істеуіміз керек? Ен даланы еркін жайлаған қазақтығымыз бен әр қарыс жері қанмен, әр тұтам жері жанмен келген байтақ жерімізді тәуелсіз күйде қалай ұстап тұрамыз?
Біздіңше, осынша мол қазынаны сақтап қалу үшін қазақтың әр баласына терең білім, көркем мінез, мықты рух, өз қадірін білетін биік сана және ең бастысы тонның ішкі бауындай татулық керек
Бүгінгі таңда күш те, қуат та білім мен бірлікте
Оқу орындарында оқып жүрген әрбір шәкірт жатпай-тұрмай ел-жұртына пайда келтіретін білім ізденсе, жаһанның ең озық технологияларын біліп үйренсе, ұлттық дәстүр-салтымызды, әдебиетімізді, мәдениетімізді көкейіне тоқып алса, елдігімізді сақтап қалатын осындай азаматтар болады
Ардақты Пайғамбарымыз (с.ғ.с.): «Білім мен хикмет мұсылмандардың жоғалтқан қазынасы, қай жерден тапса да, иемденіп алсын» деген хадисі бекер айтылмаған
Мысалы, шетелдерде білім алып жүрген іні-қарындастарымыз бәрінен бұрын елге пайдасын тигізуді ойлағандары жөн дер едім
Сондай-ақ ұлттық тәрбие мен көркем мінез болмаған жерде асқан білімнен зәредей пайда жоқ
Пайғамбарымыз (с.ғ.с.) «Дін деген не?» деген сауалға «Дін – көркем мінез» деп үш қайтара жауап берген болатын
Өзі де бұл ғаламға «Көркем мінезді кемеліне жеткізу үшін жіберілдім» дейді.
Елбасымыз Нұрсұлтан Әбішұлы айтқандай, «Қазақтың тарихында қазақ ұялатындай ешбір нәрсе жоқ» екенін түсінуіміз керек
Дініміз, тіліміз, өнеріміз қандай?! Енді соның қадірін білу парыз.
Қазіргі таңда ауадай қажет мінездердің бірі татулық пен бауырмашылдық
Алла Тағала қасиетті Құранда: «Алланың жібінен мықтап ұстаңдар, ажырап бөлінбеңдер» («Әли-Имран» сүресі, 103-аят) деп мұсылман жұртшылығына бірлік-ынтымақты бұйырады
Тозған қазды топтанған қарға алады демекші, бірлігіміз жоқ болса, бар байлығымыздан ажырап қалуымыз да ғажап емес
Адамзат тарихында қай жерде бірлік жоғалса, сол жерде жеңіліс болғанын көреміз
Өмірдің берекесі де бірлікте.
Тәуелсіздік ауызбіршілігі мен ынтымағы бар елде ғана баянды болады
Атам қазақ «Алтау ала болса, ауыздағы кетеді, төртеу түгел болса төбедегі келеді» деп бекер айтпаған
Ынтымағы бар елдің ырысы мен берекесі де мол.
Қандай жағдайда да ең әуелі ел бірлігін, жұрт тыныштығын барлық мүддеден жоғары қою қажет
Халқымыз дарқан
Пейілі жеріндей кең
Татулығы жарасқан
Осының қадірін білген жөн.
Әсіресе, біздің мына заманда мазһабтағы бірлік те аса маңызды
Осындай шақта діни ауызбіршілік өте қажет
Ал алауыздыққа жол берсек, арам пиғылды жымысқы ағымдарға «оңай олжа» боларымыз анық.
Исламдағы төрт мазһабтың ішінде біздің табиғатымызға, ұлттық болмысымызға, салт-дәстүрімізге сай келетіні – имам Ағзам Әбу Ханифа мазһабы
Кейбіреулер «Әбу Ханифа мазһабын ұстанудың не қажеті бар?» деген сұрақтарды да қойып жатады
Мазһаб Исламнан өзге жаңа дін емес
Сол ұлы дінді дұрыс түсініп, өмірде іске асырудағы дін саласындағы құқықтық мектеп
Діндар болам деген кісі өте үлкен ғұлама болуға тиіс
Ал қарапайым мұсылман бүгінгі таңда мазһабсыз-ақ дінді ұстанам десе, қателеседі
Өйткені ол кейбір Құран аяттары мен пайғамбар хадистерін дұрыс түсіне алмауы әбден ықтимал
Сонымен бірге
исламдағы бір мазһабта болудың артықшылығы − халық біртұтас, ынтымағы мен бірлігі күшті, ұйымшыл болады
Бүгінгі таңда Қазақстан мұсылмандары діни басқармасының барлық облыстардағы өкілдіктері төл мазһабсызды ұстанып, сол бойынша амал етеді және жамағатты бір мазһабпен жүруге үгіттейді
Еліміздегі әр мұсылман осыған бағынғаны дұрыс.
Жинақтай айтқанда, тәуелсіз­дігіміз баянды болып, ел тыныштығы сақталсын десек, біздің бар тілек-дұғамыз татулық, бірлік, ынтымақ болуға тиіс
Алла Тағала жаны жайсаң, дарқан жұртымызды бірлік-ынтымағынан ажыратпасын.
Серікбай қажы ОРАЗ, 
наиб мүфти, «Әзірет Сұлтан» 
мешітінің бас имамы
