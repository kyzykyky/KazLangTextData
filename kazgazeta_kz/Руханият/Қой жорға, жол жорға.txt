Қазақта жорғаны: екі аяқты жорға, шалдыр жорға, үш аяқты жорға, төрт аяғы тең жорға, қой жорға, жол жорға, кекірек жорға (жортақы), шапқын жорға, түйе жорға, бес құлаштық жорға, он құлаштық жорға, су жорға, су төгілмес жорға, табақ тартар жорға,төкпе жорға, айдама жорға, шайқалған жорға, тайпалған жорға деп бөледі
Жорға аттары негізінен бүкіш бел, бота тірсектеу болып келеді
Сазды, былқылдап тұратын жердің аттары жорға келеді
Іле өлкесінде (ҚХР) Жұлдыз деген жердің жылқыларының жорға болып келуі – жері саз
Алтайда Қарашәр деген жердің барлық жылқысы жорға, себебі қыста ат тізеден көміліп жүретін қар, жазда жер көлкілдеп тұратын саз болады
Қарашәрдің жорғасы шапқан атқа жеткізбеген
Екі-үш аяқты жорғаларды жетілдіріп төрт аяқты жорғаға жеткізу үшін ай он беске толып, түн жап-жарық болып толғанда 2-3 күнде бір рет 4-5 шақырым өңшең майда, жазық, тегіс, жерге жорғалатып отырады, себебі жорғаның алдыңғы аяғы қысқа болады деген сөз бар, сондықтан ойлы-қырлы, шұңқырлы жерлерде жығылып қалады.
Жорға аттың үзеңгісі қысқа болуы керек, үзеңгі ұзын болса, кәрі жілік пен жауырынның басына тиіп зақым келіп, қанталап, жорға әлсірейді
Жорғаға үш айыл дұрыс: төс айыл, орта айыл, шап айыл тізгінді тең ұстайды, бір қолмен ұстап тік отырады
Адам бір жағына ауып, екі жағына қисайып отырса, ат жорғалап бара жатқанда жорғасынан жаңылып қалады
Сондықтан қисаймай, шалқаймай, еңкеймей, екі аяғы, екі қолы тең, денесін тік ұстап отыруы керек.
Жорғалап келе жатқан аттың үстінде отырған шабандоз қапелімде бір аяғын көтеріп қалса, ат та аяғын көтеріп, жор­ға үш аяққа түсіп қалады
Екі аяқты тең ұстап, алдыға қарай көлбеулетеді, себебі шын жорға артқы аяғымен адамның өкшесін қаға жаздайды
Ай­дың жарығымен салғанда адамның қо­лы аттың басына шамасы келмесе, ат­тың басын жоғары жібермей өмілдіріктен тартып байлап тастайды
Туа біткен төрт аяғы теңселген жорғаларды ешқандай мұзға да, сазға да салмай жорғалата береді
Үш аяқ жорғаны 4-ші аяғының жорғасын шығару үшін бүршік тағамен тағалап, қыс кезінде мұзға салады
Айдың сәулесімен аттың көлеңкесі мұзға түсіп, тізгінін тақымға салып ұстап оты­рады, түн ортасында, қақаған суықта түніне 2-3 сағат жорғалату үшін нағыз шабандоз болу керек
Қазақтардың жорға үйретудегі жанқиярлық еңбегін XIX ғасыр зерттеушісі былай жазады: «Жорғаны үйрететін атақты шеберлердің айтуынша, көп білім мен шыдамдылық керек
Шеберлердің пайымдауынша, жорғаны ай сүттей жарық түн ортасында үйретсе, «ат өзінің көлеңкесінен қалыспаймын» деп жанталаса жорғалайды
Бірінші жорғаның бір жағы үйретіледі, сол жағының үзеңгісін ұзартып, үйретуші аяғын тіреп бүйірімен отырады
Екінші жағын үйреткенде, керісінше, дәл осылай істейді
Күнде түн ортасында бірде ердің оң жағына, бірде сол жағына оты­рып 2-3 сағаттай атты үйрету, әрине, нағыз атбегінің қолынан ғана келеді.
«Жорға атын жемдеуді «сұлылау» деп те атайды, жорғалауға кететін күш-қуат сұлымен ғана толады» дейді атбегілер.
Жорғаны күніне 2 рет суарып, шөп береді
Сұлы беру үшін, сұлыны тегенеге салып, екшеп отырып тасын тереді, шаңын ұшырады, екі-үш рет шайып, кір суын төгіп тастайды, сонан соң 3 сағаттай суға бөрттіріп қояды, сүзгімен сүзіп, жемдорбаға салып береді
Қосып жүрген кезде 1 литр сиырдың сүтін де береді
Жорғалап келген кезде жорғаны бірден тоқтатуға болмайды, аяғына қан түсіп қалады, сондықтан жетекке алып, айналдырып жүргізеді
Ұзақ жерге жорғалаған жорғаларды 30 минуттан соң 1 сағатқа дейін атпен жетектейді
Сонан соң бір шөміш (1 келі) мөлшерінде сұлыны жемдорбамен басына іліп қояды.
Жоғарыдағы фактілерге қарап отырсаң: алғашында шабандоз ат үстінде қозғалмай нық отырса, екіншіде шабандоз аттың екі бүйіріне кезек-кезек отырғанын көреміз
Екі жаттығу бірін-бірі жоққа шығаратын сияқты
Негізінде біріншісінде Алтай қазақтарының 3 аяқ жорғаның 4-ші аяғына жорға салып үйретуі болса, екіншісінде батыс қазақтарының (Орал, Ақтөбе облыс­тары) болар-болмас жол жорғасы бір аяғында немесе екі аяғында жорғасы бар шалдыр аттың төрт аяғына бірдей жорға салып үйрену тәсілін көреміз
Аттың 4-ші аяғына жорға салудың тағы бір тәсілі бар
Ол 4-ші аяқтың құлашына жететіндей өре салады.
Ағашы көп Алтай жерінде бөренелерді жығып, дөп-дөңгелек шеңбер жасайды
Шеңбердің ортасы ашық, онда аттың шылбырынан ұстап тұрған шабандоз күннің шапағаты сияқты қатар-қатар орналасқан бөренелерден аттатып жүргізеді, сонда атқа жорға түседі
Жорғаның сапасын, сынын білу үшін шабандоз беліне 5 м лента байлайды, белге байланған лента аттың құйрығының үстінен түсіп тұрады
Атты жорғалатқанда лента жыланша ирелеңдеп тербеліп тұрады, сонда шүберектің ұшы жерге тимесе онда жорға деп атауға болады
Бұрынырақта жорғаны сынағанда белге арқан байлаған екен
Арқанның жерге тимеуіне байланысты бес құлаштық жорға, 12 құлаштық жорға деп атаған
15-16 құлаштық жорғалар да болған дейді дерек берушілер, бірақ бұл өте ­сирек кездеседі.
Дерек берушілердің айтуынша жорғаның ең биік шыңы: су жорға (су төгілмес жорға) және табақ тартар жорға
Су төгілмес жорғаға мінген шабандоз, бір қолына астауға су құйып жорғалатқанда су шайқалмайды дейді
Тостағанға құйылған суды аттың жаясының үстіне қойғанда су төгілмеуші еді деп айтады кейбіреулер
Бұл әрине әсірелеп айтқандық болу керек
Үлкен астарда епті жігіттер еттің тұздығы шайқалмас үшін су төгілмес жорғалармен табақ тасыған, мұны табақ тартар жорға деп атайды
Біздің ойымызша, 15-16 құлаштық жорға, су төгілмес жорға, табақ тартар жорға, тайпалма жорға негізінде сапасы жағынан бір жорға, тек айтылуы бөлек.
Жорғалардың бұл түрі туа бітеді, мұндай жорғаларды мұзға да, сазға да салудың қажеті жоқ.
Ертеде Еңсе деген кісінің асында тек қана жорғаның жарысы, жорғаның түр-түрінің жарысына бәйге тігіліпті деп аңыз қылады.
Еңсенің асында жорғалатпағанда,
Әкеңнің басында жорғалатасың ба? – деген тәмсіл содан қалған
Сол аста су төгілмес тайпалма жорғалармен қатар қой жорға, түйе жорға… секілді жорғалардың жарысы да болған дейді
Бұл астың бір ерекшелігі – жорғаның жеті түрін жорғалатыпты.
Жорғаны көбінесе ел қыдырғанда, ас­қа, тойға барғанда, көші-қонда қыз-келіншектер сәндеп мінген
Шоқанның атасы Уәлихан қайтыс болғанда, көңіл айта келген Байдалы шешенге: «…Ай­ғаным Көксырғанақтың шылбы­рын өзі ұстап, шешенді өз қолымен аттандырады да, кермеде тұрған Бозжорғаны ер-тұрманын жарқ-жұрқ еткізіп өзі міне­ді
Жақыннан қарағандарға қос жорға жер баспай, әншейін сырғанап бара жат­қан сияқты көрінеді…».
Жорға қазақта жылқы жүрістерінің ішіндегі ең сұлу әдемісі саналады
Жорғалар қалың жылқы үйірлерінің ішінде өте сирек кездесетіні, сондықтан өте жоғары бағаланатын
Жорға ерте замандардан шығыс елдерінде пайда болып, кейін Еуропаға таныс болған
Оған дәлел ертеде шығыста жазылған жорғаны баптау туралы «Киккули ат баптау» кітабы
«Киккули» кітабын тұңғыш зерттеген Ковалевская былай дейді: «Жорға туа біткен қасиет, бірақ оны үнемі жетілдіріп отыру қажет
Жорға аяңнан да, желістен де жылдам
Аяң сағатына 10 шақырым, желгіш – 15-17 шақырым алса, жорға 20-25 шақырым еркін алады, шоқырақтап шабуға жетпей қалады, шоқырақ – сағатына 50 шақырым».
Жорғамен алғаш танысқан XVIII ғасырда өмір сүрген ағылшын монағы Фиц Стефан жорғаларды «жылқы ішіндегі корольдер» деп атап, «мұндай аттарға корольдер мен дворяндар міну керек, ал жай жылқылар малайлар үшін жаратылған» деп жазған.
Ахмет ТОҚТАБАЙ,
тарих ғылымдарының докторы
