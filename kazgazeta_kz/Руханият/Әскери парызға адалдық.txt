1969 жылы наурыздың 1-нен 2-не қараған түні Қиыр Шығыстағы Уссури өзенінің ортасындағы «Даманск» шағын аралына 300-дей қытай əскері кірді
Ертеңінде олар тосын көріністі білу үшін «Нижне-Михайловск» шекара бекетінен барған отыздан астам шекарашыларды оқ атып қарсы алады
Көрші шекара бекетінен көмекке келген кіші сержант Юрий Бабанский бастаған топ қайсарлық танытып, қарсы жақты шегінуге мəжбүр етті. 
Даманск аралын қытайлар «Чжаньбао», яғни «Асыл арал» деп атайтын көрінеді, аралдың ұзындығы 1500, ені 500 метр
Ол жылдары шекара белгісі тартылмаған, көрші елдің адамдары аң-құс, балық аулап жиі келеді.Біздің шекарашылар мылтық кезенбей-ақ ары асырып тастайды екен
Содан наурыздың 3-інен бастап алыс-жақыннан 7 мыңға жуық әскерді жедел топтастырыпты.Забайкальск әскери округіне қарасты біздің полктан (ракета әскерлері) 20 сарбазды 3 наурыз күні түнгі сағат 22-де Оловянная станциясынан поезға отырғызып, таңғы сағат 6-да Қиыр Шығыстағы Лучегорск аудан орталығына түсірді де 15 шақырым жердегі палаткалы қалашыққа әкеп орналастырды
Ол жер бұрын түлкі фермасы болған, тас жолы бар ыңғайлы орын екен
Палаткада екі жерде темір пеш күндіз-түні жанып тұрады
Төсекке бес қаруымыз бен киімімізді шешпей жатамыз
Шығысқа қарай 5 шақырым жерде «Нижне-Михайловск» шекара бекеті ұрыстың бас штабы болды
Бекетке басшылар көліктерімен, тікұшақпен күнделікті келіп-кетіп тұрады
Бізден он шақырымдай жерде Даманск аралы
Өз басым үш қақтығысқа қатыстым, біздің қалашықтан бірнеше әскер қаза болып, 20 адам жараланды
Ертеңінде екі тікұшақ оларды алып кетті.
14 наурыз күні түстен кейін сағат 15-те брезент жабылған 3 артиллерия ­машинасы, басшылардың 2 «УАЗ» көлігі және бір автобус біздің қасымыздан Асыл арал –­Даманскке қарай өтті
Сол күнгі түнде сағат 22-ден өте аспан жерге түскендей жарқылдап, аралды шөп шықпастай етіп атқылап, қара тасқа дейін күйдіріп жандырды
Со­нымен, шекарашылар подполковник Смир­нов пен полковник Константиновтің бас­шылығымен қарсы беттегі әскердің қар­сы­лығына толықтай тойтарыс берді
Ұрыс кезінде «Град» атты сол кездегі құпия реак­тивті қару-жарақ жүйесі қолданылған екен
Оның түскен жерін ойып тастайтын снарядтары қарсыласқа орасан зор шығын келтірді.
Кейіннен екі мемлекет мәмілеге келіп, ел басшыларының келіссөздері нәти­жесінде кеңес-қытай шекарасы қайта қаралды
Сөйтіп, қытайлықтар өздерінің Асыл аралына қайтадан қол жеткізді
Осы соғыста біз жақтан 100-ден аса адам қаза тауып, 5 адамға Кеңес Одағының Батыры атағы берілді
Жалғыз қазақ Керім Сүлей құрдасымыз «Қызыл Жұлдыз» орденімен марапатталды
Ол бүгінгі күні өз ортамызда көш бастар төрағамыз.
Сол кездегі КСРО МҚК төрағасының бірінші орынбасары, генерал-полковник Николай Захаров аралды аралағанда көзбен көріп-түйгенін еске ала отырып, «Независимая» газетінің тілшісіне: «Мен азамат соғысында, Ұлы Отан соғысын да көрген едім, бірақ дәл мынандай сұмдық көріністі бұрын-соңды көрмеппін» деп көзіне жас алыпты
«Қап-қара болып күйген аң-құстармен қатар адамдардың сүйегінде ажырату мүмкін емес, белгісіз қалған қайран боздақтар-ай!» деп қайта-қайта күрсіне беріпті дейді
Сол кезде қолданылған «Град» қаруының жақын маңдағы әскерлердің денсаулығына да зияны көп тигені анық
Мысалы, Алматы облысының Қарасай ауданы Қошмамбет ауылының тумасы Жақсылық Барақов деген замандасымыз «Алма арасан», «Көктем» шипажайларын басқарған білікті азамат
Дамансктегі соғысқа қатысқан Жақсылық 56 жасында өмірден өтті
Жәкеңді қарап емдеген академик-профессорлар Семейдегі полигонда болдың ба деп сұраған көрінеді
Сөйтсе бұл«Град» атты құпия қарудың әсерінен болған ауру екені анықталыпты
Өзіме келсем, «Иондық сәу­лелену әсеріне байланысты науқас» деген анықтамамен үшінші топтағы мүгедекпін.
Тағы бір дерекке көз салсақ, «Алматы ақшамы» газетінде Даманск шайқасының ардагері Шәміл Ахметовке мемлекет үш бөлмелі пәтер, Мәскеуде қолбасшы ­Гречко өз қолымен «Волга» көлігінің кілтін сыйлаған деп жазылған
Сол мақалада Даманск ардагері Дүйсенбек Сазанбекұлы туралы да айтылған болатын
«Елу жылда ел жаңа» демекші, күйбең тірлікпен әлі де ескерусіз қалған замандастарымыз шалғай ауылдарда бар сияқты
2017 жылы 2 нау­рызда 28 панфиловшылар саябағындағы алауға гүл шоғын қойғанымызда ортамызға Еңбекшіқазақ ауданынан үш ардагер құрдасымыз келіп қосылды.
Дамансктегі қақтығысқа қалашық­тағы (палаткадағы) біздің әскерлер ең соңынан тартылды
Өз полкімізге 5 мамырда келіп жеттік
Менімен бірге бір ротадан Керейбай Мұхамадиев, Серікқан Мұсабеков деген замандастарымда болған еді.Қазір үшеумізде Алматы қаласында тұрамыз
Кеңес Одағының темірдей қатал саясатының тұмшалауымен Дамансктегі шайқасты ешқашан тіс жарып айтпайсыңдар деп ант-су ішкізіп, қол қойғызып алған болатын
Соның салдарынан кешегі күнге дейін үнсіз жүрдік
Бүгінде Қиыр Шығыс­та­ғы осы оқиға туралы там-тұмдап айтыла бас­тады
Ресейде бірнеше кітап та жарық көрді.
Даманскте ақ қар-көк мұз жастанып (окопта) жүргенде өкпеме суық тигізіп алдым.Забайкалье әскери госпиталінде (Чита қаласында) 7 ай емделіп, елге 6 ай кешігіп оралдым
Госпитальдағы сар­ғай­­ған құжаттарым осы күнге дейін үйімде сақтаулы тұр
Алматы қаласының маңайын­­да 20-ға жуық ардагер-замандасымыз бар
Олар: Қазақстан Жазушылар одағының мүшесі, қоғам қайраткері Нағашыбек Қапалбекұлы, Керім Сүлей, Рақымхан Нүптекеев,Көлбай Жұмәділов, Болат Қазтаев, Оңғарбай Сыдықбеков, Бәтжан Жаңабаев, Амантай Нүсіпәлиев, Серік Бақтыбаев, Аманкелді Түсеев, Бекжан Махмедов, Абдмажан Қонаев, Аблез Дауытов, Өміржан Боранбаев, Абай Бағысов және басқалар
Жыл сайын 2 нау­рызда Панфиловшылар саябағында жиналып, сол күндерді еске аламыз.
Кеудеңді көтер босама,
Елің мен жерің – қос ана.
Тізгінді берме өзгеге,
Өлсең де Отан – осы ара! – демекші, жылда аудандар мен ауылдардағы оқу орындарында, мектептерде жастармен жүздесіп тұрамыз
ҚР Парламентінің депутаты Бақытбек Смағұл, полковник Ким Серікбаев, подполковник Серікбай Баймолдин секілді азамттарға риза­шы­­лығымызды білдіреміз
Қазақстан ­Рес­­публикасының 1995 жылғы 28 сәуірдегі №2247қаулысымен және ҚР Үкіме­ті­нің 2001 жылғы 31 қаңтардағы №161 қау­­лысымен Ұлы Отан соғысының ардагер­лері дәрежесіне теңестірілдік
2019 жылы Дамансктегі оқиғаға 50 жыл болады
Барлық ардагер құрдаста­ры­мыз­бен ақыл­да­сып, әркім өз естелік­терін жи­нақтап кітап шығару ойымыз да бар.
Дүйсенғали Қалдыбайтегі,
Даманск шайқасының ардагері,
Қазақстан Журналистер 
одағының мүшесі
Алматы
