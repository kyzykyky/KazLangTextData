Ұлттық кітапханада Қазақстан мұсылмандар діни басқармасы Ғұламалар кеңесінің бекітуімен жарық көрген «Жаназа және жерлеу рәсімдері» атты кітаптың тұсаукесері өтті
Кітапта жаназаға қатысты үкімдер, қайтыс болған кісіні жерлеу, құдайы ас пен садақа берудің әдебі жан-жақты қамтылған.
Бас мүфти Ержан қажы Малғажы­ұлы кітапты шығарудағы негізгі мақсат – мұсылман қауымы үшін маңызды мәселе саналатын жаназа және жерлеу рәсімдерін бір ізге келтіру, ысырапқа, шариғатқа қайшы әрекеттерге жол бермеу екенін айтты
«Басылым бүкіл Қазақстандағы мешіттерге таратылады және аталған рәсімдерді атқару кезінде басшылыққа алынады» деді ол.
ҚР Ұлттық кітапхана директоры Ж.Сейдуманов өз сөзінде еліміздегі 4 мыңға жуық көпшілік кітапханалардың қорында бұл кітаптың міндетті түрде болуы тиіс екенін айтып, бұл әсіресе, жастар үшін өте керек деді.
Белгілі жазушы Смағұл Елубай бұл қазақ қауымы көптен күткен басылым екеніне тоқталды
Жазушының пікірінше, мұнда дәстүрімізге, әдет-ғұрпымызға ислам діні тұрғысынан дұрыс баға берілген
«Адамның ақтық сапарға аттануы алдында жөн-жосықпен жөнелту әр мұсылманның парызы
Жаназаның өзі – Алланың ескертуі, әр адам үшін өнегелі рәсім
Алайда кейбір кезде шама шарқына қарамай орынсыз шашылу, бәсекелесу секілді теріс жайттарға куә болып жүрміз
Бұл ұлттың дәстүріне, иман шарттарына қайшы
Осыны айтатын кез келді деп санаймын
Бұл жайында кітапта жақсы айтылған» деді қаламгер.
Он бір мың тиражбен шыққан аталмыш кітап «Өзекті жанға – бір өлім», «Хал үстінде жатқан кісінің ахуалы», «Жан тәсілім еткеннен кейінгі шаралар», «Мәйітті жуындыру мен кебіндеу», ­«Жаназа намазы», «Жерлеу рәсімдері», «Қабірді зиярат ету» атты алты бөлімдерден тұрады.
Жиында белгілі ақын ­Бауыржан Жақып, әдебиеттанушы Сәрсенбі Дәуітұлы, этнолог-ғалым Ә.Төлеубай, ауыл-аймақта жаназа рәсіміне белсене қатысып жүрген ақсақалдар және басқа да зиялы қауым өкілдері кітапқа қатысты өз пікірлерін жеткізді, Діни басқарманың бастамаларына сәттілік тіледі
Өз кезегінде ҚМДБ Ғұламалар кеңесінің хатшысы Ершат Оңғарұлы салмақты ойларымен бөліскен барша қауымға алғыс айтты.
Дина Имамбаева
