Әл-Фараби атындағы Қазақ ұлттық университетінде қоғам және мемлекет қайраткері, ғылым мен білімнің ұйымдастырушысы, Қазақстандағы роботтар механикасы, механизмдер және машиналар теориясы мектебінің негізін қалаушы, академик Өмірбек Арысланұлы Жолдасбековтің 80 жылдығына орай бірінші халықаралық Жолдасбеков симпозиумы өтті
Сонымен қатар бұл жиын аясында ҚазҰУ қалашығындағы Студенттер сарайы жанынан академикке арналған ескерткіштің ашылу салтанаты болды
Бар ғұмырын ғылым мен білімге сарп еткен Өмірбек Жолдасбеков есімі тағы бір мәрте асқақтады
Өзі ұстаздық еткен ҚазҰУ-дың мерейі бір тасыды.
Жаңадан көтерілген академик ескерткіші өзі негізін қалаған ҚазҰУ қалашығында бой көтеруі орынды да.
Салтанатты жиынға ҚР Білім және ғылым министрі Бақытжан Жұмағұлов, әл-Фараби атындағы ҚазҰУ-дың ректоры Ғалымқайыр Мұтанов, ҚР Парламентінің депутаттары, ғылыми қоғам өкілдері, Ө.Жолдасбековтің туыстары және оның Ресей, Италия, Германия, Украина, Беларусь, Әзірбайжан, Өзбекстан, Қырғызстан елдеріндегі әріптестері мен шәкірттері қатысты
Ұстаздық ұлағатын көріп, академиктің ағалық қамқорлығын сезінгендігін жеткізген Қазақстан Республикасы Білім және ғылым министрі Бақытжан Тұрсынұлы: «Бүгін бір ерекше қуанышты күн болып отыр
Себебі қазақтың біртуар ұлы, академик Өмірбек Арысланұлына арналған тамаша ескерткіш ашылды
Халықаралық симпозиум өтуде
Тек біздің емес,  шетелден келген ғалымдар да жиналып, Өмекеңнің ғылымдағы орнының ерекше екенін айтып отыр
Өмірбек Жолдасбековтің қайраткерлігі ғана емес, егемендік алғаннан кейінгі жылдары ғылым-білімнің өркендеуіне қосқан үлесінің өзі бір төбе
Ол ғылыми жаңалықтар мен жаңа мамандықтар, ғылыми орталықтар ашуға ұйытқы болды
ҚазҰУ-ға 16 жыл ректор­лық еткен жылдары университеттің рейтингі­сін бүкілодақтық деңгейге көтерді», – деп атап өтсе, ҚР Ұлттық Ғы­лым академиясының президенті Мұрат Жұрынов: «Артында іздеушілер, адал шәкірттері бар Өмірбек Арысланұлы – ешуақытта аты өшпейтін, жарқын бейнесі жүректе мәңгі сақталатын ұлы адам», – деген пікір айтты.
Симпозиум аясында әл-Фараби атын­дағы Қазақ ұлттық университе­тін­де физика факультетінің соны құрал-жабдықтармен қамтамасыз етіл­ген заманауи жаңа оқу ғимараты ашылды
Сонымен қатар осы жиын барысында  әл-Фараби атын­дағы Қа­зақ ұлттық университетінің фило­логия факультетінде филология ғы­лым­дарының докторы, профессор, Өмірбек Жолдасбековтің зайыбы Майя Бағызбаева атындағы аудиторияның да салтанатты ашылуы болды
За­мандасының қайраткерлігін ұлықтай келген КСРО халық әртісі, Социалистік Еңбек Ері Бибігүл Төлегенова және игі шараның орын алуына ұйытқы болған ҚазҰУ ректоры Ғалымқайыр Мұтанов профессор атындағы аудиторияның тұсауын кесті.
«Майя – өте ұлағатты адам
Оның аналық қасиеті қандай биік еді
Сол қасиеті оның отбасын үлгілі етті
Жары академик Өмірбек Жолдасбеков екеуі де – ұлағатты жандар
Бүгінде ұрпақтары олардың ізгі жолын жалғап отыр», – деп Бибігүл апайымыз ұлағатты ұстаздың ұрпақ тәрбиелеудегі біліктілігіне тоқталса, кейінгі ұрпаққа өлшеусіз асыл мұра қалдырған ұстаз қайраткерлігі жайлы Ғалымқайыр Мұтанұлы: «Ұлағатты істі ұлықтауда естеліктер әртүрлі болады
Ол кітап болуы мүмкін немесе мемориал, ескерткіш-тақта болуы мүмкін
Ендеше, біз бүгін ғылыми, тәрбиелік маңызы бар естелікке куә болып отырмыз
Профессор Майя Бағызбаева осы шаңырақта өз шәкірттерін қанаттандырып кетті
Бұл аудиторияда ол зертханалық жұмыстармен айналысып, ғылыми мектеп орнатты
Ендеше, мұндай аудиторияның ашылуы үлкен тәрбиелік мәнге ие», – деп атап өтті.
Міне, өмірден өтсе де, өшпес мұра қалдырған ғалым есімінің бұлайша ұлықталуы ұстаз еңбегінің мәңгілік екендігін айқындайды.
А.ҚАБИ
