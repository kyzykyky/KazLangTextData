«Құда – мың жылдық, күйеу – жүз жылдық» деген атам қазақ құда­сын Құдайындай сыйлап, құйрық-бауыр жегізіп, төс қағыс­тырып, төрінен орын ұсынған
«Құдалық белгісі – киіт» демекші, құдаға киіт кигізіп, ат мінгізу, иығына зерлі шапан жабу да дәстүріміз
Бірақ бүгінде осы құдалық жайында, құдалық рәсімін шамадан тыс, өз дәулетінен артық етіп асыра сілтеп орындау жайттары турасында әңгіме көп
Сонымен қатар той өткен соң құда мен құдағиды сынап-мінеу, күйеу баласын немесе келінін кемсітіп жататын жайттар көп кездеседі
Осылайша қоғамда, нақтырақ айтсақ, қоғамдағы адамдар арасында сыйластық, өзара түсіністік деген сезім ада болып бара жатқандай.
Бір тойда отырғанбыз
Әдеттегіше қазақтың тойы кешігіп басталды
Бас­талғанша тамыр-таныспен әңгіме-дүкен құрып уақыт өткізесің
Бірнеше адам қатар отырып, түрлі тақырыпты айтып отырған бетіміз
Бір танысым жанындағы егде тартқан әйелден қызының жағдайын сұрап қалды
Бетін тыржитқан әлгі жан қызының әлдеқашан ажырасып кеткенін айтты
Қолы-басын алтынмен аптап, қымбат киініп алған әпкеміздің жүзінде қымсыну деген белгі байқалмайды
Қайта мақтанышпен айтып отырғандай
Жанындағылар себебін сұрап әлек
Ол болса қызына ұлан-асыр той жасап, астына көлік әпергенін, ал құдасының жағдайының жоқтығын, қызының арқасында тұрмысының түзелгенін, тіпті тойларының да той сыйқы болмағанын айтып отыр
Әкелген қалыңмалына да, сыйына да риза емес екен
Қызына тіпті «кедейге» тұрмысқа шықпа деп айтқанын да жасырмады
Олардың жағдайы болмағандықтан «қызыма бізбен бірге тұрыңдар дедім
Олардың лашықтай үйіне сыймайсыңдар десем, күйеубалам келмей қойыпты
Сосын ызаланып, қызымды үйге әкеліп алдым» деп бір тоқтады
Қайтадан сөзін жалғады
Бұл жолы бергені мен алғанын жіпке тізіп жатыр
«Мен құдағидың қолына гауһар көзді жүзік салғанмын
Құдаға қымбат пальто кигізгенмін
Оның берген түгі жоқ…» Ары қарай бұл сөздерді тыңдауға шыдамым жетпей, орнымнан тұрып кете бардым
Иә, атам қазақ «Бай мен бай құда болса арасында жорға жүреді
Кедей мен кедей кұда болса арасында дорба жүреді
Бай мен кедей құда болса ілінісіп зорға жүреді» дейді
Рас
Ілінісіп, зорға жүріп, ақыры екіге айырылғандардың бұл – бір ғана мысалы
Ал мұндай құдалар арасындағы теңсіздік кесірінен қаншама жас екіге айырылысып жатыр?
Қай ата-ана болмасын баласына жақсылық ойлайды
Оның болашағының жарқын болуын тілейді
Өмірде өз жолын тауып, биіктен көрінуін, өнегелі отбасын құруын қалайды
Оқытады, тоқытады, тәрбие береді
Сонымен қатар дәулетті отбасы болса өзі теңдес баймен құдалы-құдандалы болғанды қалайды
Бірақ пенденің қалауы әркез орындала бермесі анық
Дәулетті отбасынан шыққан қызғалдақтай қызы жағдайы орташа қарапайым отбасына келін болып түссе ше? Бірі жан-жақтан қалталыларды жинап, отыз күн ойын, қырық күн тойын жасап береді
Енді бірі сол дәрежеге жетпесе де жеткізуге тырысып, қарызданып-қауғаланып, қала берді несие алып, той жасайды
Ал ертең сол қарыздың қайтарымы болатынын ойламайды да
Осылайша құдалар арасындағы теңсіздік қылаң береді
Әрине, түсінігі бар жан болса игі, әйтпесе жоғарыдағы әпкеміз сияқты байлықтың буына мастанып, біреудің намысын аяққа таптап жатса істің аяғы немен тынары анық
Осылайша «мың жылдық құда» болуға уәде беріп, құйрық-бауыр жеп, төс қағыстырған жандар ертең бір-бірінің жүздерін көрместей болып екіге жарылады
Ал тіпті кейбір хан сарайындай зәулім үйдің адамдары Қожанасырдың лашығындай ғана қарапайым үйге құда болып келуді ар да санайды
Демек, олардың ойында баласының бақыты байлықпен өлшенеді
Бұдан келіп бүгінгі қоғамның өзекті мәселесі болып отырған ажырасу проблемасы туындары хақ.
Кеткен шығын бай отбасына айтарлықтай әсер етпеуі мүмкін, бірақ жалақымен жан бағып, күнін күйттеп жүрген жандар үшін той жасап, жасау беру оңайға соқпасы анық…
Бүгінде кез келген той кафе мен мейрамханаларда өтеді
Онда әрбір адам үшін ақша төленеді
Бұдан бөлек асабаның, әнші мен бишінің, бейнетаспаға түсірушінің, жасалатын сый-сияпаттың, құйылатын арақ-шараптың ақысын қосыңыз
Бір ғана асабаның өзі ауылды жерде 200 АҚШ долларынан кем алмайды
Ал қалалы жерде ең арзан деген асабаңыз 1000-2000 долларды қалтасына басады
Мұнан бөлек бүгінде үйлену той салтанатына арнайы көлік жалдау дәстүрі белең алған
Анау-мынау емес
Шетелдік қымбат көліктер
Тіпті ауылдағы ағайын да бүгінде сол дәстүрге көшкен
Қаладан жалдатады
Оның құны да оңай қаражат еместігі анық
Қып-қызыл шығын
Ата-ана болса, ұлын ұялтпайын, қызын қысылтпайын деп, баласының мәртебесі биік, мерейі үстем болуына жанын салып, барын шашады
Жетпесе, біздің «жомарт» банктерден несие алады
Басындағы баспанасын кепілдікке салады
Ол да болмаса, қарызға батады
Бүгінгі қоғамда қарыздың қайтарымы да қиын
Үстеме пайыздың өзі ұшан-теңіз қаржы болып кетеді
Амал жоқ, сол қарызды қайтару үшін өмір бойы тыраштануы керек.
Қалалық жерде мейрамхана­ла­рыңыз­да әрбір орынға 4000 мен 20000 теңгенің арасында алады
Ал орта есеппен алты мыңдық мейрамханаға тапсырыс беріп, 300 адам шақырдық делік
(Кейде бұдан да көп болады) сонда мейрамхананың өзіне 1 млн
800 мың теңге төлейсіз
Мұнан өзге шығындарыңыз тағы бар
Осыларды шамалап есептеп көрсек, қаладағы қазақтың бір тойына орташа 3 млн
теңгенің айналасында қаржы жұмсалады екен
Бұл дегеніңіз 20 мың АҚШ долларының көлемінде
Ал екі жақтың шығынын қоса алғанда 40 мың АҚШ долларының шамасында болады
Тіпті ауылды жерде той жасасаң да ең кемі 1 млн
теңге үстінде шығын кетеді
Бұл біреулер үшін өмір бойы таба алмайтын қаражат болса, енді біреулер үшін бір адым жерден табылатын тиын сынды
Ең кемі 200 адамнан басталып, 1000 адамға дейін шақырып, дүрілдетіп өткізеді.
Тағы бір ұзату тойда қыздың ата-анасы қызына сыйлық ретінде 60 мың АҚШ долларының су жаңа автокөлігін мінгізді
Ондайға қолы жете бермейтін жігіт жақ томсырайып қалды
Мұндай бәсекелесу тойдың шырқын да, шырайын да кетіріп, ұлттық қасиеттерін, қадірін, құтын қашыратын болды
Қала берді небір бишілерді шақырып, олар жартылай жалаңаш денесімен халық алдында шығыс биін билеп шыр айналады
Мұндайда ұлттық биіміз олардан әлдеқайда артық емес пе деген ой туады
Бірақ той иесі үшін, әсіресе барлыққа мастанған адам үшін «шетелдік би билетті», «шетелдің әнін айтты» деген сөз әлдеқайда абыройлы
Той жасаушы қауым осылайша мықты әнші мен бишіні іздейді
Асабаның жақсысын таңдайды
Әлбетте оған төленетін қаржы «қомақты» болуы керек
Шараптың қымбатын қалайды
Тамақтың дәмдісін, сый-сияпаттың да бағалысын алады
Қазақтың жасаған тойы­нан кейін артылған тағамдармен тағы бір той жасауға болатындай
Бұл дегеніңіз – бей берекетсіздік, ысырапшылық
Ысырапшылыққа Ислам діні де қарсы
Бұл – Алла тағала сүймейтін іс
Құранда да «….Ішіңдер, жеңдер бірақ ысырап қылмаңдар, шындығында Алла тағала ысырап қылушыларды сүймейді» («Ағраф» сүресі, 31-аят) делінген
Ал Пайғамбарымыз (с.ғ.с.) «Жеңдер, ішіңдер, садақа беріңдер және киініңдер, бірақ ысырапшылдық пен дандайсуға жол бермеңдер» дейді
Демек, Алланың берген нығметін қалай болса солай шашудың орнына жағдайы нашар отбасыларға, жетім-жесірлерге, медресе, мешіт, балабақша, аурухана сынды орындарға көмек ретінде жұмсасақ, әлдеқайда зор сауабын алар едік.
Онсыз да біздің қоғамда «қайтып келген», «босаға аттаған», «есік көрген» қыздар саны өсіп барады
«Қайтып келген қыз жаман» деген нақыл әлдеқашан адыра қалғандай
Қайта қайтып келгеніне қымсынбайды да
Қайта соны өздеріне абырой көреді
Кейбір ата-ана күйеу баласы немесе құдасы жоғарыдағы мысалдағыдай тұрмысы ұнамаса қызын қайтып алуды «дәстүрге» айналдырды
«Қызым оқыған», «қызыл дипломды» деп дабыра қылып, «ішіме сыйған қыз сыртыма да сыяды» деп бір үйде келін болып отырған қызын алып кетіп жатқан аналар да жетерлік
Болмаса сәл ыдыс-аяқтың сыңғырына бола құдасының үйіне барып, бет жыртысып, түс шайысатын да жағдай кездеседі
Екі жастың арасындағы ұсақ-түйекке араласып, «Ажырасып жатқан жалғыз сен емес
Ажыраса бер» дейтін ақылгөй жандар қаншама? Міне, осы себепті бүгінгі қоғамда ажырасу мәселесі өзекті проблеманың бірі болып отыр
Өйткені еліміз 2013 жылдың үш айында ажырасу жөнінен «рекордтық» көрсеткішке жетіпті
100 ерлі-зайыптының 34 жұбы екі жаққа бөлініп кеткен
Ал аймақтар бойынша алдыңғы орындарда Павлодар облысы – 100 некенің 61-і, Қостанай облысында – 100-дің 58-і бұзылып, «оза шауып» тұр
Сарапшылардың сөзіне сүйенсек, ажырасуға бас­ты себеп – қаржылық қиындық, жұмысқа орналасудың қиындығы, баспанасыздық болып отыр
Осы арада өзімізше тон пішеміз
Ақылгөйлігіміз емес, ойымыз ғой
Егер екі жақ бірігіп, тойға кеткен миллиондарды ысырап етпей, екі жастың алғашқы уақытында аяғынан тік тұруына жәрдемдесіп, яғни бастарына кішігірім баспана алып берсе, әлдеқайда пайдалы болар еді… Ажырасу жағдайының азаюына аз да болса септігін тигізе ме деген ойымыз…
Х-о-о-ош-ш-ш, делік
Ата-ана бейшара басқа түскен соң «баспақшылап», әйтеуір бір баланың тойын өткерді
Белшеден қарызға батты
Той өтті, құда кетті, енді қарызды қайтарудың жолын ойлайтын уақыт жетті
Несие күліп келіп, жылап кетеді
Бүкіл отбасындағы балалары сол несиеден, қарыздан құтылу үшін жұмыс істейді
Мұны көрген өзге балалары үйленуге үрке қарауы да мүмкін
Өздігінен оңайлықпен тойдың ақшасын таба алмасын біледі немесе әке-шешесінің тағы да қарызға кіргенін қаламайды
Жоғарыда бір тойға кететін шығынды шамалап көрдік
Аз емес
Ал тұрмысы қарабайыр, отбасында 4-5 баласы бар жандар ше? Әрқайсысына осынша қаржыдан жұмсалса, ата-ананың халі нешік болмақ? Қалталылар үшін қалтасының бір бұрышы ғана ойылар, орны демде толысады
Ал жанын жалдап жұмыс істеп, айлығы шайлығынан артылмайтын жандар ше? Өмір бойы банкке берешек болып өте ме?.
Қазақ «Бар барын айтады, жоқ зарын айтады» деп бекер айтпаса керек
Осыдан қалған-ау, шамасы.
Той – қазақтың өткенін өрнектейтін, бүгінін бағалайтын, ертеңіне жоспар болатын куәгер
Жата-жастанса да баласына той жасап бермей, көңілі орнына түспейтін халық – қазақ
Құдасын Құдайындай сыйлап, асын аузына тосып, барын үстіне кигізіп жіберетін де – қазақ
Бірақ осы соңғы уақыттардағы той жасаудағы бәсекелестік, ондағы ұлттық көзқарасқа сәйкестігі жоқ дүниелер, өзінің барлығын, байлығын жаһанаға жайып, дабыра қылушылық, яғни бос ысырапшылық бізге қажет пе? Әрине, жоқ
Ал қарызданып, несиеге несібе алам деу ше? Бекершілік
Асаба таңдаймыз деп, жағы түскенше бос сөзбен елдің ығырын шығаратын, болмаса әзілі тұрпайы болып жерге қарататын жандарға той басқартатынымыз қалай? Бұл талғамсыздығымыздан ба? Қалай десек те, адам баласы байлығымен, мансабымен, тойдағы ысырапшылығымен ерекшеленбейді
Ол Алла тағала алдында істеген жақсылығымен, бұл өмірдегі ізгі амал-сауаптарымен, үнемшілдігімен, қарапайымдылығымен үлгі болады
Біздікі айту, ал бұдан ой түю, оқырман, сіздің еншіңізде…
