ОЛ КҮНДЕР  МӘҢГІЛІК ЕСІНДЕ
Биыл шырайлы қала Шымкентке ­жолым түсті
Онда кезінде Абылай ханның сенімді қолбасшыларының бірі болған Сіргелі Жабай батырдың туғанына 290 жыл толуына арналған жиынға қатысқан едім.
Өйткені мен осы тарихымызда есімі алтын әріппен жазылған ардақты тұлғаның ұрпағымын
Ұмытылмас басқосуда бүгінгі кейіпкерім, миллионнан астам халқы бар көрікті шаһардың тұрғыны, кеудесіне таққан медальдары өзіне ерекше жарасқан Тельман Спаев ақсақалмен жолығудың сәті түсті.
«Адам сөйлескенше, жылқы кісінес­кенше» демей ме? Өмірдің біраз асуларынан өткен ағамыз өзінің бойындағы айрықша қасиеттерімен бірден баурап алды
Әңгімеміз жарасып, еркін тілдестік
Уақыттың тапшылығына қарамастан, оған бірқатар сауалдарды да қойып үлгердім
Осы сұхбаттасу барысында ол маған әлемге танымал көрнекті тұлға, Қазақстан Республикасының Тұңғыш Президенті, Елбасы Нұрсұлтан Әбішұлы Назарбаевпен сонау 1958-1960 жылдары Украинаның Днепродзержинск­ қаласындағы №8 техникалық училищеде бірге оқығандығын айтты.
Оның жүзі мен мақтанышпен айтыл­ған сөздерінен қазақтың біртуар перзенті Нұрағаңмен арадағы қарым-қаты­нас­тары өте жақсы, сыйластықтары жо­ғары болғандығын байқау әсте қиын емес-ті.
Сол жылдары ұлтымыздың бірқатар білімге құштар жігіттері туыстас ­Украина елінде оқығаны өткен тарихымыздан да баршаға аян болса ­керек
Сол кездері Тельман ағаның сөзіне қарағанда, өзі 20-дағы нағыз тепсе темір үзетін ­азамат еді
Сыртта жүргенде адам ­баласы елдің, ағайынның, ата-ананың қадірін айқын сезінеді
Сол ­Днепродзержинск қаласындағы өткен кезеңдер Қазақстаннан барған жастардың бәрін де тіпті жақындастырып жібергені белгілі
Онда олар бір үйдің адамдарындай болып, бір тілім қара нанды бөліп жесті
Мұндай кезеңдердегі сыйластық ешқашан да ұмытылмайды
Ағамыздың баяндауына және берген мәліметтеріне сүйенетін болсақ, Нұрсұлтан Әбішұлы сол кездің өзінде жан-жақтылығымен, тек бірге барған достарын ғана емес, украиналық қыз-жігіттерді де тәнті еткен
Бойындағы өзгеше асыл қасиеттерімен дараланған
Оқуда да, қоғамдық жұмыстарда да тек қана алғы шептерден көрінген
Бастауыш комсомол ұйымының бюро мүшесі болған
Сол кездің өзінде-ақ жанындағы жалындаған жастарды ортақ іске жұмылдырып, өзінің болашақта нағыз ел қамын жейтін жігерлі, білімді де білікті азамат атанатындығына көпшілікті нық сендірген-ді.
Олардың бәрі де Украинадағы жылдардан кейін туған елдеріне оралды
Нұрсұлтан Әбішұлы өзінің іскерлігінің, жауапкершілікті жоғары сезінуінің, жоғары пайым-парасатының арқасында дүние жүзіне танылды.
Кешегі металлург комсомол, партия жұмыстарында әбден шыңдалды
Көптеген лауазымды қызметтерді атқарды
Тәуелсіз Қазақстанның Тұңғыш Президенті атанды
Арқа төсінде Елордамыз Астананың, яғни қазіргі Нұр-Сұлтан қаласының негізін қалады
Оның сәулетшісі де өзі болғаны жер-жаһанға аян
Қазір бұл шаһар адам танымастай өзгеріп, баршаны таңғалдырып отыр
Еліміз бен халқымыз да оның еңбегін жоғары бағалады
Осы жылы миллионнан астам халқы бар астанамызға Елбасының есімі берілгендігі ешкімнен ­жасырын емес
Жалпы Елбасы жайлы қаншама деректі фильмдер түсірілді, кітаптар жазылды
Ол қандай жауапты қызметтер атқарып жүрсе де достарын ешқашан ұмытқан емес
Бұл қасиет күллі билікте жүрген қазақ жігіттеріне тағылым екендігі даусыз
Украинада білім алған жастардың қатарында басқа да шымкенттік жігіттер болды
Мәселен, олардың қатарында Қазақстанның білім беру саласының үздігі Марат Қыстаубаев, КСРО-ның еңбек сіңірген металлургі, КСРО мемлекеттік сыйлығының лауреаты, Шымкент қаласының құрметті азаматы Аманәлі Әбдіраманов бар
Асқар таудай ардақты ағамыз, еңбек сіңірген металлург жоғарыда есімдері аталған ел ағаларымен тіршілікте кездесетін қуаныштары мен өзге де басқосуларда араласып, сыйласып тұрады.
Нұрсұлтан Әбішұлы Шымкент секілді өркендеп келе жатқан қалаға келген ­сапарында достарын да көріп, бір жасап, марқайып қалады
Өткен жылы ­Тельман ағамыз 80 жасқа толғанда ­Елбасы ­арнайы құттықтау да жіберді
Оны оқып, мұның ұрпақтары да қуанышты бастан кешті.
Жалпы сол жастық шақтары бірге өткен кезеңдерде де Нұрағаңның ­бойында мол адамгершілік, нағыз жігітке тән мәрттік пен жайсаңдық, руханиятқа деген шексіз құштарлық, елжандылық пен ұлтжандылық айқын сезіледі екен.
– Оның кісілік, мейірімділік, жана­шырлық секілді қырлары да жеткілікті
Мәселен, 1959 жылы ардақты әкем қайтыс болып, туған ауылыма аттандым
Қайтып барған кезімізде Нұрекең жігіттердің басын қосып, маған көңіл айтты
Бұл жылы сөздер менің көкейімде сақталып қалды, – дейді ол өзінің бір сұхбатында.
Елбасы табиғатынан өте шешен адам
Қара сөздің нағыз шебері
Көрнекті тұлғаның әзіл-қалжыңдарының өзі тыңдаған жанның көңіл күйіне ерекше әсер етеді
Қазақтың қара домбырасын қолына алып, ән салғаны қандай ғажап десеңізші!
– Украинада жүрген кездің өзінде ұстаздары Нұрсұлтан Әбішұлының келе­шегіне нық сенді
Одан үлкен үміт күтті
Мәселен, ұстазымыз Дмитрий Изотович ерекше көрегенділік танытқан еді.
Ол жастармен болған әңгімесінде: «Назарбаев болашақта Қазақстанның Орталық Комитетінің бірінші хатшысы болады» деген-ді
Сол тәлімгеріміздің айтқандары, шынайы тілектестігі ерекше қымбатты досымыздың өмірінде айна-қатесіз келді» деп әңгімесін одан әрі өрбітті.
Бұған кейін бәріміз де куә болдық
Нұрсұлтан Әбішұлының есімі әлемге кеңінен танымал
Күллі түркі әлемінің ардақты перзенті
Осындай ұлы бар біздің қазақ халқы да бақытты екендігі сөзсіз.
ТЕЛЬМАН АҒА –  ЕЛ МАҚТАНЫШЫ
Көрнекті мемлекет қайраткері, ­Елбасы Нұрсұлтан Әбішұлы ­Назарбаевпен жастық шағы бірге өткен Тельман Спаев 1938 жылы 5 тамызда қазіргі Түркістан облысының Ордабасы ауданындағы Бәдірата деп аталатын киелі елді мекенде дүниеге келді
Бір әулеттің иесі, яғни әкесі Сыпайы және анасы Сырбаз айналасындағыларға сыйлы, еңбекқор, өздері мәпелеп өсірген қос перзентінің келешегін ойлаған парасатты жандар еді
Олардың берген тағылымды тәлім-тәрбиесінің арқасында бұлар да өз қатарларынан қалмай, азамат болып қалыптасты
Жас­тайынан қазақтың ежелден келе жатқан салт-дәстүрлері мен әдет-ғұрыптарын бойына сіңіріп, білімге ұмтылды
Өз қатарының алды болды
Сондықтан да шығар, Нұрағамен бірге тағдырлары түйісіп, Украина жерінен бір-ақ шықты.
Тельман ағаның өткен өміріне шолу жасасақ, Шымкент шаһарындағы көпке белгілі атақты қорғасын зауытында еңбек етті
Осында бал­қытушы жұмысын атқарып, кейін ұйымдастырушылық және іскерлік қабілетінің арқасында бригадирлік дәрежеге дейін көтерілді
Днепродзержинск қаласындағы көзбен көріп, көңілге түйгендері оның алдағы ғұмырында кәдеге асты
Әлі күнге дейін сол жақтағы бастан кешкендерін өзінің ұрпақтарына өнеге етіп отырады
Ол әлгі аталған зауытта жұмыс істеген соң, Алатаудың баурайындағы әсем қала Алматыда еліміздегі ең байырғы да нағыз білікті кадрлардың ордасы атанған халық шаруашылығы институтында білім алды
Осы жерден экономист кәсібін алып шықты.
Содан соң шырайлы Шымкентте экономист, бас есепші, ревизор секілді кез келген азаматтың қолы жете бермейтін жұмыстарды абыроймен атқарды
Отбасында да сыйлы да абыройлы
Өзінің көңілі ұнатқан қазақтың Ұлжалғас есімді аруымен тағдырын қосып, өз алдына шаңырақ көтерді
Екеуі ынтымақтары жараса ғұмыр кешіп, екі ұлы мен екі қызын кішкентайынан ізгілікке, бейнетқорлыққа, адалдыққа тәрбиеледі
Олар да ата-анасын жерге қаратпады
Бәрі де өзінің қабілет-қарымына қарай кәсіптерді меңгерді
Бұл күндері ардақты ағамыз бен апамыз осы перзенттерінен 11 немере, 2 шөбере сүйді.
Адамның өмірінде жастық шақ ерекше орын алады
Өйткені ол кез ешқашан да қайталанбайды
Достық та ескірмейді
Жылдар өткен сайын оның қадір-қасиеті арта түседі
Шымкентте жолығып, өзім ерекше ардақ тұтқан Тельман ағам қымбат досы Нұрсұлтан Әбішұлы туралы екі кітап жазды
Олар «Келешекте», «Қызылкөпірдегі кездесулер» секілді очерктер және естеліктерден тұрады
Оқыған адамның тебіреніске түсіп, қиялы қияндарға шарықтайтындығы хақ.
Міне, «Қарты бар елдің қазынасы бар» демекші, ұлтымыздың ардақты ақсақалдарының бірі, бір әулеттің тірегі Тельман Спаев – осындай сан қырлы ағамыздың бірегейі
Ол сыйлас досы Нұрсұлтан Әбішұлы туралы әрқашанда кездесулерде тебірене сөз сөйлеп, өткен шақтарды сағынышпен еске алып отырады.
– Мен өзімді бақыттымын деп есеп­теймін
Ғұмырымда талай өмірі мәнді де мағыналы тұлғалармен жүз­десіп, олармен сырластым
Дәмдес болып, етене араластым
Әрине, солар­дың ішінде жастық шағымның куәсі Нұрсұлтанмен арадағы қарым-қаты­насым ерекше орын алатындығы даусыз
Онымен әрбір жүздесу мен үшін ұмытылмас та айшықты сәттерім болып табылады.
Өз басым, оған алдағы уақытта да мықты денсаулық, ел мүддесі жолындағы жауапты қызметінде табыс тілеймін! – дейді Тельман аға өз сөзінде.
Оразалы Жақсанов
