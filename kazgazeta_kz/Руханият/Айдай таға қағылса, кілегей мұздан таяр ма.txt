Адамзат жылқыны қолға үйрету үшін ауыздықтан бастап, ер-тұрманның соңғы жабдығы – үзеңгі мен тағаны ойлап табуға дейін бірнеше мыңдаған жылдар уақыт өткен
Мысалы, алғашқы ауыздық б.з.д
IV-III мыңжылдықтарда, ат жабдықтарының ең соңғысы – таға VIII және IX ғасырларда бірнеше елдерде бір мезгілде пайда болған
Еуропа елдерінде ат тағалауға ерекше маңыз бергені соншалық, «Бір мемлекеттің тағдыры бір шегеге байланысты» деген сөз қалған, себебі шеге тағаны, таға атты, ат батырды сақтайды, батыр қамалды қорғайды, қамал бүкіл мемлекетті қорғайды деген сенім болған.
Қазақта атты жорыққа шыққанда тағалаған
Қазақ жылқыларының қатты құйма тұяғы тағаны керек етпеген, бірақ үстем тап өкілдерінің, хан, сұлтан, батырлардың атты көбінесе сәндік үшін алтын, күміс тағалармен тағалағаны халық эпосында кездеседі:
…Тұсар ма, билер тұсар ма!
Арғымақтың аяғын
Алтынменен тағалап,
Күміспенен шегелеп
Игі жібек тұрғанда
Арқанменен тұсар ма? (470.331-б.)
Тұрманының барлығын алтындатып,
Күміспенен төрт аяғын тағалатып…(470.417-б.)
Ат тағалау оңай шаруа көрінгенімен әр аттың тұяғының пішіні әртүрлі: қалың, жұқа, үлкен, кішкене және әртүрлі уақытта өсіп-жетіледі, сондықтан ат тағаларда жыл мезгіліне және ат қай жерде пайдаланылады, жазық жерде ме, тау-тас па, соған сәйкес таға таңдап алынады
Таға соғып жүрген ұсталар тағаны формасына қарай бүршік таға (емшек таға), жайпақ таға, жыл мезгіліне қарай қыстың емшек тағасы, күздің (жаздың) жайпақ тағасы деп бөледі
Тағаларды суға қанбаған жасық темірлерден соғады, асыл темірден соқса, морт сынғыш болады
Халық арасында ай таға, шеге таға деген сөздер кездеседі
Қасан таға деп тозған тағаны айтады
Бүршік тағаның ортасында және екі жақ ұшында үш бүршігі болады, биіктігі 1,5 см тағаның көлденеңі – 10 см, ұзындығы – 11,5 см, әр таға бес шегемен тағаланады, шегелердің ұзындығы 4,5 см, басы ұзынша төртбұрыштанып трапеция тәрізді боп келеді
Бір атқа 20 шеге кетеді
Аттың жасына байланысты тай таға, құнан таға деп те атау қалыптасқан
Жетісуда жазда да, қыста да жайпақ тағаны пайдаланған, қыста таймас үшін шегенің қалпақбас жағын үлкенірек қылып, оны әдейі үшкірлеген, мұны «мұз шеге» деп атаған
Жазда шегені тағадағы ойықтың ішіне кіргізіп тағалаған
Төсін шауып алып, жара қылады деп бәйгеге шабатын атты Моңғолия қазақтары ешқашан тағаламайды.
Қазақ жеріне ат тағалау Қазақстанның Ресейге қосылған кезінен біраз өткен соң Батыс Қазақстанда кең тарай бастады
Оған дәлел Мөңке бидің мына өлең жолдары:
Арғымақтың аяғы,
Айдай таға қағылса,
Кілегей мұздан таяр ма…
XVIII ғасырларда қазақ-жоңғар соғысында қазақ әскерлері аттарын тағалағанын тарихи жырлардан көреміз
Қабанбай батырдың жорыққа шыққалы жатқанда серігі Шағалақ батырға айтқаны:
– Ей, Шағалақ, Шағалақ,
Ертіп едім жасыңнан,
Жүз кісіге бағалап.
Қу бас атты алып кел,
Төрт аяғын тағалап…
Ел ішінде таға соғатын, ат тағалайтын шеберлер, ұсталар көп болған
Бірақ қазақта арқардың мүйізінен үзеңгі жасау – күні кешеге дейін XX ғасырдың 50-жылдарына дейін жалғасып келген мүйізді пайдалану өнерінің көне саласы
Бұл өнер арқар мен таутеке өсетін Қазақстанның барлық жеріне тән.
Баян-Өлгий қазақтарында Лайық деген ұста 1960 жылға дейін арқардың мүйізінен таға істеп, шегесін темірден қаққан
Лайық ұстаға тапсырыс берушілердің айтуынша, арқар таға өте шыдамды болады, тек темір шегесі қиылып қалады, шегені ауыстырып отыру керек.
XIX ғасырдың екінші жартысына дейін қазақтар мүйіз тағаны пайдаланып келген
XIX ғасырдың орта кезінде Орта Азиядан, Ресейден, Қытайдан дайын темір тағалардың келуі, мүйіз тағаларды ұмыттыра бастады
Дегенмен, XX ғасырдың басына дейін қазақтар мен қырғыздар жеке бәйге аттарын мүйіз тағамен тағалап келген
Мүйіз тағаның тағы бір жоғалу себебі, орыс қоныстанушыларының арқарды жаппай қырып, азық-түлікке пайдалануы еді
Арқардың мүйізінен гөрі темір табу, одан таға соғу оңайға түсті.
Ел ішінде таға соғатын, ат тағалайтын кәсіпті мансұқ еткендер шыға бастады
Кіші жүзде Он екі ата Байұлының ішіндегі есентемірден тарайтын ағайынды Көн, Тағашы аталары сол замандарда тері илеушілер мен таға соғушылар әулеті болғанынан хабар береді
Ресейге шекаралас қазақ ауылдарында ат тағалаудың кең тарағанын Орынбор өлкесі қазақтарының қыз ұзатылғанда айтылатын сыңсу жырынан да көреміз.
Базардан алып келген тағаларым,
Қақтырған керторы атқа тағаларым,
Жол жүріп алыс жолға кетіп барам,
Қош, сау бол, артта қалған ағаларым…
Балаға Тағай, Тағабек, Тағағали, Тағабай сияқты есімдер беру сол кездерде пайда бола бастаған
Қазақтың ат тағалау өнері – басқа халықтардың ат тағалауынан көп өзгешелігі бар өзіндік үрдіс.
Ахмет ТОХТАБАЙ,
тарих ғылымдарының докторы
