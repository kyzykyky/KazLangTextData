Әлмерек бидің Тоқан ата ұрпағынан тарайтын Бура молданың азан шақырып қойған аты – Мұхамедқанапия
Түр-тұлғасының ерекшелігіне және палуандық күш-қайратына байланысты ел ішінде жігіт кезінде Бура атанған
Кейін Бұқарада, одан соң Ыстамбұлда діни медреседе оқуына байланысты халықтан Бура молда деген тағы жанама ат алып, есімі елге ерекше белгілі болады
Əкесі Тұрлы би өткен ғасырдың соңында үлкен ұлын Петербургке еуропаша оқуға жіберіп, ал Мұхамедқанапияны дін дәріс ілімін алуы үшін Қорамдағы Сауыт ахуын ғұламаның медресесіне түсіреді.
Жетісуға белгілі діни медресе осында болған екен
«Арақ ішпесең, атыласың» деген сөз естіп, Кеңес өкіметінен көңілі қалған Бура бойындағы Құдай берген дарынын дамыта алмай, арманда өткен Алаштың ардақты ұлдарының бірі
Қазаққа белгілі Бөлтірік ақынның «Азамат» жыр жинағы осы жарықтықтың кезінде жазып, кейінгі ұрпаққа қалдырған дүниелері арқылы жарыққа шыққаны жалпақ жұртқа аян
Өзі суырыпсалма ақын Бура Бөлтіріктің өлеңдерін арабəәрпінде қағазға түсіріп, кей жерлерін өзі кірістіріп, ас-тойда оны жатқа айтып отырады екен
Бөлтірік ақынмен бірге жүріп, оның серігі болған Бура атақты Жамбылмен де талай кездесіп, жүздесіпті.
Ғұлама молдалығы мен ақын, саясаткерлігі, тәуіп-емшілігі Қарқара мен Ыстықкөл өңіріндегі қазақ, қырғызға белгілі Бура молда 1947 жылы 63 жасында Жалаңаш (Алматы облысы) ауылында қайтыс болады
Мазар-бейіті өзінің туған жерінде тұр
Бай мен молда Кеңес өкіметінің қас жауы болып, атеистік тәрбие кезінде Бура молданың есімі ұмытылады
Оны тек ұрпақтары ғана ауызға алып, аруағына сыйынып жүрді
Жалғыз ұлы Қожаханəәкесінің мұраларын жинап, баспаларға ұсынып жүргенде қайтыс болып (1997 ж.), Бураның қолжазбалары және ол кісі жөніндегі деректер қолды болып жоғалды
Қыздары Сәния, Гүлсім және немересі Серік Бураевтың естерінде қалғанəәңгімелері мен Бурекеңнің көзін көрген зиялы кісілердің деректері бойынша өмір-тағдыры біраз белгілі болды.
Балалық шағы Қарқара, Орта Меркіде өтіп, Қорамда Сауыт ахуын молдадан білім алып, Бұқарада медресе бітіріп, Ыстамбұлға (1910 ж.) діни оқуға барып, соңында Шығыс Түркістанда бала оқытқан Мұхамедқанапия — Бура молданың өмірі хикая-баян, қызық тағдыр.
ҚЫЗАЙДАН 
ҚЫЗ АЛЫП ҚАШУЫ
Бұқарада оқып, Ыстамбұлға барған Бураның есімі Қарқара, Хантәңірі өңіріндегі және Шығыс Түркістандағы қазақтарға ерекше белгілі болады, Молдалығымен қатар, сұңқар құс ұстайтын, тазы жүгіртіп, жүйрік ат баптайтын сері-саяткерлігімен де даңқы шығады
Оны Шығыс Түркістан өлкесінде – Қызай елінде атақты бір бай бала оқытуға шақырады
Жиырмадан енді асқан «молда-сері» сонда барады
Ол елдегі жақсы-жайсаңдармен араласа жүріп, бала оқытады
Құдай жан-жақты қабілет берген Бурекең саудамен де айналысады
Өйткені Ыстамбұлдағы өмірді көрген кісі ғой
Домбыра тартатын күйші, суы­рып­салмасы бар ақын, шариғатқа жүйрік молданы ел хан көтереді
Негізгі кәсібі бала оқытумен байланысты болған Бурекеңнің тағы бір жақсы көретін сүйікті ісі – жүйрік атқа, сәйгүліктерге құмарлығы
Осы елде жүріп дәулеті тасыған ерекше бір байдың арғымақ атына көзі түседі
Иесінен атты қалап, қанша ақша сұраса да беріп, сәйгүлікті сатып алғысы келгенімен бай арғымағын бермей қояды
Қайта оған «сен өзің қайдан келген Құдайсың» деп ауыр сөз айтып, Бураның көңілін қалдырып, сағын сындырады
Сөйтіп, Бура іштей әлгі байға кектеніп жүргенде, оның бойжеткен сұлу қызы өзі көрікті, әсем киініп жүретін сері жігітті ұнатып қалады
Күллі қыз-келіншектің арманы болған Бураға байдың қызы ес-түссіз ғашық болады
Бура қызбен сөз байласып, оны еліне алып кетуге әзірленеді
Құдай сәтін салғанда қыз арқылы байдың бермеген атына ер салып, қызды осы сәйгүлікпен алып қашады
Жолда қуғыншылармен айқасып, шекарадағы қалмақтармен атысып-шабысып, тау-тасты паналап, үңгірде ұйықтап, аң-құстың етін қорек етіп, талай нәрсені бастан кешіріп, Бурекең қалыңдығымен елге осылай олжалы оралады
Атын бермеген байдың арғымағымен қоса ару қызын алып және бір жақсы мылтығын иеленіп елге жеткен Бураның «бақыты» баянды болмайды
Қызай елінен алып келген қалыңдығы көп өтпей қайтыс болады
Бұдан кейін оған қыз-келіншек ұнамай, көп әйел алу хикаясы басталады
Кедейленіп, дәулеті сарқылып, бірақ бір тосын олжаның арқасында Бурекең қайта ел қатарына қосылады.
ҚҰДАЙ БЕРГЕН 
«ТОСЫН ОЛЖА»
Алланың ақ жолын ұстанып, Құдайға көп сыйынуынан болар Бурекеңе қайта бақ қонады
Алғашқы қалыңдығы жастай қайтыс болып, жанұя тағдыры күйзелткен Бурекең бір-екі жыл қатты сергелдеңге түседі
Күн көріс қиындап, ағайын-туыстарын сағалайды
Мал құралып, қайта әйел алудың да жөні келмейді.
Салы суға кетіп, бір жақтан сандалып келе жатқанда Бурекең жол үстінде атын үркіткен бір жаман түйіншекті көреді
Өтіп барып «Бұл өзі не нәрсе екен» деп аттан түсіп, түйіншекті қамшының сабымен түртеді
Ішінде ауырлау бір нәрсе болуы керек – түйіншек қозғалмайды
Содан соң қолымен түйіншектің шүберегін жыртып, орамын тарқатады
Қат-қат оралған түйіншектің бір орамын ашып қалғанда бума-бума ақша шығады
Бұл өңім бе, әлде түсім бе деп тұрып, жерден түйіншекті алып, «Өлмегенге – өлі балық
Құдай мұныңа шүкір» деп атына мінеді
Бұл олжа-алтынын тығып, ақшасын әскер ұстаса білмесін деп әдейі жаман-жұманға орап, асығып Қытай асқан бір байдың көшіндегі жыртылған теңнен түсіп қалған «жиған-тергені» екен.
Бурекең ертеңінде осы ақшаның жартысына бір жақсы ат сатып алады
Қалғанына оны-мұны алып, тағы да басқа нәрселерге жаратып, тұрмысын қайта түзейді
Сөйтіп, ғайыптан кезіккен олжаның арқа­сын­да толық оңалып, қолы ұзарады.
ТӘКАППАР ЖЕҢГЕ ТАҒДЫРЫ
НЕМЕСЕ ОҒАН ҮЙЛЕНУІ
Атақты «Алтын адам» табылған Есік өңіріндегі Қорғантөбе маңын Бураның ағайындас туыс ағасы, Қосай бидің ұрпағы Әбіш мекендейді екен
Бізге әлі сыры жұмбақ «Алтын адам» ханзада жатқан жер Үйсін-Албандардың ежелгі ата-қонысы ғой
«Сақ жауынгері» деп тарихшылар айтып жүрген есімі беймәлім «адам аруақтың» тегі сақ- үйсін
Үйсіннен тарайтын Албан-Сары-Сүйменді (Таубұзар) – Бозым Сары (соңғы), Жаншық-Әлмеректің және кейінгі Тоқан-Бураның ежелгі түп-тұқияны осы үйсін ұлыс
Жетісуда түбі «Албан Сары» деген «жүрегі түкті» батыр өткен
Аруақ қысып, батырлығы қозғанда бұл жарықтық «келе жатқан жаудың белгісі» деп желге қарсы пышақ ала жүгіретін дүлей мінезді бір көкжал болса керек
Киесі «Көк қаршыға» құс екен
Алматыдағы «Сақ жауынгері» оң қолына неге сұңқар ұстап тұр? Бұл — ежелден жалғасқан тарихтағы бір тылсым.
Бурекең бір шаруаларымен Албандардың ежелгі қарақонысы – бір үлкен төбенің маңында отырған ағасы Әбіштің үйіне атбасын тірейді
Үйде Әбекең жоқ
Аппақ киінген көрікті әрі тәкаппар жеңгесі Әуес «қаңғып» жүрген сері қайнына көңіл аудармайды
Жеңгесінің менсінбегені соншалық, тіпті сәлемін алып, «аттан түс» демейді
Ат үстінде тұрған Бурекең: «Кесір жеңге түбінде бір кесапатқа кезігерсің» деп жеңгесіне қатты көңілі қалып жүріп кетеді
Бұл кез Жетісу-Жаркент өңіріне атақты Жылысбай байдың елді Қытайға әкету дүрбелеңі басталып, Тоқаш Бокиннің оны райынан қайтару үшін айқасқан қатты ұрыс-шайқас уағы екен
Осы аласапыран дүрбелеңде Тоқаш жағында болған Әбіш оққа ұшып өледі
Әуес жесір, балалары жетім қалады
Бұрынғы тәкаппар келіншек осылай тосыннан қайғы-қасірет, тұрмыстың қорлық, азабына душар болады
Енді күн көріп, өмір сүру қиынға түседі
Сөйтіп, қазақтың әмеңгерлік жолы бойынша байы өліп, бағы тайған Әуес қайыны Бураға қосылуға еріксіз көніп, онымен тұрмыс құрады
Менсінбеген адамына Құдай Әуесті осылай қосады.
КИЕ-КҮШТІҢ ДАРУЫ
Бура молданың өмір-тағдыры – бір хикая, небір тосын оқиғаға толы болса, ол кісіге дарыған кие-күш те тылсым жұмбағымен таңдандырады
Бурекеңнің жыланмен арбасып сөйлесуі, күй тартқанда түз тағыларын билетіп ойнатуы ел ішінде аңызға айналған
Бізге сыры жұмбақ «Жылан әлемімен» байланысы да тосын оқиғадан бас­талады
Бір жаңбыр жауып тұрған күні Бурекең жаяу келе жатып, жолда өлімсіреп жатқан кездіктей жыланды аяп, өліп қалмасын деп оны қолымен көтеріп, жолдың жиегіндегі шөптің арасына апарып тастамақшы болады
Сүйем қарыс жыланды еңкейіп, жерден алып көтергенде ашық омырауынан қойнына сүңгіп кетеді
Тұла бойы қатты тітіркенеді
Ішінен енді мені шағып алса өлем ғой деп ойлайды
Бірақ жылан шақпайды
Бура мұны ырым қылып, жақсылыққа жорып, жыланды үйіне алып келеді
Осыдан кейін ордалы жыландар түсіне кіріп, бір тылсым күш мазалап, аруақтардан аян алып, соңында жылан көрсе олармен «сөйлесіп», арбасуы басталады
Бура молданың жыландармен арбасуына байланысты оған өздері куә болған кісілердің әңгімесі кейінгі ұрпаққа жалғасқан.
ЖҮСІПБЕК ҚОЖАНЫ ҚАЙРАН ҚАЛДЫРУЫ
Албан ішінде өсіп, Баба руынан қыз алған атақты Жүсіпбек Қожа ақын ғана емес, ғұлама молда, тәуіп, емші де болған
Өзі Албанға бір жағынан жиен көрінеді
Өйткені жақсы-жайсаңдар жиналған ас-тойда Жүсекең: «Өзім Шәйхысылам, әкем Жүсіпбек, Үйсінге келіп едім — нағашым деп» жиі айтып отырады екен.
Шығыс Түркістанда Бурекең Қызай елінде бала оқытып жүргенде бұл үлкен кісіге кезігіп калады
Жүсекең Бураның молда болып жүргеніне күмәнданады
Бойында қандай ерекше қасиет бар екенін білгісі келеді
Сөйтіп, бір жерде екінші рет жолыққанда «Бура молда, қане, маған «құдіретіңді» көрсет
Білім-іліміңді, оқу-дұғаңды байқайын» дейді пайғамбар ұрпағы
Бурекең жерге дөңгелек-шеңбер сызады да ортасына пышағын шаншып, мақаммен дұға-аяттарын оқиды
Осы кезде шеңбердің ішіне қай жақтан шыққаны белгісіз бір жылан ирелеңдеп келіп пышаққа оралып, тұрып қалады
Мұны көрген ғұлама, әулие: «Жақсы, жарайды, Құдай бойыңа құдірет дарытқан жан екенсің
Оған көзім жетті» деп күмәнді ойларынан қайтып, ризашылығын білдіреді.
КӨЗБАЙЛАУШЫЛАР МЕН
СИҚЫРШЫЛАРДЫ ӘШКЕРЕЛЕУІ
Біреуді дұғалап, көзін байлап немесе «сиқырмен» өнер көр­сетіп, пайда табатындарға Буре­кең қас болған және оларды жек көрген
Адамды арамдықпен дұғалап дегеніне көндіргісі келетін сиқыршы «әулиелерді» Бурекең тіпті әшке­релеп, масқарасын шығарып отырған.
Атақты Қарқара жәрмеңкесіне тек саудагерлер ғана емес неше түрлі молда дұғагер, құшынаштар және сиқыр жасап аңқау халықтың ақшасын қағып алатын желгір – зымияндар да келеді екен.
Жәрмеңкеде күй тартып, кейде суырыпсалып өлең айтып жүретін Бурекең бір күні сиқыр жасап тұрған өзбекті көреді
Өзбек бір ақ шүберекті өгіздің аузына тығып, оны артынан шығарады
«О, Құдірет» деп таңғалған халық сиқыршының алдындағы дорбаға ақша салып жатады
Мұның дұғамен көзбайлау, сиқыр екенін білген Бура молда білдіртпей тұрып, сиқыршының «құдіретін» тоқтатады
Мұндай болады деп ойламаған «әулие» Бура молданың аруағы мысын басқандықтан «өгізінен» айырылып, кереметі ғайып болады.
Бурекеңнің қатты дұғаланып, жынды болуға дейін барған адамдар­дың басындағы дұғаны алуы аңызға айналған
Алдап құмалақ ашатын қулар Бурекеңнің атын естісе әшкере болатындарын біліп қашады екен.
«БҰЛБҰЛ» КҮЙІ
Орта Меркі дейтін суы мөлдір, қарағай, қайыңды, бұлақ бастауы көп бір ғажап таулы өңір бар
Бурекең жолаушылап келе жатып, бесін намазы кезінде осындағы судың бойына тоқтап, атынан түсіп, алып жүретін жайнамазын жазып жіберіп, «Иә, Алла» деп намаз оқуға ниет қылады
Осы кезде мүлгіген тыныштықты тербетіп бір «тылсым әуенге» салып бұлбұл сайрады
Бұрын-соңды естімеген ғажап әуен жанын тербеп, жүрегін дірілдетеді
Әсем әуен тосын «әуелеп», қолына еріксіз домбыра алуға мәжбүрлейді
Бурекең: «Құдай өзің кешіре гөр» деп құлшылықты қоя тұрып, қоржынындағы домбырасын алып, «бұлбұл» әуенді домбыраға салып, бірнеше рет қайталап, «көңілжадына» жазып алады
Кейін далада намаз уақытында тосын туған «Бұлбұл» күйін әр жерде орындап жүреді
Қыздары Гүлсім мен Сәнияға жиі тартып беріп, «үйреніп алыңдар әкелеріңнің «Бұлбұл» күйін деп үнемі құ­лақтарына құяды
Өкініштісі, Гүлсім мен Сәния күйдің шығу та­рихына қанық болғанымен, оның «әуен-ырғағын» жадыларында сақтай алмайды
Олар Бурекеңнің «Бұлбұл» күйінің тек тарихын біліп, оны неге үйренбегендеріне күні бүгінге дейін өкінеді.
БОСҚЫНДЫҚ ТОЛҒАУЫ
– Отызыншы жылдары атыс-шабыс кезінде шекарада оққа ұшқан бауыры жайындағы Буре­кеңнің толғауын тыңдағанда көзімізге жас келуші еді, – деп еске алатын еді Жұмаділ қария
Бурекең «қызыл қырғынның» босқындық қасіретін жеріне жеткізе әшкерелеген ақын
Өкініштісі, қолжазба жыр «Бураның бос­қындық толғауы» жоғалған
Толғаудың үзік шумақтары ғана туыстарының есінде қалса керек
«Халық жауының» қызыл саясатқа қарсы шығармасын кім жақсы көрсін
КСРО құлап, қазақтың тәуелсіздік алғанына 22 жылға кетіп барады
Мұраны іздеп, табу парыз
Бурекең Кеңес өкіметінің түбінде баянды болмайтынын білген
Өмірбойы іштей теріс саясатқа ол кісі наразы болып өткен
Бейкүнә жанның басына шеңбер салып, арақ ішуге зорлаған белсенділердің қылығы Бурекеңнің жүрегінде қан болып қатқан
Әйтеуір, Аллаға сыйынуының арқасында молдекең аман қалған
Бурекеңнің Қазан төңкерісінің 30 жылдық мерейтойы жылында (1947 ж.) қайтыс болуы тегін емес
Молда саясатқа қатты налып, назаланған пірәдәр еді
Сондықтан большевиктердің Қазан тойында жайсыз жағдай көрсетіп, өмірден өткен
Көрген кісілердің айтуынша, күздің алай-дүлей болып, түнерген аспаны ол кісіні жерлеуге әкелгенде бір сәт қана ашылып, соңында қайта бұзылады
Табиғаттағы тосын құбылыс Бураның жаратылыс мінезіндегі және өмір тағдырындағы қайшы­лықты жұртқа осылай ұғындырады.
Былтыр Жалаңаш ауылында Бура молданы еске алу шарасы өтті
Шара тек дұға оқып, ас берумен шектелген жоқ
Бурекеңнің немересі Серік Бураев (кәсіпкер) ауылдағы Жамал Ермегияев атындағы орта мектепте оқитын тұрмыс жағдайлары төмен қырыққа жуық отбасы балаларына киім-кешек, аяқкиім, сөмке, т.б
заттар сыйлап, ұстаздар құр­метіне бөленді
Сондай-ақ ауыл ардагерлері де сый-сияпаттан құр қалған жоқ
Имандылық шарасы кезінде Бурекеңнің атақ-даңқын білетін ауыл ардагерлері Жалаңаш кентіндегі бір көшенің атын Бура молда есімімен атау жөнінде әңгіме қозғады
Екі Жалаңаш ауылының біріне Бура молда атын берсе, бұған халық қарсы болмас еді.
Ораз ҚАУҒАБАЙ,
жазушы
