Алматы облысына қарасты Жамбыл ауданындағы Жаңақұрылыс ауылында Абдолла Қарсақбаев атындағы жаңа мектептің ашылуына байланысты мерекелік шара өтті
 Шараның ашылу рәсімінде Алматы облысының әкімі Амандық Баталов оқушылар мен мұғалімдерді қуаныштарымен құттықтап, сөз сөйледі
 
Ол өз сөзінде мемлекет қолдауының нәтижесінде облыста білім беру саласына ерекше назар аударылып отырғанын, бұл орайда Президенттің «Нұрлы жол» бағдарламасы аясында жаңа мектептер салынып жатқанын, сондай-ақ білім ғимараттарын жаңғыртып, күрделі жөндеу жүргізуге, материалдық-техникалық және оқу-әдістемелік базасын жаңартуға, кадрларды қайта даярлаудан өткізуге көңіл бөліп отырғанын айтты
«Мектеп – білім мен тәрбие беретін алтын ұя десек, жаңадан бой көтерген білім шаңырағы – тәуелсіз еліміздің дарынды жастарының алтын бесігі болары сөзсіз
Ұрпаққа сапалы білім беріп, заманға сай, әлемдік бәсекеге қабілетті, талантты жастарды дайындау – ортақ міндетіміз
Бүгін, Тәуелсіздіктің 25 жылдығында жаңа мектептер қатары тағы бір білім мекемесімен толығып отырғаны – баршамыз үшін қуаныш» деді облыс басшысы.
Сонымен қатар облыс әкімі биылғы жылы облыста 9 жаңа мектеп ашылатынын тілге тиек етті
Осы жаңа мектеп балалар үшін білімнің кені, ізденістің ордасы болуына тілектестігін білдірді.
Шара барысында мектептің кілтін мектеп директоры Серік Тілекбергеновке мердігер компания «Игілік и К» ЖШС директоры Кенжебек Игіліков тапсырды
Салтанатты жиында 1-сынып бүлдіршіндері көпшілік алдына шығып, тақпақ айтты
«Ақ әжелер» ансамблінің жетекшісі Күміс Кемелбекова, «Құрмет» орденінің иегері, ауданның Құрметті азаматы Төлегетай Ақбауов құттықтау сөздерін арнады.
Білім ғимаратының лентасын өңір басшысы А.Баталов, аудандық мәслихат депутаты, аудандық кәсіподақ ұйымының төрағасы Ә.Абаев және ардагер ұстаз Т.Ақбауов қиды
Бұдан кейін облыс әкімі бастаған қонақтар мек­теп ғимаратын аралап, физика, химия, биология, информатика, лин­гафонды және мультимедиялық каби­неттердің мүмкіндіктерімен танысты.
Нұрлан ҚҰМАР
Алматы облысы
