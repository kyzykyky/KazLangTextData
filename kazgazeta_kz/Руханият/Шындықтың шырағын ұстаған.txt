Өресі биік, тұлғасы ірі еді
Кісілігі қандай! Бір бетінен қайтпайтын
Бір беті дегеніміз – шындық.
«Лениншіл жас» пен «Егемен ­Қа­зақстан» газеттерінде қарамағында істедік
Оның алдында алғаш аудиторияда қарсы алған
Біз 1976 жылы ­абитуриент болып, одан студент атанғанда кураторымыз – Ержұман Смайылов екенін білдік
Сол жылы университетті Қызыл дипломмен бітіріп, журналистика факультеті өзіне оқытушы етіп алып қалыпты
Біздің бағымызға алты ай ғана оқытушы болып, кейін республикалық партиялық газетке ауысып кетті
Бағымызға дейтініміз – егер университетте қала берсе, небәрі бес жыл жетекші болмақ
Ал баспасөзге қызметке барған соң бүкіл өміріміздің жетекшісіне айналды.
Білімі терең еді
Кез келген тақы­рыптағы ғылыми мақаланы редакциялап шығатын
Мақала әкелген ғылым докторлары, академиктер бас редактордың орынбасары Ержұман Смайылдың түзетулерімен келісетін
«Аға, неге ғы­лыми атақ қорғамайсыз» дейтінбіз Ертай Айғали, Сапарбай Парманқұл үшеуміз ол кісінің терең біліміне таң­данып
Басын шайқайтын
«Атақ не үшін керек?» деп бізден сұрайтын
Иә, өмірінде баршамыз үшін «Ер аға» атанды
Онысы ең жоғары атақтан да қымбат еді.
Қадыр Мырза Әлидің Абайға арнаған өлеңінде «Сен туғыздың ұлы Абай жүз ақынды, Жүз ақын жүр өзіңді туғыза алмай» деген жолдар бар
Ер-ағаңа да осы жолдарды арнауға болар
Жүздеген журналисті бір өзі тәрбиеледі
Екі газетте де өзі қатарластардан бастап кейінгі буын жазу мәдениетін, аудару өнерін, қатесіз газет шығару ісін сол кісіден үйренді
Енді жүз журналист жабылып, Ер-ағаң туралы естеліктер айтуда
Естеліктен бұрын мыңдаған қалам ұстаған замандастары айтып келмейтін ажал тырнағына іліккен Ер-ағасы үшін қайғырды
Аза тұтты.
Жауапкершілігі өте жоғары еді
­Газет баспадан шықпай тұрып әр бетті бес реттен оқудан жалықпайтын
Қол қойылып жатқанда тағы да тексеріп шығатын
Ол – миллиондаған оқырман алдындағы жауапкершілік
Тақырыпты өзі тапсырғанмен, қалай жазуды көрсеткенмен, мақала дайын болғанда оқып шығып, қолын қойып терімге жібергенмен, бәрібір беттеліп жатқанда тағы оқитын
Ширататын, ширықтыра түсетін
Әрбір сөздің мың батпан салмағы бар екенін түйсінгендіктен де солай істейтін.
Сенімді еді
Өзіне-өзі сенетіні бір бөлек-ау, газетті басқарған ағалар оған сенетін
«Лениншіл жаста» Сейдахмет Бердіқұлов сенді
«Егемен Қазақстанда» Шерхан Мұртаза мен Әбіш Кекілбай сенді
Көзі тірі Нұрлан Оразалин мен Уәлихан Қалижанұлы, Сауытбек Абдрахмановтардың жоқтап жазған жолдарын газеттерден оқып үлгердік
Олар да ең алдымен Ер-ағаңның сенімді тіректері болғанын айтып жатыр.
Достыққа адал еді
Тірілерге ғана емес, о дүниелік болып кеткен дос­тарының отбасына қарасып, еңбектерін жинап, естелік кітаптар шығарып, кештер мен кездесу өткізіп, бір тынбай жүретін
Әбдиәзиз Алдабергенов, Ербол Шәймерденов сынды достары өмірден өткенде Ержұман ағаның тұла бойы «парыз» атты қасиетке тұнып тұрғанын көргенбіз
Ендігі кезек інілеріне келді
Парызды орындау жағынан.
Кейін өмірінің түрлі жарқын сәттерін айтып естелік мақала жазармыз
Мынау қоштасу сөзіміз шығар
Бар болмысын сипаттауға ол мақала да аздық етеді
Қайсы қасиетін санап тауысқандаймыз
Орысшадан қазақша қағазсыз аударуды осы кісіден үйрендік
Ол кісі болса Нұрмахан Оразбеков ағадан үйреніп еді
Тәлім деген осы.
Кісілігі бір басқа
Ешкімнің соңына түсіп, пәле қуған емес
Кейде жасы үлкен ағалар тарапынан қайта бұған тізесін батырғысы келген әрекеттерді байқағанбыз
Бұл кісі ешбіріне ғайбат айтпады
Дауласып жатпады
Әділдігін Жаратқанға тапсырды
Жүзі жарқын жүргені содан
Бірақ ешкімнен ық­пайтын, қорықпайтын
Өйткені өзінің ұстанғаны шындық болатын
Сол шын­дық жүздеген жылдар өтсе де Ержұман Смайылдың есімін жар­қыратып тұрар.
Қайнар Олжай
