Бидай өскен кезінде басындағы дақылы көбейген сайын төмендей береді
Сол секілді адамның да басындағы ақылы, білімі көбейген кезде еңкеюі міндетті табиғаты бойынша
Ол өзгелермен қарым-қатынас жасағанда кішіпейіл, мейірімді, қашанда қоғамға пайдасы тиіп жүруі қажет
Егер ақыл көбейіп, тәрбие қалып қойған болса, онда адамның басы көтеріліп, көкірегі өсе береді
Бұл кезде адамда тәкаппарлық пайда болады екен
Неге? Өйткені ол жоғары лауазымның иесі, тәрбиеден жұрдай ғой
«Адамға ең бірінші білім емес, тәрбие берілуі керек, тәрбиесіз берілген білім – адамзаттың қас жауы, ол келешекте оның барлық өміріне апат әкеледі» деген әл-Фараби бабамыз
Жастармен кездесу барысында ҚР Діни басқармасының Талдықорған өңірі бойынша өкіл имамы Ардақ Нүсіпханұлы осыған ерекше мән беру керектігін баса айты.
ҚР Діни басқармасының ­Талды­қорған өңірі бойынша өкіл ­имамы Ардақ Оразбаевтың «Иман айнасы» атты ­жастармен кездесуі болды
Жастарға қызмет көрсету орталығында өткен шараны Алматы облысының ­жастар саясаты мәселелері басқармасы ұйымдастырған
Мұндағы мақсат – асыл дінімізді халқымыздың салт-санасымен, әдет-ғұрпымен байланыс­тыра отырып насихаттау, азаматтардың дін жолындағы адасуының алдын алу, осы мәселелерді бүгінгі ұрпақ санасына жеткізіп, оларға дұрыс бағыт беру.
Ардақ Нүсіпханұлының айтуынша, адамға білім екі жолмен келеді
Оның бірі оқумен болса, екіншісі тоқумен, яғни қателесіп барып өмірден сабақ алу арқылы немесе үлкендердің кеңесіне қатысу арқылы
Өкіл имам әңгіме барысында жастарға мамандықты дұрыс игеру керектігін түсіндірді.
«Біздің жастар көбіне атақ қуу үшін оқи бергенді жақсы көреді
Меніңше, ол дұрыс емес
Университетті тамамдадың ба, өз салаң бойынша екі, үш жыл қызмет қыл
Одан кейін магистратураңды оқы
Неге? Себебі сен тәжірибе жинау арқылы әрі қарай нені оқу керектігін білесің
Қай сала тиімді, соны меңгересің
Мүмкін сенің оқып барған білімің қоғамда сұранысы жоқ болуы ықтимал
Сіз барып кітаптың тілімен сөйлейсіз, ал қарапайым адамдар оны түсінбейді ғой
Иә, көп оқығандықтан сіздің сатыңыз жоғары, бірақ төменге түсе білу керек» деген А.Оразбаев тәжірибеге көп мән беру қажеттілігіне тоқталды.
Сондай-ақ имам ата-анамен дұрыс қатынаста болуды, үлкенге құрмет, кішіге қалай ізет көрсету жағын бірнеше мысалдармен айтып берді
Өз кезегінде қоршаған ортаға күтіммен қарау керектігін де жастардың санасына сіңірді.
«Иманның ең үлкен дәрежесі – ­Алладан басқа тәңір жоқ екендігін жүрекке бекіту болса, төменгі дәрежесі – жолда жатқан кедергі затты алып тастау
Жүрген жерімізді ластамай, керсінше, жерде жатқан қоқысты жинап, өзгелерге үлгі көрсетуіміз керек
Қазақ «Құдайдан қорықпағаннан қорық» деп бекер айтпаған ғой
Құдайын танымаған адамнан көп нәрсені күтуге болады
Алланың 99 көркем есімі бар екендігін білеміз
Егер, соның ішіндегі бір ғана «Бақылаушы» деген сипатына адамдар амал қылатын болғанда, жер бетінде тәртіп орнайтын еді» дейді өкіл имам.
Кездесу соңында құрметті ­мейман жастарға уақытты тиімді пайдалану керектігін көтерді
Имамның ­айтуынша, бүгінде адамдар көп уақытын телефонмен өткізеді
Әлеуметтік желіде біреудің суретіне қарап, жазған посттарын талқылап, бас қатырып жататыны ақиқат
Шындап келгенде, оның барлығы адам өміріне қажетсіз
Осы жайттарды тілге тиек еткен имам жастарды пайдалы дүниемен айналысуға шақырды.
«Адам үнемі даму үстінде болуы ­керек
Сіздің бір күніңізбен екінші күніңіз ұқсамауы тиіс
Бір жасаған дүниеңіз кешегіден артығырақ болып тұрса, нұр үстіне нұр болады емес пе?» деді А.Оразбаев жастарға қаратып айтқан сөзінде
Кездесу соңында жастар имамға түрлі сауалдарын жолдап, рухани азық алып тарқасты
Айта кетейік, облыстық жастар саясаты мәселелері басқармасы мен ҚР Діни басқармасының Талдықорған өңірі бойынша өкілдігі арасында екіжақты меморандумға қол қойылған болатын
Соның аясында тұрақты түрде айына бір рет жастармен тәрбие төңірегінде осындай кездесулер өткізіліп келеді.
Данияр ЖАРЫЛҚАСЫНҰЛЫ
Алматы облысы
