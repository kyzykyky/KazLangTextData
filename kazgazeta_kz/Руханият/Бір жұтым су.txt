Ұлы Жеңіс күнінен қаншалықты алыстасақ та, оның рухына соншалықты жақындай түскендей болатынымыз анық
Бәріміз де, кешегі майдангер аталарымыздың, ардагерлердің ұрпағымыз ғой
Олардың ерліктері мен атқарған өнегелі істерін кейінгі ұрпаққа айтып жеткізу – бізге парыз
Олай болса, мен бүгінгі мақаламда асқар таудай әкем туралы сыр шертпекпін. 
Әкем Қырықбай Ниязқожаұлы 1911 жылы Верный губерниясы Пішпек уезіне қарасты Қалғұты болысының 4-ші ауы­лында – Тасқайнарда дүниеге келген (қазіргі Жамбыл облысы Қордай ауданы Сұлутөр ауылы).
Тағдырдың жазуы шығар, ата-анасынан 5 жасында жетім қалады
Ағасы Темірхан екеуін Әбдіғали атамыздың жары Әйімғыз апамыз бауырына басып, қамқор болады
Олар осы шаңырақта есейіп, ержетеді
Кейін ағасы Сайып қарайласып, өз қолына алады
Әкемнің тағы бір ағасы Құланбайды көргенім жоқ
Ұлы Отан соғысынан алған жарақатынан 1953 жылы дүние салған екен.
Негізі әкем Қырықбай бір әке-шешеден тоғыз ұл, екі қыз өрбісе керек
Алланың жазмышы солай болып жоғарыдағы аталған екі бауыры мен әкемнен ұрпақ тарап отыр
Әке-шешеміз 5 қыз, 2 ұл сүйді.
1940 жылы Сайып атам қалыңмалын төлеп Рысбек нағашымның батасын алып, қарындасы Сегізбай қызы Бүбішті әкеме жар еткен
Үйленіп, шаңырақ көтерген соң әкем ауданнан берілген жолдама бойынша Шығыс Қазақстан облысы Үржар ауылына барып мал дәрігерлерін даярлайтын РАПКОП-қа оқуға түскен
Өзінің зеректігінің арқасында оқуын жақсы аяқтап, ауылға оралады
2-3 ай мамандығы ­бойынша жұмыста істейді
Осы жылдың, яғни 1940 жылдың желтоқсанында Жамбыл облысы Қордай ауданының әскери комиссариатынан шақырту келіп Қызыл әскер қатарына алынады
Артында амандығын тілеп жары Бүбіш, ағайын-туғандары қалады.
Подольскіден алынған архив материал­дары мен Жылжымалы госпитальдің берген анықтамасына, ғаламтордағы 185 дивизия жайындағы деректерге сүйене отырып, әкеміздің соғыс өтінде жүріп өткен жолын тарқатып көрейін.
Әскердегі алғашқы күндерін 185 мотоатқыштар дивизиясының арнайы жасақталған 40-шы бөлімшесін­де өткізеді
Аталмыш дивизия Орлов облысындағы әскери округте құрылады
Әскери антты 1941 жылдың 15 ақпанында қабылдайды
185 мотоатқыштар дивизиясы Ұлы Отан соғысы басталған кезде 185-ші атқыштар двизиясы болып қайта жасақталады
Осы дивизияның 280 атқыштар полкінде майданға аттанады.
Соғысты Латвияның Даугавпилс қаласының маңында қарсы алады
1942 жылдың басында Қызыл армия қарсы шабуылға көшеді
30-армияның құрамындағы 185 дивизия 1942 жылдың 17 қаңтарында Ржев қаласының маңындағы Толстиково ауылына шабуылдап, басып алады
Алайда 23 қаңтарда қоршауға түсіп қалып, көптеген жауынгерлерінен айрылады
Дивизия­ның қалған бөлігі 22 армияның құрамына алынады
Осы жылдың 2-шілдесінде немістердің жүргізген «Зейдлиц» операциясынан кейін жеңіліс тауып екі рет қоршауға түседі, 39-армияның көмегімен қоршауды бұзып шығады.
1942 жылдың 25 қараша күні әйгілі «Марс» операциясына қатысады
Ауыр шайқаста дивизия 1157 жауынгерінен айрылып, 3032-сі жарақат алады
Дивизия одан әрі Гривна, Панкратов, Великие луки, Невель, Новосокольники қалаларын жаудан азат етеді
1944 жылдың 8 ақпанында Ставканың резер­віне өтеді
Келесі айда Белоруссия майданы басталады
Ковель қаласы үшін кескілескен ұрысты артқа тастап, жауды өкшелей қуып Польша жеріне аяқ басады
1944 жылдың шілде айында Польша астанасы Варшаваға жетеді
Мұнда жаудың тегеурінді қарсылығына тап болады
Варшава үшін шайқаста 280-атқыштар полкінің бөлімше командирі, сержант Қырықбай Қарабасов 6 шілде күні оң аяғына зеңбіректің жарықшағы тиіп ауыр жарақат алады
№3865 жылжымалы госпитальға түсіп 28 қазанға дейін емделеді
Алайда әскери комиссияның 1944 жылдың 28 қазанындағы №131 қорытындысына сәйкес әскери қызметке жарамсыз деп танылып, Кеңес армиясы қатарынан біржолата босатылып, елге оралады
Әкем құрамында болған 185 дивизия 280-атқыштар полкінің жүріп өткен жолын саралайтын болсақ, қандай ауыр да азапты күндерді бастан кешкендерін көруге болады.
Әкем марқұм соғыстағы бастан кешкен оқиғаларын жиі еске алып, айтып отырушы еді
Бізге үнемі бір қасық су мен бір түйір нанның қадірін біліңдер деп өсиет ететін
Майдан шебінде бір жұтым суға зар болған кезін әңгімелеп беріп еді.
Бірде полк қоршауға түседі
Айнала балшықты-шалшықты жер екен дейді
Ішетін су жоқ
Командир 2-3 арбаны жан-жаққа суға жұмсайды
Жанында 3 жауынгері бар әкем де арбамен су іздеуге шығады
Таң сәріде суды бір ауылдың жанынан алып қайтады
Қайтар жолда жау әскеріне тап болып, суы бар бөшкенің қақпағы жерге түседі, оны көтермекші болған әкемнің жанындағы жолдасының бірі оққа ұшады
Әйтеуір, арбаға жеккен атқа оқ тимей аман-есен құтылып кетеді
«Бір қасық су үшін жауын­гер досым өмірін қиған, сендер бол­саңдар суды оңды-солды төгесіңдер» дейтін әкем.
Ұлы Жеңістің 70 жылдығында әпкем Нұрғайшаның бастамашы болуымен 7 мамырда әкеміздің құрметіне артында қалған ұрпақтары ас беріп, Құран бағыштадық
Әкеміздің соғыстағы жасаған ерліктері, соғыстан кейін еңбек майданында атқарған істері біз үшін үлгі-өнеге болып қала бермек.
Жандарбек ҚАРАБАСОВ, 
Қазақстан Журналистер 
одағының мүшесі
