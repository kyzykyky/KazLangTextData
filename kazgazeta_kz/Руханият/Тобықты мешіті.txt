Халықтың діни сауатын ашу жолында Бекет атаның елге сіңірген еңбегі ұшан-теңіз
Адамдарды ізгілікке, имандылыққа тәрбиелеу мақсатында бес жерге мешіт салған
Оның төртеуі Қазақстан аумағында, нақты айтқанда, бірі Құлсарыдағы Ақ мешіті, одан бері келсек, Бейнеуде бір мешіті бар
Маңғыстау ойындағы Тобықты мешіті және бірі Оғыланды шатқалында орналасқан
Ал бесінші мешіт қазір Өзбекстан мен Қазақстан шекарасында, көрші ел жағында қалып қойып отыр

Соның ішінде Бекет атаның Тобықты мешіті Маңғыстау ауданының Бозащы түбегінде орналасқан
Бұл Ақтаудан 240 шақырым жерде
Бір жағында Қаражамбас, Қаламқас, мына жағында Тасорпа кен орны бар
Мешіттің төңірегінде бірнеше елді мекен орналасқан
Біз осы өңірге барған сапарымызда Бекет атаның жетінші ұрпағы, Тобықты мешітінің шырақшысы Қуандық АҚҚҰЛҰЛЫМЕН жүздесіп, біраз жайға қанық болдық.
– Мешіт аумағы үлкен сайдың ішінде тұр
Алыстан көз салсаңыз, теңіз­де ақ кеме жүзіп бара жатқандай көрі­неді
Атауына сәйкес адамның тобы­ғына ұқсайды, – деп сөз бастаған Қ.Аққұлұлы әрі қарай әңгіме түймесін ағытты: – Тобықты мешітінің өзіндік ерекшелігі бар, екі ғасыр бойы су ­шайып, құлап қалмай тұрғанын, ниеті оң емес адамдарды жақтырмай, алдарынан жыландар шығып, жолын кес-кестеп кіргізбейтінін, соншама адам келіп, ата рухына тағзым етіп, көпшілігінің тілегі орындалуын, түнде мешіттен жарық шығып тұратынын айрықша қасиеттері дер едім.
Мешіт тастың ішін қашап жасалған
Ішкі жағы екі бөлмеден тұрады
Бірінші бөлмесі қазақтың бес қанатты киіз үйінің көлеміндей
Қызан деген ауылда тұратын мұғалім қыз осыны зерттеп, зерделеп, байқауға қатысып, облыс бойынша бірінші орын алды, республикада екінші жүлдеге ие болды
Ол бөлменің ішін арнайы құралдармен өлшеп шықты
Ал екінші бөлмесі кішкентай ғана
Бұл Бекет атамыз сапардан шаршап келгенде, демалатын және Алла Тағаладан елдің, халықтың амандығын тілеп, намаз оқитын орны екен
Ертеде бөлмені жылыту үшін от жағылған ғой, соған орай жоғарыда ашық тұрған, адам сиятындай ғана түтіндігі бар
Осы мешітке имам болып келгеніме биыл алтыншы жыл
Кейде жаңбыр көп жауса, мешіттің іші суға, қарға толып қалды-ау деп алаңдаулы көңілмен келіп қараймын
Бір байқағаным, қанша қар, қанша жаңбыр жауса да, түндіктен ішке түсетін жауын көп дегенде бір құман судай болады
Адамның аяғына ызғар білінетіндей ылғал түседі
Халықтың айтуынша, Бекет атаның қай мешіті де Алланың назары түскен жеріне салынған
Зерттеушілер де осы тұжырымды қолдайды
Жұлдызбен байланыстырушылар да бар
Соның бәрі мешіттің ерекшелігі.
– Осы мешітке арнайы келетін адамдар көп пе?
– Қысқы мерзімде зиярат етушілердің қатары көп бола қоймайды
Жазда адам үзілмейді.
Кеңес дәуірінде мешіт қараусыз қалып, мүлдем жойылып кетуге шақ қалған еді
Мұндай жерге баруға тыйым салынды
Ал еліміз өз тәуелсіздігін алған соң, ұлттық құндылықтарымыз қолға алына бастады
Халық өзінің ислам дініне бет бұрды
Алғаш рет Шебір ауылында тұратын, Маңғыстау ауданының Құрметті азаматы, 85 жастағы қадірлі ақсақалымыз Есмырза Жаңбыршиев 2001 жылдан бастап Бекет атаның Тобықты мешітін қалыпқа келтіруді қолға алып, қасиетті орынға ел-жұрттың, биліктің назарын аудартты
Аудан, облыс басшыларына үздіксіз өтініш жаза жүріп, дегеніне қол жеткізді
2004 жылы жөндеу жұмыстары қайта жүргізілді
Сол кезде зиярат етушілер үшін мешіт жанынан бір бөлмелі үй салынған еді
Алайда, әлі жұпыны болатын
2012 жылы Маңғыстау ауданының әкімі болып тағайындалған Жармағамбет Айтуаров оң көзқарас танытып, бұл жердің талапқа сай болуына үлкен ықпал етті
Оған дейін ауызсу мен электр жарығы болмаған еді
Аудан басшысының қолға алуымен сумен қамтамасыз етілді, электр желісі тартылды
Бұл істе облыс әкімі Алик Айдарбаев мырза да қолдау көрсетті
Соның нәтижесінде мешітті қалпына келтіруге Алматыдан арнайы мамандар шақырылды
Бекет атаның Тобықты мешіті – еліміздің мемлекеттік қорғауында тұрған ескерткіш.
Ал 2013 жылы Ақтау қаласында қызмет жасайтын «КА-Строй ЛТД» деген құрылыс компаниясының Бас директоры Сәкен Есенкелдіұлы деген азамат келіп, Тобықты мешітінің жай-күйімен жан-жақты танысты
Не қажет екенін анықтап, бәрімізбен ақылдасты
Ол – Қазақстанның гүлденуіне өз үлесін қосып жүрген азамат
Қаншама маңызды ғимараттарды салғанын естіп жүрміз
Осындағы қызметшілер лайықты қызмет істеуі үшін және зиярат етуге келушілердің қолайлы орналасуы үшін барлық жағдайды жасап, төрт бөлмелі, аумағы үлкен ақ шаңқан үй салып берді
Жылу жүйелерін орнатты, не керек, қыста жылы, жазда қоңыр салқын болып тұруы үшін барлық жағдай жасалды
Тіпті үйдің ішіне қажетті су жаңа кілемдер мен көрпе-жастығына дейін сыйға тартты
«Келешекте газ тартып береміз, соған дейін дайын тұрсын» деп газ жағатын қазандықты да орнатып кетті
Тамақ пісіретін орындар жасалды және су жылытатын қазандар да қаз-қатар орнатылды
Үйдің төңірегіндегі адамдар жүретін жолдар жасалып, асфальт төселді
Жуынып-шайынатын, дәрет алатын орындар бар.
Мешітке дейін баратын жаяу­жүргін­шілерге арналған 350 метрдей жолды да тастан соғып берді
Жауынды күндері аяғың балшыққа былғанбайды
Қай адам да таза жолмен тап-таза күйінде барып келеді
Сәкен Есенкелдіұлының осындай елдің құрметіне бөленген еңбегін осы өңірдің тұрғындары жоғары бағалайды
Себебі құрылыс жүріп жатқан кезде ауыл тұрғындары келіп, көріп жүрді
Қуаныштарын жасырмады
Үлкен азаматтық танытқан Сәкен Есенкелдіұлының әке-шешесіне, отбасына, бала-шағасына алғысымызды айтамыз
«Жақсы ортақ, әулие ортақ» деген, Алла ісін қолдап, Бекет ата жар болсын дейміз.
А.БӘЙМЕНТЕГІ
Маңғыстау облысы
