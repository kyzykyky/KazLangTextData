Билік пен білек үстемдігіне бағынбайтын тек жүрек әміріне көнетін өлеңнің өрен жүйрігі Фаризаны бұл аймақта ешкім Маңғыстау ұғымынан бөліп қарастырмайды
Еңкейген кәрісінен есі кірген баласына дейін оның ғұмырнамасын, жырнамасын жетік біледі.  Жұмырбасты  пенде болмысының мың-сан қырын ашатын ойлы да отты, философиялық өлеңдерін жатқа айтады
Қазақ жұртының бағына біткен жыр дүлдүлінің де паң керілген далаға пейіл – ықыласы тіптен бөлек.
Маңғыстау қайтадан өз алдына облыс болып құрылғандағы жүрекжарды, қуанышқа толы жыр-шашуын ұсынған ақын қыз – мінезі маңғаз, жаны ақ, киелі қарашаңырақ көтерілгеніне сүйінші сұрайды, 360 әулиеге сыйынады.
«Мен де бір сенің құрағың,
Мойныңа тағар тұмарың.
Жанымды тербеп, жыр әнің,
Бірлігі елдің – ұраным.
Маңғыстау туын тікті деп,
Қуанғанымнан жыладым,
Тәңіріме тәубе қыламын» деп шаттықтан жарыла жыр төккен еді…
Осыншалық ғажап махаббатпен Маңғыстауына өлердей ғашық болған ақын қызын ақ пейілді жұрты да төрт жыл бұрын сәуір айында асқан ілтипатпен қарсы алып, ардақтаған еді.
Фариза Оңғарсынованың Маңғыстау ауданына шығармашылық жол сапары бағзы Қызылқаланың орнымен, шежірелі Шерқала тауымен танысудан басталды.
Әбекең (Ә.Кекілбаев) айтар әң­гімесін аталмыш тарихи орындарда тұрып төгілдіргенде, сұңғыла өлеңнің сұлу қарлығашының жанына еріп жүрген жазушы Роза Мұқанова, ақын Оңайгүл Тұржанова, қоғам қайраткері Төкен Жұмағұлов, мәдениет қайраткері Нариман Үлкенбаев және басқалар өткеннің тарихы мен тағдыры туралы тапжылмай тыңдап тұрып, бозы мен боз жусаны бой бермеген даланың бозала таңды болашағына ой бойлатты
Бұдан кейін халық батыры Құлбарақ Табылдыұлының Тигендегі зиратына барып тәу етті.
Фариза шығармаларының табынарлары Тұщықұдық ауылының үлкен-кіші жұрты ақын апайымызды көлік жолымен емес, өлең жолымен ұшып келгендей қошемет, құрмет көңілмен, мейілінше меймандостық пейілде ақ дәммен, шаттығы асқан шашумен, құшақ жая қарсы алды
Әсіресе, халық ақыны Сәттіғұл Жаңғабылов атындағы орта мектептің ұжымы ақ түйенің қарны жарылғандай арқа-жарқа болды да қалды
Көбі кітаптар мен газет-журнал арқылы білетін ақын апаларын көздерімен көріп, бірге фотосуретке түсті.
Бітім-болмысы өзгеше, ой ағысы айқын, тілі айшықты, поэзиясы орамды да образды Фариза Оңғарсынова өлеңдерінің өмірді өрнектеген өрелі тойы ауылдың Мәдениет үйінде «Поэзия падишасы» деген тақырыптағы жыр кешінде бар ажарымен асқақтады.
Кештің кіріспесін Тұщықұдық ауылының әкімі А.Қалиұлы сөз сөйлеп ашқаннан кейін, бүтін билік біржола өлеңмен өрілген сахна тіліне көшті.
Мектеп мұғалімі Сән Нұржігітқызы Қойшыбаева өлеңге өзіндік әлемі бар Фаризаның Тұщықұдық топырағына араға он үш жыл салып келіп отыр­ғанын, асау арын, дара дарынның Нарындағы Тұщықұдықта кіндік қаны тамғандығын, оған бұл Тұщықұдықтың да қымбаттығын айта келіп, ақынның «Мен үшін егіз ауыл, бөле жармай төркін қыламын» дегенін тағы бір еске оралтты.
Шындығында, туған жерді сағына, туған елді сағындыра білгенге не жетсін.
Фариза өлеңдерімен жанын жұ­батып, өзіне күш-демеу алатын жырсүйер қауым бұл кездесуде көкейіндегі сұрақтардың бәріне жауап тапты
Фаризаның өзі құдды құйтақандай балаға айналып кеткендей болды.
Ақынның бал дәурен, бұла шағын бейнелеген оқушы Әбдеш Айдынның өнері шексіз шеберліктен шаң берді
Ғиззат Қайырбаевтың «Шәкірт сөзі» кіршіксіз кішкентайлар әлемінің кеңістігіне шығарды
«Ер-тұрман» өлеңін «өріске шығарған» оқушы Шоң Әбдешевте өжеттік байқалды
«Жарқын болашақ» Республикалық КАТЕV қазақ тілі олимпиадасының «Әнші бұлбұлдар» аталымы бойынша бірінші орынды алып, С.Демирел атындағы университеттің грантын иеленіп қайтқан оқушы Бауыржан Ретбаев халық әні «Япурайды» шырқау биігіне дейін шарықтата орындағанда, шапалақ ұрмаған жан қалмады («Қазақстан даусының» 2015 жылғы жеңімпазы).
Кең әлемде тағдыр жүгін жалғыз арқалаған нәзік жүректі ақынның мейірімге сусап, ана рухымен тіл­дескендегі жан тебіренісі мен хал-күйін айнытпай беріп, мүлтіксіз жет­кізуде 9-11 сынып оқушылары Құндыз Қобыланова, Динара Ерекешова, Жарасқан Қуандықова, Нұржауған Өтешова, Ботакөз Ерғалиева шы­ғармашылықтарымен жан-жүйені шымыр еткізді.
Көкірегінде жыр тұнған,
Топырағында сыр тұнған,
Қасиеттім менің – Маңғыстау,
Қасиеттім менің – Маңғыстау, – деп жырлаған ақын апамыз туралы Әбіш Кекілбаев аз-маз әңгіме қозғады:
«Өзін-өзі сорып, өзін-өзі сарқып айтқан ақындардың соңы, асылында, Фариза болар
Фариза – қазіргі қазақ әдебиетіндегі ұлы ақындардың ұлынан да қалған, қызынан да қалған жалғызы
Қашаған, Абыл, Ақтан, Нұрым, Сәттіғұл сияқты текті Маңғыстау ақындарының қазаққа тегіс мәлім болғаны да – осы Фариза».
Бұдан төрт жыл бұрынғы кездесу де сәуірдің ажарын ашқан көгілдір көктем болатын
Бірақ Фаризаның Маңғыстауға соңғы сапарының көлемі екенін ешкім болжап, білмеген еді.

Бірғали Байекеұлы,
Қазақстанның Құрметті
журналисі
Маңғыстау облысы
Маңғыстау ауданы
Суретте: Фариза мен
маңғыстаулық оқырмандар
