Әрине, Құлбек Ергөбек есімі елге кеңінен танымал
Күні бүгінге дейін 60-қа тарта кітап, екі мыңдай мақала жазған қаламгер
Шығармашылығын Ш.Айтматов, М.Кәрім, А.Яқубов, Ә.Кекілбайұлы секілді жалпы түріктік, түркі ұлт-ұлыстарынан шығып, әлемдік өреде кеңінен мәшһүр жазушылар, ой алыптары мейлінше жоғары бағалаған
Қазақ әдебиетін Құлбек Ергөбек есімінсіз елестету мүмкін емес
Міне, осындай ардақты азамат, көрнекті қаламгер, түркі дүниесіне танымал түрколог ғалымның жасының 63, шығармашылығының 40 жылдығына арнап Түркістанда «Құлбек Ергөбек және бүгінгі түріктану» деп аталатын халықаралық ғылыми-теориялық конференция өтті
Конференцияны ұйымдастырушылар ТҮРКСОЙ, Халықаралық Түрк Академиясы, Қазақстан Жазушылар одағы, «Егемен Қазақстан» газеті, Түркістан қаласының әкімдігі, Қ.А.Ясауи атындағы Халықаралық қазақ-түрік университеті.
Әрине, қазақтай дарынға бай елде ғұлама ғалымдарына, аса көрнекті жазушысына арнап республикалық, халықаралық ғылыми-теориялық конференциялар өтіп жатады
Оған шүкіршілік дейміз
Алайда көрнекті түрколог ғалым Қ.Ергөбекке арналған халықаралық ғылыми-теориялық конференцияның жөні сәл бөлектеу болып шықты.
Жер-жерден, алыс-жақын шетелдер­ден келген қонақтар айтулы өнерпаз Р.Сейтметов ұйымдастырып ашқан Түркістан сазды-драма театрда автор жазған пьеса бойынша қойылған «Шырақ сөнген түн!» атты спектакльді тамашалады
23 жасында өмірден құйрықты жұлдыздай ағып өткен, соңына «Мәңгілік өмір туралы жыр», «Менің құрдастарым» секілді аса маңызды туын­дылар қалдырып, өмірден қыршын кеткен Саттар Ерубаевтың тағдырына құрылған спектакль
Театрдың жас ұжымы Саттардай жалындаған жас жайлы шығарманы жалындап ойнап шықты
Спектакль жайында татардың көрнекті ғалымы, Мемлекеттік сыйлықтың иегері, академик Х.Ю.Миңнегулов, Ресей Федерациясы мемлекеттік Думасының депутаты, Башқұртстанның аса көрнекті ақыны, Халық жазушысы, Мемлекеттік сыйлықтың лауреаты Г.А.Юнусова пікір айтты
Халықаралық «Қазақ тілі» қоғамының президенті, академик Ө.Айтбайұлы, Халықаралық Алаш сыйлығының лауреаты, Саттар тағдырына әр деңгейде жанашырлықпен араласқан Қ.Бегманов өз пікірлерін ортаға салды
Жаңа драматургты да, театрдың жас ұжымын да сахналық табысымен құттықтады.
Халықаралық ғылыми-теориялық конференция жұмысын бастады
Құттықтаулар оқылып, Құлбек Ергөбек шығармашылығы және оның бүгінгі түрко­логияда алып отырған орны жайын­да орнықты ойлар айтылды
Қырғыз Респуб­ликасы Ұлттық Ғылым академиясының вице-президенті, академик А.Акматалиев Ш.Айтматов әдеби байтақ мұрасын дүниежүзі ғалымдары зерттейтінін айта келіп, ғалым Қ.Ергөбектің қазақ атынан осы мәселеге қосқан үлесі зор екенін, ұлы жазушы мұрасын шығармашылық зертханасы арқылы қарастыратын Ергөбек жазбалары солардың арасында айрықша орын алатынын, тіпті уақытында Шыңғыстай әлемдік тұлғаның өзі оның еңбектерін ілтипатпен қабылдағанын айтты
Академик Миңнегулов ұлы Ғабдолла Тоқайдан Рәдиф Гаташқа дейін пікір айтқан Қ.Ергөбекті Татарстанда да құрметтейтінін жеткізді
Академик Идельбаев С.Құдаш пен С.Мұқанов арасын, М.Кәрім мен қазақ театры арасын талдай жазған қазақ сыншысын башқұрттардың да өз перзентіндей қарайтынын мақтанышпен айтты
Екі мәрте Мемлекеттік сыйлықтың лауреаты, ҚР Президентінің Татулық пен келісім сыйлығының иегері, қазақ әдебиетінің тұрақты тәржіманы Насыр Фазылов тебірене, толғана сөйледі.
Ол 7 томдық «Түрікстан жинағын» бір томына қуана отырып алғы сөз жазып бергенін айтты
Бүгін тұсауын кесуге ұсынып отырған «Түрік халықтары музейі», «Түрік тілдес халықтар кітапханасы», «Түрік халықтары өнер галереясын» бірде-бір түркі халықтары ғалымы, не жазушысы, тіпті кәсіпкері жүзеге асырмағанын, есесіне соның баршасын күллі түркі халықтарына арнап Түркістанда Құлбектің жүзеге асырып отырғанын мақтанышпен жеткізді
Бұлар тек қазақ руханиятындағы ғана емес, күллі түркі халықтары руханиятындағы ұлы іс, ғажап құбылыс деп бағалады
Бұған дейін «Түрік тілдес халықтар кітапханасына» көп кітап бергенін, енді тағы да мың кітап беретінін айтты
«Түркістан – біздің ортақ үйіміз
Түркістанда Құлбек ашып, жүзеге асырып отырған құндылықтарға әрбіріміз қолдау көрсетуге тиіспіз деді ол
– Өйткені Құлбек түркі ұлт-ұлыстарының бәріне ортақ игіліктерді жүзеге асырып отыр
Құлбек те бір қазақ мәдениетінің өкілі емес, күллі түркі халықтарына ортақ, ортақ мақтануға тиісті түркілік тұлғамыз!».
Көрнекті түркітанушы жазушы, Мемле­кеттік сыйлықтың лауреаты Қойшығара Салғарин түркітанудағы бұрмалаушылықтар жайында айта келіп, методологиялық түйін жасады.
«Бейсембай Кенжебайұлының түркітану музейінің» ашылуы басталып кетті
Музейдің лентасын қоғам және мемлекет қайраткері, көрнекті түрколог Мырзатай Жолдасбеков: «Әкеміздей болған әзіз ұстазымызға музей ашылған күн – өлгеніміз тіріліп, өшкеніміз қайта жанған күн! Қазақ ұлтының тарихын түріктік ортақ арнаға бастаймын деп, қазақ әдебиетінің тарихын түріктік асыл арналарға бағыттаймын деп Бейсекең не көрмеді өмірде?! Естімеген сөзі, көрмеген қорлығы жоқ
Егер, Бейсекеңдей ұстазымыз бізді түріктік тереңдікке табандап тұрып жетелемесе біз бүгін осындай абыройға ие бола алмас едік қой
Бойын жасырған тұлпардай Бейсекең ұлт тарихына, ұлт руханиятына қаншалық адал болса, біздер – шәкірттері Бейсекеңдей ұстазымызға соншалық адал бола білдік
Ұстазымызды әкеміздей көрдік
Адалдықтың бір көрінісі міне, бүгін ашылғалы тұрған мына музей
Осыны ұйымдастырып, ғылыми экспозициялап ашқан Құлбекке ризашылығымды айтамын!» деп те­біреніп тұрып қиды
Татар ғалымы Х.Ю.Миңнегулов Б.Кенжебайұлы еңбегін оның досы М.Ғайнуллинмен са­лыстырып, қырғыз ғалымы А.Акмата­лиев Б.Кенжебайұлы мен Төреқұл Айтматовтың (Ш.Айтматовтың әкесі) Москвада коммунистік университетте бірге оқыған, өзара дос болғанын сабақтастырып сөйледі
Өзбек жазушысы Н.Ю.Фазылов Бейсекеңнің Ташкентте жетім балалар үйінде тәрбиеленгенін, Алматыда үйінде әлденеше рет болып, әлі ақталмаған шағында (атын атауға болмайтын кезде) Чулпон, Аблани, Фитрат жайында небір сағынышты әңгімелерін тыңдағанын айтты
Ол кісі «Сендердің бұл асыл адамдарың жазықсыз атылған
Ертелі-кеш ақталады» деген еді
Айтқаны келді
Ақталды
Бүгінде рухтарынан кешірім сұрап алып, төбемізге көтеріп жүрміз! Көріпкел, әулие дерлік Бейсембай Кенжебайұлындай ғалымға Түркістанда музей ашу – үлкен іс екен
Іс нәтижелі, жемісті болсын! – деген тілек үстінде болды
Профессор З.Ғ.Бисенғали: «Ұстазымыздың бір сөйлемі бір тақырыпқа бастап кете баратын еді
Қайран, ұстаз!» деп күрсініп салды.
«Б.Кенжебайұлының түріктану музейінде» және бір игілікті іс болды
«Өнегелі өмір» сериясымен жарық көрген «Бейсембай Кенжебайұлы» аталатын деректі-ғұмырнамалық кітаптың тұсауы кесілді
Жастарға Мырзатай Жолдасбеков бастап қолтаңба сыйлап мәре-сәре
Зиялы жұртшылық «бұл жастардың кітапқа, жалпы руханиятқа қайта ден қоюының көрінісі болар-ау» деп іштей шүкіршілік етіп отырды.
Жұртшылық «Түрік тілдес халықтар кітапханасына» жиналды
Сәулеті келіскен салтанатты үй
Бүгінде бұл кітапханада 24 түрік ұлт-ұлыстары тілінде (бүгінде кейбір тіл өлген) 32 мың кітап жинақталған бұл кітапхананың әлемде аналогы жоқ, – деді лентасын қиған академик Ө.Айтбайұлы мен Н.Фазылов бір дауыспен
Жұртшылық кітапханадағы алуан тілді кітаптарды тамашалады
Сонымен бірге кітапхана ішінде Қ.Ергөбектің «Түрікстан жинағы» жеті томдығының тұсаукесері өтті
Ресей Федерациясы Мемлекеттік Думасының депутаты, ақын Г.А.Юнусова, екі мәрте Мемлекеттік сыйлықтың лауреаты Н.Ю.Фазылов, М.Х.Идельбаев өздерінің «Түрікстан жинағының» әр томына қызығып алғы сөз жазғанын баян етті
Жеті томдықты күллі түркі ұлт-ұлыстары тілі, тарихы, әдебиеті тұтас руханиятын қарастыратын өзінше бір қызықты кітапхана десті олар
Татарстанның тамаша ақыны, Мемлекеттік сыйлықтың лауреаты Ркайл Зәйдулла «Түркі тілдес халықтар кітапханасына» Қазаннан арнайы сый ретінде алып келген кітаптарын тапсырды
Академик Ө.Айтбайұлы, профессор Ә.Жүнісбек өзге де азаматтар кітапханаға өздерінің жеке кітапханасынан көп-көп кітап сыйлайтынын айтып, уәде берісті.
Жәдігер шаһар Түркістанда «Түрік халықтары өнер галереясы» шаңырақ көтерді
Түркістанға бәрі де жараса кетеді
Өйткені Түркістан орта ғасырлардың өзінде үлкен өркениет иесі болған шаһар
Оның үстіне Елбасы «Түркістан түркі халықтарының рухани астанасына» айналады деп шегелеп айтқаны тағы бар
Түркі халықтары музейі, Түркі тілдес халықтар кітапханасы
Енді, міне, «Түркі халықтары өнер галереясы».
«Шыңғыс Айтматов қырғыздарға аз мұра қалдырған жоқ
Десе де, бүгін Құлкем Түркістанда жасап отырған жаңалықтарды, кезінде Чікем (Айтматов) Бішкектен жасап кеткенде ғой, біз оны бүгін әрі қарай жалғап алып кеткен болар едік
Біртүрлі қызығып, қызғанып тұрғаным…» деп А.Акматалиев Түркістан жерінде жасаған ұлан-асыр руханият кенішіне таңғала сөйледі
Г.А.Юнусова бұл галереяда башқұрт суретшілерінің көрмесін жасайық деген тілегін жеткізді
Р.Зәйдулла кезінде Баки Урманче секілді татар суретшілерінің қазақ бейнелеу өнеріне еңбек сіңіргенін айта келіп, татар суретшілерінің де көрмесін ашуды қолға алайықшы деді.
«Түрік халықтары өнер галереясының» лентасын «Егемен Қазақстан» газетінің Бас редакторы Ж.Аупбай, башқұрт ақыны Г.А.Юнусова қиды.
Галерея бүгінгі таңда қазақтың ­тамаша фотосуреткері, «Егемен Қазақстан» газетінің қызметкері, марқұм Берсінбек Сәрсеновтің фотокөрмесімен ашылып отыр
Жанболат Аупбай Б.Сәрсенов жайын­да естелік айтты
С.Мәмет, Қ.Жиенбай – Берсінбек марқұмның фотосуреттерін «шын мәнінде көзмерген еді ғой» деді
«Мына ауыл жайында түсірген суретін тамашалағанда мұрныма түтін исі келді» деді Кемелбек Шаматай.
«Лебіздер кітабына» тілегін түсіріп үлгерген Мырзатай Жолдасбеков ағамыз: «Құдай-ау, біз болсақ мейрамхана салар ма едік, дүкен ашар ма едік?! Ал мына Құлбек үндемей жүріп, бар қаражатын жұмсап қарызданып-қауғалана жүріп, халыққа ең керекті руханият дүниелерін ашып отыр
Ұстазымызға музей, Түрік халықтары кітапханасы, Түрік халықтары өнер галереясы…
бұдан артық не керек?! Осының баршасы Құлбектің меценаттық қызметінің арқасында дүниеге келіп отыр
Мұның баршасы халықаралық өр еді
Мен Құлбекті білем деп ойлайтынмын
Сөйтсем, білмейді екенмін
Мемлекет болып жасайтын құндылықтар ғой құдай-ау осының бәрі
Қала әкімі мұны ескеруі керек
Құлбекке жәрдемге келуі керек
Мен «Қазақстан», «Хабар» телеарналарының басшыларына айтармын
Нағыз насихаттайтын сирек кездесетін, зияткерлік іргелі іс қой» дейді тебіреніп
Әңгіме әуені тіпті Третяков, Морозовтарға дейін өрбіп бара жатты.
Сөз басында көрнекті әдебиетші, түрколог ғалымға арналған «Құлбек Ергөбек және бүгінгі түріктану» аталатын халықаралық ғылыми-теориялық конференцияның өзгелерден айрықшалау өтті дегенде айтпағымыз, оның аудиториялық теориялық әңгіме ғана емес, өмірге енгізген нақты, затты «Б.Кенжебайұлының түріктану музейі», «Түрік тілдес халықтар кітапханасы», «Түрік халықтары өнер галереясының» ашылуына барып сабақтасқанын жеткізу еді
Бір өнер, не ғылым адамына осының бірін ғана жүзеге асырса аздық етпес еді
Құлбек Ергөбек өзіне арналған тойды, құшақ-құшақ ашылымдарға (презентация) ұластырып, халыққа кенен қуаныш сыйлады
Конференция бүгін өтті, жасалған іс ертеңге, ертеңге кетеріне дау жоқ.
Түрікстанда ХХ ғасырдың басында түркішілдіктің негізін салушы Зия Гөкалып келіп аса бір қызықты түркішіл жиын өткен деседі
Бәлкім, содан кейінгі Түркістанда ХХІ ғасырдың басында өтіп отырған түркі халықтарының руханиятына арнап бас қосу, бірсыпыра түркі ұлт-ұлыстары даңқты перзенттері бас қосып, сырласу жиыны осы болған шығар.
Иә, сөйтіп, Түрікстанда көне қаланы рухани жаңартып, «Түркі халықтарының рухани астанасына» (Н.Ә.Назарбаев) айналдыратындай жалпытүркілік той өтті.
Мәлике Шайхыстамова
Түркістан
