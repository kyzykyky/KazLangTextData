Сәкең ел басқарудағы салмақты пайымдаулары, жоғары қабілеті, нық сөзді, терең ойлылығы арқасында екінің бірінің қолы жете бермейтін биікке көтерілді
Дана халқымыз: «Бақ ауып қонса, есіртеді, тауып қонса, есейтеді» деген ғой
Шынында да, бұл азаматқа бақ тауып қонған
Аудандық комсомол, партия, облыстық партия комитеттерінің хатшысы қызметтерін абыроймен атқарған Сәкең, VII және ХI сайланған Қазақ КСР Жоғарғы Кеңесінің депутаты және Төралқа мүшесі, 1970-1980 жылдары VIII-XI сайланған КСРО Жоғарғы Кеңесінің депутаты, 1971 жылдан Қазақстан Компартиясы Орталық Комитетінің мүшесі, 1985 жылдан бюро мүшесі, КОКП Орталық Комитетінің мүшелігіне кандидат, Қазақстан Компартиясы ХI-XVI съездерінің делегаты болды
Төрт рет Еңбек Қызыл Ту орденімен, үш рет Құрмет белгісі орденімен, медальдармен және респуб­лика Жоғарғы Кеңесінің Құрмет грамоталарымен ­марапатталды
Сәкең Атырау облысының, Ақтау, Құлсары қалаларының, Түпқараған ауданының Құрметті азаматы атақтарының иегері болды.
Ақыл-кеңесімен қатар, берген тапсырмаларын іске асырудың жолдарын саралап айтып тұрған Сәкеңді бейне бір жоғары оқу орындарының профессорларына ұқсаған, терең білікті кемел ойлы кісі ғой деп әңгіме ететінбіз
Ел басқару да үлкен бір академия десек, сол академияның академигі осы кісі болар деуші едік
Сәкең ізін басып келе жатқан жастарға ұстаз, өнеге бола білді
Өзін ұстай білуі, халық алдында сөз сөйлеу шеберлігі, тыңдаушыларды елең еткізерлік, ойда қаларлық ұтымды сөздері, тапқырлығы, қарапайымдылығы Сәкеңнің беделін арттыра түсті
Ұлы қолбасшы Күлтегінге орнатылған тас ескерткіште:
«Түн ұйықтамадым,
Күндіз отырмадым,
Қара терімді төктім,
Қызыл қанымды жүгірттім,
Түрік халқы үшін» деген жолдар бар
Сол Күлтегін заманынан кейінгі дәуірлерде де өз халқының қамы үшін түн ұйқысын төрт бөлген қаһарман батырлар мен абыз билер, салуалы саясаткер басшылар аз болмаған ғой
Саламат Мұқашев та өзінің алдында өткен аға ұрпақтың өмір жолдарынан үлгі ала отырып, ел игілігі жолында аянбай тер төкті
«Хас жақсының ішінде алтын ердің қасы жатады» дегендей, Сәкеңнің ішкі дүниесі, «ішінде алтын ердің қасы жатқаны» сырт көрінісінен, не кейбіреулердей, істеген ісімді халық білсін деп ұмтылуынан емес, сабырлы мінезінен, ұстаған бағытынан, атқарған айшықты ісінен, кадрларға деген қамқорлығынан көрініп тұратын.
Сәкең Маңғыстау облысына келгеннен кейін өзінің алдында тұрған қоғамдық, мемлекеттік міндеттерді абыроймен атқаруымен қатар, бұл өлкенің жерін, елін терең тануды да алдына үлкен мақсат етіп, Маңғыстау тарихына байланысты білмекке құштарлық көрсетіп отырды
Өзі де Маңғыстау жөнінде біршама хабарының бар екендігін айта келіп, «Маңғыстауды өлі жарты арал, шөл дала, қатал өлке деп айтып та, жазып та жатады
Ал мен ауданды түгелге дерлік аралап шықтым
Жүрген жерімде жүздеген суы мол құдықтар, бірнеше тұщы бұлақтар, түрлі-түсті ағаштар өскен түлейлер көрдім
Маңғыстау жерінің астында жатқан таусылмас қазынасын әуелден білетінмін, енді үстіндегі табиғи байлығы да талай ұрпақтың үлесіне тиетініне көзім жетті
Болашақта сәулетті қалалар да тұрғызылар, жолдар да салынар, байланыс жүйелері де жетіле түсер, көліктің түрлері де көбейер, халық та өсер
Сондықтан біз көлемді де күрделі жерді тиянақты игеруді үйренуіміз керек
Әрине бейнетсіз бітетін оңай шаруа болмас, алайда мұнда жұртты үркітетіндей қатал, тауқыметті қиыншылықтар жоқ» деп алдағы болатын орасан зор өзгерістерді алдын-ала көре білген көреген екенін аңғартқан еді.
Саламат Мұқашев жергілікті кадрларға түбегейлі сенім білдіріп, оларды жауапты жұмыстарға жіберудің өзі бастаған үрдістерін жалғастыра түсті, өзге жақтан кадрлар әкелу тиылды
Маңғыстау ауданына ауылшаруашылығының зерделі маманы, шебер ұйымдастырушы Сақып Керелбаев, жаңадан құрылған Мұнайлы ­ауданына жас инженер, облыс комсомолының беделді жетекшісі Зейнолла Алшымбаев, Форт-Шевченко қаласына партияның бірінші хатшысы болып құрылыс инженері Бақыт Бозжігітов сайланды
Маңғыстау экономикасының негізгі салалары: мұнай өндірісіне – өзінің іскерлігімен, адамгершілік қасиеттерімен бұрыннан көпшілік көзіне түсіп жүрген Нәсіпқали Марабаев, облыстық ауылшаруашылық басқармасына жоғары білімді маман, ірі кеңшардың жағдайын жақсартып, өзінің ұйымдастырушылық қабілетін бүкіл өлкеге таныта білген Сәбит Әбішев басшылыққа жіберілді
Қазақстан мұнайының алыбы – Өзен кенішін басқаруға ғалым-геолог, білікті ұйымдастырушы ­Махамбет Батырбаев жіберілсе, өнімі озық ғылыми техникалық әдістермен шығарылатын мұнай құрамында стратегиялық маңызы зор аса құнды Ванадий элементі бар Қаражанбас кәсіпшілігіне-бұрын «қара алтынды» химиялық әдістермен молайтатын мекемені басқарған тәжірибелі инженер Ләззат Қиынов директор болып тағайындалды
Маңғыстаудағы мұнай-газ кәсіпорындарының тапсырмасын орындайтын ірі құрылыс мекемесін басқаруға құрылысшы-инженер Ұзақбай Әділов жолдама алды.
Партиялық, шаруашылық, өнді­ріс­тік жұмыс­тарда ысылып бай тәжірибе жинақтаған Саламат Мұқашев, әсіресе кадрларды тәрбиелеу ісіне айрықша назар аударып отырды
Ол бізге: «Кемшілік жібергендерді қатты жазалаудың қажеті жоқ, бірақ тиісті талап қоя білу керек, ал егер қайсыбір кеңшар директорлары, өндіріс басшылары, басқа да қызметкерлер іскерлік қабілетінің төмендігінен өз міндеттерін тиісті дәрежеде атқара алмаса, ол кінәлі емес, оған көтере алмайтын «шоқпар» арқалатқан кісі кінәлі» дейтін-ді.
Жас кезінен өз ісіне аса жауап­кершілікпен қарап дағдылан­ғанынан да болар, ол өте аңға­рымпаз, сергек басшы болатын
Сәкең аудан шаруашылықтарын аралаған кездерінде негізгі назарды экономиканы жақсарту, өнім алу мен мезгілінде мемлекетке өткізу жайларына аудара отырып, бұл істердегі кемшіліктерді көре тұрса да оларды тізбелеп, кісі жүзін сындырмайтын, түзету жолдарын тауып бағыт-бағдар беру арқылы тыңдаушысын іске жетілдіруді мақсат етіп отыратын
Сәкең ауданға келіп, бірге сапарлас болған кездерімізде бірінші хатшымыздың елдің, жердің жайын өз көзімен көру мақсатында адырлы-бұдырлы, көбіне жолсыз, далалықта шаршамайтын қажыр-қайратына, ақыл-кеңесін жай айтып-ақ түсіндіре алатын сабырлылығына, дәрежесінің жоғарылығына қарамастан жұмысшы-қызметкерлер, малшылар, шаруашылық басшыларымен сөйлескенде аса кішіпейіл, қарапайымдылығына қатты риза болатынбыз
Түрікменнің ұлы ақыны Мақтымқұлының: «Тыңдаған жұрт үлгі тұтса сөзіңді, менменсімей төмен ұста өзіңді…» деген сөздері ойға оралғанда көз алдыңа Сәкеңнің азаматтық бейнесі тұра қалушы еді.
1980 жылы маусым айының 30-шы жұлдызында Маңғыстау облыстық партия комитетінің бірінші хатшысы болып сайланған Саламат Мұқашев «Киіз кімдікі болса, білек соныкі» деген халық мақалын еске алғандай-ақ пленум өтісімен осы күнгі түстен кейінгі жиналыста облыста ауыл шаруашылығын өркендету міндеттеріне байланысты жұмыстарды сөз етіп, бірден іске кірісіп кетті
Мінбеге көтерілгендердің бірі: «Облыс орталығында отырғандар жергілікті жағдайды білмейді, алдарына қойған мәселелерімізді біріне-бірі сілтеп мезгілінде шешпейді» деп бұрынғы басшылардың тарапына сын айтқандай болып еді, Сәкең: «Сіздің жағдайыңызды сізден артық білетін кісі жоқ, өткенге де, болашақта да алдымен өзіңіз жауап беруге тиіссіз, мұндай әңгімемен ештеңе ұта алмайсыз» деп әлгі шешенді ұялтып тастағаны бар
Осыдан кейінгі бір жиналыста, соңғы мезгілде жағдай жақсарып келе жатыр деген кісінің жалбақтаудың иісі сезіліп тұрған сөзін доғарып: «Немене, Мұқашев келгесін бәрі жақсарып кетіп пе?» деп жұртты күлдірген-ді.
Облыста өтетін пленум, сессия, актив жиналыстарына қатыса жүріп, Саламат Мұқашев елдің, істің жайын терең білетін, мамандығы мұнайшы бола тұрғанмен де, ауылшаруашылықты ауданды 10 жыл басқарғандығынан да болар, бұл саланы да бақайшағына шейін шағып білетін кісі екендігіне көзім жетті
Ол ауыл, селоны көркейтуге, оларда саламатты өмір салтын қалыптастыруға, ауыл мәдениетін, өнерін дамытуға, қазақтың ұлттық салт-дәстүрін жаңғыртуға қолдау көрсетіп, бұл салалардағы орын алған кемшіліктерді қатаң сынға алып отырды.
Сәкеңнің еңбек адамдарына деген қамқорлығы айрықша болатын: еңбекшілердің шағымын, ұсыныс-пікірлерін көбіне жиі шығатын жұмыс сапарлары кезінде тыңдап, көтерген мәселелеріне сәйкес жауаптар қайтарып, қайсыбір жайттарды тексерту арқылы тиісті шаралар алуға тапсырма беріп отыратын
Бұның өзі, әсіресе алыс мал жайылымдарындағы облыс орталығына жетулері қиын мал бақташылары үшін өте ұтымды еді
Сондықтан да олар «Ұлық болсаң, кішік бол» деген міне осы, уақыты жоқтығына қарамастан біздің қойған мәселелерімізді өзі келіп шешіп беріп кетті» деп Сәкеңе әркез риза болып қалатын.
«Ел аралаған сыншы болады, тоғай аралаған үйші болады» дегендей, Сәкең көп жерді көрген, көп нәрсені ойға тоқыған кісі ғой, халықтың рухани дүниесін білуге, дамытуға деген құштарлығы соның нәтижесі болса керек, бұл саланың елдің құлаш жаюына да айрықша назар аударып отырды.
Халықтың рухани өмірі жайлы, халықтан шыққан таланттар туралы сөз қозғалған кездерде Сәкең: «ақын-жазушылар, композиторлар, күйшілер, әнші-жыршылар, жыраулар, әртістер – бұлар халықтың терең ортасынан шыққан ерекше талант иелері
Ал таланттар айрықша құрметті, әлпештеуді талап етеді, олар көбіне ерке келеді
Сондықтан да оларды құрметтей отырып, халық алдына көңілді шығуларына қызмет ету, шынайы қызмет көрсету, бұл саладағы қайраткерлердің талшыбықтай желкілдеп өсіп келе жатқан кейінгі таланттарға үлгі болуларына жағдай туғызу біздің жауапты да абыройлы борышымыз» деп үйрететін
Облыста әдебиет пен мәдениеттің өркендеуіне, айтыс өнерінің дамып, айтулы ақындар мен жыршылардың өнер сахнасынан кеңінен көрінулеріне күш салынды
Қарақия ауданында республикаға еңбегі сіңген мәдениет қызметкері Орын Құлсариев басқарған «Ақжарма» ұлттық аспаптар ансамблі Алжирге, Бейнеуде Мырзабек Болысов басқарған «Алтыбақан» ұлттық-этнографиялық ансамблі Алматыда лауреат атанып, Румынияға дейін барып концерт көрсетті
Жыл сайын дерлік өтетін малшылар тойына республикадан бүкіл елімізге танымал әртістер шақырылып отыратын
Үстіртте өткізілген малшылар тойына КСРО халық әртісі Роза Бағланова, күй өнерінің дүлдүлі Қаршыға Ахмедияров, айтулы әнші Жақсылық Сәрсенғалиевтың, т.б
өнерпаздардың шақырылумен келіп, малшылар қауымын риза еткені, Үстірт аспанын тамаша ән, күй әуендеріне бөлегендері ел есінде сақталуда.
Саламат Мұқашұлы құрметті зейнет демалысына шыққаннан кейін де өмір ағымдарынан қол үзген жоқ
Ол ұзақ жылдар ел басқарған кездерінде болған күрделі өзгерістер: аймақтардың экономикалық жайының, әсіресе мұнай өндірісі көлемінің артуы, ауыл шаруашылығының ұлғая түсуі, ондағы еңбек адамдарының ұрпаққа үлгі боларлық ерлік істері жайлы көлемді мақалалар жазумен бірге, ойлы кітаптарымен оқырмандардың ризалығына бөленді.
Қазір облыс орталығындағы №16 орта мектеп Саламат Мұқашевтың есімімен аталады.
Дүйсембі ӘРІПОВ, 
ҚР еңбегі сіңген қайраткер,
Маңғыстау облысының 
Құрметті азаматы
