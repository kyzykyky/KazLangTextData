«Төрт түліктің төл атаулары» айдарының бүгінгі санында біз қой малының тұсақ, тоқты, тоқты-торым, тоқтышақ және т.б
атауларын таныстыратын боламыз

Әрбір төрт түліктің өзіндік атаулары оның жас ерекшелігіне, жынысына, табиғи жаратылысына байланысты болады
Сол себепті оларды біліп, ажыратуды үйрену керек
Бұл әсіресе өскелең ұрпақ үшін өте қажет
Өйткені қазақ халқы қадым замандардан бері мал шаруашылығын кәсіп еткен
Ата-бабаларымыз малдың жайын жақсы біліп, оқу-ғылымсыз-ақ күтімі мен бабын, ем-домын жасай білген
Мұның мәнісі де ерекше.
Тұсақ
Тұсақ деп халқымыз бір жас пен екі жас арасындағы ұрғашы қойды айтады
Жазушы Д.Досжановтың бір шығармасында: «Бажылдап жүрген Қойшекең алдынан кес-кестеп өте берген көк тұсаққа ыза болып, қолындағы тасты жіберіп қалды» делінсе, Ж.Жақыпбаевтың «Ләйла» атты жырында: «Мұндай сұмдық көргем жоқ ержетіп мен, Мал сырына, қойшы ұлы, сен жетік пе ең? Көре сала айғай сап, жүгіріп кеп, Тептің келіп тұсақты керзі етікпен» деген өлең жолдарын кездестіруге болады
Әдетте біз тұсақты өсіп, жетіліп келе жатқан қойдың қатарына жатқызамыз
Бұл кезде олар бойларына ет жинап, қоңдана бастайды
Дене мүшелері даму үстінде болады.
Тоқты
Қойдың алты айдан асқан төлін тоқты деп атаймыз
Тоқты қойдың қозы жасынан асқан кезі болғандықтан бұл жаста ол қозыға қарағанда әлдеқайда ширақ, жайылымға епті саналады
Оның үстіне тоқтылық кезең сойып жеуге жарайтын кезең болып есептеледі
Шәкәрім Құдайбердиев өзінің бір өлеңінде: «Бал ашқан соң оп-оңай бақсы болмақ, Ол қоя ма ғайыптан хабар бермей
Тоқты сойып дәндеген тоқтай алмас, Жылқы ұрлап батыр боп о да елермей» деп жырласа, Дулат Бабатайұлы «Заман» атты шығармасында: «Тай туып, тайлақ қайыған, Тоқты қоздап байыған, Малың қысыр қалмаған, Қулығың құлын салмаған, Қалың еді ырысың, Көлге біткен жекендей» деп суреттейді
Тоқтының сонымен бірге кенже тоқты, тоқты қошқар, тоқтықашқан, тоқты-торпақ, тоқтылы қой және т.б
түрлерін атап өтуге болады.
Кенже тоқты
Ұрғашы қозының қошқарға кеш шағылысып, бір жасында (мамыр айының аяғында немесе маусым, шілде айларының ішінде) төлдегені және кенже туған қозының алты айдан асқаны
Аты айтып тұрғандай, кенже деп біз кіші тоқтыны айтамыз
Қозы жасынан асып, тоқты жасына жеткен қой төлін кіші тоқты дейтініміз сондықтан
Кіші тоқтының денсаулығы әлі де нығайып, қалыптасуы үшін оларға күтім жасап, назар аударып отыру қажет
Өйткені бұл кез қалай дегенмен қой төлінің әлі де кішілеу, жастау кезеңі ғой
Сол себепті кіші тоқтыны толыққанды тоқты деп санауға әлі ерте
Оның бойында қозыға тән қылық, сипат басымдау болып тұрады
Жас мөлшерлік айырмашылықтың осындай белгілері бар
Мұны біліп жүру қой жайын терең тануға жол ашады.
Тоқты қошқар
Күйекке енді түсе бастаған, алты айдан асқан еркек қой
Қойдың ұрғашы төлі 1,5 жасында күйекке түседі
Күйекке түсіру деп қойды қашыру, шағылыстыруды айтады
Қойды күйекке қай кезде түсіру керек, мұны да білу аса маңызды
Өйткені қойдың мезгілсіз қашуы мезгілсіз, табиғатқа қолайсыз мезгілде қозылауына әкеп соғады
Оны болдырмас үшін күйектің тәртібі мен уақыт-мезгілі сақталу қажет
Әйтпесе, күйекасты болды, яғни мезгілсіз қаштыға саналады.
Күйек майы
Күйекке байланыс­ты «күйек майы» деген сөз бар
Бұл қошқарды күйекке салғаны үшін иесіне берілетін азын-аулақ ақы
Әдетте күйекке салынатын қошқарға да мән беріледі
Себебі қош­қар­дың қандай болмағы одан туатын қозылардың сапасына да әсер етеді
Ал берілетін ақыға келетін болсақ, бұл қой жақсы төлдесін деген ырыммен жасалатын нәрсе
Жазушы Қ.Ысқақовтың «Қара орман» шығармасында: «Оның жарасы жеңіл ғой, тек күйек майын берсе болды» деген әдеби жолдардан әңгіменің күйек және соған қатысты жасалатын салт туралы болып отырғанын аңғаруымызға болады.
Қазақ халқы малға жайлы, шұ­рай­лы жерлерді кейде төрт түлікке қа­тысты сөздермен де бейнелеп, ­си­пат­­тайтын болған
Күз күзеуде, жаз жай­­лауда, қыс қыстауда табиғаттың ерек­шелігін біліп тіршілік кешкен халқымыз көшіп баратын жерінің ең алдымен малға қолайлы болуын ойластырған.
Тоқты қысыр қалмайтын жер
Тоқты қысыр қалмайтын жер деге­німіз – оты-суы мол, берекелі жерді айтады
Шөбі құнарлы жерге «Тоқ­ты қысыр қалмайтын жер екен» деп баға беру осындайда айтылады
Тоқтыға байланысты теңеу сөздер, салыстырмалы-бейнелік ұғымдар да қазақ тілінің сөздік қорында молынан ұшырасады
Мәселен, тоқтыдай дейміз
Бұл тоқты сияқты деген ұғымды білдіретін сөз
Бұл орайда жаңа туған қозыдай, лақтай, бұзаудай және т.б
теңеу сөздерді көбірек келтіруге болады
Малмен етене өмір сүрген халқымыздың тілдік лексиконында мұндай теңеулік, салыстырмалы сөздердің, ұғымдардың көптеп кездесуі жайдан-жай емес, әрине
Қазіргі таңда ауызекі сөйлеу үлгілерінде мұндай теңеулер қолданыстан шығып бара жатқаны өкінішті
Мұның себебі біздің мал шаруашылығынан алыс­тап, қалалық салттың өмірімізге дендеп енуінен болса керек
Соның әсерінен шығар, төрт түлікке байланысты қолданылатын теңеулер көп айтыла бермейді
Бірақ мұндай сөз тіркестерін жадымыздан шығаруға болмайды
Өйткені төрт түлік атаулары біздің салт-дәстүрімізден, әдет-ғұрпымыздан кең орын алған
Оны ұмыту өзіңнің салт-дәстүріңді ұмытып, дүниетанымыңнан қол үзумен пара-пар десек, артық айтқандық болмас
Олай болса, бүгінгі өскелең ұрпақ төрт түлікке байланысты төл атауларды, олардың мән-мағынасын жетік біліп өскені жөн.
 Тоқтықашқан
Қойға байланыс­ты айтылатын бұл атау сөздің де өз мәнісі бар
Тоқтықашқан ұрғашы қозының күйлігінен алты айында қошқарға шағылысып, бір жасында қоздағанын білдіретін сөз
Демек, тоқтықашқан сөзі қой түлігінің тоқты кезінде қашқанын білдіреді
Содан келіп тоқтықашқан деген атау сөз пайда болған.
Тоқтылы
Тоқтылы деген сөз тоқтысы бар дегенді білдіреді
Жазушы Б.Тілегеновтің «Аққайнар» шығармасында: «Әй, не тантып тұрсың? Алған жоқ па едің алаты­ныңды
Тоқтылы қой алып кеткен кім еді?» деген жолдар тоқтылы сөзін сипаттайды
Қ.Салғаринның бір туындысында: «Енді бәрібір ол да қыстан шықпайды, тоқтылы қой соның төлеуі деді» деген әңгіме жолдары да осы ұғымның шаруа адамының өмірінде қаншалықты мағынаға ие болып тұрғанын бейнелейді
Тоқтылы сөзімен байланысты «тоқтылы қой» деген сөз тіркесі пайда болғанын да айта кетуіміз керек.
Тоқтылы қой
Күйек шарасы өз тәртібімен, ретімен ұйымдастырылып жасалса, сәуір және мамыр айлары бұл қойдың төлдейтін кезеңі
Сәуір, мамыр айларында төлдеген қойдың қозысы қыркүйек айында алты айға толады
Бұл кезді тоқтылы қой деп атайды
Ол тоқтының жас ерекшелігіне байланыс­ты айтылатын сөз.
Тоқты-торпақ
Тоқты-торпақ сөзін біз әдетте жыр-дастандардан, эпос­тар­­дан, ертегілерден, көркем әдебиет ту­ын­­­­­­дыларынан көп естиміз
Бұл сөз­дің анық­­тамасына тоқталатын болсақ, ол – жиынтық атау, яғни әлі жетіле қой­­маған ұсақ малдың жиынтық ­атауын білдіреді
Тоқты-тор­пақ­қа ұқсас ке­летін тағы бір атау сөз ол – тоқты-торым.
Тоқты-торым
Әлі жетіле қоймаған қой тұқымы
Жас жағынан да, денсаулығы жағынан да толық жетіліп, қалыптаспаған қой төлін қазақ осындай сөзбен бейнелеп айтатын болған
Тоқты ауыз толтырып айтуға келмейтін төлді тоқты-торым, тоқты-торпақ деп атайды
Жазушы С.Мұқановтың «Аққан жұлдыз» романында: «Сенің сыбағаң қой емес, тай еді, төрем, –деді, – бірер күн болсаң оны да жерсің, әзірше тоқты-торымға риза бола тұр!» делінсе, О.Бөкеевтің бір туындысында: «Келесі күннің кешінде әр үйдің ауласында жерошақтан түтін будақтап, таба алғаны қой, таба алмағаны тоқты-торым сойып, бір-бірінен қарыз алып, азаматтарды алғаш рет майданға шығарып салу ырымы жасалып, у да шу болды».
Тоқтышақ
Тоқты сөзінің кіші­рей­тіліп айтылған түрі
Қазақта: «Тоғыз қабат торқадан тоқтышақтың терісі артық» деген мақал бар
«Тоқтышағым, тоғыз тап, Саулық қойым сегіз тап, Сегізін де семіз тап
Құла бием, құлын тап, Құлын таппа, құнан тап, Құнан тапсаң, егіз тап» (М.Жұмабаев) деген жыр жолдары да оқырмандарға кеңінен мәлім.

Дәуіржан Төлебаев
(материалды дайындау 
барысында «Қазақ әдеби тілінің» 
сөздігі пайдаланылды)
