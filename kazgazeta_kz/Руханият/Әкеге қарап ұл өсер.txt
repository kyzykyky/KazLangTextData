Әр халықтың бала тәрбиесіндегі өзіндік ерекшеліктері арқылы мәдени құндылықтары қалыптасады
Ата-бабамыз ұл баланы ертеңгі абыройлы әке, қадірлі отағасы, елді қорғайтын ер, батыр, би, ақын, ұлттың намысты азаматы ретінде әділдікке, қайсарлыққа, кешірімді болуына, өнерге, білімге, салт-дәстүрімізді сақтауға тәрбиелеген
Ұл бала – қазақта шаңырақ иесі, ер-азамат – ата-ананың отын тұтатушы болып саналады
Қазақ отбасындағы тәрбиенің ерекшелігі жасы кішісінің үлкеніне «сен» деп сөйлемеуі, алдын кесіп өтпеуі, үлкен тұрып кішінің, әке тұрып ұлдың, шеше тұрып қыздың орынсыз сөйлемеуінде
Сөз жоқ үлкенді құрметтеу әдеті жауапкершілік, адамгершілік сезімдерін туғызған
Дұрыс бағытқа бағдарлау көп жағдайда абыройлы әкеге, үлгілі отағасына, қадірлі ағаларына байланысты.
Халқымыз ұл бала тәрбиесіне ерекше көңіл бөлген
«Әке көрген оқ жонар…» дей отырып, қазақ отбасында әкелер өзінің білетін бар өнерін ұлдарына үйретіп, оларды мерген, аңшы, яғни «сегіз қырлы, бір сырлы» жігіт етіп тәрбиелеген
Бала ес білгеннен бастап, оның құлағына «сен ертеңгі шаңырақ иесісің, болашақ әкесің, арқа сүйер жарсың, отбасының асыраушысысың, сондықтан да жаманнан жирен, жақсыдан үйрен» деген сөздерді құйып отырған
Халқымыз ер баланы 12-15 жасынан бастап, оның алдында өмірдің дайындаған талай қиын-қыстау шақтары мен қуанышты сәттері бар екендігін ескертетін болған
«Айтсаң, үйде туып, түзде өлетін жігіттерді айт» деп таңдандыратын, «Өнерлі жігіт өрге озар, өнерсіз жігіт жер соғар» деп шамдандыратын, «Ерді намыс өлтіреді, қоянды қамыс өлтіреді», «Ерлік білекте емес, жүректе» деп қайраттандыратын, «Ақыл жас­тан, асыл тастан» деп сеніміне шек келтірмейтін, «Атадан ұл туса игі еді, ата жолын қуса игі еді» деп армандайтын
Дүниеге ұл келсе, тұқымымыздың жалғасы, шаңырақ иесі туды деп ұлан-асыр, ат шаптырып той жасау күні бүгінге дейін сақталған.
Қазақта бір кісі қайтыс болса, артында қалған ұлы бар ма еді деген сауалы болады
Бар деген жауап естісе, «орнында бар оңалар» деп бата береді
Отбасындағы ер баланың өз орны бар
Мысалы, тұңғыш ұл – кейінгі іні-қарындастарының қамқоршысы, ата-анасының көмекшісі, оған «Ағасы бардың – жағасы бар» деп арқа сүйеген
Кенже ұл – шаңырақ иесі
Басқа балалар енші алып, бөлек отау құрып жатса да кенже ұл әке-шешенің қолында қалады
«Ұлға отыз үйден тыйым, он сан үйден сын» демекші, ер жігітке айтылар сын көп, қойылар талап жоғары
Халықтың дәстүрлі тәрбиесінде осы баға – «жігіт сыны» деп аталады.
Осы орайда ойға оларға берілетін тәрбиенің артықшылығы неде деген сұрақ оралады
Өйткені сәбидің бесік жырына құлағын қандырудан бастап, ауыз әдебиеті мен ата-баба тарихына сусындату тәрбие маңыздылығын сезіндіріп қана қоймайды, нәтиже де берері анық
Ал керісінше, жалқаулықты серік етіп, жанын өтірікпен бағып, біреуді алдап, біреуді арбап, шыққан тегін білмейтін, отбасы түгілі өз басын да асырай алмай жүрген ерлерімізден қандай ұрпақ жалғастығын күтуге болады? Осындай керағар тәрбиеленген ұрпақ өкілдерінің тәрбиесіне кімді кінәлаймыз? Қоғамды ма, әлде ата-ананы ма?
Үлгі мен өнеге
Ата-бабамыз қан тазалығына, тектілікке қатаң қараған
«Жеті ата» заңдылығын сақтаған
Қазақтар ұлдарын он үш жасында отау иесі деп дайындаған
Адамгершілік, қайырымдылық, әдептілік сияқты қасиеттер үлкендердің үлгісімен сіңеді
«Әкеге қарап ұл өсер» дейді дана халқымыз
Он алты жасқа толғасын досыңдай сырлас, сыйлас деген қазақ халқында нақыл сөзі бар
Ата-анасына көмектескісі келсе, қолын қақпау керек
Алдымен әкені сенімді дос ретінде санайтын болсын
Үлгі тұтатын әке болсаңыз, бала сізге адал дос, қолдаушы болады
Ұл бала ерлерге тән ойлау жүйесін, жігіттік болмыс-бітім, мінез-құлықты бойына қайдан сіңіреді? Қыздардың – анасына, ұлдардың – әкеге еліктейтіні анық
Ұл бала әкесіне ұқсас болғанын қалайды
Ұл бала әкесін үлгі тұтады
Әкенің мінез-құлқына қарап өседі
Қазақта біреудің баласы жақсы азамат болса: оның әкесі немесе атасы жақсы кісі еді, көргенді бала екен, өнегелі жерден шыққан ғой деп мақтайды
«Ұл тәрбиелей отырып, жер иесін тәрбиелейміз», демек, алдымен жанұя жағдайы, онда қалыптасқан оң моральдік-психологиялық ахуал, татулық пен өзара түсіністік, сүйіспеншілік пен сыйластық, отбасы мүшелерінің бір-біріне деген құрмет сезімдері, яғни отбасындағы кіршіксіз таза, мөлдір көңіл-күйі тікелей ықпал етеді
Қазақта ұлдар әкесі немесе атасының бойындағы қасиет пен өнерін үйреніп өскен
Шығармашылықта, ақындықта танылған жас баланың тәрбиесіне баса назар аударған
Ата өнерін ұрпағының қууы, оны мирас етуі қазақ отбасыларында жиі кездесетін дәстүр
Әкесінің баласына қалдырған ең үлкен мұрасы – оны жақсы тәрбиелеуі дей отырып, баласын оқытып, жақсы көріп, баласына ат қою, баласын дені сау етіп өсіру, баласын үйлендіру – ата-ананың басты міндеттерінің бірі
Қандай ата-ана болсын баласының дұрыс адам болғанын, өзінен артық болғанын, өзінің, атқамінер, үйдің түтінін түтетер ұлының тәрбиелі болғанын қалайды.
Отау иесі
Ұл ес біліп, қолғабысқа жарай бастаған кезден бастап әкесі оған түрлі шаруа­ларды істетіп, еңбекке тәрбиелей бас­тайды.
Ұл бала – қазақта шаңырақ иесі, ер-азамат, ата-ананың түтінін түте­­туші
Ата-анасына ­бауырларына, жарына қамқоршы, ел қорғаны, әулет­тің тірегі
Замандастар мен қыз-келін­шектердің, әлеуметтанушылардың пікіріне жүгінсек: соңғы 25-30 жылда ерлердің беделі қоғамда, тіпті өз шаңырақтарында күрт төмендеп кеткен
Мұның себеп-салдары бірнеше факторларға тіреледі
Оның тамырын тереңнен іздеу керек
Ер балаларды елді қорғауға, мал бағуға, табуға, отын шабуға, отбасын асырауға дайындайды
Үйдің шаруасын үйрету арқылы экономикалық тәрбиенің көзі болып табылатын үнемшілдікке, тәуекелшілдікке,тиянақтылыққа үндеп, сараңдыққа салынып кетуден сақтандырып отырған.
Сондықтан да Алаш ұлдары сондай тәрбиеге лайық ержігіттер болып өсті
Ата-бабалармыз көшпенділердің заңы бойынша ұлдарын «батырлық» мектебінде тәрбиеледі
Қазақ – «батырлық» мектебінде оларды мергендіктің құпиясын білуге үйретті
Жауының осал тұсын жіті байқау, 7-8 жасынан бес қарудың қыр-сырын ұғындырды
Ер баланы 5 жасынан атқа отырғызып, тұлпарды таңдады
Себебі қазақтың жалпақ даласын сақтап қалудың жалғыз жолы соғыста тек жеңіске жету ғана болатын
Сондықтан да бабалар ұлдарынан жауы­на мейірімсіз, елін сүйген, ержүрек қырандар өсіруге мәжбүр болды.
«Әке – балаға сыншы» деп балаларды сынап отыруды естен шығармаған
Атамызды 13 жасынан бастап ел бас­қару ісіне араластырғаны мәлім
Уәли хан Шоқанды 3 жасынан хат та­нытып, 5 жасынан білімге баулаған
Ғұлама ақын Мәшһүр-Жүсіп 8 жасында «мәшһүр» (білгіш) атанды
Кенесары үміт артқан ұлы Сыздықты 5 жасынан құмға пышақ қадап қойып ержүректілігін сынаған
Батыр бабалар Қабанбай 16-ға толмай, Райымбек әулие 15 жасында ерекше ерлік жасады
Қазыбек би, Абылай хан бабаларымыздың 12-15 жасында-ақ ақыл мен алғырлығы дүйім жұртқа тарапты.
Әке тәрбиесінен
 шет Қалды ма?
Әдет-ғұрып, салт-дәстүрлерден айы­рыл­ған халық, ертең тілінен, дінінен айырылады… Біз бүгінгі бесіктегі ұлдарға қандай тәрбие берудеміз деп әрқайсымыз ойланып көрелік-ші
Бала тәрбиесін айтқанда алдымен таяқтың ұшы үлкендерге тиеді
Бүгінгі елуден асқан аталар мен әжелердің көбісі жұмыс істейді, ертегі айтып, кітап оқуға, олармен ойнауға мұршасы жоқ
Аналары да, әкесі де кішкентайлармен кешкісін асығыс кездеседі, кейбірі жұмысқа ерте кетіп, кеш келетін әкелерімен дидарласпайды, көрмейді
Ал балалардың тәрбиесімен мүлдем бөгде адамдар, теледидар мен ғаламтор, жалдамалы тәрбиешілер айналысады
Данышпан Жүсіп Баласағұнның көзқарасы бойынша, ер бала тәрбиесінде әкенің орнын ешкім алмастыра алмайды
Оның «Бейбастақ қып өсірсе ұлдың қылығын, кінәлі әке, жазығы жоқ ұлының» деген өлең қатары осыны дәлелдеп тұр емес пе?!
Рухани байлығымызды толық­тық­тыратын теледидар бағдар­ламаларына әлі де зәруміз
Қазақ мектебінде оқитын балалардың өзі отандық арналардан берілетін кино мен бағдарламаларды көрмейді
Бұл – шындық
Ресей арналарына құмар
Неліктен? Себебі отандық бағдарламалар баланы қызықтырмайды.
Жас ұрпақты рухани-адамгер­ші­лікке, салауаттылыққа тәрбиелеуде адамгершіліктің ақ жолынан айнымаған бұрынғы өткен ақыл-ой алыптарының мұра етіп қалдырған өсиет сөздері және ғұламалардың ғибраттары арқылы қоғамымызда салауатты өмір салтын қалыптастыруымызға болады.
 
Гүлжан ҚАЙЫМОВА, мұғалім, еңбек ардагері:
Кейінгі жылдары ұлдар арасында тым жұмсақ мінезділер де кездеседі
Мамандар мұны ер-азаматтардың ұрпақ тәрбиесінен мүлде сырт қалуының салдары дейді
Кей уақытта бала әкесіз өсіп, анасының тәрбиесінде болады
Мектептерде де әйел мұғалімдердің көп екендігі баршаға аян
Жүрегі жұмсақ аналарымыз кейде ұлды тым еркелетіп жібергенде, әкенің салмақты сөзі керек.
«Атадан тағылым алмаған ұл жаман», «Атасыз ұл ақылға жарымас», «Бала тәрбиесі – бесіктен» деп түйіндей отырып, алдағы уақытта арнайы тәрбие бағдарламалары жасалуға тиіс
Өйткені, ер баланың дұрыс тағылым-тәрбие алуы, дүниенің сырын танып білуі отбасындағы ата-аналардың ақыл-кеңесі мен үлгі-өнеге көрсетуіне байланысты
Ұлттық тәрбиенің бұрынғы әдістерін бүгінгі күн талабымен жаңаша қарастырған жөн
Ата-бабамыз жасап, сомдап кеткен жігіттің моделін одан әрі, бүгінгі күннің талабына сай жетілдіріп өсіп келе жатқан өскелең ұрпағымыздың бойына дарыту, тағдырдың қандай тәлкегін көрсе де, қайсарлығы мен тектілігін жоғалтпаған дана халықтың ұрпағы екендігін ұғындыру, олардың бойына мақтаныш сезімін туғызу ата-ананың бірден-бір міндеті.
Нұргүл БЕЙСЕНОВА, көпбалалы ана:
– Осыдан қырық жыл бұрын Қ
деген азаматтың отбасымен аралас-құралас тұрдық
Электр жүйесінің инженері болып еңбек ететін жігіт балконға шығып алып қай кезде қарасақ та темекінің түтінін будақтатын-ды
Кішкентай үш ұлы әкесінің қасына келіп сіріңкенің шиін езулеріне қыстырып тұратынын талай байқадық
Өкінішке орай, осы жағдайға ата-анасы дер кезінде мән бермеді
Өсе келе ұлдар шылымға құмар болып шықты
Заман ағымымымен біздер басқа жаққа көшіп кеттік
Өткен жылы ғана сұмдық хабарды естіп, жағамды ұстадым
Ащы шындық сол, үлкен лауазым иесі, белгілі кәсіпкердің ұлдары теріс жолға түсіпті…
Махмұт ТҰРАРОВ, психолог:
– Қазақ ұлын 4-5 жасында атқа отырғызған күннен бастап «сен ер жігітсің, еліңді қорғайсың, бізді асырайсың» деп балаға таудай жауапкершілік артқан
Тарихта осындай тәрбие алған балалардан нар мінезді, бір сөзді, байсалды, жаны да, қолы да жомарт бәрінен намысты жоғары қоятын жайсаң жігіттер өсті
Біздің бабалар ұлын ежелден батыр, ел тұтқасы болуға лайықты етіп тәрбиеледі
Қазір қазақтардың әрбір төртінші отбасының ұл-қызы әкесіз өсіп келеді
Олар кімдер? Ажырасқандар, әкесі қайтыс болғандар, аналары өзі үшін некесіз туған балалар мен абақтыда жазасын өтеуші ер-азаматтардың балалары
Алдымен, әкелердің басым көпшілігі асыраушылар мәртебесінен айырылып қалды
Басты себеп қоғамдағы жұмыссыздық, құмарлық, нәпсіге ерік беру, дінсіздік, араққа салыну секілді қауіпті індет меңдеп барады
Қазақтар өзгелерге еліктеймін деп ұлттық тұтастықты ұл-қыз тәрбиесіндегі салт-дәстүрлерден уысынан шығарып алды
Ал қазіргі күні шөп басын сындыруға да, ешбір шаруаға да икемсіз ұлдардың қатары көп
Осы жайды әрбір отбасы қатты ойланғаны жөн.
Салтанат ҚАЖЫКЕН
