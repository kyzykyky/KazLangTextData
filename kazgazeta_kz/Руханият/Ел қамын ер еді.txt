…Неге екенін білмеймін жақында ол менің түсіме енді
Құдды өңімдегідей
Жүзінен нұр төгіліп, маған мейірлене қарайды
Сәлем берейін десем, қуанғанымнан ба, дауысым шықпайды
Есесіне оның дауысы саңқ-саңқ етеді
«Сәбитжан, сен менің өзіңе артқан үмітімді ақтадың!» дейді.
Риза болғаным сондай, көңілім алып-ұшып оянып кеттім
Көздерімнен аққан жасқа ие бола алмадым.
Қайран, Бейсенбек нағашым!
Мен үшін басын тауға да, тасқа да соғып, қолынан келгеннің бәрін жасаған жайсаңым еді-ау! Әке-шешемнен де бетер болып, туғанымнан тілегімді тілеп, азамат болып қалыптасуыма кім ондай ерекше ықпал етті?! Кім ондай жағдай жасады?! Неге екенін білмеймін, марқұм мен үшін неге де болса дайын еді.
Ол аяулы анам Мағрипаның соңынан ерген туған інісі еді, менің туған нағашым еді
Өмірімде дәл ондай нағашы бола білген жанды көрген емеспін
Дұрысында туған бауырымдай, ағамдай еді
Әкем мен шешемді керемет сыйлайтын
Аймұхан балаларының тұңғышы болғандықтан мен Бейсекеңе ерекше еркелеп, үйінде өстім
Оған қарап бой түзедім
Етек-жеңі кең, көңілі баладай, пейілі даладай кісі еді
75-ке иек артқан осы жасым ішінде мен туған жерімде ондай білімді, ­парасатты, мі­незге бай кісіні көрген жоқпын
Орыс тілін қайдан үйреніп, меңгергенін біл­меймін, өте шебер сөйлейтін
Абай­­дың, Пушкиннің, Есениннің, Ман­дельштамның, Пастернактың, Ахматованың өлеңдерін және сол кез­де жап-жас жігіт өзіміздің Олжас Сүлейменовтің «Адамға табын, жер енді» поэмасын жатқа оқитын
На­ға­шым осы бір қасиетімен қайран қал­ды­ратын.
Ол кезінде Аманкелді аудандық комсомол комитетінің бірінші хатшысы, аудандық «Социалистік шаруа» газетінің жауапты редакторы, аудандық атқару комитеті төрағасының бірінші орынбасары секілді қызметтерді үлкен абыроймен атқарды.
Білімділігі, тәжірибесінің молдығы сондай, ол Тың өлкесі кезінде өлкелік партия комитетінің бірінші хатшысы Соколовты қатты сынға алды
Бейсенбектің сондағы айтқан сыны: «Қазақтың құнарлы жерін жаппай жыртып, тозғыншылыққа ұшырату дұрыс емес
Егін егуге лайықты жерлер ғылыми тұрғыда әбден зерттеліп, анықталуы керек
Ал сіздер мұны ескермей отырсыздар
Екіншіден, Қазақстан тыңын игеруге түрмеде отырғандар мен маскүнемдерді қаптатып әкелдіңіздер
Олар біздің елімізге мәдениет пен инабат әкелудің орнына бұзақылық пен маскүнемдікті әкелді
Олар бұрын арақ ішуді қасірет деп білген қазақ халқына осы жаман әдеттерді үйретті
Сіздер осы жағын тереңірек ойланыңыздар
Егер мұндай өрескелдіктерге ­тыйым салынбаса, оның қазақтың елі мен жеріне жамандық әкелері сөзсіз
Сондықтан мен сізден біздің ұлттық менталитетімізге олардың зия­ны тимеуіне назар аударуыңызды сұраймын
Қазақ жері жамандықтың емес, жақсылықтың, өркениеттің ұясына айналуы керек
Біз сізден осыны талап етеміз!» деген сөздер болатын.
Белгілі жайт, оның сөздерін Соколов ұнатпады
Өлкелік партия комитетінің пленумында үндемегенімен, кейін Бейсекеңді қырына алды
Аудандық атқару комитетінің төрағасы болғалы тұрған оны «Тасты» совхозына директор етіп төмендеттіріп жіберді
Ұзамай Соколов өзі кетті
Ал Бейсекең болса «Тасты» совхозын тың жерден құрып, тасын өрге домалатты
Оның іскерлігін көрген аудан басшылары 1963 жылы ауданның қиыр шығысындағы Жыланшықта құрылғалы жатқан «Родник» совхозына тағы да директор етіп жіберді
Ол мұнда да жаңа совхозды аз уақыттың ішінде тік тұрғызды
Бірақ 1964 – қоян жылының сұмдық қысы үлкен ауыртпалық әкелді
Жылқы қырылды
Аудан басшылары жаманды жасырудың орнына, оны үрлеп асырды
Айғай-шу облысқа, Қостанай облысының бетіне жан қаратпайтын бірінші басшысы А.Бородиннің өзіне жетті
Андрей Михайлович Бейсекең басқарып отырған «Родник» совхозына обкомның көшпелі бюросын өткізуді шешті
Сонымен олар ауданға, одан шалғайдағы «Родникке» ұшақпен ұшып келді
Қалыптасып отырған жағдайды көздерімен көрді
Атын ұмыттым, облыстық ауылшаруашылығы басқар­масының сол кездегі басшысы, орыс азаматы Бородинге: «Андрей Михайло­вич, жылқының қырылуына Бейсенбек Абеновичтің ешқандай кінәсі жоқ
Бұл Құдайдан болған апат» деп сұқ саусағымен аспанды, сосын үздіксіз жауған жаңбырдан мұз болып қатқан шөп басын көрсетеді
Обкомның былайғы бюро мүшелері де оның сөзін бірауыздан қолдайды
Ал Бородин болса біраз ойланып, бұршақ болып қатқан өсіп тұрған шөп басын өз көзімен көріп, орынды айтылған жауапқа тоқтайды.
Енді Бородин Бейсекеңмен әңгі­мелеседі
Оның орыс тілінде өте шебер сөйлейтініне таңғалады
Ол түнде Бейсекең үйіне қонады
Екеуі түні бойы әңгімелесіп, рақат бір күй кешеді
Алыста жатқан совхоздың қарапайым директорынан мұндай білімдарлықты, жан тазалығын көрген А.Бородин таңертеңгі шай үстінде:
– Бейсенбек Абенович, екеуміз дос болайық! Сен менен тұп-тура 12 жас кіші екенсің
Жылдас екенбіз
Екеуміздің дене бітіміміз де бірдей екен, кел, тондарымызды айырбастап киейік
Менің тонымды киген сайын сен мені есіңе ал, сенің тоныңды киген сайын мен сені есіме алайын! – дейді.
Бейсекең оның сөзіне еш қарсылық білдірмейді.
– Андрей Михайлович, мұныңыз мен үшін өте қуанышты оқиға! Сізге қайдам, маған үлкен сенім ұялатады
Сіз сияқты биікке көтерілсек, несі айып?! – дейді.
– Құдай қаласа, сен обкомның бірінші хатшысы түгіл, Қазақстанның бірінші хатшысы болуға лайық қазақсың! – дейді Бородин.
Содан былай екеуі дос болып кетеді
Қызметінен босатамын, қатаң жаза беремін деп келген обкомның бірінші хатшысының мына қылығы талайды естен тандыра жаздады.
Асыл әкем Аймұхан марқұм айтатын: «Сәбит, Аманкелдіге келген орыстың бәрі келесі күні Бейсенбек нағашыңмен құшақтасып бірге жүреді
Не пәлесі бар екенін білмеймін
Әйтеуір, адам алуға мұндай шебер адамды көрмедім» деп.
Расында, қайран Бейсекең жаратылысы бөлек адам еді
Ол адам баласымен ренжісу дегенді әсте білмейтін
Жұрттың бәрін бауырына тартатын
Достары өте көп болатын
Үйінен кісі үзілмейтін
Дастарқаны жиылмайтын.
Ол небәрі 40 жас жасады
Енді ойлап отырсам, марқұм тіптен қыршын кеткен екен
Осы 40 жылдың 4 жылға жуық уақыты Ұлы Отан соғысында өтті
Ол соғыста ерліктің сан рет тамаша үлгісін көрсеткен
Әттең, сол ерліктері еленбей қалған.
…Әлі есімде, 1965 жылдың қаңтар айының 4-жұлдызынан 5-жұлдызына қараған түн
Біз Бейсекең екеуміз Өскеменнен Алматыға бірге ұшып келе жатқанбыз
Салонда 78 адам болдық
Менің орным 77-нші орын еді
Бейсекең 73-інші орында отырған
Ойы­мызда ештеңе жоқ
Шығыс Қазақстан облыстық атқару комитетінің төрағасы, досы Бәкіжан Төртқаринге бір шаруамен барған едік
Ұшағымыз Алма­тыға қонуға таяп қалған
Кенет жантүршігерлік салдыр-күлдір болды
Ар жағын білмеймін
Көзімді ашсам жерде жатыр екенмін
Қасымда дәрігерлер мен медбикелер және Үкімет адамдары жүр.
– Тірімісіз? – дейді.
Басымды изеймін
Дауысым шықпайды
Естанды халдемін
Есімді ауруханада жиғанда аузымнан бірінші шыққан сөз:
– Бейсенбек Әбенов деген кісі аман ба? – деген екенмін…
Олар болса үндемеді
Менің сөзімді естімеген кейіп танытты
Ал мен болсам қайтадан естен танып, жатып қалыппын
Егер нансаңыздар, сол 78 жолаушыдан жалғыз аман қалған 77-нші жолаушы мен екенмін
Жұрт «Сәбитпен бірге бір орыс кемпірі аман қалыпты» деп қауесет таратып жүрген көрінеді
Ол өтірік
Алла Тағаланың ерекше алқауымен жалғыз аман қалған мен ғана
Мен сонда 24 жаста едім
Мүшелден шығуыма небәрі 7 күн ғана қалған
Сөйтіп мен 25 жасқа толған туған күнім – 12-қаңтарды Алматыдағы Үкіметтік аурухана төсегінде, өлі мен тірінің арасында қарсы алдым
Есімді жиған соң көпке дейін нағашымды ойлап, еңіреп жылаумен болдым… Бұл – мен көрген ең алғашқы сойқан апат болатын
Бұдан кейін де 6 рет ажалдан қалдым
Сол соққыдан кейін көрген сұмдық соққым ол – жанымнан артық көретін кенже ұлым Даниярымнан айырылу болды
Мен Бейсекеңнен айырылған соққыны аспанда көрсем, Даниярымнан айырылған алапатты қара жердің үстінде көрдім.
Бірі – туған нағашым еді…
Бірі – туған балам еді…
Жан басқа болған соң сүйретіліп, жүріп жатқан жайым бар…
Адамның қолынан ажалға қарсы не келеді?..
Алланың дегені болады.
Мен алғаш Бейсекеңнен айырылға­нымда қасымда әке-шешем бар еді
Солар сүйеу болды
Соларды арқа тұттым.
Ал Даниярымнан айырылғанымда қа­сымда аяулы жарым, қазақтың қай­рат­кер қызы Құралайым мен сүй­е­нішім, жан­бауырым Ғабитім мен ке­лінім Жанна болды, халқым болды
Елімнің асыл тұл­ғалары болды
Данияр­ым­нан айы­рылу – менің өмірімді мүлде басқа арнаға бұрды
Бұл қайғыны ешкімнің басына бермесін, – деп тілеймін.
Бұл күнде Иманжүсіп атамыз айтқандай: «Сыртым – сау, ішім – ауру»
Ойымнан Даниярыммен қатар Бейсекем де бір шықпайды
Оны қалай ұмытармын?
Қайран, Бейсекем! Менің ғана емес, елінің маңдайына сыймай 40 жасында құйрықты жұлдыздай ағып түскен нар тұлғалы нағашым!
Алла Тағала иманыңнан жарылқа­сын! Саған қазір де Жаратқан Иемізден о дүниенің барлық жақсылығын тілеуден жалықпаспын
Сен қайтыс болғалы да 50 жыл болғалы тұр
Осы 50 жылда еліңнің де, менің де басымыздан көптеген жайлар өтті
Бірақ елің де, біз де сені ұмытқан жоқпыз! Әрқашан жадымыздасың! Өз басым саған еліктеп өстім
Қолымнан келгенше өзің сияқты еліңнің адал перзенті болуға тырыс­тым
Біз өз ұрпақтарыңмен қатар сені ешқашан есімізден шығармай, қашан бұл дүниеден өткенше ардақтап өтетін боламыз
Сенің еліңе сіңірген еңбегіңді Аманкелді ауданының халқы әрдайым құрмет тұтады деп сенемін.
Сәбит ДОСАНОВ,
М.Шолохов атындағы Халықаралық және Қазақстан Республикасы Мемлекеттік сыйлықтарының лауреаты, Қазақстанның еңбек сіңірген қайраткері
