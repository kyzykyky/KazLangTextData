Осыдан бірер күн бұрын Алматыға сапарымда Герольд Бельгер ағамыздың хал-жағдайын білу үшін ол жатқан Орталық клиникалық аурухананың «жан сақтау» бөлмесіне арнайы кірдім
Асыл азаматтың жүрегі бірде өзі соғып, бірде аппараттың көмегіне жүгініп, қиналып жатыр екен
Жақын таяп, маңдайынан сипап, құлағына: «Білгір аға, мен келдім!» деп едім, көзі жыпылық-жыпылық етті де, көз тамшысы мөлт-мөлт етіп, төмен аға жөнелді…
Бар қазақ оны «Гераға» десе, мен алғашқы күннен бастап, «Білгір-аға» деп атап кеттім
Керемет білімді, дана адам еді
Герольд Бельгермен бірінші рет 2007 жылы танысқан болатынмын: сонда жақын араласатын тележурналистпен бірге ере барып, өзім қатты құрметтейтін, ардақ тұтатын жазушы, аудармашы ғұлама ағамызға жуырда ғана жарық көрген «Мен көрген соғыс» атты кітабымды өз қолыммен табыс еттім
«Қай елдің туғаны боласың?» деп сұрады ол қазақы қалыппен
Өзімді таныстыра кеттім
Біздің сыйластығымыз осылай басталған.
Ол қазақ елін өз анасындай жақын тартты, елі болса, оны өз перзентіндей еркелетіп, құшағын ашты
Ауруханаға түскелі де, оның жұбайына жан-жақтан телефон шалып, не арнайы келіп, жағдайын біліп, жәрдем көрсетуді ұсынған жанда есеп болмады
Халқымыз осылайша, бірлік-ынтымағын көрсетті
Құрметін, махаббатын паш етті.
Дәрігерлер де ұлт қазынасын құтқарып қалуға тырысқандай, жан салып жатты
Білгір-ағаның жүрек талмасы алтыншы рет ұстап тұр екен
Не деген жүрек?! Оның әрбір толқуы, толғанысы мен қиналысы қалың елінің талайлы тағдырымен тұтаса біткен
Елінің, мемлекетіміздің болашағына қатысты әрбір түйінді түйткілді ол жүрегімен сезініп, жүрегінен өткерді
Содан түскен ауыртпалық шығар бұл! Осынша зілбатпан жүкті көрінген адам көтере алмайды
Елдің жүгін ер ғана көтереді.
Герольд Бельгер көктемге жетпей, «Қой жылының» әз-Наурызын көрмей кетті
Бірақ ағамыздың өзіне табиғаттың осы жайма-шуақ шағымен жымдасқан жылылық, шексіз мейірімділік тән еді
Бүкіл бітім-болмысында ұлылық та, жылылық та ұялаған азамат болатын
Ерек ақылды, кенен ойшыл тұлға.
Білгір-ағамен үзбей сөйлесіп, кітап жазғанда, үнемі ақыл сұрап тұрдық
Көпіріп көп сөз айтпайтын
Ұлысымызға қайырымдылығы үшін 2007 жылы «Қазақстан ардагерлері» қауымдастығының атынан Герольд ағамыздың кеудесіне «Сауап» медалін таққанмын
Оны мақтан тұтатын
Өзі болса біздің ортақ мақтанышымыз еді.
Алматыға барған сайын хабарласып, хал-жағдайын сұрап тұратынмын
Сонда өзінің үздіксіз ізденіп, талмай талпынып жатқанын айтатын
Содан: «Кез келген шипажайды таңдаңыз, аға! Қаржысын көтерейік, тынығып алсаңыз!» деп қиыла сұрайтынбыз, ол табанды түрде бас тартатын
Еліне марапат үшін емес, парасат үшін қызмет ететін адал жан еді.
Алматыдағы Шоқанның ескерткішін айналып, ойланып келетін
«Шоқан баба иегін қолымен сипап, төмен қарап, тұңғиық ойға батып тұр ғой, мен де соның қасында ойланып, толғанып, үйге бет аламын» дейтін
Соңғы кезде жүретін жолы сол болды
Ол өмірден сол ойланған қалпы, адамдығы мен адалдығын, тазалығын сақтаған күйі өтті.
Біз болсақ, енді сол қимас күндердің елесіне елтіп, еске ала егіліп, ұлағатты ұстазымызға деген сағынышты көз жасымызбен жуамыз.
Жансақтау бөлмесіндегі көрініс әлі көз алдымнан кетпейді
Бәлкім, ағамыздың соңғы көз жасын көрген болармын
Сол сәтте білінген оның қолының сәл ғана қимылы жүрегіндегі қандай сезімімен байланысып жатқанын ұқпай, опындым
Білгір-ағаның маңдайында мең бар еді, еңкейіп, соны сүйдім
Сондай мең әкемде де бар еді, онымен кезінде солай қоштасқан болатынмын
Герольд Бельгердің інісі, тіпті баласы есебінде қолын соңғы рет қыстым…
Қазақстан Республикасы Парламенті Мәжілісінің депутаты, «Нұр Отан» партия­сы Фракциясының мүшесі, Ауған соғысы ардагерлері ұйымдарының «Қазақстан ардагерлері» қауымдастығының төрағасы Бақытбек Смағұл





