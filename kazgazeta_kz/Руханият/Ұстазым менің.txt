Ұстазым Омархан Жартыбаевты бірінші сыныпқа барғанда көрген болармын
Ол 1944 жыл
Бірақ есімде жоқ
Есімде сынып жетекшісі болған Дина Жәркеева қалыпты
Бұл ұстазым тірі
Жасы 92-ге келді
Ал мектеп директорын қаршадай балалар ойда сақтай қоймайды-ау деймін
Сонымен Омархан ұстазды мен 5 сыныпқа көшкенде ғана жадымда сақтадым
Ал өткен 4 жылда ол кісі сабақ берген жоқ, бетпе-бет кездескен емес
Сол себепті болар, мен көрмеген адамым сияқты сезімде болдым
Бірақ үлкен апайым Мәпиза: «Бөке! Мектепке келген директор қатал адам
Тәртіпті бол» деп мені жай қорқытатын
Оған да мән берген жоқпын
5 сыныпта оқып жүргенімде мектепте сабақ тәңертеңгі 8-де басталатын
Өйткені менің әкем салғызған мектепте түстен кейін де балалар сабақ оқитын
Әкем 1939 жылы мен оқыған мектепті «қастандықпен көлденең салғызды» деген жаламен «халық жауы» аталып, Сахалинге айдалып, сонда өмірмен қоштасқан.
Желтоқсан айы болса керек
Таңертең далаға шықсам қатты аяз екен
Мен сәл үйден кешірек шығып қалдым-ау деймін
Мектепке кірсем сабақ басталып қойыпты
Аулаға кіріп, қолымды уқалап жылытып тұр едім
Артымнан орта бойлы жалтыр бас (басы маған қазандай үлкен болып көрінді) бір аға келіп тоқтады
Маған қарап: «Балам, сабақтан неге қаласың?» деді
Мен: «Аға, күн суық екен
Әрең жеттім» деп жауап бердім
«Мені танисың ба?» деді
Мен: «Жоқ
Көрген сияқтымын
Сіз мұғалім боларсыз?» деп қарсы сұрақ қойдым.
«Онда жүр менімен
Екеуміз танысайық» деді қасқабас аға
Мен: «Аға, уақытым жоқ
Сабақтан қалып қойдым» деп жыламсырап жауап бергенім әлі күнге дейін көз алдымда.
Әлгі аға: «Жарайды, жүр
Екеуміз әңгімелесейік
Танысайық
Мұғаліміңе мен айтамын» деді
Сол кезде бұл ағаның бір бастық болуы мүмкін-ау деп келісім бердім.
Мектеп Абыралы тауына параллель салынған
Бір қабат ұзын дәлізі бар болатын
Екі жағында бөлме-бөлме
Шамасы 20-30-дай бөлме-ау деймін.
Әлгі ағаның соңына еріп бір бөлмеге кірдім
Бөлме іші жылы екен
Шүберектен жасалған, дәптерлер салынған қапшығымды жерге қойдым.
Аға шешінді
Бір орындыққа отырды да: «Балам, кімнің баласы боласың?» деді
Мен: «Нәсеннің баласымын, атым Болатбек» дедім
Аға: «Е..е .
айналайын
Жақсының көзі, ұрпағы екенсің ғой
Ой, заман-ай
Әкеңді көрген емеспін
Бірақ күллі Абыралы, Қарқаралы елі сыйлаған өте сауатты, адамгершілігі мол азамат еді деп естідім» деді.
«Балам, жасыма «халық жауы» деген сөзді ұмыт
Әкең әлі-ақ ағарады
Ал сабақтан қалма
Жақсы оқы» деп мені сыныпқа алып келіп мұғалімге: «Болатбекпен екеуміз әңгімелестік
Мен кешіктірдім
Кешіріңіз» деді
Ұмытпасам, мұғалім Аймаш Нұрпейісов қой деймін.
Міне, осылайша тұңғыш рет Омархан ұстазбен таныстым
Мектептің директоры екенін білдім
Осыншама мені жылы жүзбен әңгімелескеніне әлі күнге дейін таңғаламын
Өйткені кейінгі жылдарда ол кісімен жиі дәлізде кездесіп амандасқанда басын ғана изеп өте шығатын еді
Халықтан: «Сөзді жөнді естімейді
Ешкімде жұмысы жоқ
Көп адамдармен араласпайды» деген сияқты сөздерді естуші едім
Ал мен Омархан ұстаз адамгершілігі мол, тәртіпті қатал сақтайтын, тамаша азамат деп есептедім.
Омархан ағаның өмір жолы сол заман­дағы көптеген жастардың тағдырына ұқсас екен
Ағамыз ерте ата-ана­сынан айырылған, ерте еңбекке араласқан, сол заманның солақай заң­дарын, адамдардың азаптарын көзімен көріп, өз басынан өткерген азамат
Мен қанша жыл білсем сонша жыл: «Омархан ұстаз өте ұстамды, көп сөзі жоқ
Бір-екі ауыз сөзбен ойындағысын орындата алатын ұстаз» деп білдім.
Омархан ұстаз жоғарғы кластарда математика сабағын жүргізді
Оның сабақ беру әдісі ерекше еді
Сабағын түсіндіретін
Ешқандай оқулыққа қарамай, қолында бір жапырақ қағазына анда-санда қарап, тақтаға есебін жаза беретін
Тақтаға қарап тұрғанның өзінде арт жағында отырған оқушылардың немен шұғылданып отырғанын сезген сияқты көрінетін: «Бәленбаев … тыңда» дейтін.
Келесі сабақта бірде сұрайтын, енді бірде сұрамай келесі сабақты түсіндіретін.
Біз 9 сыныпқа көшкенде алгебра деген сабақта ма, әлде геометрия ма, солардың бірінде «Жартыбаев ережесі» деген есепті оқыдық
Республикаға танымал, үздік мектеп директоры болды
Соғыс кезінде жасаған көмегі үшін Иосиф Сталиннен алғыс алған.
Омархан Жартыбайұлының өмір­баянын ешкім білмеді десек өтірік болар
«Бірақ толық білемін» деген бірде-бір жанды Абыралыда кез­дес­тірген емеспін
Омекең: «Мен мынадай жолдан өттім» деп ешкімге өткен өміріне шағым жасап көрмеген ұстаз.
Өз басым ұстазымның қай жердің азаматы екенін білген емеспін
Мектепті бітіріп, Ташкенттен жоғары оқу орнын аяқтап келгеннен соң Алматыға қызмет бабымен Семейден ауысып келгенде көшеде кездейсоқ кездесіп қалдым.
Көшеде кетіп бара жатқан адамның жүрісі маған таныс адамдай көрінді
Соңынан еріп отырып таяп барып Омархан мұғалім екеніне көзімді жеткіздім
Таяп келіп: «Ассалаумағалейкүм, ұстаз» деп сәлем бердім
Ол тоқтап тұрып қалды да маған тесіліп қарап: «Сен кімсің? Танымадым ғой» деді.
Мен: «Мұғалім, 20 жылдан асты
Әрине, танымайсыз
Мен оқу­шыңыз боламын
Нәсенов Болат­бекпін» дедім
Ұстаз менің сөзімді естіңкіремегендей көрінді
Мектепте жүргенде де ол кісінің есту қабілеті төмен екенін білетін едім
Мен қайталап айттым.
Таяп келіп: «Рахмет, айналайын
Кешір мені
Көп жыл өтті
Сендер көпсіңдер
Мен жалғызбын ғой» деді.
Ұстазым зейнеткерлікке шыққан екен
Мен: «Мұғалім, мен осы Алматыда қызмет істеймін
Үйге жүріңіз, әңгімелесейік» дедім
Ұстаз: «Рахмет
Мен ертең қайтамын» деді
Ол кісімен кездескен жерім біздің үйге таяу жер болатын
Мен: «Мұғалім, мен мына үйде тұрамын, жүріңіз
Өзім шығарып саламын» дедім
Ұстазым жы­миып: «Жарайды
Көп отырмаймын
Өзің апарып сал жатқан жеріме» деді.
Міне, осылайша ұстазыммен кез­десіп, кеңірек әңгімелесудің сәті түсті.

Ұстаздың әңгімеге өте сараң екенін білемін
Мен ептеп-ептеп ол ағаның өмірбаянын сұрай бастадым, ептеп-ептеп бүкіл өмірбаянын толық болмаса да әжептеуір айтып берді.
Ол 1912 жылы тудым деген еді (Балалары 1913 жылы деп есептейді)
Жас кезінде ата-анасынан ерте айырылыпты
1928 жылғы кәмпескелеу кезінде Абыралы ауданының Ақбота болысында бүгінгі Курчатов қаласына таяу жерде қыстаулары болыпты
Көптеген ағайындары Бийск, Барнауыл, Кемер деген қалаларға көшіп кеткенін есіне алды
1931 жылғы Абыралы көтерілісі кезінде 15-20 адамның көршілес «Майлықара» жағында көтерілісшілерге барып қосылғанын, артынан біразының атылып кеткенін де еске алды.
Туған жері осы Ақбота болысы екен
1931 жылғы көтерілістен кейін Бесқарағай ауданының «Беген» атты ауылында біраз жыл тұрып, 8 сыныпты бітіргенін, содан кейін оқу мүмкіндігі болмай, Семейге келіп, екі-үш айдай әртүрлі жұмыс істеп сол кездегі пароходта істейтін азаматтарға еріп Өскеменге, одан кейін Риддер қаласына барып, фабрика-завод училищесіне түсіп, слесарь-сантехник мамандығын игереді
Сол жерде шахтада екі-үш жыл жұмыс істеп табыс табады
Осы кезде Семейге жұмыс жағдайымен келіп, бір ағайындарының үйіне келгенін, сонда әкесінің ағайындарымен танысқанын еске салды.
Ұстаз: «Менің өмір жолымның ерекше бір тамаша жолға түсуіне осы сапарым әсер етті
Осылайша бақыт сапарым басталды» деп жалғады әңгімесін.
Арасында үн-түнсіз отырып қала­ды
Мен: «Әрі қарай жалғаса екен, қалайша ұстаз болды екен?» деп құ­март­тым
Шыдамсыздана естігім келді
Ал ұстазым сабырлы мінезіне басып, әңгімені сараң айтып, әрі қарай айт­қысы келмегендей болды
Мен қыс­таған жоқпын
Сонымен әңгімеміз аяқталды.
«Бөкежан! Рахмет
Мені шығарып сал» деді
Такси шақырдым
Үйіне дейін апардым
Сонымен кездесуіміз біраз уақытқа үзілді
Екі-үш жыл өткен соң жұмыс жағдайымен Семейге келдім.
Пединститутке бір мұғалімге жолығуға келсем, ұстазым шығып келе жатыр екен
Енді мені таныды.
Бірақ көп сөйлеспей кетуге беттеді
Мен: «Мұғалім, мен сізді сағындым
Сіз сүйікті ұстазымызсыз
Бір жерге барып отырып әңгімелесейікші» дедім
Омекең: «Уақытым аз
Бірақ жүр» деп саябаққа таяу жердегі кафе ма, мейрамхана ма біреуіне бардық
«Ішімдік ішпейміз» деді
Құлағы бұрынғыдан да естіңкіремейді екен
Бір бұрышқа барып отырдық
Әңгіме арасында: «Аға, сіз қалай математик болдыңыз?» дедім.
«Ой, айналайын ол ұзақ әңгіме
Бірақ білгендерің дұрыс болар
Менің өміріме жол салған Дәукеевтер: Жүсіпбек (Шығыс Қазақстан облыстық атқару комитеті төрағасының орынбасары, облыстық оқу бөлімінің бастығы, Семей пединституттың ұстазы), ­Кенжебек, сол кезде Семей облыстық оқу бөлімінің бастығы.
1934 жылы Риддерде шахтада істеп жүргенде 7 адам бір жарылыста шахтаның астында қалдық
Құдай сақтап аман қалдық
Менің оң жақ құлағым естімей қалды
Сол жақ құлағым әрең еститін болды.
Жарты жылдай Семейге әкеліп емдеді
Біраз тәуір болғандай едім
Бірақ сол жылдардан бері есту қабілетім әлсіреді
Шахтаға қайтадан барудан бас тарттым
Сол кезде бір ағайынның үйінде Дәукеев Кенжебек кездесті
Менімен жасты екен
Ол кісі жасымды сұрап, не бітіргенімді білді
«Сен пединститутке, физика-математика факультетіне оқуға түссең қайтеді» деді
Мен ойламаған жерден болған ұсынысқа сасып қалдым
Сол кезде Кенжекең: «Мен сені ағаңмен таныстырамын
Ол кісі бізден 5-6 жас қана үлкен
Бірақ өмір тәжірибесі мол
Сен бізге ағайындас азаматсың
Әкеңді ол кісі біледі» деді.
Ертеңінде Жүсіпбек ағамен таныстырды
Ол аға: «Қарағым-ау, сен осы уақытқа дейін қайда жүргенсің? Неге келмей жүрсің? Ағайындарың айтпады ма?» деп сұрай бастады
Мен: «Аға, әке-шешемнен ертеде айы­рылдым
Бір ағайындарым кешегі көте­ріліске байланысты жер аударылды
Мен ешкімді білмеймін» дедім
Осылайша ұстаз болып шыға келдім» деп әңгімесін аяқтады.
Омархан аға республикада ең білімді математик болды
Оқулыққа есептері де кірді
1952 жыдары республикалық мұғалімдер съезінің делегаты да болып сайланды.
Омекең өте қарапайым еді
Осы атақтарын ешкімге айтқан емес
Әмина атты жары орыс тілінен сабақ берді
Артық сөзі жоқ тамаша ана еді
Тоғыз баланы өсіре жүріп, еңбек ету де әрбір жанның қолынан келмес.
Омекең Абай ауданында, одан кейін «Беген» совхозында мектептің директоры болып еңбек етіп өмірінің соңғы жылдары қатардағы ұстаз ретінде жастарға үлгі көрсетті.
Болатбек Нәсенов, 
тарих ғылымдарының 
докторы, экономика
ғылымдарының кандидаты, құрметті профессор
