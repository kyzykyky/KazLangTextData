Өткенге үңілсек
Бүгін әңгімемізге өзек болып отырған «Қазақ тұлпары» жауапкершілігі шектеулі серіктестігі облыс орталығымен іргелес жатқан Қостанай ауданының Заречный поселкесінде орналасқан
Қазір оны осы елді мекендегі еңбектеген баладан еңкейген ақсақалға шейін біледі десек, артық айтпаған болар едік
Жақында осы ұжымның басшысы Нәбидолла Кикебаевпен тілдесіп, көкейде жүрген көптеген сұрақтарымызға нақты да тұжырымды жауап алдық.
Бұл аталған ұжым қазіргі таңда Қазақстан Рес­публикасы Ауыл шаруашылығы министрлігіне тікелей қарайды
Өткен жылы ұжым өзінің 125 жылдығын атап өтті
Соған орай, республикалық ғылыми конференция өткізілді
Оған Қазақстанның түкпір-түкпірінен көрнекті ғалымдар мен жылқы шаруашылығына тікелей қатысы бар қонақтар қатысты.
Көзі қарақты оқырманға кеңінен таныстыру үшін осы асыл тұқымды жылқы зауытының өткен тарихына шолу жасап өтелік
Кейбір дерек көздеріне қарағанда, осынау бүкіл елімізге белгілі шаруашылық кезінде Ресей патшасының 1888 жылғы қаңтар айында берілген пәрменді жарлығына сәйкес дүниеге келіпті
Қазіргі күнге дейін сақталған бірер атқораның, кеңсенің іргетасы сол уақытта қаланған көрінеді
Сол кезде Ресейден асыл тұқымды 50 айғыр әкелініпті
Содан патшаның жарлығына сүйенген орыс офицерлері жақын жердегі қазақ байларынан үйір-үйір жылқылардың арасынан тек қазанат құлындар ту биелерді олардың пікірімен санасып жатпастан зордың күшімен алыпты.
Не керек, шамалы уақыттың ішінде жыл он екі ай тебінде жүрсе де қоңын бермейтін, қанша мінсе де арымайтын, төзімді, кәдімгі белі мықты қазақы тұқымнан 300 қыл құйрықты іріктеп, зауытқа жеткізген
Сонда олардың көздегені қазақ жерінің жағдайына, табиғатына шыдамды әскери мініс аттарының санын көбейтіп, дайындап шығару еді.
Сөйтіп, осы мақсаттарына жетпей тынбады
Қазақтың қазанаты мен Ресейден жеткізілген айғырлардан будандастырылған тұқым едәуір артқан
Бертіндегі Кеңес Одағы дүрілдеп тұрған кезде де зауыт тоқтамай үздіксіз жұмыс істеп тұрды.
Көпті көрген көнекөз кісілердің баяндауына қарағанда, сонау Ұлы Отан соғысына қажетті әскери аттардың дені осы біздің Қостанайдан алыныпты
Сол күндерден хабар беретін деректер мен дәйектер зауыттың мұражайында әлі күнге дейін сақтаулы тұр.
Бұл күнгі бағымдағы 300-ден астам жылқының арғы тегін білу қиын емес
Міне, осының бәрі де кезінде аса мұқияттылықпен ғылыми түрде нақтыланып жазылған
Сондықтан да біз қазақтың нағыз қазанатының тегі осы Қостанайда болған деп кез келген жерде ауыз толтырып айтсақ жаңылмаймыз.
Қазанат – қазақтың мақтанышы
Осы орайда кешегі тың және тыңайған жерлерді игеру саясаты тек шабындықтарға ғана емес, асыл тұқымды жылқыға да зиянын тигізгендігін айтып өткеніміз орынды болар
Өйткені сол коммунистік партияның тікелей басшылығымен жүзеге асырылған кезеңде қазақ даласына қаншама техника келгенін көзі ашық, көкірегі ояу зерделі қауым зерделей берер.
Сондай техника әкелінген соң, енді жылқы бұрынғыдай жаппай арбаға жегу, міну, тұрмыстан да, шаруашылық жүргізуден де бірте-бірте ысырыла берді
Сол себептен жылқы шаруашылығының дамуына, оның тұқымын асылдандыру сынды маңызды жұмыстар ақсады
Қостанайдың атақты жылқы зауытында жұмыс тоқырап, тұлпар болады деп үміттеніп жүрген қылқұйрықтың тұқымы да азая бастады.
Бұл салаға көңіл аз бөлінгендіктен, бұрынғы дүрілдеп тұрған жылқы ша­руа­шылығы Қостанай ауданына қарасты Заречный деп аталатын үлгі-тәжірибе шаруашылығының қатардағы бес бөлімшесінің біріне айналды.
Өйткені әлгі ірі шаруашылық бұл саладан басқа қалған бөлімшелерде егін егіп, сүт өндіру бағытын ұстанды
Ірі қараны дамытуға көп көңіл бөлді, бақша да өсірді
Себебі шаруашылық жылқысыз да пайдаға шаш етектен малынып отырды.
Жылқы шаруашылығының өркендемей, бір орында тұрып қалғандығы да сондықтан
Басшылар да бұл салаға жеткілікті мән бермеген секілді
Сондықтан болар, аталмыш зауытта сатылмаған жылқылар қораларға сыймай толып кеткен.
Күтімдегі асыл тұқымды айғыр­лар­ды жергілікті тұрғындар да сатып алмаған
Себебі ол спорт мақсатына пайдаланатын жылқылар еті майсыз сіңір келеді де, пайдалануға жарамайды.
Жылқы да қазақтың ұлттық, елдік мақтанышы болып саналмайды ма? Өз алдымызға егеменді мемлекет болған соң, назардан тыс қалған мәселе қайтадан қолға алынды.
Осынау мәселенің орайлы шешімін табуына Елбасының да тигізген ықпалы ерекше
Ал 2000 жылдан бері Қостанай жылқы зауытының жұмысы оңға басты.
Сол уақытта Қостанай жылқы зауытының тізгіні осы сала­ның білгірі Нәбидолла Ақанұлы Кикебаевқа тапсырылды
Іскер азамат ә дегеннен жұмысқа қызу кірісіп, жаңа ұжым құрды
Директордың ғылыми жұмыстар жөніндегі орынбасарлығына ауыл шаруашылығы ғылымдарының докторы Сейілхан Рахмановты шақырды.
Ұжымдағы өзгеріс жылқыларды қазіргі уақыт талабына сай бұрынғы ғасырларда мініс пен жегуге арналған жылқы тұқымынан гөрі, спорттық мақсаттағы жылқыларды дайындау басталды
Бұл күндері әлемдегі өркениетті елдердің бәрі де спортқа қарай бетбұрыс жасап жатыр
Соны да бұлар басшылыққа алды.
Нәбидолла Ақанұлы ең алдымен жылқы тұқымын асылдандыруды, яғни алыс-жақын шетелдердегі асыл тұқымды айғырлардан тұқым өрбітуді қолға алды.
2002 жылы көрші Ресейден Скиф пен Тотенхем атты екі айғырды сатып алды
Жұртшылық есіне сала кетер бір жайт, ағылшын тұлпарларынан тараған бұл жылқы тұқымдарының арғы ата-тектері де осал емес
Сонау мұхиттың арғы жағындағы Америкада өсірілген Трипл Бак пен Ресейдің Флагман деген айғырларының тұқымдары еді.
Жылқы зауытының басшылары бастаған игі іс одан әрі жалғастырыла түсті
Тынымсыз ізденістің нәтижесінде шетелдерге сапар шекті
Соның нәтижесінде Ұлыбританиядан Масси Сэраф, Ривэр Бей, Норсангер Абби атты және Ресейдің Терск жылқы зауытынан Виниту, Беспокойный деген айғырлар әкелінді.
Шындығына келсек, жылқы зауытының алдында тұрған басты мақсаттың бірі – сонау жылдары бұл салаға деген салғырттық көзқарастың кесірінен жоғалып кеткен қазанатымызды қайтадан өмірге келтіру болып отыр
Ал осы жылқы ұлттық мақтанышымыз екендігі айтпаса да түсінікті болар.
Осы арада бір тоқтала кетер мәселе, орыстар мен украиндар тұқымы жоғалып кеткен «Русская верховая», «Украинская верховая» секілді жылқы тұқымын сонау өткен ғасырдың 70-90-шы жылдары қайта өмірге әкелген көрінеді.
Бұл бір жағы кешегі Кеңес Одағында Мәскеуде жоғары билікте отырғандардың оларға бүйректерінің ерекше бұрғанын да байқатса керек
Біздің еліміздегі ғалымдарға сол бұрынғыша ет мақсатындағы жылқы тұқымының сапасын жақсарта түсуге нұсқау беріліпті.
Ресейліктер болса, өздерінің әлгі аталған «Русская верховая» жыл­қысын дамыта түсу үшін көптеген жылқы зауыттарындағы асыл тұқым­дарды өздеріне үйлесім­ділікпен шебер пайдалана білді
Айта берсек, әңгіме көп
Оның бәрін бір мақалада баяндап шығу мүмкін емес.
Зауыттың болашағы зор
Осы мақаланы жазу барысында зауыттың «Осиновка» деп аталатын бөлімшесіне де атбасын тіредік
Қазіргі таңда бұл елді мекенде жылқыға жем-шөп, астық өсіріледі
Арпа, сұлы, бұршақ та бар.
Жылқылар да азықты таңдап-талғап жейді
Мәселен, оларға шөптің «Еркек шөп», «Жоңышқа», «Судан» секілді сорттары дайындалып, белгілі бір рацион бойынша беріледі.
Осы орайда, бұл күндері зауыт бойынша 150-ден астам адам жылқы шаруашылығын өркендету жолында аянбай жұмыс істеп жатқандығын да айтып өткен жөн
Олардың бірқатары қораларда тұрған асыл тұқымды жылқыларды күтумен әрі баптаумен шұғыл­данады
Соңғы жылдары бұл жерде қолда бар техникаларды уақыт талабына сай жаңартып, жаңғыртуға да көп көңіл бөлінген.
Зауытта болып, басшылармен сөйлескен­нен кейін ортақ мақсат жолында жұдырықтай жұмылған ұжым­ның жанынан болашақта ғылыми зерттеу институтын ашуға да толық мүмкіндік бар екендігіне көзіміз жетті.
Мұндағы екі зертханада қазіргі талап­қа сай келетін білікті ғалымдар да бар екен­дігін білдік
Осы қозғалып отырған мәселе елі­міз­дегі жылқы шаруашылығы мен ат спортын дамытуға тікелей атсалысып жүрген азамат­тардың тарапынан да қолдау тауып жүрген көрінеді.
Тағы бір тың жаңалық, кәсіпорын біраз жылдардан бері дәнді дақылдар өсіріп, оны сатумен айналысуда екен
«Құлыным-ай» деп аталатын жаңа жем түрі шығарылды
Оған білікті мамандар тікелей кірісіп, ғылыми негізде дәлелдеген соң өздеріндегі құлындарға беріп көрді
Біраз жылдан бергі жүргізілген ғылыми жұмыс осылайша өз нәтижесін көрсетіп, мұндағы көз майын тауыса ғылыми зерттеумен айналысып жүрген ғалымдардың ертеңгі күнге деген сенімдерін арттыра түсуде.
«Қазақ тұлпары» ауапкершілігі шектеулі серіктестігінің басшысы Нәбидолла Кикебаевты қызмет орнынан кездестіру қиын
Өйткені ол көбіне жылқы шаруашылығына байланысты ғылыми жұмысты бүгінгі уақыт талабына сай дамыту, осы саланы өркендету мақсатында шетелде іссапарда немесе зауыттағы білікті мамандардың арасында пікір алысып жүреді.
Аталған жылқы зауытының өркен­деуіне қомақты үлес қосқан белгілі ғалым, ауыл шаруашылығы ғылым­дарының докторы Сейілхан Рахманов қызмет бабымен өз саласы бойынша Алматыға ауысты
Кезінде ғылымдағы қос құрдас Қостанай облыстық меценаттар клубы «Қазына» сыйлығының лауреаты атанған болатын.
Нәкеңнің Қостанайдағы жылқы зауытын басқарғалы бері халық арасында құрметке бөленгені де көпшілікке аян
Осы мақаланы дайындау барысында бірқатар азаматтармен де тілдескен едік.
Жақсылық Төлеубаев, кәсіпкер:
– Нәбидолла Ақанұлы ғылымдағы жетістігімен әріптестеріне өте сыйлы
Ауыл шаруашылығы ғылымдарының докторы, академик, аяулы жары Айман да ғылымға берілген жан

Ізденімпаз бауырымыз жылқы зауытын қолға алғалы бері осы саланы өркендетіп қана қойған жоқ, ұлттық ат спортын жандандыруға да қомақты үлес қосты
Оның қамқорлығындағы шабандоздар талай додаларда топ жарды
Өз басым, олар әлі де талай биіктерді бағындыратынына сенімдімін

Нұрғали Бәкірдинов, облыс орталығының тұрғыны:
– Өткен жыл жылқы зауыты үшін табысты болды
Олар өздерінің 125 жылдығын атап өтті
Соған орай, ұжымдағы білікті мамандар сый-құрметке бөленді
Сол кезде де Нәбидолла Ақанұлының тек білікті ғалым ғана емес, қам­қор басшы екендігіне көзіміз әбден жетті.
– Жылқы – киелі жануар
Ол жеті қазынаның бірі екендігі белгілі
Қазақ «Жылқы – мінсең көлік, жесең ет, ішсең қымыз» деп те босқа айтпайды
Жаңа басталған жыл барша қазақ еліне құт-береке, молшылық алып келсін

Жалпы, жылқы жылы – нағыз шығармашылық жылы деседі
Сондықтан республикамыздағы беделді «Ана тілі» газетінің және басқа да басылымдардағы қолына қалам ұстаған журналистер қауымын осы жыл тың табыстармен қуанта беретіндігіне өз басым нық сенімдімін, — дейді академик, ауыл шаруашылығы ғылымдарының докторы Нәбидолла Ақанұлы.
Оразалы ЖАҚСАНОВ
Қостанай
