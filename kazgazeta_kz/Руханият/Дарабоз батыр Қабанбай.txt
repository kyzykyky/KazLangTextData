Қазақтың тарихында, жаугершілік замандарда еліне қорған, халқына пана батырлар аз болмаған
Ерен ерліктің, айтулы қаһармандықтың үлгісін көрсеткен жаужүрек батырларын елі де ардақ тұтып, бағалай білген
Уақыт көші алға жылжыған сайын олардың мәртебесі биіктемесе, еш төмендемесі анық
Мұны айтып отырған себебіміз, жуырда Алматы облысының орталығы Талдықорған қаласының І.Жансүгіров атындағы Мәдениет сарайында қазақтың әйгілі батыры Қаракерей Қабанбайдың 325 жылдығына арналған «Дарабоз батыр Қабанбай» атты ғылыми-тәжірибелік конференция өтті
Жиынға зиялы қауым өкілдері, тарихшы ғалымдар, әдебиеттанушылар, мәдениет пен бұқаралық ақпарат құралдарының өкілдері қатысты
І.Жансүгіров атындағы Мәдениет сарайына жиналған көпшілік Қабанбай батырдың ерлік істері, даңқты қолбасшылығы, азаматтығы және қайраткерлік қырлары жөнінде деректер мен пайымдарды тыңдады
Конференция батыр рухына тағзым етіп, тұғырлы ескерткішіне гүл шоқтарын қоюдан басталды

Алматы облысы әкімінің орынбасары Жақсылық Омаров қатысқан алқалы жиында сөз сөйлеген баяндамашылар, ғалымдар өз тұжырымдарымен, көзқарастарымен бөлісіп, ой-пікірлерін ортаға салды
Ғылыми басқосуды Алматы облыстық мәдениет, архивтер және құжаттама басқармасының басшысы Ақан Әбдуәли ашып, Қабанбай батырдың мерейтойы еліміздің түкпір-түкпірінде өтіп жатқанын, бүгінгі конференция соның заңды жалғасы екенін айтты
Жиында баяндама жасаған тарихшылар Қабанбай батырдың тұлғасына бүгінгі заман тұрғысынан баға беріп, көптеген жайттарға тоқталды
Осыған орай сөз сөйлеген баяндамашылардың ой-пікірлерін ықшамдап беруді жөн көрдік.
Ахмет ТОҚТЫБАЙ, тарих және ­этнология институтының бас ғылыми қызметкері,тарих ғылымының докторы:
– Қабанбай батырдың атағы ерте шыққан
«Қабан» деген сөз тарихта бас батыр, бас қолбасшы деген ұғымды білдірген
Бұлай деп оны кезінде қалмақтар атаған екен
Ерен ерлігін, жаужүрек батырлығын мойындағаннан осылай деп атап, құрметтеген
Қазіргі таңда ауызша айтылған тарихи материалдар бойынша Қабанбай батыр жайындағы деректерді зерттеудемін
Жалпы Қабанбай есімі қазаққа ғана емес, түркі-мұсылман халықтардың көпшілігіне жақсы таныс
Қарап тұрсақ, сонау жаугершілік замандардағы халықтардың бүгінгі ұрпақтарының жадында сақталып қалған
Тіпті Қабанбай дүниеден өткеннен кейін де оның есімі түркі-мұсылман халықтарында ұранға айналғанын көруімізге болады
1864 жылы дүнгеннің Бур деген атақты батыры қытай басқыншыларына қарсы шабуыл жасар кезде Қабанбайдың ұлы Әділбектен батырдың сауытын алдырып киіп, қолына туын ұстап, «Қабанбайлап» ұрандап шапқан
Заманында Абылай хан мен Қытайдың императоры шекаралық сауданы дамытуға байланысты уағдаласқанда, Абылай хан қазақ шекаралық саудасының басшылығына Қабанбайды тағайындапты
1758 жылы Қабанбай жылқы саудасын жүргізген екен
Сонда Үрімжі базарына Қабанбайдың 300 жылқы әкеліп, өткізгені туралы тарихи дерек бар
Оны алғаш тапқан Кузнецов есімді новосібірлік тарихшы
Қабанбайдың Қытай императорымен келіссөз жасағанда өз қолымен басқан мөрі де табылып отыр
Бұл орайда бір айта кетерлік маңызды жайт, қазір бізде ауылдық, аймақтық батырларды халықтық батырға айналдыру үрдісі бар
Бұл дұрыс емес
Өйткені тарихта әр батырдың өз орны болған
Батырдың да маршал, генерал, сержант тәрізді шендері бар
Онбасы, жүзбасы, түменбасы деген сияқты
Осыны ажыратып үйренуіміз керек
Қазақ тарихындағы батырларымыздың өмірі мен қызметін зерттегенде осындай мәселелерге сақ болуымыз керек
Барлығын бірдей ұлы қолбасшы деп дәріптеуге де болмайды
Қорыта айтқанда, Қабанбай батырдың тұлғасы арқылы бүгінде біз ұлттық-елдік патриотизмді жастар арасында кеңінен ­насихаттауымыз керек.
Кәкен ХАМЗИН, әл-Фараби 
атындағы ҚазҰУ-дың профессоры, 
филология ғылымының докторы:
– Дарабоз бабамыз қолдан жасалған, әсіреленген тұлға емес
Талғампаз да сабырлы тарихтың, салиқалы елдің бел баласы
Хақтың қазаққа тартқан ерекше сыйы
Қазақ ғылымының басында ұлы әл-Фараби, қазақ тарихнамасының бастау-бұлағында Қадырғали Қосымұлы мен Мырза Хайдар Дулати сынды ұлы тұлғалар тұр
Заманалы қазақ сөз өнерін қалыптастырушы ұлы Абай деп айтып та, жазып та жүрміз
Ендеше қазақ әскери өнерін тиянақтаушы, ұлттық әскери стратегия мен тактиканы реформалаушы ұлы қолбасы Қаракерей Қабанбай дей алатын шығармыз
Оған ешкімнің таласы болмауға керек
Өзге елдердің даңқты қолбасыларынан Қаракерей Қабанбайдың қай еңбегі, қай жолы кем? Ұлтымыздың ұлы қолбасшысы ұлт-азаттық майданына басшылық жасады, елін басқыншылардан тазартты, әділетті соғыс жүргізді
Басқалардың жеріне де, байлығына да көз алартқан жоқ
Демек, ол – қазақ ұлысының іргесін бекіткен, ұлттық аумағымызды межелеп берген ұлы мемлекет қайраткерлерінің бірі
Қазір еліміздің аумағында 25 мыңдай мәдени-тарихи ескерткіш бар екен
Енді ұлы қолбасшыға арналған арнайы әскери, дипломатиялық мұражай сол қатардан орын алуы қажет
Сонымен қатар Қаракерей Қабанбай батырдың ғылыми жағынан тиянақталған ғұмырнамасын шығару кезекте тұрған үлкен шаралардың бірі деп білемін
Осыларға қоса жаңа деректермен толықтырылған «Қаракерей Қабанбай батыр» энциклопедиясын дүниеге әкелу де – ауқымды шаруалардың бірі
Оның үстіне Қаракерей бабамызға арналған көп сериялы көркем фильмнің сценарийін, түсірілімін қолға алатын мезгіл де жетті.
Камал ӘБДІРАХМАН, «Қаракерей Қабанбай батыр» қоғамдық қорының төрағасы:
– Күдік пен күмән Қабанбай батырдың туған, жерленген орны туралы анда-санда шығып қалады
Мен осы мәселе, яғни «Қабанбай батыр қайда туып, қайда жерленді?» деген сұраққа қысқаша ғана жауап бермекпін
Бұл үшін, ең алдымен, аңыз-дастандарға, шежіреге арқа сүйейміз
М.Әуезов атындағы Әдебиет және өнер институтының қолжазбалар қорында бабамыз туралы 18 дастан сақтаулы
Олар Қазақстанның әр түкпірінен және Қытайдан 1927 жылдардан бері жиналып алынған екен
Міне, осы жылдарда соңғы демі шығар алдында Қабанбай батыр мынадай аманат айтады: «…Жиылып тегіс ас беріп, Ту биені сойыңдар
Арқаға арнап, бейіт соғып, От орныма қойыңдар»
Арқа туған жері екенін нақты айтқан
Қысқасы, аңыздар мен дастандар Қабанбай батырдың Арқада туып, сонда қайтқаны, жерленгені жөнінде бірауызды
­Сонымен қатар Қабанбай батырдың үшінші атасы Байжігіт Арқада, Нұрада ғұмыр кешкені анықталды
Тағы бір дерек — 1931 жылы Қабанбай батырдың тікелей ұрпағы Қыдырмолда жырау Әбдікәрімов Ақмолаға айдалып барыпты
Одан амалын тауып қашып, қаладан 25 шақырымдағы Қабанбай батырдың моласына келіпті
Қыдырмолда «Ер Қабанбай» қиссасын жазған
Қиссада Қабанбай батырдың атамекені туралы: «Ежелден мекен етіп жүреді екен, Ащысу, Есіл, Нұра, Сарыбелді» деп Дарабоздың туған жері дәл аталады
Ащысу Қабанбай кесенесінен 37 шақырым жерде.
Нұрдәулет АҚЫШ, М.Әуезов атын­дағы Әдебиет және өнер институтының бөлім меңгерушісі, филология ғылымының докторы:
– Бүгінгі қазақ романдарының бәрінде болмаса да, Қаракерей ­Қабан­бай образының бейнесі жекелеген шығармаларда жасалып келеді
Олардың ішінде Жолдасбай ­Тұрлы­байұлының «Райымбек батыр», Қабдеш Жұмаділовтің «Дарабоз» дилогияларын, Ұзақбай Доспанбетовтың «Абылайдың ақ туы» трилогия­сын атап өтуге болады
Жолдасбай Тұрлыбайұлының «Райымбек батыр» романында екінші қатарда көрінетін Қаракерей Қабанбай бейнесінің де өз орны бар екендігі байқалады
Қазақ халқының тарихындағы елеулі жаугершілік кезеңдер туралы осындай шоқтықты дүниелердің қатарын Қабдеш Жұмаділовтің Қаракерей Қабанбай батыр тұлғасын негізге ала отырып жазған «Дарабоз» дилогиясын аттап өтуге болмайды
Жазушы Қабанбай тұлғасын біржақты суреттеумен шектеліп қалмай, оны әр қырынан ашып көрсетуді жөн санаған
Мысал үшін айтқанда, Абылайханның бас батыры болған тұлғаның көзсіз батырлығымен қоса, адамгершілік, азаматтық, шешендік, ағалық қасиеттері де суреттелген кезеңдерге ілесіп, әртүрлі сипатта дамып отырады
Бір сөзбен айтқанда – бүгінгі таңдағы қазақ романдарында Қабанбай батыр бейнесі жазушылар назарынан тыс қалып отырған жоқ
Бір романда тарихи тұлға толық ашылмағанымен, екінші шығармада басқа бір қырымен көрініп, тұтас алғанда, өзіндік дара тұлғасы толыға түседі
Қай шығармада болсын, Қабанбай халық тағдыры шешілетін елеулі шайқастарды әскери стратегиялық деңгейден мейлінше ұтымды ұйымдастыра алатын шебер қолбасшы, парасатты ақсақал, елге ие бола алатын тұтқа деңгейінде көрінеді.
Аман ТӨЛЕМІСОВ, І.Жансүгіров атындағы Жетісу мемлекеттік университеті гуманитарлық факультетінің деканы, тарих ғылымының кандидаты:
– Қабанбай батыр Қытай жазбаларына 1757-1758 жылдардан ­бастап «қазақтың туму батұлы – яғни бас батыры» ретінде хатқа түсіп, Қазақ хандығының Абылай, Әбілпейізден кейінгі 3-ші ірі тұлғасы, кейде Абылай, Әбілпейіз, Әбілмәмбеттен кейінгі 4-ші ірі тұлғасы ретінде аталып отырады
Циянлұң патшаның 1760 жылы 25 ­наурыз күні Қазақ хандығына жолдаған хатында: «Қазақтың Әбілмәмбет, ­Абылай, Әбілпейіз және Қабанбайларына…» деген есімдердің аталуына қарап біз осындай тұжырымға келеміз.Мұның өзі сол Абылай заманында өткен қазақтың ұлы жыраулары Бұхар, Үмбетей, ­Саршуаш, кейінгі Мәшһүр Жүсіп, Құрбанғали аталарымыздың Қабанбай батырды бар батырдың басына қойып жырлаған жырларымен және жазба деректерімен бірдей шығып отыр
Бір сөзбен айтқанда, аты аңызға айналған, батырымыз Қаракерей Қабанбайдың қазақ халқының басына күн туғанда жасаған ерліктері мен ­Отанына сіңірген еңбегі ұшан-теңіз.
Жақсылық ОМАРОВ, 
Алматы облысы әкімінің орынбасары (қорытынды сөз):
– Ел тәуелсіздігі үшін, азаттық үшін күрескен батырлардың ерлігін насихаттау – ұрпақ парызы
Бүгінгі конференцияда тарихи зерделеу, ғылыми дәлел, терең ізденістерге куә болдық
Қабанбай батырдың 325 жылдығына арналған бұл конференцияның ғылымға қосар үлесі мол деп білемін
Сонымен қатар біз жас ұрпақты білімді, отансүйгіш рухта тәрбиелей отырып, тәуелсіздікті баянды ете аламыз
Бұл орайда ұйымдастырылып отырған шараның тигізер ықпалы зор болады деп есептейміз.
ТҮЙІН:
Қаракерей Қабанбай батыр есімі ғасырдан ғасырға жалғасар, қазақ тарихындағы айтулы да тұғырлы тұлғалардың бірі де бірегейі екені сөзсіз
Дарынды тұлға, күрескер, намысты да қайратты, халқының азаттығына сүбелі үлес қосқан батыр есімін ұлықтау бүгінгі патриотизмді насихаттауға, елдік, отаншылдық санамызды қалыптастыруға, өткен тарихымызға деген құрметімізді арттыруға септігін тигізетін өнегелі іс
Конференцияның мән-маңызы да осында
Бұл, біріншіден, Қабанбай батыр мен оның жасаған ерлігіне деген бүгінгі ұрпақтарының жасаған тағзымы болса, екіншіден, осы шара арқылы Қабанбайдың тарихтағы орнын тануға, жадымызда сақтауға, тұлғатану жолындағы жаңа да тың деректердің табылуына жол ашатыны мәлім
Бұдан бөлек, осы конференция арқылы елдік-ұлттық құндылықтарымыздың қалыптасуына, халқымыздың кешегісі мен бүгінін сабақтастырып, алдағы бірлесіп атқарар жұмыстарға назар аударудың да өз мән-маңызы бар
Баяндамашылар айтқандай, Қаракерей Қабанбайдың тұлғасын, өнегелі қасиеттерін тарих, әдебиет, киноөнері арқылы кеңінен насихаттау алда тұрған келелі істердің бірі
Елбасының «Болашаққа бағдар: рухани жаңғыру» мақаласында тарихымызды, салт-дәстүрімізді, ұлттық құндылықтарымызды ардақтауға үлкен бетбұрыс жасалып отырғаны сөзсіз
Олай болса, рухани негізіміз болып табылатын асыл дүниелерімізді қадірлей білсек, бұл болашағымыздың жарқын болуы үшін жасалған нақты қадамға айналар еді.
Бағдагүл БАЛАУБАЕВА
Алматы – Талдықорған – Алматы
