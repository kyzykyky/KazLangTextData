Бөле – ана жағынан туыс саналатын адамдар
Апалы-сіңлілердің балалары өзара бөле болады
Бір ру не аталықтан шыққан әйелдердің балалары да бөле саналады, бір-бірімен туыс ретінде қатынасады.
Бөле деген туыстық атаудың мағынасын бүгінгі таңда көптеген жастарымыз түсіне бермейді
Бұған ұлттық үрдісімізді тәрк еткен бұрынғы коммунистік қоғамды кінәлаймыз ба, әлде туған балаларына әрбір жайды түсіндіріп отыруға уақыт таппайтын ата-ананы айыптаймыз ба? Қалай дегенде де, маңызы жөнінен жиен-нағашыдан кем түспейтін туыстықтың жөні бөлек
Егер үйелмелі-сүйелмелі, бір әке-шешеден жаратылған қыздардың балалары өзара «қарын бөле» болса, бел немере ағайынды жігіттердің қыздарынан тараған ұрпақ  жай ғана «бөле» деп аталады.
«Қарын бөле» аталуының себебі – аға­йын­­ды қыздардың бір құрсақтан жара­тылуы
Бұрын қазақта ағайынды аза­мат­тар­дың балалары өзара мидай араласып, ынтымақтаса өмір сүрді
Бірақ бұдан бөлелер, соның ішінде қарын бөлелер бір-бірімен қатыспады деген ұғым тумайды
Ал бүгінде байқалатыны – бел немере ағайындылардан гөрі қарын бөлелердің бірін-бірі жақын тартуы басымырақ
Мүмкін, заман үрдісі солай шығар немесе негізінен ақжаулықтылардың отбасын­дағы ықпалды әрекет жасауынан болар
Қалай десек те, ежелден бөлелер қазақта етбауыр туыстың бірінен саналған
Тіпті қазақтың ата салтында кейбір жағдайда бөлелердің көңілдері жарасса,  бір-біріне үйленуіне де рұқсат етілсе керек
Ондағы түсінік, бөлелердің аталары бөлек
Демек, ол ешқандай қан араластыруға жатпайды
Алайда өмірде де, тұқым қуалау заңы бойынша да оны мақұлдау қиын
Ал басқа ұлттарда, әсіресе Еуропа мен түріктер және өзбектерде  бөлелердің өзара үйленуі кеңінен тараған сыңайлы
Ал патшалар ақсүйектер болғандықтан, қарадан қыз алмай, бір-бірімен өзара құда-жегжат болғысы келетіні құпия емес
Соның салдарынан олардың арасында қан ұйымайтын қорқынышты ауру –гемофилияның кездесуі байқалады
Соңғы орыс патшасы ІІ Николайдың ұлы Алексей ханзаданың сол аурудан азап шеккені тарихтан мәлім.
Аналары туыс болып келгендіктен, әдетте өмірде бөлелердің бір-біріне ықыласы басқа ағайындардан кем емес
Бір-біріне көмектесіп, жанашырлық танытып жатады
Тіпті аналары көз жұмғаннан кейін де, өзара туыстық  арқауын үзіп алмай, соны ұзақ жылдар бойы сақтайтын бөлелер арамызда жеткілікті
Халық өлеңіндегі «Бөлемісің, бөлені көре тұрып, өлемісің?!»  деген сөз әлі күнге дейін маңызын жоймақ емес
Шынында  да, егер ашу-араздығың болмаса,  бөлеңе қол ұшын бермей, қайғысы мен қуанышын бөліспей, қалай отырасың?! Ашу-араздығың болғанның өзінде, оны кешірмеу – күнә ғой
Бастысы, туыстықты сақтау емес пе?! Сөз жоқ, мұндай туыстық сезім мен қарым-қатынасты сақтай білсек, қашанда тамаша, қашанда қуанарлық жағдай.
Халқымыздың айрықша қасиеті, басқа жұртқа ұқсамайтын ерекшелігі – қазақы бауырмалдылық
Қазақтың казақтығының  бір  ұшы  осында жатыр
Бірақ кейінгі жылдары біз өзімізге табиғи тән осы қасиетімізден де ажырап бара жатқандаймыз
Қазіргі күні қалада тұратын қандастарымыздың көпшілігі бөле деген сөздің мән-жайын біле бермейді
Тіпті кіммен калай туысатынын да ажырата алмайды
Ілуде біреуден: «Осы пәленше сенің кімің?» деп сұрасаң: «Білмеймін, әйтеуір туысқанбыз, әке-шешеміз көзі тірісінде бауыр тұтып жүретін, бір жақындығы бар шығар» дейді
Ал кейбір білгендерінің өзі «мамам жағынан, әйтеуір бір туыстығы бар еді» деп жалтарады
Қалай туысатынын түсінген жағдайдың өзінде кімім деп айтарын білмей қиналады
Бірде жасы алпысқа таянған ападан бөлелері туралы сұрағанымда, нақты жауап қайтара алмады
Керісінше, жиен ұғымын жақсырақ білетіндігін айтып ақталды
Тіпті бөле дегенің «кузена ма?» деп өзіме қарсы сұрақты жаудырғаны бар емес пе?! Тағы бірде білдей бір мекемеде 25 жыл еңбек еткен апайымыз «бөле деген тек қыздардың арасында болатын туыстық» деп салғаны бар емес пе?! Осыдан кейін кейінгі жастар туыстық қатынастардың аражігін ажыратып, жіліктеп айта алмайды деп қалайша батыл айтуға болады
Көп жағдайда жастардың тәрбиесіне, таным-түйсігіне ықпал жасайтын үлкендердің өзі көп нәрсені білмей, қателесіп жататыны шындық қой.
Сөз жоқ, қазақ арасындағы бөлелердің татулығы туыстық қатынастың беріктігіне дәлел бола алады
Еліміздің түкпір-түкпіріне ұзатылған қыздардың балалары арада бірнеше жылдар өткеннен кейін де шұрқыраса табысып, құшақтары қабысып, әзілдері жарасып әңгімелесіп жатады
Той-домалақта кездесе қалса ел жұрт, бала-шағаның амандық-саулығын сұрасып бір жасасып қалады.
Халқымыздың туысқаншыл, бауырмал­дылығына тән жақсы қасиеті, бір-біріне көмек беру әдеті өте ертеде қалыптасқан, яғни оның түп-тамыры рулық құрылысқа кететіні даусыз
Қазақ арасындағы туысқандық қарым-қатынас тек ерлер тарапынан ғана болып қоймайды, қыздар ұрпағы, жиендер мен нағашы арасындағы қарым-қатынас та ерекше көңіл аударуды қажет етеді.
Ағайын арасының ұсақ кикілжіңі олардың арасында жат қылық саналған
Бір-біріне кұрмет-пейілі шынайы, таза болған
Адамның ең жақыны, басын сүйер анық жанашыры – бірге туғаны
«Жалғыздың аты шықпас, жаяудың шаңы шықпас» дегендей қаншалықты орда бұзып, сөз алып, етектен шауып, төске өрлеп тұрса да, жалғыздың аты – жалғыз
Күндердің күнінде басындағы бармақтай бағы тайса айналасы бір-ақ тұтам болады.
Қаймана қазақ түз төсінде жолыға калса жеті атасын таратысып,  егжей-тегжей жөн сұраса келе: «Ой, сен өзі бөтен болмадың, тіпті ет жақын туысым болып шықтың, бізге жиен екенсің немесе бөле екенсің ғой» десіп шұрқыраса табысып жатады.
Жалпылама алғанда адамның үш жұрты болатынын бәріміз білеміз
Шешесінің шыққан тегі, руы түгелдей нағашы болып келеді
Оның ішінде өзіне туыстық қатынасы жақын тікелей нағашылары — нағашы ата, нағашы әже (апа, шеше), нағашы, нағашы аға және нағашы жеңге, нағашы апа (әпке) және нағашы жезде, нағашы іні, нағашы келін, нағашы қарындас және шешесінің апа, сіңлісінен туған балалар — бөлелер болып келеді
Бөлелер егер шешесімен бірге туған қыздардан туса туған бөле, ал нағашысының қыздарынан туса немере бөле делінеді.
Әр елге ұзатылған апалы-сіңлілі қыздардың, өзара немере, шөбере, тіпті аталас елдің қыздарының балалары да бір-біріне бөле болып келеді
Бөлелер арасында олардың аналарының туыстық жақындығына байланысты аса бір жарасымды, сыйласымды қарым-қатынас болады
Оларды туысқандық жағынан байланыстыратын – нағашы жұрты
Бұл екі жаққа да ортақ – шешелерінің төркіні
Сондықтан да бөлелердің жолы да, жөні де бірдей, бір-бірінен ерекшеленері жоқ, тең туыс­тар
Нағашыларының алдында да бөлелердің құқы бірдей
Бөлелер көбінесе бір-бірімен егіз қозыдай өте тату болады
Қазақта осы тұрғыда «Екі аяқтыда бөле тату, төрт аяқтыда бота тату» деген мақал да бар
Өкінішке орай, соңғы кезде осы бір қанатты сөз бұрмаланып, «екі аяқтыда бажа тату» деп айтылып жүр
Оның себебі ер-азаматтардың қоғамда алатын рөлінің зор екендігін айғақтаса керек
Ал шешелері бір-біріне адал, апалы-сіңлілі немесе жасынан бірге өскен бір елдің қыздары болғандықтан, олардың ықпалымен балалары да өзара тату-тәтті жүрген
Ағайынды адамдардың арасында жиі кездесетін бас араздыққа көбінекей өзара абысын күндес әйелдері себепкер болатындықтан, қазақта балаларына ынтымағы бұзылмасын деп, бір үйдің апалы-сіңлілі қыздарын айттырып алып беру дәстүрі де болған
Мұндай жағдайда әкелері ағайынды болғандықтан бұл қыздардан туған балалар өздерін бөлеміз деп есептемейді
Сондай-ақ бір атаның қыздарына үйленген өзара жақын ағайындардың балаларының да бөлелігі жайына калып, аталас туыстық қарым-қатынаста болады.
Ал енді бір елге келін боп түскен апалы-сіңлілердің балалары да бір-біріне бөле болып есептелгенмен, олардың әкелері тарапынан туыстық қатынасы жақын болса бөлелік сезім, бөлелік қарым-қатынас жайына калып, туыстық қатынаста болады
Бөлелердің әкелерінің әрқайсысы бір-бірінен қыз алысатын елдерден болса, олардың шешелерінің бір әке, бір шешеден туған қандас туыстарының өзі бөлелердің неке құруына кедергі болмайды
Өйткені қазақ қауымында қандас туыстық қатынас тек еркектер тарапынан ғана есептеледі
Бір-бірімен қарым-қатынасын үзбей жүрген апалы-сіңлілі туыстар, әсіресе түскен жерлерінде беделді болып, өз балаларының тағдырын шешуге араласа алатындай жағдай болса, балаларын, яғни бөлелерді бір-бірімен үйлендіруді теріс көрмейді.
Айша ЕСІМХАН, мұғалім:
– Біздің отбасында бөлелерге құрмет ерекше
Шешелеріміз бізге көп нәрсені айтып санамызға сіңіріп кетті
Әйелдік болмыстың әлеуметтік жағынан қалыптасқан өзіндік ерекшеліктері сөзсіз ұрпақтарына беріледі
Сондықтан кез келген әйел өз мерейін өсіру үшін артық-ауыс қылығын тежеп, өзін-өзі бақылауға алғанда ғана бөлелер де мейірімді, сыпайы, ибалы, қылықты болып өседі
Қазақстан халқының 52 пайызын әйелдер құрайтынын ескерсек перзенттеріміздің алдында жауапкершілігімізді ешқашанда әлсіретуге болмас.
Дәрмен МАҒАЗОВ, инженер-технолог:
– Бүгінгі күні кейбір бозбалалардың, жас қыздардың тірлігі батыстық жат әдет-ғұрыпқа бейім келеді
Мінез-құлық, іс-әрекеттері жасанды, қазақшылықтан ат-тонын ала қашатын, еш нәрсені ұқпайтын, ұқса да ұққысы келмейтін жастарды көргенде қатты ойланып қаламын
Бұрынғы бөлелер бүтін құртты бөліп жеп, жарты құртты жарып жеп өсті
Ел жаққа барғанымда ағайын-туыстардың талай бөлелерін көріп жүрмін, өзімшіл, жылпос жандарды байқадым
Ал қала жағдайында жастардың туысқандық сезімінен гөрі қатыгездігі сезіліп қалады
Адамды табиғат жаратқанымен, оны өсіріп, тәрбиелейтін қоғам
Әрине, өмірде жақсы адамдар көп
Менің ойымша, бөлелер де нағыз бауырлар болуы керек
Бір-біріне қамқор болу, ешкімге жамандық тілемеу секілді біздің ұлтымызға тән қасиеттерден айнымағанымыз жөн.
Дариға ТЕМІРХАН, студент:
– Менің бөлелерім бар, бәріміз татумыз
Үлкен әпкемнің қызы тұрмысқа шыққалы он жыл, сөйте тұра біздерге қарайласып тұрады
«Ой, мен толысып кеттім, киімдерім сыймай жатыр» дегенді сылтауратып өткен жолы бір сөмке киімдерін маған әкеліп тастады
Қарасам, көпшілігі су жаңа
Сондай-ақ дүкеннен байқамай екі планшет алып қалыппын деп әйтеуір жолын тауып біреуін тағы маған сыйлады
Аналарымыздың бір-біріне деген құрметі, сыйластығы бөлелерді жақындастырады, осы жай мені қатты қуантады
Әр жақта жүрген біздер бір-бірімізді көрмесек сағынып қаламыз.
Салтанат ҚАЖЫКЕН
