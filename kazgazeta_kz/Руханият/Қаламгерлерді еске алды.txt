Таяуда Ақтөбе облысының жұртшылығы қазақ әдебиетінің көрнекті өкілдері – жазушы Тобық Жармағамбетов пен ақын Сағи Жиенбаевтың туғанына 80 жыл толуын салтанатпен атап өтті.
Айта кету керек, облыстық «Ақ­тө­бе» газетінде мерейлі күндер қар­­саңында әлденеше рет танымдық-тағылымдық материалдар жария­ланды
Облыстық «Қазақстан – Ақтөбе» телеком­паниясы деректі фильмдер түсіріп, көрермен назарына ұсын­ды
Облыстық мәдениет, мұ­рағаттар және құжаттама басқар­масына қарасты мекемелерде кешенді жоспар бойынша шаралар ұйымдастырылды
Мереке қарсаңында Сағи Жиенбаев атындағы облыстық жасөспірімдер кітапханасы дербес екі қабатты ғимаратқа көшірілді.
Жұма күні Ақтөбе қаласын­дағы «Дос­тық» үйінде «Қаламы­ның ұшында сөзі қалған» деген тақы­рып­­пен Тобық Жармағамбетовтің ке­ші өтсе, сенбі күні Тахауи ­Ахтанов атындағы облыстық драма театрының ғимаратында «Даланың сыршыл жүрегі» деген тақырыппен Сағи Жиенбаевтың кеші болды
Ақындар Бауыржан Бабажанұлы мен Мейірхан Ақдәулетұлы жүргізген тағылымды басқосуларда ақын Ертай Ашықбаев баяндама жасап, мағыналы ойларымен тыңдарманды ұйытты
Қысқаша үзінді келтірелік:
«…Сол 1966 жылы сол «Жазушы» баспасынан Тобық Жарма­ғам­­бетовтың «Нәзік бұлттар» деп аталатын повесі жарық көрді… 1966 жылы сөйткен Тоқаң арасын онша ұзатпай 1968 жылы «Екі жүрек» деп аталатын, 1970 жылы «Сентябрь түні» деп аталатын екі кітабын және жарыққа шығарды.
Ол кезде Алматыдан 2 мың шақырым қашықтықтағы Ақтөбе қаласында, әдеби ортадан шал­ғайда тұратын жас қаламгер түгілі Алматының өзінде тұратын кез-келген белгілі жазушыға бес жылда үш кітап шығару құрметі үнемі бұйыра бермейтін…».
«Үшіншіден, Сағи аға кешегі келмеске кеткен социализм заманында да, бүгінгі ентелеп жеткен капитализм заманында да, жалпы қандай қоғамдық құрылыста өмір сүрсек те оқи бергіміз келетін классикалық өлеңдер жазып қал­дыр­ған ақын».
Біріне небәрі 39 жас бұйырған, екіншісі алпыс жасын тойлап үлгере алмай кеткен қос қаламгер жайында осындай айшықты ойларды зиялы қауым өкілдері ары қарай толықтыра түсті.  Астана мен Алматыдан арнайы келген Қазақстан Жазу­шылар одағының хатшысы, белгілі сыншы Бақыт Сарбалаев, ақын, Қазақстан Республикасы Мемлекеттік сыйлығының лауреаты, «Жазушы» баспасының директоры Есенғали  Раушанов, журналист-жазушы Жанат Елшібек, жазушы Табыл Құлияс, әдебиет сыншысы Айгүл Кемелбаева сөз зергерлерін тебірене еске алды
Облыс әкімі Архимед Мұхамбетовтің сәлемін орынбасары Сара Нұрқатова, облыстық  ішкі саясат басқармасының басшысы Зәпен Жұмабаева жеткізді.
Ғалым, профессор ­Ниетжан Беріков шәкірттері туралы ой толғаса, облыс орталығында тұратын ақындар жыр оқыды, кешті өнерпаздар әсем әнімен, күмбірлеген күйімен ажарлай түсті
Мереке қарсаңында өткізілген «Сағи оқулары» байқауының жүлдегерлеріне дипломдар мен ақшалай сыйлықтар тапсырылды
Марқұмдардың жарлары Сәпия және Уәзипа апайларға сый-сияпат ұсынылды.
Жанғабыл ҚАБАҚБАЕВ,
журналист
