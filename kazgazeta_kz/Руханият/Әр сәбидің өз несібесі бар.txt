Халқымыз Кеңес Одағының ыдырауы мен аңсаған тәуелсіздігімізге жету кезіндегі өтпелі кезеңде  күрделі демографиялық өзгерістер мен жаңа көші-қон толқындарына куә болғаны белгілі
Бұл кезеңдегі демографиялық үрдістердің негізгі ерекшелігі – өлім-жітімнің көбеюі, бала туудың кемуі, яғни табиғи өсімнің құлдырауы салдарынан халықтың жалпы санының азаюы
Бұған қоса, республикамыздан алыс-жақын жерлерге қоныс аударушылардың болуы да халық санын төмендетіп жіберген еді
 Бүгінгі жағдай мүлдем өзгеше
ҚР Статистика агенттігінің төрағасы Әлихан Смайылов еліміздегі демографиялық ахуалдарға қатысты 2013 жылдың 1-қарашасындағы мәліметтер бойынша, еліміздегі халық саны 17 млн 125 мың адам болып отырғанын мәлімдеген болатын
 Яғни өткен жылдың осы мерзімімен салыстырғанда, халық саны 215 мың 200 адамға өсті деген сөз
Бұл қуантарлық жайт.
Елбасы Нұрсұлтан Назарбаев өзінің кезекті Жолдауында 2020 жылы халықтың санын 20 миллионға жеткізу керек деген меже қойғаны белгілі
Еліміздің 2020 жылға дейінгі Стратегиялық даму жоспарына орай 2015 жылға қарай қазақстандықтардың өмір сүру ұзақтығы 71 жасқа, ал 2020 жылға дейін 73 жасқа жету межеленген болатын
Бұған қоса, 2020 жылға қарай аналар өлімі 3 есеге, сәбилер өлімі 2 есеге, ал жалпы өлім саны 30 пайызға азаяды деген мақсат та бар.
Халық санының қазақ ұлты есебінен көбеюінің орны ерекше екенін түсінгеніміз абзал
Ата Заңымызда қазақ тіліне ғана мемлекеттік мәртебе берілгелі 22 жылдан асса да, орыс тілінде қызмет етіп, насихат жүргізу, ақпарат тарату, білім-тәрбие ісі бәсеңдемей отыр
«Тілдің демографияға қатысы қанша» деп біреулер таңданса керек
Ал шын мәнінде, халқымыздың өсіп-өркендеуіне қазақ тілі аса зор ықпал етеді.
Демографиялық саясат қай мемлекет үшін болсын маңызды
Ал Қазақстан үшін бұл мемлекеттік тіл – қазақ тілінің өсіп-өркендеуімен тығыз байланысты
Бүгінгі таң­да орыс мектептерінде оқитын оқушылардың 70-80 пайыздан астамы – қазақ балалары
Яғни елімізде екі миллиондай қазақ баласы болса, солардың бір миллионға жуығы орыс мектептерінде оқып жүр
Өзінің төл ұлтының балалары осылай бөгде тілде оқуға мәжбүр болуы ешбір елде кездеспейді
Елбасы межелегендей, алдағы 10 жылда қазақстандықтардың 95 пайыздайы, ал мектеп түлектері 100 пайыз қазақша сайрап тұруы үшін қазірден бастап оқу-тәрбие жұмыстарын, қызметті бірыңғай қазақшаға шұғыл көшіру – Тәуелсіздік талабы болуы тиіс.
Халық санын көбейту үшін, оның ішінде қазақ ұлтының санын арттыру үшін шет жұрттардан келген қандастарымызға жағдай жасалынуы қажет
Егер шет елдердегі 5 миллиондай қазақтың басым көпшілігі Қазақстанға келген жағдайда қазақтілділердің саны күрт артып, мемлекеттік тіл үстемдігі күшейетіні сөзсіз
Алайда Атамекенін аңсап, орныққан жерін, кәсібін тастап келген қандастарымыз 2013 жылдың 10-желтоқсанында қабылданған жаңа Заңына сәйкес, 4 жыл бойы азаматтыққа қол жеткізе алмайды
Ал азаматтық болмаса, тұрақты жұмысқа тұру, үй алу, балаларын оқыту қиынға соғатыны айтпасақ та түсінікті
Бұл дегеніміз халық өсімін қолдан қысқартуға саятын секілді
Демограф ғалым Мақаш Тәтімов 2020 жылға қарай жалпы республика бойынша қазақ халқының үлесі 75-80 пайызға жетуі мүмкін, ал солтүстік облыстардағы қазақтың үлес салмағы 50 пайызға толатынын айтуда
Оның айтуынша, Павлодар қаласының өзінде қазақтар
– 40, ал облыста – 50 пайыз, сондықтан Солтүстіктегі қазақтың үлес салмағын арттыру қажет.

Елдегі демографиялық ахуалға кері әсер ететін факторға халықтың әлеуметтік жағдайын айтуға болады
Өйткені қай дерекке сүйенсек те, орташа есеппен отбасында бір-екі ғана баладан аспайтындығы анықталды
Қазіргі таңда, осы әлеуметтік жағдайдың төмендігінен көптеген жас отбасылар өз қажеттіліктерін қамтамасыз ете алмай, ажырасуға душар болуда
Қаншама отбасы баспанаға жете алмай, пәтерден-пәтерге көшуде
АХАТ органдарының соңғы мәліметтеріне сүйенсек, 2013 жылы 125,1 (122,5) мың неке тіркеліп, бұл көрсеткіш 2012 жылмен салыстырғанда 2,1 пайызға көбейіпті
1000 адамға шаққандағы некенің жалпы коэффициенті 9,82 (9,74) құрады
Алайда 38,4 (36,1) мың ажырасулар тіркеліп, олардың саны 6,3% пайызға өскен
1000 адамға шаққандағы ажырасудың жалпы коэффициенті 3,01 (2,87) құрайды
Ажырасулар санының артып, неке қию көрсеткішінің азаюынан-ақ халық санының көбеюіне күдікпен қарауға болады
Бүгінгі таңда баспана мәселесі мен демографиялық жағдай бір-бірімен тығыз байланысты ұғымдар десек те болады
Ғалымдардың жүргізген арнайы зерттеулері нәтижесінде орташа дәулетті американдық отбасы 2 жыл 7 айда баспаналы болып жатса, қазақстандықтар өз баспанасына ие болуы үшін 23 жыл ақша жинауы тиіс
Әрине, жиналатын ақшаның негізгі кірісі – ай сайын алатын жалақының көлеміне байланысты
«Каз Риэлт – Недвижимость» порталы жүргізген соңғы ресми деректерге қарағанда, Қазақстанда үй бағасының орташа құны – 26,3 млн теңге немесе 178 мың АҚШ долларына тең
Осыған орай осы жылғы Статистика Агенттігінің жариялаған мәліметіне сүйенсек, еліміздегі орташа жалақы – 660 АҚШ долларын немесе 97 мың теңгені құрап отыр
Егер бір үйде екі адам осындай жалақы алып отыратын болса, онда пәтер үшін екі жақтап 23 жыл ақша жинаулары қажет
Алайда бұл жалақының тұрақты емес екендігін, яғни елімізде 18-25 мың теңге көлемінде жалақы алатын адамдар бар екендігін ескерсек, өмір бойы өз баспанасына жете алмайтындар қаншама
Мемлекет тарапынан тұрғын үй алуға жеңілдіктер жасалған бағдарламалар әзірленгенімен, ол бағдарламаға іліну үшін жалақылары жетпей жүрген отбасылар да бар.
Тағы бір айта кетерлік жайт, соңғы он жылда халық саны 14 облыстың 7-еуінде, яғни Солтүстік Қазақстан облысында – 17,8, Қостанай облысында – 12,9, Ақмола облысында – 10,9, Шығыс Қазақстан облысында – 8,8, Павлодар облысында – 8, Қарағанды облысында – 4,9, Батыс Қазақстан облысында – 2,9 пайызға қысқарған
Бұл – аталған облыстарда халық санының өсімі жоқ дегенді білдіреді
Сонда халық санының өсімі Алматы, Астана қалаларының тұрғындары есебінен болып жатқаны ма?! Бұл да алаңдатарлық мәселе.
Салауатты ұрпақ – ел келешегі деп жатамыз
Дүниежүзілік денсаулық сақтау ұйымының мәліметі бойынша Қазақстанда жыл сайын 5 жасқа дейін 5000 сәби өлімі тіркеледі екен
Бала өлімінің негізгі себептері – инфекциялар, босану кезіндегі қиындықтар, нәрестенің даму кезіндегі ауытқушылықтар
Алайда ДДҰ мамандары балалардың үштен бірін аман алып қалуға болады деген пікірді ұстанады
Неке құрған азаматтардың 16 пайызы бедеулікке душар болған
Медициналық көмек көрсету сапасын арттыру алдымыздан шығады.
Иә, расында халықтың санын көбейтуді қолға алмасақ, еліміз үлкен әлеуметтік дағдарысқа ұшырайтыны анық
Бүгінгі таңда озық 30 елдің қатарына кіруді мақсат қойып отырғанымыз баршаға аян
Міне, бұл мақсатымызға жету үшін де халық саны ел дамуының көрсеткіші, ең басты саясат болуы тиіс
Бұл тұрғыда бірінші кезекте еліміздің әлеуметтік жағдайын, тұрмыстық деңгейін тұрақтандыруымыз қажет
Ол үшін отбасылардың, әсіресе, көпбалалы отбасылар мәртебесін көтеру;
көпбалалы отбасыларына пәтер алуға және жеке тұрғын үй құрылысына жер учаскелерін алуға басым құқықты заңнамамен белгілеу;
отбасыларының үш және төрт балалы болу; бала тәрбиелейтін әйелге ең төменгі өмір сүру деңгейін ескере отырып және отбасындағы балалар санына қарай белгіленген ең аз еңбекақы төлеу;
шетел тәжірибесі негізінде бала тууды материалдық ынталандыру; бала тууға қабілетті әйелдерді тегін емдеу жүйесіне баса назар аудару қажет екені даусыз.
Қазақстанымыздың ұлттық бәсекелестігін арттыратын ең маңызды фактор – бұл адам
Қазақ қашанда мал басын өсіремін деп жүріп, жан санын, яғни өз санын да өсіру керектігін ұмытпаған абзал
Егер халқымыздың саны көбейсе, қазақ тілінің де мәртебесі де артары сөзсіз.
Ақбота ИСЛӘМБЕК
