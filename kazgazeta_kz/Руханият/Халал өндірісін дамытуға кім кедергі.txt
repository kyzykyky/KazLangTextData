Әлем жұртшылығының Исламға деген ынталы қызығушылығы артқан сайын «мен мұсылманмын» дейтін әрбір адамның адал ас ішіп-жеуге, алаңсыз өмір сүруге ерекше мән беретіні бұлтартпайтын ақиқат
Өйткені ислам діні барлық нәрседе адам өмірінің қауіпсіздігіне алғышарттар жасап қойған
Соның бірі, бірегейі – адал тамақтану мәселесі
Мұсылмандық қағиданы өмірлік туы ете білген ұлы ата-бабаларымыздан қалған: «Ауру – астан, дау – қарындастан» деген мәтел де соның бір айғағы.
«Халал индустриясы» деген тер­миннің пайда болғанына аса көп уақыт бола қойған жоқ және бұл тектен-текке айтылып жүрген нәрсе емес
Өйткені мұны дүниежүзі бойынша саны 2 миллиардқа жуықтаған мұ­сылмандардың бірінші кезектегі мәселесі десек те болады
Басқа ба­ғытты ұстаған діндерге қарағанда өсу қарқыны өте шапшаң Ислам діні күн өткен сайын қарқын алуда
Бұрындары мұсылмандықтың иісі мұрнына да бара қоймаған, «халал» деген сөз естір құлаққа таңсық болған Еуропа мен Америкада бүгінгі таңда Исламның кең қанат жайып, өркендегені соншалық, халал индустриясын ұтымды да ауқымды дамытудың шаралары түбе­гейлі қолға алына бастады
Ал ықылым заманнан бергі мұсылман боп келе жатқан біздің елдегі халал индустриясын дамытудың жай-күйі осы күні бізді қатты алаңдатып отыр
Бұл, әрине, заңды да және аса қажетті ұмтылыс
Осыдан бірнеше жыл бұрын «Халал стандарты» бойынша техникалық комитет ашылып, алғаш­қы­да Қазақстан мұсылмандары діни басқармасымен бірлесе жұмыс атқарып, қалың бұқараны бір қуан­тып еді
Бірақ… Өкінішке қарай, М.Сәрсенбаев басқаратын сол комитет көп ұзамай өз алдына дербес, жеке одақ құрып, бөлініп кетті де, енді халық оған сеніммен емес, күмән-күдікпен қарай бастаған шикі бір мекемеге айналғалы қашан.
Менің айтайын дегенім, бір-екі адамның көңіліне қарап, бүтін ха­лықтың құқығын аяқасты жасау­ға, сұраусыз күйде қалдыруға бол­майды
Қазіргі таңда елімізде халал ин­дустриясын дамытудан асқан ма­ңыз­ды іс жоқ
Сондықтан ҚМДБ кез келген халықтық іске әрдайым бас­тамашыл болуға, ел-жұрт үлгі-өнеге тұтарлықтай халыққа, ұрпаққа қапысыз қамқор болуға айрықша міндетті екенін мойындау қажет
Ен­деше, мәселені күлбілтелемей, халқымыздың адал ас ішіп-жеу, денсаулығын сақтау мәселесін түбегейлі жолға қоятын кез әлдеқашан жетті
Замана және шариғат талап­тарына сай дайындалып, нормативтік-техникалық құжаттар арқылы негізделген тауарлар ғана халал өнімдер қатарына жатады
Сондықтан мұндай аса жауапты іс әрдайым ҚМДБ-ның қатаң бақылауында және тікелей басшылығымен жүзеге асырылуы тиіс
Сондай-ақ бұл халықтық іске құзіреті күшті Үкіметіміз де өз тарапынан ерекше мән беріп, жан-жақты қолдау көрсетіп жатса нұр үстіне нұр болар еді.
Олай болса, ҚР Үкіметімен келі­се отырып, неге ҚМБД жанынан «халал» комитетін ашпасқа, халал индустриясын дамытудың ора­сан зор мүмкіндіктері мен ұтымды­лық­тарын назарға ала отырып, бірыңғай техникалық саясатты ұтқыр­лықпен жүргізу үшін неге оның нор­мативтік-техникалық базасын қалыптастырмасқа, сертификат беріл­ген халал өнімдер шынайылығына үнемі көз жеткізіп отыру үшін неге арнайы бақылау-қадағалау зерт­ханаларын ашып, олардың тұрақты да ұтымды күйде жұмыс істеуін қамтамасыз етпеске, мұндай зертха­налардың тек физикалық-химиялық зерттеулермен ғана шектеліп қал­май, микробиологиялық және ген­дік-модификациялық көрсет­кіш­тер бойынша да жан-жақты са­рап­­тама жасалуын неге сара жолға қой­масқа
Ыждаһатты түрде неге заң­дастырмасқа?
Міне, осынау айрықша күйде атап өткен қадау-қадау ұсыныс-та­лап­тар нақты іс-жүзіне асырылар болса, сөз жоқ, қазақ еліндегі халал ин­дустриясының өзекті мәселелерін жүйелі түрде ұтымды шешілуіне оң ықпал етіп, оның талапқа сай дамуына тың серпін мен кең тыныс берер еді және тәуелсіздікке құлшынған еліміз мұсылман қауы­мының дендерінің сау, қуатты, алаңсыз күйде болуына, өскелең ұрпағымызды рухани адамгершілік тұрғысында жаңаша тәрбиелеуге, жаңаша өрбіте білуге өлшеусіз үлес қосылар еді.
Молдағали Матқан,
 жазушы, академик
