Қаймағы бұзылмай келе жатқан баба өнерінің бір шыңы – күй
Шүкір, бүгінде қазақтың күй өнері дамып келеді
Қазіргі таңда ұлтымыздың ұлы өнері әлемдік сахналарға жолдама алып, талайды тамсандырып жүр
Осы орайда ұлттық өнерімізді ту етіп, Талғар ауданының намысын жанып жүрген өнер ұжымдарының бірі «Өрлеу» оркестрі дер едік.
Ұжымның көркемдік жетекшісі Қуандық Имашевтың мұрындық болуымен мектеп қабырға­сында құрылған оркестр өнер әлемін­де биік белестерді бағындырып келеді
Оркестрдің «Өрлеу» деп ата­луы­ның өзінде де үлкен мән жатыр
Өнер жолында өсу, көркею, ілгерілеу, биік­терді бағындыруды мақсат ете отырып, Түргештің «Өрлеу» атты күйімен аталған екен
Өнерпаздар аудан көлемінде ғана емес, облыс жұртшылығына да танымал.
«Ұстазы пейілді болса, шәкірті бейімді болады» деген сөз тегін айтылмаса керек
«Өрлеу» оркестрінің құрамы бүгінде 30 оқушыдан асқан
Олар­дың қатарында Нұрила Дәлел­хан­қызы, Исмайл Мақсұтұлы, Ақерке Нұрмұханбетова, Дана Ақжолова, Мадияр Айтжанов, Құралбек Шарапатұлы, Әсел ­Жанахметова, Шыңғыс Төлегенов, Ерасыл Қамза, Олжас Қуандық, ­Баянды Бағдатұлы, Ерсұлтан Төлеген сынды көптеген оқушылар бар
Оркестр құрамында Ангелина Гайваровская, Катя Семенюк сынды өзге ұлт өкілдерінің өнер көрсететінін атап өткеніміз жөн
Күйшілердің ең кенжесі 2-сыныпта оқитын бүлдіршіндер.
Өнердің тартысты ортада түлей­тінін түйсіне білетін ұстаз Қуандық Қуатұлы шәкірттерін түрлі сайысқа қатыстырып, шеберліктерін шыңдап келеді
Мәселен, олар халықаралық «Бозторғай» байқауында 1-орынды жеңіп алды, «Асыл мұра» респуб­ли­калық ән-би байқауының «Аспапта ойнау» аталымы бойынша жеңімпаз атанды, аудандық «Мектеп жұлдызы» байқауында да бірінші орынның иегері атанды
Мәдени іс-шараларға белсене қатысқандары үшін берілген Мақтау қағаздары мен Құрмет грамоталары қаншама.
– Музыкалық деңгейді кеңейту үшін шығармашылық ізденістерді жалғастыра берген жөн
Бәрі де өзіңнің мақсатыңа байланысты,– дейді ұжымның көркемдік жетекшісі Қуандық Имашев.
Меруер ДҮЙСЕНҒАЛИЕВА
Алматы облысы
Талғар ауданы
