Жуырда Елордамыз Астана қаласының Конгресс-холл сарайында Тәуелсіздік күніне арналған «Жырың болып төгілемін, елім!» атты республикалық ақындар айтысы ұйымдастырылды
Қазақстан Республикасы Мәдениет және ақпарат министрлігінің Мәдениет комитеті және «Нұр Отан» партиясының қолдауымен өткен жыр додасына еліміздің танымал айтыскер ақындары Балғынбек Имашев, Айнұр Тұрсынбаева, Бекарыс Шойбеков, Сара Тоқтамысова, Жандарбек Бұлғақов, Мұхтар Ниязов сынды жыр сүлейлері қатысты
Естеріңізге сала кетсек, былтыр айтыскер ақындарымыздың арасында тұңғыш рет «Алтын домбыра» жүлдесі үшін айтыс ұйымдастырылып, онда Мұхтар Ниязов жеңімпаз атанған еді
Бірақ бұл сайыстың шарты бойынша «Алтын домбыра» қатарынан үш мәрте жеңіске жеткен ақынға бұйыруы тиіс
Биылғы додада ақындар осы дәстүрлі жарыстың көрігін қыздырып, бақтарын сынады.
Айты­сты «Нұр Отан» партиясы Төра­ғасының бірінші орынбасары Бауыржан Байбек құттықтау сөзімен ашты
Ол өз сөзінде «Нұр Отан» партиясының жаңа Саяси доктринасында ұлттық дәстүрімізге, төл мәдениетіміз бен руханиятымызға ерекше көңіл бөлінгенін атап өтті
Елбасының арқасында еліміз дамыған елу елдің қатарына қосылғанын тілге тиек еткен Б.Байбек айтыскер ақындарымызға тек кемшілікті ғана емес, еліміздегі бірлікті, бейбітшілікті, тұрақтылықты да жыр етуге шақыр­ды
Сонымен қатар «Нұр Отан» партиясы ақын­дарымызды қашанда қолдайтындығын жеткізді.
Бұл күні айтыс десе, делебесі қозатын жұртшылықтың қарасы мол болды
Ғасырлар бойы жалғасып келе жатқан халқымыздың ежелгі өнері бүгінгі күнге дейін саф күйінде жетуі сөз өнерінің құдіреті шығар, сірә
Айтыс – тағылым мектебі, өнегелі үрдіс
Биылғы ұйымдастырылған айтыстың Тәуелсіздік мерекесі қарсаңында өтіп отырғанының ерекше мәні бар
Олай дейтін себебіміз, қасиетті Тәуелсіздігіміз, Егемендігіміз айтыскер ақындарымыздың сөзімен жырланып жатса, бұл да елдігіміздің нышаны емес пе?! Бұл күні суырыпсалма сөзге жаны құмар халқымыз арқалы ақындарымыздың өнеріне шын жүректен тамсанып, қол соқты
Айтыскерлеріміз де аянып қалған жоқ
Бар өнерлерін ортаға салып, тыңдарманның құлақ құрышын қандыратын жыр шумақтарын ортаға салды
Алғашқы болып сахнаға Мұхтар Ниязов пен Жандарбек Бұлғақов көтерілді
Бұған дейінгі қос ақынның өрелі өнерінен хабардар болып қалған жұртшылық жас тұлпарлардан салмақты да естияр сөз, уытты да қағытпа қалжың күткені де рас
Жандарбек пен Мұхтар өз өнерлері арқылы көпшіліктің көңілінен шығатындай тамаша айтыс сыйлай білді
Осы жерде соңғы кездері Жандарбектің айтысу өрнегі халықтың ерекше ықыласына бөленіп жүргенін айта кетуіміз керек
Жандарбектің үлкен айтысқа араласқанына көп уақыт бола қоймаса да, ол небір «сен тұр, мен атайын» дейтін дүлдүлдерді шаң қаптырып, мәртебелі жарыстарда талай рет бас жүлдені қанжығасына байлап үлгерген өнер иесі
Жандарбек пен Мұхтардың айтысы ел есінде көпке дейін сақталатыны сөзсіз
Өйткені айтыс саңлақтарының бір-бірімен сөз қағыстыруы, ұтқыр теңеулері мен байыпты байламдары көпшіліктің көңілін баурады
Жалпы, өткізіліп отырған бұл айтыстың өз ережесіне сай ақындар шек тастау арқылы экранда белгіленген арнайы тапсырмаға сәйкес айтысты ары қарай жалғастырды
Жандарбек пен Мұхтарға өтірік өлең айту тапсырмасы түсті
Қос қыран бұл сында да барын салды.
Айтысқа сусап қалған жұртшылық арқалы ақындарымыздың жырларына ден қойып, ықыластана тыңдады
Халықтың мұндай ықылас-пейіліне қарап, ата-бабамыздың «Өнер алды – қызыл тіл» деген даналығына қайран қаласың
Ықылым замандардан келе жатқан төл өнеріміздің уақыт пен заман ағымының өзгергеніне қарамастан, өзіне ынтық етіп келе жатқанының бір сыры осында болса керек, ол айтыстың – халқымыздың ұлттық өнері екенінде.
Екінші жұпта сахна төріне көтерілген Қанат Мырзахан мен Дидар Камиевтің сөзтартыстары тартымды шықты
Тәуелсіздігімізді ардақтай отырып, еліміздің жетістігін жырға қосқан оларға өз айтыстарынан кейінгі тапсырма – қайым айтыс түсті
Қайым айтыстың ерекшелігі – төрт жол өлеңмен сөз қағыстыру
Қанат пен Дидар бұл сыннан сүрінбей өтуге тырысты
Қайымдатқан шумақтарымен орайлы ойды жүйелі тарқатып, сөздерін нысанаға дөп тигізумен болды
Қос ақынның өнеріне де халық өзінің жоғары бағасын берді
Баға демекші, айтыскер ақындарымыздың сөз саптау өнерін Мәжіліс депутаты Алдан Смайыл, жазушы-журналист Мақсат Тәж-Мұрат, белгілі айтыскер ақындар Аманжол Әлтай, Мұхаметжан Тазабеков, ақын Қалқаман Сарин бағалап, қазылық жасады.
Халықтың сүйіспеншілігіне бөленіп, айтыс сахнасында өзіндік айтыс мәнерін қалыптастырған Бекарыс Шойбековтың қарсыласы болып Жақсылық Орынбасар жұп құрады
Жақсылық Орынбасар да өзіндік айтысу үлгісімен көрермен көзіне түсіп жүрген өнерпаз
Ол осы аламан айтыста оралмандар мәселесін қозғап, көпшіліктің көкейінде жүрген мәселені орнықты етіп жеткізе білді
Бекарыс Шойбековтың да суырыпсалып айтқан толғамды ойлары мен ұтымды өрілген шумақтары ел назарын аударған айтыстың мәртебесін асқақтата түскендей болды.
Иә, жыр сүлейлері бас қосқан жерде уәлі сөз, кестелі жыр, «тас бұлақтың суындай» ұйқас күтетініміз анық
Осындайда Тәуелсіздігімізді қанша мәрте ардақтасақ та, артықтық етпейді
Арқалы жыр азат елде ғана өмірге келеді емес пе?! Олай болса, ақындарымыздың ең алдымен Тәуелсіздігімізді қасиеттеп, сөздің мәйегін, сүбелісін осынау киелі ұғымға арнап жатқаны жүректі тербетіп, көңілді қозғайды
Айтыс – мереке
Сөз мерекесі
Ал бұл мерекенің еліміздің бас мейрамы Тәуелсіздік қарсаңында өткені, тіпті де жарасымды бола түсті
Тәуелсіздіктен бұрын Жаңа жылға қамдана бастайтындарға тәу етер Тәуелсіздігіміздің терең мәнін жете ұқтырып өткендей болды.
Өздеріне дейінгі жұптардың ажарлы айтысын іліп әкетіп, жалғастырған келесі төртінші жұпты Сара Тоқтамысова пен Нұрмат Мансұров құрады
Сара Тоқтамысованың айтысына ел құлағы бұған дейін де қанық
Ақын Сараның атына лайық болып, жырдан кесте өріп жүрген Сара Тоқтамысованың тыңдармандарына айтар сөзі қашанда мол
Әттең, айтыс өнері бүгінгідей уақытпен шектелмегенде, арқалы ақындарымыз таңды таңға жалғап айтысуға бар
Сара мен Нұрматтың айтысы «Біз үшін не қымбат, не арзан?» деген тақырыпта өрбіді
Ақындардың асқақ жыры біз үшін бәрінен қымбаты – Тәуелсіздігіміз екенін тағы бір еске салып өткендей болды.
Сахнаға соңғы жұп болып айтыс өнерінің көрнекті өкілдері Балғынбек Имашев пен Айнұр Тұрсынбаева көтерілгенде жұртшылықтың делебесі қозып, әдемі айтыстың куәгері болатындарын сезді
Иә, Балғынбек Имашев та, Айнұр Тұрсынбаева да кез келген жыр додасының сәнін келтіріп, шырайын құлпыртатын айтыскер ақындар екені белгілі
Әзіл айтыстың бәсін биіктетіп жүрген Балғынбектей өреннен жұртшылық қашанда қызықты да, тартысты айтысты күтеді
Айнұр Тұрсынбаеваның да айтыстағы беделі шарықтап тұр
Ол жуырда ғана «Кіл жүйрікте кім жүйрік?» атты республикалық ақындар айтысында бас жүлденің иегері болды
Демек, сайыстағы қос мықтының өнері бұл жолы да сөздің парқын ерекше бағалайтын көрерменнің көңілінен шығуы тиіс
Өздерінен қызықты айтыс­ты күткен ел үмітін қос ақын да ақтай білді
Еркін көсіліп, ұтымды сөз қағыстырып, арқалана түсті
Берілген тапсырма бойынша жұмбақ айтыстың жұмбақтарын шешуге тырысты.
Жарыс болған соң, әр кезең бойынша жеңімпаз анықталып отыруы тиіс
Қазылар алқасының ұйғарымымен ақтық сынға Дидар Камиев, Нұрмат Мансұров, Жандарбек Бұлғақов, Балғынбек Имашев жолдама алды
Жолдама иегерлері Құлмамбет айтысының үлгісімен қатар отырып айтысты
Бұл осы жолғы доданың басты ерекшелігіне айналды
Төрт айтыскер ақынның бір-бірімен жарысып, сөзден маржан теруі өте тартымды да қызықты сипат алды
Төртеуі де қатарынан оза шапқан жүйріктер
Ендігі кезекте бұлар өзара айтысқа түсті
Шабыттанып, арқаланып, шешіліп айтысқан ақындардың қай-қайсысы да бас жүлдені еншілеуге лайық екенін дәлелдеп бақты
Бірақ жеңіскер біреу ғана болуы тиіс
Ол кім? Ол айтыс сахнасында ерекше өрнегімен көрініп, халықтың ықыласына бөленіп жүрген, осы жолғы аламан айтыста да сол деңгейінен көріне білген Жандарбек Бұлғақов болды
Қазылар алқасының шешімімен Жандарбек айтыстың бас жүлдесін иеленді
Жүлдегерге үш миллион теңге мен алтын домбыра табыс етілді
Ал бірінші орынға екі миллион жүлде қорымен Дидар Камиев лайық деп танылды
Екінші орынды иеленген Нұрмат Мансұровқа бір миллион теңге берілсе, ал Балғынбек Имашев жеті жүз елу мың теңге көлеміндегі ақшалай сыйлықпен марапатталды
Мұның сыртында айтысқа қатысқан ақындардың әрқайсысына бес жүз мың теңгеден сый-сияпат жасалды.
Тәуелсіздік күніне арналып, мемлекетіміз­дің мерейін асқақтатқан жарыстың ұйымдас­ты­рушылары, айтыс өнерінің қанат жаюына көп еңбек сіңірген мемлекет және қоғам қайраткері Мыр­затай Жолдасбеков пен ақын Жүрсін Ер­манға да құрмет көрсетіп, шапан жапты
Аламан айтыстың былтырғы жеңімпазы Мұхтар Ниязов­қа «ҚазАйтыс» сайтының жетекшісі Ұларбек Нұрғалым жақында өмірден озған айтыс дүлдүлі Есенқұл Жақыпбеков атындағы жүлдені табыстады.
Сонымен мағынасы терең, сөзі салмақты, айтары мол болған «Жырың болып төгілемін, елім!» айтысына жиналған жұртшылық Тәуел­сіздігіміздің қадір-қасиетін тағы бір мәрте ұғына түсіп, мәйекті сөз өнеріне сусындап қайтты.
Дәукен ЖҰМАТҰЛЫ
