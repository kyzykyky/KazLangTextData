Аса қамқор, ерекше мейірімді Алланың атымен бастаймын!
Қадірменді ағайын, мұсылман бауырлар!
Мұсылман қауымының ұлық ме­ре­кесі – Құрбан айт құтты болсын, ағайын! Айт­қа аман-есен жеткіз­ген Алла Таға­ла­ға сансыз шүкірлер мен мақтаулар болсын!
Құрбан айт – бірлік пен игілік, мейірім мен кешірім мерекесі
Бұл күні мұсылмандар қайырлы, ізгі амалдар арқылы Жаратушыға жақындайды
Алланың разылығы үшін құрбан шалып, тұрмыс жағдайы төмен отбасыларына қайырымдылық көмек көрсетеді
Ұлық мереке ағайын арасын жақын­датып, көршілерді, ұлттар мен ұлыстарды ынты­маққа ұйытып, татулыққа шақырады
Қажы­лыққа аттанған мұсылман бауырларымыз, отандас­тарымыз жүздерін қасиетті Қағбаға қаратып, Арафат тауында еліміздің игілігі мен халқымыздың бірлігін, екі дүниенің бақытын тілеп, Жаратқанға жалбарына дұға жасауда.
Құрбан айт татулықты басты тірегі еткен Тәуелсіз еліміздің халықтық мерекесіне айналды
Елбасы мерейлі мейрамды Қазақстан жұртшылығы үшін демалыс күні деп жариялады
Парасатты шешім халықтар достығы мен бірлігін нығайта түсуге септігін тигізіп келеді
Біз мұны дәстүрлі дініміз Исламға көрсетілген аса зор құрмет деп білеміз.
Құрбан айт – отбасылық мереке
Отбасын шаттыққа бөлеп, ағайын-туыс, көршілерді аралап, жағдайын сұрау – сауапты іс
Оларға сыйлық беріп, көңілін көтеру – пайғамбар (с.ғ.с.) сүннетінен
Сүн­­нетті орындаған адамға сауап жазылады.
Айт намазынан кейін құрбан шалып, дастарқан басында мәре-сәре күй кешу – ата-бабамыздан ұрпақтан-ұрпаққа жалғасып, ежелден келе жатқан игі дәстүр
Бірлікті ту еткен бейбіт заманда осынау дінімізбен бітеқайнасқан дәстүрімізді жаңғыртудың сәті туды.
Мүбәрак мейрамның құрметіне орай, барша отандастарымды, кәсіпкер бауырларымды, дін жанашырларын Құрбан айтта мүгедектер мен зағиптар, жетімдер мен жесірлер, әсіресе қараусыз қалған ата-аналар үшін арнайы қайырымдылық іс-шаралар өткізіп, айттың қуанышын сездіріп, оларға мүмкіндігінше көңіл бөлуге шақырамын.
Исламда Аллаға ұнамды әрбір іс – садақа
Жетімнің басын сипасақ та – садақа
Жолаушыға кедергі келтірер кез келген затты жолдан алып тастау да – сауап.
Мешітте айт намазы оқылғаннан кейін құрбандық шалынады
Қаржылық мүмкіндігі жоқ адамға құрбан шалу міндет емес
Құрбандық еті ағайын-туыс, көрші-қолаң, тұрмысы төмен отбасыларына, жетім мен жесірлерге, мүгедектер мен сырқат жандарға таратылады
Мұндай игі амалдар адамдар арасында мейірім, қамқорлық, кешірім, қайыр-шапағат секілді көркем мінез бен жақсы қарым-қатынас қалыптастырады
Алланың разылығы үшін құрбан шалу арқылы пенденің иманы күшейіп, тақуалығы артады
Қасиетті Құранда: «Ұмытпаңдар, олардың еті де, қаны да ешқашан Аллаға жетпейді
Оған жететін нәрсе – жүректеріңізге ұялаған тақуалық, Аллаға деген құрмет» («Хаж» сүресі, 37-аят) деп баяндалған.
Құрбан айт – араздасқан адамдар татуласып, бір-бірін кешірісіп, туысқандық байланысты кү­шей­туге себепкер ұлық мейрам
Өйткені Алла Тағала: «Сен кешірім жолын ұстан, жақ­сы­лыққа бұйыр, надандықтан бет бұр» («Ағраф» сүресі, 199-аят) деп мұсыл­мандарды барынша кешірімді бола түсуге шақырған.
Бұл күні ерте тұрып, ғұсыл құйынып, хош иіс себініп, мешітте айт намазын оқу – сауапты іс
Құрбандық етінен дәм тату, Аллаға мадақ, пайғамбарға (с.ғ.с.) салауат айту – сүннет амал.
Құрбан шалу айт намазынан кейін айттың үшінші күні күн батқанға дейін жалғасады
Егер бұл талап орындалмаса, онда ол садақа саналады
Қой, ешкі, сиыр және түйені құрбандыққа шалуға болады
Сиыр немесе түйені жеті кісі бірігіп шалуды шариғатымыз құптайды
Соқыр, ауру, ақсақ, өте арық мал құрбандыққа жарамайды.
Алла Тағала баршамыздың дұға-тілектеріміз бен ізгі амалдарымызды және шалған құрбандықтарымызды қайырымен қабыл еткей!
Ұлттар мен ұлыстарды мейірімділікке, игілікке, бірлікке үндейтін ұлық мереке – Құрбан айт мүбәрак болғай, ағайын
Жаратушы Иемізден отбасыларыңызға амандық, мықты денсаулық, кәсіптеріңізге адалдық пен береке тілеймін.
Еңселі елдің болашағы баянды, Тәуелсіздігіміз мәңгі болғай! Әумин!
Ержан қажы МАЛҒАЖЫҰЛЫ,
Қазақстан мұсылмандары діни 
басқармасының төрағасы, Бас мүфти
