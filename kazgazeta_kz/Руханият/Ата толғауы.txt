
Алматы қаласында Нұрғиса Тілендиевке ескерткіш ашылды
Таяуда ғана Ақтау қаласынан сүйіншілеген хабар жетіп,  күй атасы Құрманғазы бабамызға сәулетті  ескеркіштің бой көтергенін жазып едік
Енді, міне, арада апта аралатпай жатып  Алатаудың бөктерінде Алматының қақ төрінде Халық Қаһарманы, қазақтың ұлы сазгері Нұрғиса Тілендиевтің ескерткіші ашылды
Ару Алматыдан шыққан ақжолтай ақпар  Алаштың  күллі  атырабына тарап жатыр
Қазақта «Қуанышың ұзағынан сүйіндірсін!» – деген тілек бар
Ендеше, Құдайдың қазақтың қуанышын ұзағынан сүйіндіргені осы болар.
Мүсінде бойын асқақ ұстаған дирижер қолына таяқшасын алып, оркестрге ырғақ мәнерін үйреткен қалпында бейнеленіпті
Ескерткіштің авторы, мүсінші – Мейірман Әзмағанбетов
Ескерткіш авторының айтуынша, мүсін екі ай ішінде жасалған
Дүлдүл домбырашының талантына тәнті мүсінші ескерткішті асқақ шабытпен, бар ықыласымен сомдапты
«Мен ұлы тұлғаның талантына табынушылардың бірімін
Сондықтан Нұрғиса ағамды сомдау мен үшін үлкен мақтаныш болды», – дейді ол
Ескерткіштің ашылу салтанатына Алматы қаласының әкімі Ахметжан Есімов, белгілі қоғам қайраткерлері, ақын-жазушылар мен өнер шеберлері, сонымен қатар өнер иесінің шәкірттері мен туған-туыстары қатысты
Сахнадағы шабытты шағы бейнеленген өнер иесінің мүсінін көріп, марқұмның жары да риза болды
«Дирижерлік етіп тұрғанда Нұрғиса тап осылай ерекше рухтанып кететін
Мүсінде сол рух байқалады
Ескерткіш көңілімнен шықты», – деді сазгердің жары Дариға Тілендиева
Қала әкімі қазақтың музыкалық мәдениетіне сүбелі үлес қосқан 500-ден астам музыкалық төл туындылардың авторы, ұлы композитор туралы жылы лебізін білдіре келе: «Нұрғиса Тілендиев қазақ күйлері мен әндерінің дамуына үлес қосқан өнер иесі ғана емес, ол – өнердің әлемдік теориясын және тарихын терең зерттеген тұлға
Сондықтан да оның шығармаларында  ұлттық  әуендер мен классикалық музыка жақсы үйлесім тапқан
Оның музыкалық туындыларына көптеген шетелдік мамандар таңдай қағатын
Нұрғиса Тілендиевтің мұраларын  сөзбен өлшеп, санау мүмкін емес
Ол қазақ музыкасын жаңа, жоғарғы-биік деңгейге көтерді», – деді.
«Күйдің аты – «Әлқисса», орындай­тын – Нұрғиса!» – деп қара домбыраны қолына алып, күйдің көрігін қыз­ды­ратын дәулескер күйші «Отырар сазы» оркестрін дүниеге әкелді
Оның «Аққу», «Аңсау», «Арман», «Ата толғауы», «Әлқисса», «Қорқыт туралы аңыз», «Көш керуені», «Махамбет», «Фараби сазы» сияқты күйлері мен «Сарыжайлау», «Алатау», «Ақжайық», «Ақ құсым», «Өз елім» сияқты әндері ұлттық бояуының қанықтығымен, өзіндік қолтаңбасының айқындығымен жұртшылықтың сүйіп тыңдайтын рухани қазынасына айналды
Сазгердің сәулетті ескерткіші «Әлқиссаның» авторы араға уақыт салып әсем Алматысын әдемі әуенге бөлеу үшін қайта оралғандай әсер қалдырады.
Динара ІЗТІЛЕУ
