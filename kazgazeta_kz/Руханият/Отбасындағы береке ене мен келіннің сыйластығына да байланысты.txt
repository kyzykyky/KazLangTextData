Қоғамда ене мен келін арасындағы қарым-қатынастың мәні ерекше
Сондықтан да оқырман жұртшылықты осы мәселе төңірегінде ой бөлісіп, пікір алысуға шақырғым келеді
Өйткені көп жағдайда шаңырақтың шайқалмауы, отбасында береке-бірліктің кең өріс ала түсуі де осы енелер мен келіндерге байланысты.
Кейбір енелер өз келіндерін «ашсам алақанымда, жұмсам жұдырығымда ұстауым керек» десе, енді бір енелер келіндерінің білмегенін үйретіп, түсінбегендерін түсіндіріп, ылғи да арқасынан қағып, маңдайынан сипап отырады
Кейбір енелер өздерінің жас келін болып түскен шақтарын мүлде ұмытады да, егделеу тартқан кезінде шалдарына өткізген үстемдігі былай тұрсын, келіндеріне де дүрсе қоя беріп, мінез көрсетеді.
Біздің ойымызша, қай ене болса да, өз келініне ыстық ықыласпен мейірін төгіп, кем-кетіктерін ретке келтіріп отырса, ол үйдің босағасынан бақ-береке, дәулет кетпейтіндігінде дау жоқ
Әрі келін бір елдің айтулы анасына айналып, көптің алғысына, құрметіне бөленген болар еді
Оның үстіне жастардың тату-тәтті ғұмыр кешулеріне игі ықпалын тигізе түсер еді.
Әрбір жанұяның өздеріне тән тәлім-тәрбиесі, өнегесі, алға қойған мақсат-мұраттары, арман-асқарлары болады
Келін жаңадан түскенде сол үйдің ерекшелігін, адамдарының мінез-құлқын қашан түсініп, терең меңгерем дегенше біршама уақыт өтеді
Халқымыздың «Бес балалы болмай, белгілі әйел болмайды» деген сөзі осыны көрсетсе керек
Шынында да, бейтаныс жанұяның босағасын аттаған жас келін толқып, «Қайсысы не айтар екен? Маған қалай қарар екен? Кім жақсы сөйлеп, оң қабақ танытар екен?» деп, ата-енесінен, қайын аға, қайын сіңлілерінен, абысын-ажындарынан үлкен үміт күтеді
Солардың әрбірінің жылы сөзіне, мейір-шапағатына бөленгісі келеді
Егер олар: «Қалқам, қарағым, шырағым» деп, ерекше ілтипат білдіріп жатса, жас келіннің мерейі үстем болып, күннен-күнге құлпырып, жайнай түседі
Ылғи да алға ұмтылып, білмегендерін білгісі келеді
Ата-енесіне бәйек болып, солардың алғысын алуға талпынады.
Кейбір енелер: «Бізде келін болғанбыз, қапқа тары салғанбыз
Бірақ мұндай келін болған емеспіз
Қарашы жүріс-тұрысын
Тағам әзірлеуді де білмейді
Міне, бүгінгі тамағының тұзы ащы
Үйінде бұл шіркін не көрген дейсің», – деп жатса, енді бір енелер: « Ой жаман неме-ай
Шашы жалбырап, түске дейін ұйықтайды
Өзі бір жүрген салпы етек
Қолынан түк те келмейді
Үйінде ешқандай тәрбие көрмеген ғой» деп, тырнақ астынан кір іздей бастайды
Оның үстіне күйеуі де сотқарлау, ұр да жық болса, бейшара келіннің соры қайнады дей бер
Шешесінің тіліне еріп, өркөкіректік таныта бастайды
Содан, келіннің ойы он саққа бөлініп, ішкені ірің, жегені желім болып, күннен-күнге жүнжіп, берекесі кетеді.
Қалай дегенде де, қыз – жатжұрттық
О баста Алла тағала қыздарды солай жаратқан
«Қыздың қырық жаны бар» деген де сөз бар
Шынында да әйел адам жанұяның бар ауыртпалығын мойнына іліп алып, түн ұйқысын төрт бөліп, жылаған баласын емізіп, бесігін тербетеді
Мезгілімен ас әзірлеп, ата-енесі мен күйеуінің бабын тапқысы келеді
Кейбір есерсоқтау келген күйеулерінің де ауыр сөзін көтеруіне тура келеді.
Әрине, әрбір бойжеткенге ақылды, көргенді жігіттер кездессе нұр үстіне нұр
Егер көп нәрселерге ақылы жете бермейтін, өзімшіл күйеулер кез болса, ол әйелдің бірден-бір соры
Ағылшын қаламгері Дикенс: «Егер күйеуің жақсы болса, ұлды болғаның
Ал жаман болса, қызыңнан айырылғаның» деген екен
Ал татар халқында: «Балаңа келін іздеме, қызыңа күйеу ізде» деген қанатты сөз бар
Бұл түгелдей рас!
Өнегелі ата-енелер келінге ақыл-кеңес айтып, жол көрсетіп, тәрбиелеп алады
Қыз баланың қандай ата-енеге тап болып, қандай жігітке тұрмысқа шығатынын бір Алла біледі.
Кейбір енелердің шымшыма сөздері, «жаным» дей отырып, жанын алатын нықыртпа сөздері жас келін үшін үлкен азап, қайғы-қасірет
Мұндай кезде келін не істерін білмей, әбден басы қатады
Енесінің қай сөзі дұрыс, қай сөзі бұрыс екендігін аңғара алмай берекесі кетеді
Дәл осындай сәттерде, сүйіп қосылған жігіті ақылды болса, сүйген жарына орынды кеңестер айтып, жас келіннің көңіл күйін көтеріп, жанын жадыратар еді
Жаңа түскен келін біреудің әлпештеп өсірген қызы, ардақты перзенті
Мұны әрбір ер-азамат дұрыс түсінуге тиіс
Олардың айыбы өмірге қыз болып келгендігінде ме? Жоқ, олай емес
Олар өмірге ененің ауыр сөзін естіп, күйеуінен зәбір көру үшін келмейді
Жақсы жар құшып, бір жанұяда ту тігіп, өсіп-өнгісі келетін жандар
Ол – Ана
Өмірге перзент әкелуші
Өмірге перзент әкелерде әйел бір өліп, бір тіріледі
Құран Кәрімде: «Жаннат – ананың табанының астында» десе, халқымызда: «Ата-анаңды Меккеге үш рет арқалап апарсаң да, олардың қарызынан құтылмайсың» дейді
Отбасының қалыптасуында нәзік жандылардың да орны бөлек
Әйел күйеуінің ойына қозғау салатын, көңілін көтеріп, ерекше серпілте түсетін жан
Ердің еңселі, абыройлы жүруі әйелге де байланысты
Сондықтан да халқымыз: «Ерді ер қылатын да әйел, жер қылатын да әйел» деп тектен-текке айтпаған болар.
Жас келін – ертеңгі салиқалы ана
Сондықтан оған ерекше көңіл бөліп, оның кемелденуіне жан-жақты жағдай жасау, парасатты ата-енелер мен сүйіп қосылған күйеулеріне байланысты
Міне, осыны дұрыс түсінбеген кейбір енелер баласына: «Ей, жаман неме, сен келіннің тіліне ере бермей, көзіңді аш! «Баланы – жастан, әйелді – бастан» деген
Оған осы бастан қаттырақ көңіл бөлмесең, күні ертең сенің басыңа шығып алады» деп, баласын қайрай түседі.
Одан да: «Ей, балам, ол да біреудің әлпештеп өсірген перзенті ғой
Оған оң көзіңмен қара
Ренжітпе
Оң қабақ таныт
Сені «ерім» деп етегіңнен ұстады ма, оны қадірлей біл
Көңілін көтер
Тіл-аузым тасқа
Келінім – көп келіндердің алды
Күні ертең немерелерімнің анасы болады
Сенің өміріңді жалғастырушы» десе, баласының ықыласы артып, келін де күннен-күнге жайнай береді.
Кейбір енелер осылай айтудың орнына «Сен, үйленгеннен соң бізден қашықтай бастадың ғой
«Әйелдің аярлығы қырық есекке жүк» деген
Бар тапқаныңды оның алақанына сала бермей, бізге де әкел
Осы бас­тан әйелге қаталдау көңіл бөл» деп қайрайды.
Жаңа түскен жас келіндерге ылғи да жеки сөйлеп, жер-жебіріне жете бермей, қайта алақанға салып аялап, жол көрсету, әрбір абзал енелердің бірден-бір міндеті болу керек-ақ
Өйткені ол да адам баласы
Бір күн болмаса, бір күндері тілі шығып, енеге қарсы дүрсе қоя бермесіне кім кепіл?! Тіптен қабағынан қар ­жауып, қатыгез әйелге айналып кетуі де мүмкін
Халқымыз «Бір күн ұрысқан үйдің қырық күндік несібесі кесіледі» деп бекер айтпаған
Мүмкіндігінше келінге ұрыса бермей, маңдайынан сипап, оған қамқорлық жасау абзал
Ұрыс-керіс бола берген үйдің босағасында береке болмайды
Бақ қонып, қыдыр дарымайды
Оттары маздап жанбай, ақыры екі жас ажырасып тынады
Бұл кімге керек? Күллі жұртты жиып, дүрілдетіп той жасап, қуанышқа кенелген сәттер лезде-ақ құрдымға кете ме? Кейбіреулер осы той үшін қарызға белшесінен батып жатқан жоқ па?
Сондықтан ер-азаматтар біреудің аялап өсірген қызын «теңім» деп алғасын, оған барынша көңіл бөлген дұрыс
Әйелдің көңіліне қаяу түсірмеуге тырысқан жөн.
Халқымызда: «Жақсы сөз – жан азығы, жаман сөз – жан қазығы» десе, кей ретте: «Жылы-жылы сөйлесең, жылан інінен шығады» дейді
Абзал енелердің келіндеріне оң қабақ танытып, жақсы сөз айтып, оларды тәрбиелей түсуге ерекше мән бергендері жөн
Себебі жас келіндерге ерекше ықылас, айрықша қамқорлық керек
Тату-тәтті жанұя – мемлекетіміздің байлығы
Олардан өмірге келген тәрбиелі перзенттер мемлекетіміздің тірегі
Қай жерде татулық, ынтымақ болса, сол жерде береке, дәулет молайып, бақ қонып, Қыдыр әлейһиссалам назарын салады.
Қалдыбек СЕЙДАНОВ,
Қазақстан Республикасы
Гуманитарлық ғылымдар академиясының академигі,
профессор
Ташкент
