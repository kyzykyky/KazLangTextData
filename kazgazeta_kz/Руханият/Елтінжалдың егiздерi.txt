Сарбас АҚТАЕВ, жазушы
Өмір деген дамылсыз күрес болса, өнер деген дүбірлі жарыс қой
Алас-күлес күрес айдынында жарыса жүріп, өнер жөнінен өкшеңді басып, өкпеңді қысып келе жатқан жастардың кейде алдыңды орап, оқ бойы озып кеткенін аңдамай да қалатының бар
Әрине, ол үшін намыс шақырып, налыс білдірудің жөні де, жолы да жоқ
Шабысы бәсең тартқан тарланды шабыты ұшқыр, шалымы күшті көксіл жастың орап алдына шығуы заңды да
Ұстаздан шәкірт озбаса өмірде даму, өнерде өрлеу де болмас еді
Сөз өнерінде солай оза шауып алға шыққан қадамы қуатты, қаламы құнарлы інілерімнің бірі де бірегейі ортамызды ойсыратып, арамыздан күні кеше ғана кеткен Ербол Шаймерденов болатын. 
Өз басым Ерболмен бір аймақтың азаматы болғаныммен сексенінші жылға дейін көрген де, білген де емеспін
Оның бүгінгі басты білім ордасы Қазақ ұлттық университетінде оқып, оқу озаты, қоғамдық жұмысқа жанын салатын белсенді де беделді студент болып, журналистика факультетін үздік бітіргенін де бертін білдім
Жасыратыны жоқ, елдің басты басылымының бір басшысы әрі әдебиет пен мәдениет саласына жауап беретін болғандықтан, менің алдыма Алматыда оқып жүрген, талап тұлпарының жалына жармасқан, қаламға құмар жастар жиі келетін
Жазған-сызғандарын көрсетіп, ақыл-кеңес алып, ойлаған жерден шыққан тәуір дүниелерін бастырып та жүретін
Алайда өзім туып-өскен Көкшетау мен Қызылжар өңірінен ондай талапкерлердің алдыма келгені есімде жоқ
Қазіргі қарымды қаламгерлер Төлеген, Кәрібай, Жарасбай, Қорғанбек тәрізді жерлес інілеріммен қаламдары кемеліне келіп, кеңінен танылған соң ғана қауыштым
Ербол да сондай ешкімге иек артып, бойында барды көзге ұрмай, өз соқпағын өзі салуға талпынатын талапкердің бірі екен
Сондықтан онымен алғаш танысуым да ойламаған жерде болды.
Сол жылы Ақмоладағы меншікті тілшіміз облыстағы әріптестерімізбен сыйыспай, қайта-қайта сұранған соң аппаратқа әкеліп, әдеби қызметкер етіп қойғанбыз
Орталық партия комитеті органының облыстағы өкілетті өкілі болу кез келген журналистің маңдайына жазыла бермейтін бақыт және анау-мынау қаламгер алып жүре алмайтын жауапкершілік
Жергілікті жерде жеке жүріп жұмыс істейтін меншікті тілші жақсы жаза білуімен қатар, партия, кеңес жұмысынан, экономиканың әр саласынан хабардар болғаны абзал
Демек, тілші таңдау, әсіресе, Ақмола сияқты шаруашылығы сан-салалы, өндірісі өркенді аймақта жұмыс жасайтын іскер журналист табу оңай шаруа емес-ті.
Торғай облысындағы Қима аудандық газетінің редакторы, өрі-қыры бірдей білікті, жоғары партиялық білімі бар Елубай Жәкеновке ойымыз кетіп еді, ол отбасының жағдайына қарай ауылды жерден ұзай алмайтынын айтты
Ақмоланың өзінен көздеген кісіміз бұл қызметтен бұдан бұрын да бас тартқан
Көкшетауда редакторы мен орынбасарынан басқа тіс қаққан тәжірибелі қаламгер жоқ
Ақыры, жігіттер бір қазанға басы сыймай, сүзісіп, арыз айдасып жататын Қызылжармен хабарласуға тура келді
Облыстық газеттің бас редакторы, байсалды да байыпты азамат Уәп Рақымжанов:
– «СҚ» қызметке аламын десе, аяқ-қолы сайға тимей алақайлап тұра ұшқалы тұрған жігіттер бізде баршылық
Алдын ала кісі салып жүргендер де бар деп естідім, – деді біздің жайдан хабардарлығын жасырмай
– Бірақ ондайлардан абай бол, ұятқа қалдырып жүрер
Өзім келешегінен көп үміт күтетін бір жігіт бар еді
Жас та болса, ұшқалақтығы жоқ, салмақты да салиқалы, оның үстіне өте сауатты азамат
Өзі облыстық комсомол комитетінің қоғамдық негіздегі хатшысы
Күні ертең-ақ партия қызметкері болып кететін түрі бар
Ұлылы-кішілі партия-кеңес қызметкерлерінің, өндіріс жетекшілерінің, жалпы әкім-қаралардың қайсымен болсын еркін сөйлесіп, ортақ тіл тауып кете алады
Бағын байламаймын, алам десеңдер, осы Ербол Шаймерденовті алыңдар.
Бас редакторымыз ­Сапар Байжа­новқа осы ұсынысты баяндағанымда ол бірден мақұлдап:
– Уәп айтса, ол адам танитын азамат, ұсынысына кәміл сенуге болады
Жедел шақырт, әңгімелесіп көрейік, – деді.
Үшінші күні алдымда аққұба өңді, артқа қайырған қайратты шашының алды сәл толқындап тұратын, шарасы үлкен қара көзі ойлы, бойы ортадан төменірек, талдырмаш, жасы отызға жете қоймаған шапаты жігіт отырды
Күлгенде үстіңгі ерні түріліп, ақсия кеткен аппақ тістерінің ар жағынан адалдық лебі есіп тұратын сияқты
Қысылмай, қымтырылмай, ойындағысын жақсы жеткізеді.
Кіндік қаны тамған жер атақты адамдар тіркесе туып, егіздеп өрбитін кәдімгі қазақтың қос данасы Сәбит пен Ғабитті дүниеге әкелген Елтінжал баурайы
Арғы жақтан қозғасақ, дүйім дала жұртын өргізіп-тұрғызып, заманына сай билік құрған, сөйтіп ұлықтығымен де, біліктілігімен де есімдері өшпей ел есінде қалған Есеней мен Торсан да осы өңірдің тумасы
Ардақты ата-бабаларының атақ-даңқына ұрпақтары қылау түсірмеуге ұмтылатындай
Елтінжалдағы Жаңажол орта мектебінде Ербол да үлгілі, үздік шәкірт болыпты
Сөз қонып, өнер көктеген топырақтың перзенті болғандықтан, ол да ерте қалам тербеген көрінеді
Балапан жырлары мектеп қабырға газеттерінде ұдайы жарияланып тұрыпты.
Бірде «Жұлдыз» журналының сол тұстағы бас редакторы Мағзұм ­Тиесов ақсақал әдебиет алыптарының ауылына арнайы келгенде, бірден мектепке кіреді
Сонда қабырға газетінде басылған 7-сынып оқушысы Ерболдың өлеңдерін оқып, балаң лебізден жылы леп сезген сұңғыла жазушы оның жыр дәптерін Алматыға ала кетіп, 4-5 дүниесін «Қазақстан пионері» газетінде жариялайды
Сол сәт-сапардан суарылған талап оны сөз өнерінің ұста көрігі журналистикаға алып келіпті.
– Біздің тілшілеріміздің бәрі Еркеш Ибраһим, Байжігіт Әбдіразақов, Мұқан Әбуғалиев, Байтұрсын Ілиясов сияқты ылғи бір ығай мен сығайлар
Солармен додаға түсіп, үзеңгі қағыстыруға шамаң келсе жарайды ғой, – деп меншікті тілшілердің жұмысын реттеп отыратын басшы болғандықтан облыстағы өкілдеріміздің әрқайсысына аз-кем мінездеме беріп келдім де: «Осылардың қалың шоғырына ілесе аласың ба?» деп бетіне қарадым.
– Атақты әріптестерімді басып-озып алдына шықпағаныммен, артында шаң қауып қалмайтыныма сендіремін, аға! – деді ол серт бергендей.
– Онда кеттік бас редакторға, – деп орнымнан тұрдым.
«Баланың жілік алмақ мінезінен» дегендей, қолайға қона кететін қой асығындай үйіріліп тұрған жігіт бірінші басшыға бірден ұнады
Бөлімдердің де сарабынан ол ойдағыдай өтті
Редакцияның алқа мәжілісі оны Ақмола облысы бойынша меншікті тілші етіп, бірауыздан жұмысына жеміс тіледі.
– Астықты аймақтың астанасы атанған ірі де іргелі өңір ғой
Ерболды облыс басшыларына өзің ертіп барып таныстыр да, бар шаруасын бастан-аяқ шешіп кел, – деді маған басшымыз.
Орталық органның көзі ретінде бізді обком да, облатком да ілтипатпен қарсы алып, бұйымтайымызды ықыласпен шешуге уәде берді
Көлік мәселесін бірден шешіп, көшіп келуіне орай пәтер кілтін қолға ұстататын пейіл танытты
Облыс­пен танысуды да кейінге қалдырмай, қасымызға атқару комитетінің бір қызметкерін қосып берді.
Облыстық газеттің бас редакторы Октябрь Әлібеков, оның орынбасары Жомарт Әбдіхалықов, Қазақстан Жазушылар одағының осы аймақтағы өкілі Нұрғожа Оразов сияқты қаламгерлер құшақ жая қарсы алып, Ербол өзін сөз өнеріне баулыған ұстазы, жергілікті жазушы Сәркен Барқытовпен де осында табысып, алғашқы күннен-ақ әдеби қауыммен шұрқыраса кетті.
Облыспен танысу бір өзінің аумағына бес Бельгия сыйып кететін Қорғалжын ауданынан басталатын болды
Теңіз аталатын екі бірдей айдын шалқар алып дариясы бар, өн бойын көктей өтіп, он төрт көлге нәр беріп, бірін-біріне жалғастырып Нұра өзені ағатын, табиғаты да, тарихы да бай бұл өлкені көруге кім құмар емес дейсіз
Қыдыр қонып, құт дарыған Сарыарқаның сауыры, жайлау біткеннің тәуірі ғой.
Бізді ауданның бірінші басшысы Әділхан Шабатовтың өзі қарсы алды
Екі көзі тостағандай, қалың қабақ, қасы қою, қара торы кеспелтек жігіт екен
Комсомол қызметінен өскен, ой-өресі биік, орысша-қазақша еркін көсіліп шешен сөйлейді
Кабинетіне бастап апарып, ауданның жай-жапсарынан әңгіме ағылтты.
– Біздің басты байлығымыз – су, – деп сабақтады ол сөзін
– Түстігінен Керей мен Қыпшақ өзендері құятын Теңіз көлі мен Нұрадан нәр алатын аты шулы Қорғалжын, солардың шоршыған балығы мен шулаған құстары, жағасындағы құрағы мен даласындағы ну егіні
Шүйгін шалқар жайлауларымызды өз облысымыз ғана емес, Көкшетау, Торғай жақтың малшылары да құтты мекен қып жүр, – деп жалпы аудан көлемінде қай өңірдің қанша малы жатқанын айта бастағанда, қаламын алып, қойын дәптерге түсіруге кіріскен Ерболға ол:
– Тілші деген түрте бермей, әңгімені бастан-аяқ толық тыңдап барып, қажетін сұрап алғаны жөн болар, – деп ескертті де әңгімесін әрі қарай жалғады.
– Ауданымыз атақты адамдарға кенде емес
Қазақтың сал-серілерінің бұл атырапқа соқпай кеткені шамалы
Кешегі Қосымжан, Есімжан сияқты әнші ақындар осы жерден шыққан
Есімжанның қызы әйгілі әнші Рабиға апамызды білетін боларсыздар
Кәдімгі орыс пен қазақ достығының алғашқы қарлығашы сынды Мәриям Жагорқызы да осы ауданның тумасы
Жолай оған қойылған ескерткішті көрген де шығарсыздар
Сол әжесінің дәстүрін неміс қызы, одақ Жоғарғы кеңесінің депутаты, данқты диқан Наталья Геллерт жалғастырып, қазақтың қаракөз бүлдіршіндерін көбейтіп келеді
Қазір ауданның бұрынғы басшысы, қадірмен ағамыз Ақтан Төлеубаевтың көл жағасынан ұйымдастырған Қорғалжын өңірінің табиғат мұражайын қызықтағаннан кейін Наташаға соғуға болады
Одан әрі барам десеңіздер, Егіндібұлақ ауылында Мәриям шешеміздің ағасы Степанның баласы тұрады
Жігіттер соған бастап барсын.
Елімізде тек осы алып көлді ғана мекендейтін қызылқаздардың төбемізде тізілген керуенінің күн түстес қанаттарын тамашалап, қоқиқаздардың қиқуына елеңдеп, атақты келініміздің қарабарқыт егінжайын аралаған соң, бірден Мәриям әжеміздің немересі тұратын ауылға тарттық
Жагор балалары тұқым-тұяғымен балықшы деген анық екен
Антонның да ауласында шағын ғана ау жаюлы тұрды
Еңгезердей ақ-сары орыс азаматы қазақша сөйлеп қарсы алып, төрге өтуімізді өтінді.
– Әйгілі әпкеміздің арқасында алыс-жақын жерден келген қонақтар бізге бір соқпай кетпейді
Кейін туған жастар – біз ол кісі туралы тіптен аз білеміз
Үлкендерімізден ешкім қалған жоқ
Әйтеуір Жагор атаның тұяғы, Мәриям апаның көзі деген лақаппен біз отырмыз, – деп бастай бергенде даладан жүгіріп келіп, құлағына бірдеңе сыбырлаған он жастар шамасындағы балаға: – Әуелі мына кісілерге сәлем бер, – деді
Бала «сәлеметсіздер ме?» деп бәріміздің қолымызды алды.
– Бұл менің балам Сергей, қазақша Серік дейміз
Осы шаңырақтан Рыкин­дер­дің әулетін жалғастыратын жалғыз бала, – деп үй иесі ұлының басынан сипады.
– Неге жалғыз, жаңа аулада бой жетіп қалған екі-үш бала жүр еді ғой, – деген сұраққа: – Ә, әлгі қыздарды айтасыз ба? Рас, екі қызым бар, – деп жауап берді ол.
– Қызды балаға санамайтын нағыз қазақы мінез ғой бұл, – деп бір күліп алдық біз.
– Апамыз жайында жақсы білетін ақсақалдар бұл аймақта әзір баршылық
Солармен сөйлессеңіздер біраз мағлұмат алуларыңыз мүмкін, – деп әнші ананың немере інісі анығын айтты.
Шынында да, Тұщыкөл сағасында күтіп отырған бір ауылға барып, көкірегі даңғыл, құймақұлақ бір қариядан көп жағдайға қанықтық
Ақиқатына келсек, Дударай Мәриям Жагорқызы тұрмысқа шығатын Дүйсен емес екен
Ол қалада оқып, жазғы каникулға Ащыкөл мен Тұщыкөлдің арасын жайлаған ағайындарына қонаққа келіп жүрген гимназист бозбала көрінеді
Қазақ арасына кеп, жайлы қоныс тапқан балықшы орыстың жасөспірім қызы кентше сәнді киінген, қалың бұйра шашы дудырап көз тартатын жігітке құмартып қалады
Ақбозатын ойнақтатып, құрдастарымен серуенге шыққанда желмен желкілдеген бұйра шашы тудай желбіреп, ұшып бара жатқан құсты елестететін жас жігіт қай қызды болсын қызықтырар қиял сияқты еді
Өзіне елжірей қарайтын алтын шашты, аспан көзді, тоқпақ бұрымды, ақ-сары аруға оның да көңілі аумай қалған жоқ
Айдын көлдің жағасында, айлы аспанның аясында кездескен кештер қыз жүрегіне мәңгі маздайтын от тастап, одан лаулаған жалын жігіт қалаға қайтқаннан кейін сағыныштың сазымен мұң боп егіліп, жыр боп төгілді.
Мәриям Жагор деген орыс қызы,
Он алты-он жетіге келген кезі.
Қазаққа Дудар деген ғашық болып,
Сондағы Мәриямның айтқан сөзі
Дударари-дудым,
Бір сен үшін тудым.
Шіркін-ай Дударари дудым.
Дудар-ай, ақбоз атты жемдедің бе,
Жеріңе уағда айтқан келмедің бе.
Жеріңе уағда айтқан келмей қойдың,
Мәриям заты орыс деп сенбедің бе
Ащыкөл, Тұщыкөлдің арасы бір
Басыма кәмшат бөрік жарасып жүр.
Дудар-ай, келер болсаң тезірек кел,
Орныңа орыс, қазақ таласып жүр…
Алайда оқудың соңында жүріп қонақ жігіт қайтіп бұл жаққа оралмады
Сағынышпен сарғайған жас қыздың көңіл-күйі көкірегінен жыр боп шалқып, көмейінен ән болып самғады
Алғаш қазақ жігітіне құлаған балаң көңіл, балғын сезім бара-бара өзі ортасында өскен қазақ халқына деген ұлы махаббатқа ұласты
Дудардан күдер үзген Мәриям келер жылы ойдағы Әжікенің белді бір жігіті Дүйсенге тұрмысқа шығады.
Ойдағы Әжіке дейтініміз, бұл жақтағы ойдағы, қырдағы Әжіке деп бөлінетін екі ел бар екен
Әжікелер хан Кененің кейін бас батыры болған Бұғыбайдың туған жұрты
Опасыздықтан Кенесары опат болып, көтеріліс аяусыз басып-жаншылғаннан кейін орыс үкіметі жел берген қырғыздар бас батырын ұстап беріңдер, әйтпесе Әжікелерді бесіктегі баласына дейін қырып саламыз деп күш көрсетіп, қоқаңдай берген соң, ел ағалары Бұғыбайды бас қылып, бір түнде Арқаға астыртын көшіріп жіберіпті
Солардан ойдағы Әжіке, қырдағы Әжіке деген екі ел шапырашты тараған.
Бір қызығы Мәриям шешеміз алғашқы жары өмірден ертерек озып, тағы да Дүйсен деген бір қазақпен отасады
Одан туған ұлы әскерден кейін үйленіп, Украинада қалған, заң қызметкері көрінеді.
– Міне, бұларды түртіп алуыңа болады, – деп Ерболға күле қарадым бірінші хатшының бағанағы ескертпесі есіме түсіп.
– Тілші дегенге түрте берме дегені батып кетті хатшының, – деп Ербол балаша бұртиды.
– Жұртпен жұмыс істейтін адам ауыз­дан шыққан сөздің бәрін тере бермес болар
Кейбір көлденең сөздерді бастан асырып та жіберу керек
Әйткенмен, әлгі хатшының айтқанында жан бар
Сөзді түгел тыңдап алып, қажеттісін сосын сұрап ал дегені қайсымызға болсын сабақ, балақай, – деп оған өз уәжімді айттым.
Шежіре қарт пен үй иелеріне рахметімізді жаудырып, тысқа шыққанда іргедегі Тұщыкөлдің айдыны қар басып қалғандай аппақ болып жатыр екен
Бақсақ, көл беті аққуларға толып кетіпті
Әдетте махаббаттың желегіндей жұптасып қана жүретін киелі құстардың бір айдынға, бір сәтте шүпірлей қалып қиқу салып, қанатын жайып, қалқып жүзгеніне шынымен таң-тамаша болдық
Зайыры, құс төрелері Қорғалжындағы жазғы мекеніне барар жолда кей жылдары осы көлге келіп ат шалдыратын болса керек
Ұзын саны жүзге жуық құс аруларын көзбен санаған жергілікті жігіттердің өзі «Бұл өте сирек құбылыс
Мына көлге мұнша аққудың қонғанын бұрын-соңды көрген емеспіз» деп жатыр
Сол сирек құбылыстың куәсі болған біз болашақ жолымыздың осы аққудай ақ та пәк боларына жорыдық.
Айтқандай-ақ, Ерболдың астықты аймақтың астанасындағы жұмысы сәтті басталып, жақсы жүрді
Көп кешікпей ол қабырғалы әріптестерімен құйысқан тістесіп, үзеңгі қағыстырып, меншікті тілшілердің алғы сапынан көрінді
Астықты өңірдің өрендері жөнінде ойлы очерктері, Бұланды, Сандықтау ормандарын, Қорғалжын көлдерін қорғаудың күрделі мәселе­лерін көтерген мақалалары, тың астығының жаңа сорттарын шығарып жатқан Шортанды ғалымдарының тәжірибесі туралы толғамдары оқырман көңілінен шықты
Тіпті Еркеш ағасымен бірлесіп екі облыстың шекарасында жатқан Шұбарқұдық көмір кенішінің күрмеуі қиын мәселелерін көтеріп, өндіріс басшыларына ой салды
Шаруашылық жетекшілерімен, басшы қызметкерлермен істес болған соң, экономиканы да жақсы білу керек екенін жете түсінген ол сол жылдары Ақмоланың Сәкен Сейфуллин атындағы ауыл шаруашылық институтына түсіп, өндірістен қол үзбей жүріп, экономист мамандығын алып шықты.
Кейін 80-ші жылдардың орта ше­нінде келешегінен үміт күттіретін іскер журналист ретінде ол аппаратқа шақырылып, партия тұрмысы бөлімінің меңгерушісі, редакция алқасының мүшесі болып бекітілді
Оның алымды да қарымды қаламгер, елгезек те еңбекқор қызметкер, арлы да адал азамат екені осы жұмыста бар қырынан көрінді
Көбіне партия қызметкерлерінің сөзін ұйымдастырумен шектелетін бөлім партия жұмысының қыр-сыры туралы дөңгелек үстел ұйымдастырып, сын мақалалар да бере бастады
Ерболдың Алматы қалалық партия комитетінде аупартком хатшыларын қатыстыра отырып, партия ұйымдарының жариялылық кезеңіндегі міндеттері туралы дөңгелек үстел басында ұйымдастырған әңгімесі әлі есімде
Оның Семей обкомының жұмысын бүге-шігесіне дейін талдаған сын мақаласы да кезінде көп әңгіме көтерді
Ол үшін обкомның бірінші хатшысы Кешірім Бозтаевтың маған әжептәуір өкпе айтқаны да бар
Ең бастысы, Е.Шаймерденов орталық комитеттің партиялық ұйымдастыру бөлімімен тығыз байланыста жұмыс істеді.
Соның да әсері болған шығар, 1988 жылы ол Орталық партия комитеті насихат бөлімінің баспасөз секторының меңгерушісі болып тағайындалды
Қайта құру деп қиқулап, жариялылық деп жар салып, жұртты жан алқымнан алып, жай таптырмай жатқан тұста бүкіл бұқаралық ақпарат құралдарын бір уыста ұстап, өргізіп-тұрғызып тұру оңай шаруа болмайтын
Оның үстіне қабындап қаншама жаңа басылымдар жарқ етті
Ербол сол бір қиын-қыстау кезеңнің сын сағатынан сүрінбей өтті
Тіпті тәуелсіз елдің тыңнан қосылған тұмса басылымдарына да қамқорлық көрсетті.
Тәуелсіз елдің тұңғыш Президен­ті Нұрсұлтан Назарбаевтың «Әділет­тің ақ жолы» атты алғашқы кітабы­ның тұсаукесері Мәскеуде ұйымдастырылуына ұйытқы болған да сол
Сондағы тұсау­кесерде Елбасы­мыздың тапқырлығы мен алғырлығына сондай разы болған оның жүрегіне жыр-шумақтары оралып, өлең болып өріліп, Парламенттің тұңғыш тілі – «Халық кеңесі» газетінде жарияланды
Жалпы, бұл Ел Президенті жайында жазылған алғашқы жыр.
Орталық партия комитетінде жинаған тәжірибесі кейін Жоғарғы Кеңестің баспасөз хатшысы болғанында игі жемісін берді
Парламентте қабылданған әрбір заң бойынша ол Жоғарғы Кеңес басшыларының біріне баяндама жасатып, Астана баспасөз құралдарының басшыларын қатыстырып, баспасөз мәслихатын жүйелі өткізіп тұрды
Кейбір мәселелер жөнінде республикалық ұйымдардың басшыларын шақыртып, журналистер үшін әңгімелер де ұйымдастыратын
Әсіресе, оның ел рәміздерін белгілеп, бекіту кезіндегі ұйымдастырушылық қызметі айрықша болды
Кейін ол туралы үш бірдей кітап шығарды.
Астана Ақмолаға көшкенде алғашқы керуенмен кеткен ол Мәдениет және қоғамдық келісім министрлігі Тіл комитетінің төрағасы болды
Жасыратыны жоқ, комитет жақсы жұмыс істеді
Өз басым мемлекеттік тіл туралы сол тұста жасалған тұғырнамадан тәуір құжатты әлі күнге дейін көргенім жоқ.
Алайда қазіргі қоғамымызды кеулеп кеткен іштарлық дерті оны қиян асырып, қия бастырмады
Былтырғы көп ауыс-түйісте еш жерден аты-жөнін көре алмай, «Бала, хабар-ошарсыз кеттің ғой, қайда жүрсің?» деп телефон шалғанымда: «Мәдениет министрі көмекші болып кел деген соң, әзірше сонда жүріп жатырмын» деген еді
Ақыр аяғында, өмірден озғанын бір-ақ естідім
Желтоқсанның ызғырық желіндей суық хабар таң алдында телефон арқылы жетті
Ар жақта солқылдап, сөйлей алмай тұрған Күләш келін:
– Аға, Ербол арқа сүйер кіміміз бар дегенде өзіңізді атаушы еді
Сол ініңіз әлгінде қайтыс болды
Соны алдымен сізге хабарлап тұрмын, – дегенде:
– Қайтыс болғаны қалай?! Ауырушы ма еді? – деп төбемнен біреу бір шелек суық су құйып жібергендей сілейіп тұрып қалдым да, телефон тұтқасын бәйбішеме ұстата салдым
Ол мән-жайға қанығып, ортақ көңілімізді білдірген соң, Ерболдың соңғы екі айда қатты ауырып, содан қайта оңала алмай, таң алдында үзілгенін айтты.
Айналайын-ай, әл үстінде жатып та мені есіне алғаны қарымды қаламгер, қабырғалы қайраткер болып қалыптасуына азды-көпті еңбегім сіңгенін ұмытпаған екен ғой
Осыдан сегіз жыл бұрын қарашығымды ауыстырып, ауруханада жатқанымда Күләш екеуі үйге арнайы келіп:
– Бас көтерер жанашыр дегенде жалғыз сіздер ғана қалдыңыздар ғой
Ләззатымызды тұрмысқа бергелі жатыр едік, соған біздің жақтан бас құда болып аға екеуіңіз барғаныңызды қалап отырмыз, – депті
Екі көзге бірдей ота жасап жатқан аурухана қайдан босатсын
Немерелеріміздің үлкені сияқты болған қызымыздың құдалығына бара алмай, барған жеріне балдай батып, судай сіңіп, бақытты болуын тілеп, ақ батамызды бердік
Құдайға шүкір, барған жері ат байланып, атағы шыққан әулет көрінеді
Күйеу баламыз Әсеттің атасы ауырғанда алыс-жақын жерден білікті дәрігерлер алдыртып, жар құлағы жастыққа тимей жүгіргенін ағайын-туған да, айналадағы достары да аузынан тас­тамай айтып жүр
Атам қазақтың орнында бар оңалар дегені осы шығар
Сондай ұрпағы тұрғанда Ерболдың есімі ешқашан ұмытылмайтынына сеніміміз кәміл.
