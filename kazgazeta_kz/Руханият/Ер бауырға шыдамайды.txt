Әулетіміздің кенжесі Сәтбай жасы 60-қа толар қарсаңында ше­шімін айтты: «Отбасымызбен Алматыға көшетін болдық»
Ақтөбе қаласында Қ.Жұбанов атын­дағы мемлекеттік университетте «Сапа мониторингі» бөліміне жетек­шілік етіп жүр еді, физика-математика ғылымдарының док­торы,­ профессор, абыройсыз емес
Сөйтсек орта мектеп бітіргелі тұрған Абайын оңтүстік астанада оқыт­қысы келеді екен, Светасы сонда – Медеу аудандық сотының судьясы
«Дұрыс екен» дестік
­Зайыбы Гүлжанмен бірге Алматыда ҚазМУ-де оқып, жоғары білім алды, бұрыннан таныс мекені
Ғылым мен мәдениеттің орталығы, ұлты­мыздың зиялы өкілдері шоғыр­ланған аймақ
Батамызды бердік.
Жаңа ортаға тез сіңісті
Мұхаметжан Тынышпаев атындағы Қазақ мемле­кет­тік көлік және коммуникациялар академиясында ­кафедра меңгерушісі
Атамекенмен де байланысын үзген жоқ
Өткен жылы Ақтөбеге екі рет арнайы келді
Бірінде облыс әкімі Бердібек Сапарбаевтың ұйытқы болуымен «Туған жерге тағзым» акциясы шеңберінде өткізілген республикалық «Ақтөбе – құтты мекен» форумына осы өңірдің танымал перзенттерінің бірі ретінде шақырумен қатысты, екіншісінде әкеміз Жұмағали Қабақбаевқа Шалқар қаласында көше атауы берілуіне орай ұйымдастырылған аста болды
Ара-тұра телефонмен қоңырау шалатыны бар
Ең соңғы тілдескенімізде өзі алдырып оқитын «Ана тілі» газетінен облысымызда жүзеге асырылып жатқан шаралар туралы оқығанын айтып, сүйінішін жеткізді.
Енді мынау
Қаңтардың 16-сында мәңгілікке көз жазып қалдық.
Жыладық-сық­тадық
Інімізді Алматы іргесіндегі «Кеңсай-2» қорымында жер қойнына тапсырдық
Қадірсіз болмапты
Қызметтестері, сан тараудан келген азаматтар, құда-жегжаттары, көршілері барынша құрмет көрсетіп, жұбату сөздерін айтты.
Халқымызда «Ер бауырға шыдамайды, ат жауырға шыдамайды» деген қанатты сөз бар
Тете өскен інім­нің қылықтары көз алдыма келіп, әңгімелері құлақ түбінде тұрғандай.
Ол бала күнінен алғыр, ілім-білімге құштар болды
Содан да шығар, жарықтық әке-шешеміз кенжесінің ықыласына қарсылық келтірмей өрісінің ұзарғанын тіледі
Шалқар қаласында №2 мектептің 9-10 сыныптарында оқып жүргенінде сыныптастары Еркін Бөрібаев, Жеткерген Елемесов, Құрманғали Мұзбаев, Сауда Самаевтармен бірге жүріп, күн сайын ертеңгі сабаққа тиянақты дайындалатынын, өзара пікірталасқа түсетінін көріп, сүйсінуші едік
Электр тоғына қосылған самаурын түбінде достар айнала отырып шай ішеді, әлдебір есептерді шығарады, қазақ әдебиеті пәні бойынша шығарма жазады
Бірін-бірі әспеттей отырып, математикадан теңдеулер шешеді
Өздерінің есімдерінің бас әріптерімен басталатын сандарды біріктіріп, топқа «278840» деп атау қойғаны да жадымызда
Орталарынан Сәтбайды алға ұстайтын
Нәтижесінде бесеуі де мектеп оқушыларының алды болды, бауырым болса сол мектепті бірінші рет «Алтын медальмен» бітірген түлек атанды.
Қазіргі күнде әл-Фараби есімімен аталатын Қазақ мемлекеттік универси­тетінің механика-математика факуль­тетін үздік үлгеріммен бітірді
Бірнеше жыл жоғары оқу орнында қызмет етіп, тәжірибе жинақтаған соң жолдамамен Мәскеу қаласында Ф.Э.Дзержинский атын­дағы темір жол инженерлері институтында стажер-оқытушы болды
Институт аспирантурасының күндізгі бөлімінде дифференциалдық теңдеулер бойынша оқыды.
1992 жылдың жазында зайы­бым Бәдигүл екеуміз екі кіш­кентай қызымызды ертіп, Мәскеуге ­сапар шектік
Ниетіміз – Сәтбайдың ­физика-математика ғылымдарының кандидаттығына диссертация қорғау сәтіне жанкүйер ретінде қатысу
Оқу залында – кеше ғана тәуелсіздік алған өз елімізден өзге Өзбекстан, Қырғыз Республикасы, Тәжікстан, Түркіменстаннан келіп оқып жатқан аспиранттар, өздері Сәтбайды аға тұтады екен
Төрде ғылыми кеңестің жауапты хатшысы мен диссертанттың ресми оппоненттері – мүйізі қарағайдай ғылым докторлары, біреуі Ресей Ғылым академиясының академигі
Қорғау да, талқылау да бірыңғай орыс тілінде жүргізілді
Тақтаға әлде бір ұзын-сонар теңдеулер ­жазылып, соның шешімін дұрыс табу қажет
Мен – журналиспін, Бәдигүл – қазақ тілі мен әдебиеті пәнінің мұғалімі
Түсінсек бұйырмасын
Бірнеше сағаттан кейін әлгі айдарынан жел ескен ғалымдар аузынан бауырымыздың ғылыми еңбегіне жоғары бағаны естігенде «Уһ» дестік
Тыңдап отырған аспиранттар «Ураны» айтып, қол шапалақтады.
Ғылыми кеңес мәжілісінен кейін олар­дың бір кісідей жұмылып, дас­тарқан мәзірін қамдағаны әлі күнге көз алдымызда
Әлгіде ғана төрде ішін бермей отырған қасқабас ғалымдардың бірі айтқан: «Сіз кешіріңіз, бір қалада тұрғанмен біздің мұндай ұшырасуымыз сирек
Ініңіздің ізденісіне шынымен қуандық, ғылым жолына бекер түспеген екен
Енді кең отырып көсілуден басқа амал жоқ» деген әңгімесі сайрап-ақ тұр.
Сәтбай бұдан кейінгі жолдарда да сыр берместен талай асуларды бағындырды
Ғылым докторы атанды, Санкт-Петербург қаласындағы Халықаралық экология, өмір қауіпсіздігі Академиясының мүше-корреспонденті болды
Елуден астам ғылыми жұмыстар жазды.
Ол оқытушылық және ғылыми жұмыстарды жүргізумен бірге ­аудармамен де шұғылданды
­Абстрактылы алгебра мамандарының көрнекті өкілі, профессор Питер Кэмеронның «Алгебраға кіріспе» оқулығын ағылшын тілінен қазақ тіліне аударып, 2013 жылы баспадан шығарды
В.П.Монсик пен А.А.Скрынниковтың «Ықтималдық және статистика» оқулығын қазақ тіліне аударып, 2012 жылы 1500 дана таралыммен жұртшылыққа ұсынды
Бұл саладағы жемісті еңбегінің тағы бір нәтижесі – Энтони Крофт пен Роберт Дэвисонның «Математика негіздері» деп аталатын 324 беттік көлемді еңбегін қазақша сөйлетуі болды.
Ақтөбе жұртшылығы Сәтбайдың шебер ұйымдастырушылық қабілетін, қоғамдық-саяси жұмыстарға белсене қатысқанын сүйсіне айтады
Ол жаңадан ашылған Орталық Азия университетінің Ақтөбе филиалында директор және осы оқу орнының Батыс аймақ бойынша ректоры қызметін атқарды
1995-2000 жылдар аралығында алғашқы сайланған Ақтөбе қалалық мәслихатының депутаты болды
Таяуда менің жұмыс орныма арнайы көңіл айта келген бір топ азаматтар оның өткен ғасырдың тоқсаныншы жылдарында «Азат» қозғалысының алғы шебінен көрініп, тілімізді, діліміз бен дінімізді асқақтату жолында аянбағанын айтты.
Ініміздің және бір қасиеті – ғылым мен әдебиеттің көрнекті тұлғаларына жақындасуға ұмтылатын
Осындай ырымшылдығымен ұлтымыз мақтан еткен тұлғалардың бірі Мақаш Тәтімовтен немерелерінің есімін қоюды өтінді
Қазір баласы Ақанның шаңырағында қадірлі Мәкең атау берген Тілеу, Медеу, Демеу азамат боп өсіп келеді
Ал өзінің кенже баласының атын «Абай» деп қойған аруағынан айналайын азамат ағамыз Мұхтар Арын еді
Бауырымызды мәңгілік сапарға шығарып салып, елге оралғанымда алғашқы көңіл айтқандардың бірі Аманкелді ­Айталы ағамыз болды
Ол телефонның арғы жағында Сәтбайдың жақсы қылықтарынан үзінді келтірді, бергі бетінде мен егіліп тұрдым.
Алматыда марқұмды ақыретке жөнелту барысында өзі қызмет еткен академия ректоры, техника ғылымының докторы, профессор Бақытжан Қуанышев пен академия профессоры Нұридин Балқияұлының, Ұлт газеті «Ана тілінің» бас редакторы Самат Ибраимның, басқа да әріптестерімнің ықыласпен қатысуы қайғымызды жеңілдеткендей.
Ол өзі шұғылданған физика-математика саласын жанындай сүйді
Шабыттанғанда айтар тіркесі: «Арифметика – царица математики, математика – царица наук» болатын…
Жанғабыл ҚАБАҚБАЕВ
АҚТӨБЕ
