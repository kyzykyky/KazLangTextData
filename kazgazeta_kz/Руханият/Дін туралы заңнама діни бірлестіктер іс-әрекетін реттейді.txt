Тәуелсіздікке қол жеткізгеннен кейінгі алғашқы жылдарда жас мемлекет – Қазақстан алдында экономика мен әлеуметтік-саяси жағдайды тұрақты дамыту секілді күрделі міндеттер тұрды
Сондай-ақ, сол кезеңдегі аса маңызды міндеттердің бірі ұлттық тұтастықты сақтап қалу мен қоғамның рухани-өнегелік тұрғыда дамуына қатысты мәселелер еді
Осы ретте Қазақстан Республикасының «Діни қызмет және діни бірлестіктер туралы» Заңына әлемдік тәжірибе контекстінде салыстырмалы талдау жасап көрелік. 
Кеңестік биліктің күйреуімен қатар атеизмді насихаттауға негізделген кеңестік идеоло­гияның да іргесі сөгілді
Діни сенім бостандығы аясындағы мемлекеттік саясат дінаралық келісім мен достық қағидаттарына негізделді
Елбасы Н.Ә.Назарбаевтың салиқалы саясаты негізінде мемлекетімізде өмір сүретін барша халықтар мен түрлі дін өкілдеріне сол кезеңдегі қиындықтарға қарамастан тең дәрежеде қамқорлық танытылып, Қазақстан мемлекеті олардың ортақ шаңырағына айналды.
Егемендік жарияланғаннан кейінгі бір ай ішінде, яғни 1992 жылдың 15 қаңтарында «Діни сенім бостандығы және діни бірлестіктер туралы» Заң қабылданды
Бұл құжат діни бірлестіктер заңнама шеңберінен шықпаған жағдайда мемлекет тарапынан олардың ісіне қол сұғылмайтындығына кепілдік берді.
Заң күшіне енген соң да оның жекелеген тұстарына жеті рет өзгеріс енгізіл­ді
Алайда олар түбегейлі өзгерістер әкелмей, тек діни бірлестіктердің қызметіне қатысты кейбір мәселелерді реттеуге ғана бағытталды.
«Діни сенім бостандығы және діни бірлестіктер туралы» Заң қабылданғаннан кейін, 20 жыл ішінде қоғамдағы діннің рөлі кеңейіп, елдегі діни жағдай да барша әлемдегідей өзгерістерге ұшырады
Осыған орай, 2011 жылы Үкімет тарапынан дін саласына қатысты жаңа заң жобасын жасау туралы бастамалар көтеріле бас­тады
Заң дайындаушылар алдына діни бірлестіктер мен миссионерлердің қызметтерін белгіленген тәртіп бойынша реттеуге оңтайлы жағдай жасау, сонымен қатар, діни сенім бостандығы қағидасының демократиялық негіздерін сақтау міндеттері қойылды.
Заң жобасы бойынша жалпы саны он нормативтік-құқықтық актілерге толықтырулар мен өзгерістер енгізу ұсынылды
Бұл жаңашылдықтардың 50 пайызы ҚР «Діни сенім бостандығы және діни бірлестіктер туралы» Заңына қатысты болды
Бұдан бөлек, аталмыш заң жобасын даярлау барысында халықаралық тәжірибе, атап айтқанда ТМД елдерінің, оның ішінде Ресей Федерациясы, Армения, Әзірбайжан, Қырғызстан және де бірқатар Еуропа ел­дерінің тәжірибелері сарапқа салынды.
ТМД елдерінде дін саласына қатысты заңнамаға өзгерістер енгізу тәжірибесі кеңінен қолданылады
Мысалға, 1997 жылы Ресей Федерациясында ар-ождан бостандығы және діни бірлестіктерге қатысты жаңа заң қабылданса, осыдан кейін Өзбекстан (1998 жыл), Белоруссия (2002 жыл), Түрікменстан мен Украина (2003 жыл), Әзірбайжан (2005 жыл), Молдава (2006 жыл), Қырғызстан (2008 жыл) және т.б
елдерде жаңа заңдар қабылданды немесе дін саласына қатысты қолданыстағы заңнамаларға өзгерістер енгізілді.
Парламент Мәжілісінің пленарлық отырысында ҚР Дін істері агенттігінің төрағасы Қайрат Лама Шариф зайыр­лылық пен демократиялықты басшы­лыққа алатын көптеген мемлекеттердің дінге ерекше қатынас ұстанатынын, яғни кейбір елдер дінді қоғамдық және мемлекеттік өмірден тыс деген бағытты ұстанса, енді бірінде өзге діндердің арасынан дәстүрлі деп саналатын бір немесе бірнеше діндерді өзгелерден ерекшелеп, ресми қолдайтын бағыт ұстанатындығын атап өтті
Зайырлы мемлекет ретінде Қазақстан өзінің мемлекеттік-конфессионалдық қарым-қатынастарын шетел тәжірибесіне, өз тарихына, ұлттық мүдде мен бүгінгі күннің шынайы келбетін ескере отырып құру мүмкіндігіне ие
Бұл ретте рес­публикада басымдылық сөзсіз дәстүрлі діндерге берілуі тиіс.
2011 жылдың 11 қазанында қабыл­­данған ҚР «Діни қызмет және діни бірлес­тіктер туралы» Заңының преамбула­сында тәуелсіздік алған жылдардан бері тұңғыш рет Қазақстан үшін дәстүрлі болып саналатын діндердің басымдылығы көрсетілді
Аталған құжатқа сәйкес, мемлекет халықтың рухани өмірі мен мәдениетінің дамуында исламның ханафилік бағыты мен православие дінінің тарихи рөлін мойындайды, сондай-ақ Қазақстан халқының рухани мұрасымен үйлесетін барша өзге діндерді құрметтейді.
Осы ретте Арменияның тәжірибесін ай­рықша атауға болады
Бұл мемлекет Конституциясының 8.1-бабында былай де­лінген: «Армения Республикасы ар­мян халқының ұлттық мәдениетін дамыту мен ұлттық ерекшелігін сақтау ісінде, армян халқының рухани өміріндегі ұлт­тық шіркеу ретінде Армян Апостольдік Қасиетті Шіркеуінің айрықша миссиясын мойындайды»
Осыған ұқсас бағыт Ресей Федерациясының «Ар-ождан бостандығы және діни бірлестіктер туралы» Федералдық Заңында кездеседі, құжаттың бірінші бөлігінде православие дінінің Ресей Федерациясындағы ерекше тарихи рөлі көрсетіледі.
Халықтың басым бөлігі ұстанатын конфессияға айрықша мәртебе беру тәжірибесі көптеген Еуропа елдерінде кездеседі
Мұндай мемлекеттерде дәстүрлі болып табылатын діни ұйымдарға конституциялық-құқықтық тұрғыдан айрықша мәртебе беру тәжірибесі қазіргі таңда қолданысқа ие
Мысалға, Австрияда қауымдастықтың үш түрі қалыптасқан
Олар – құрамында 300-ден кем емес мүшесі бар қоғамдық ұйымдар, 10 жылдан бері қызмет етіп келе жатқан қоғамдық ұйымдар және саны 16 мың адамды құрайтын, қаржылық жеңілдіктерді иеленетін ресми діндер.
Осы тұста Израиль тәжірибесін айта кеткен жөн
Бұл елде иудаизм діні еврей халқының ұлттық діні болып табылады
Мемлекет заңнамасында қандай да бір дінге басымдылық беретін ерекше бап жоқ, бірақ Қайта оралу туралы заңның 4-бабында Израильге репатриациялау құқығына (репатриация латынның repatriate – Отанына оралу) өзге дінді ұстанбайтын барша еврей ие деп көрсетілген
Сондай-ақ, Израильдің Жоғарғы соты өзге дінге өткен кез келген еврей Израильге оралу құқығынан айырылатындығын бекіткен.
Мұндай тәжірибелер қоғам алдында елдегі дәстүрлі конфессиялардың рухани беделін көтеруге мүмкіндік береді
Дәстүрлі діндердің өскелең ұрпақты рухани-өнегелік тұрғыда тәрбиелеудегі және қоғам өміріне қатер төндіруші жалған діндерге қарсы тұрудағы ықпалдарын арттырып, ұлттық-мәдени дәстүрдің дамуы мен сақталуына да жәрдемдеседі.
Жаңа заңның басты жетістігі – діни бірлестіктерді тіркеу/қайта тіркеу рәсімдері мен олардың қызметтерін реттеу
Діни ұйымды тіркеу рәсімдерін жетілдіру мақсатында заңның жаңа нұсқасында діни бірлестіктерді тіркеуде назар аударылатын ерекше белгілер де берілген.
Талапқа сәйкес, билік органдарында тіркеуден өту үшін діни бірлестіктердің төмендегідей белгілері болуы тиіс:
– ортақ діни ілімі;
– діни жораларды, рәсімдер мен уағыздарды орындау;
– өз қатысушыларын (мүшелерін) және дін ізбасарларын діни тәрбиелеу;
– қызметінің діни бағыты.
Осы белгілерді бекіту жалған діни коммерциялық ұйымдарды тіркеуге қарсы шара қолдануға мүмкіндік береді
Сондай-ақ кейбір коммерциялық ұйымдар дін атын жамылып салықтарды төлеуден жалтаратындықтан, Салық кодексіне сәйкес діни бірлестіктер әдебиеттер мен басқа да діни бұйымдар шығаруға қатыссыз коммерциялық қызметтерін қоспағанда салықтың барлық түрлерінен босатылғандықтан бұл зор маңызға ие
Бұдан бөлек, заңның 12-бабы жергілікті діни бірлестікті тіркеу үшін кәмелет жасына толған 50 мүшесі, ал аймақтық мәртебеге ие діни ұйымды құрған жағдайда мүшелерінің саны 500, республикалық бірлестікті тіркеу үшін 5000-ға дейін мүшесі болуы тиіс екендігін нақтылаған.
Дәл осындай талаптар Арменияның діни ұйым белгілері көрсетілген «Сенім бостандығы туралы» Заңында да кездеседі
Атап айтқанда, заңның 5-бабында төмендегідей талаптарға сай келетін азаматтар тобы діни ұйым деп танылады:
– аталған заңның ережесіне қайшы келмеу;
– қандай да бір канондалған киелі тарихи кітапқа негізделу;
– өз сенімі бойынша әлемдік діни-шіркеулік қауым жүйесіне ену;
– материалдық мақсаттарды көздемей, тек рухани бағытты көздеу;
– мүшелерінің саны 200-ден кем болмау
Сондай-ақ 18 жасқа толмаған балалар діни жоралғыларға қатысы және т.б жағдайларға қарамастан діни ұйым мүшесі бола алмайды.
Австрия парламенттік республика­сының тәжірибесін қайта қарастырсақ, мұнда діни ұйымды тіркеуден өткізу үшін жеткілікті дәрежеде қатаң талаптар қойылатынын байқауға болады
Осы елдің заңнамасына сәйкес, мемлекеттік тіркеуден өту үшін діни ұйымдардың мүшесі 300-ден кем болмауы керек
Мемлекеттік тәртіпке сәйкес, сол елдің тұрақты тұрғыны ешқандай діни конфессияға, діни қауымға, шіркеу мен бірлестік қатарына өтуіне болмайды.
Шығыс Еуропадағы дін туралы ең қатал заң әрекет ететін Румыния тәжірибесіне үңілсек, мұнда мемлекеттің ресми құптауын ел халқының жалпы санының (шамамен 23 мың адам) 0,1 пайызынан кем емес мүшесі бар діни ұйымдар ғана ала алатынын көреміз
Осылайша, діни бірлестіктердің қызметін реттеу, нақты белгілерді және діни ұйымдарды ұйымдастырушылардың қажетті мөлшерін бекіту мәселесінде Еуропа елдерінің алдыңғы қатардан көрінуі, олардың өз халқын жалған діни ұйымдар қызметіне қатысты қауіптен сақтандыруға ұмтылыстарын көрсетеді.
Ал көршілес елдер қатарында, Қыр­ғызстан тәжірибесіне аз-кем тоқталсақ
Бұл елдің дін аясындағы жаңа заңнамалық актілеріне сәйкес, республика аумағында өз қызметтерін жүргізуге рұқсат алу үшін діни ұйым мүшелері 200-ден кем болмауы керек.
ҚР Заңының өзге де тармақтарына тоқталар болсақ, қайырымдылық қызметтерінің реттелгенін атап өткен абзал
Заңға сәйкес, қайырымдылық қызмет діни сенімнің таралуына материалдық ынталандыру ре­тінде, халықтың белгілі бір діни ұстанымдарды қабылдауына ықпал ету үшін жасалмауы тиіс, яғни қоғамның аз қорғалған, жағдайы төмен топтарының мұқтаждығы нақты мақсат үшін пайдаланылмауы тиіс.
Аталған ереже бұзылған жағдайда заң жүзінде әкімшілік жауапкершілікке тарту қарастырылған.
Сондай-ақ Қырғызстан заңы бойынша да, діни ұйымдардың қайырымдылық қызметтері құқықтық тұрғыда реттеліп отырады
«Діни сенім бостандығы және діни бірлестіктер туралы» Заңның 18-бабына сәйкес, қайырымдылық қызметтері тұрмыстық жағдайы ауыр адамдарға материалдық көмек көрсету мен қарияларға, дәрменсіздерге, еңбекке жарамсыз жандарға, т.б
қамқорлық көрсетуге бағытталуы тиіс
Сонымен қатар мұндай қайырымдылық қызметтері діни ілімді таратуға немесе діни ұстанымдарды зорлықпен таңуға себеп болмауы керек.
Қазақстан Республикасының заңында уақытша сауықтыру орталық­тарында, қарттар мен мүгедектер үйінде, әскери бөлімдерде, уақытша қамау және жазасын өтеу орындарындағы тұлғалардың діни жораларды өткізуіне байланысты тұстары қарастырылған
Мысалы, 7-бапқа сәйкес, діни жоралар мен рәсімдер ғибадат үйлерінде (ғимараттарында) және оларға бөлінген аумақта, құлшылық ету орындарында, діни бірлестіктер мекемелерінде, зираттар мен крематорийлерде, салттық қажеттілік туындаған жағдайда жақын тұратын адамдардың құқықтары мен мүдделерін сақтау шартымен үйлерде бөгетсіз жүргізіледі
Өзге де жағдайларда діни іс-шаралар жиналыс­тар, митингiлер, демонстрациялар мен шерулер өткiзу белгiленген тәртіппен жүзеге асырылады.
Діни жоралар мен рәсімдерді өткізуге қатысты мәселелерді реттейтін осыған ұқсас ереже Украинаның «Сенім бостандығы туралы» Заңының 21-бабында қарастырылған
Аталған нормада көрсетілгендей, құдайға құлшылық, діни жоралар, рәсімдер мен діни рәсімдерді культтік ғимараттарда және соған жуық аумақтарда, зиярат ету орындарында, діни ұйымдар мекемелерінде, зираттарда, жекеленген жерлеу орындары мен крематорийлерде, азаматтардың пәтерлері мен үйлерінде, сондай-ақ мекемелерде, ұйымдарда, кәсіпорындарда еңбек ұжымының бастамасымен және әкімшілік келісімі берілген жағдайда кедергісіз жүргізіледі.
Бұған дейін атап өтілгендей, жаңа заңның алдына қойылған негізгі міндеттердің бірі – деструктивті діни және жалған діни бірлестіктер әрекеттерінің алдын алу мен сақтандыру болып табылады
Осы орайда дінтанулық сараптама жұмыстарын ұйымдастыру мен өткізу тиімді әрі нәтижелі әдіс болып табылады
Сондай-ақ діни әдебиеттердің таратылуы да көкейкесті жәйттер қатарынан табылады
Осыған орай, ҚР Заңында енгізілген ережеге сай, діни мазмұндағы материалдар мен әдебиеттер тек қана культтік ғимараттарда, діни білім беруге арналған ұйымдарда, арнайы стационарлық орындарда ғана таратылады.
Қырғызстанның құқықтық реттеу тәжірибесіне оралар болсақ, Қырғызстан жерінде діни мазмұндағы әдебиеттер мен материалдар тек қана оларға меншіктік құқық бойынша тиесілі ғимараттарда және жергілікті басқарушы және атқарушы органдар тарапынан осындай мақсаттар үшін арнайы бөлінген орындарда белгіленген тәртіппен ғана таратуға рұқсат берілетіндігін атап өтуге болады.
Діни бірлестіктердің қызметтерін реттеуге қатысты тақырыпқа ойыса отырып, Еуропалық одақ елдерінде қолданылатын тәжірибелерді көрсеткен жөн
1996 жылы 12 ақпанда Еуропарламент «Еуропадағы секталар туралы» Қаулысын қабылдады
Қаулы мүше-мемлекеттерді өздерінде қолданылатын салықтық, қылмыстық және соттық-процессуалдық заңнамалардың жаңа діни ағымдар тарапынан орын алатын құқыққа қайшы іс-әрекеттердің алдын алу үшін жеткілікті не әлсіз екендігін қарастыруға шақырды
Аталған шаралар әлемнің әр тұсында аталған діни ағым­дар тарапынан белең алған шиеленістік жағдайлар мен қайғылы оқиғалардың көптеп орын алуына байланысты жүзеге асырылды
Сондай-ақ қаулыға сәйкес, ЕО-ға мүше-мемлекеттер үкіметтері діни ұйымға мәртебені автоматты түрде бермеуге, ал заңсыз және қылмыстық әрекеттерге қатысы бар деструктивті сипаттағы ағымдар мәселесінде оларды салық төлеуден толық немесе жартылай босататын діни бірлестік мәртебесінен айыруға міндеттеледі.
Қорытындылай келе, Қазақстанның дін туралы заңнамасы діни бірлестіктер іс-әрекетін шектемей, тек олардың іс-әрекетін реттейтінін атап өту керек
Заңның преамбуласында: «Бұл заң… әркімнің ар-ождан бостандығы құқығын растайды…» деп көрсетілген
Ар-ождан бостандығы құқығы – бұл әр тұлғаның дінге қатынасын айқындау құқығы мен белгілі бір дінді ұстану немесе ұстанбау, діни және өзге де, соның ішінде атеистік сенімде болу, өз діни сенімін тарату және соған сай әрекет ету құқығы.
Сөз соңында ҚР Заңы мен жекелеген заңнамалық актілерді жетілдіру заңнамалық актілер, құқықтық ережелер арасындағы кереғарлықтар, бос тұстар мен қарама-қайшылықтарды жоюға, мемлекет пен діни бірлестіктер арасындағы қарым-қатынаста тепе-теңдікті сақтауға, діни экстремизм мен жалған діни ұйымдар тарапынан орын алатын құқыққа қайшы әрекеттерге қарсы тұруға мүмкіндік береді деген тұжырым жасауға болады.
Ж
Жарқымбеков,
ҚР Дін істері агенттігі
Мәдениеттер мен діндердің халықаралық орталығының
БАҚ-қа мониторинг бөлімінің бастығы
