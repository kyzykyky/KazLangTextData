Алматыда көрнекті ақын Есенқұл Жақыпбекті еске алуға арналған шара өтті
Бағдагүл Балаубаева
«Ана тілі»
Есенқұл Жақыпбек! Бұл есім қазақтың айтыс пен поэзия өнерінде ерекше құрметпен аталады
Жыр жампозының дүниеден озғанына біршама жыл өтсе де, өлеңдеріндегі рухы оқырманынан алыстай қойған жоқ
Қайта жыл өткен сайын кітаптары дүркін-дүркін басылып, туындыларына деген сұраныс да арта түсуде
Қаламгердің көптеген өлеңдері бірқатар лирикалық әндерге арқау болды

Ақын рухына тағзым жасауға арналған кеш жуырда Алматыдағы Ұлттық кітапхананың үлкен залында өтті
­Айтулы шараға негіз болған оқиға – Есенқұл Жақыпбектің «Есаға», «Ұлы өлең құйылып тұр өзегіме» атты қос кітабының жарық көруі
Шараға ел ағалары, құр­метті меймандар, студент жастар, ақын поэзиясын ардақ тұтар оқырман қа­тысты
Ақынның аяулы жары Меңсұлу Нағашбекова сахна төрінен орын алды
Рухани шараны «Ана тілі» газетінің бас редакторы Жанарбек Әшімжан жүргізіп отырды.
Кешті ағалық лебізге толы сөзімен мемлекет және қоғам қайраткері, белгілі ақын Нұрлан Оразалин бастап берді
Есенқұлдың қазақ поэзиясындағы орнына жан-жақты тоқталды
Сонымен қатар жазушы Жұмабай Шаштайұлының сөзінен кейін қос кітаптың тұсаукесері өткізілді
Халықаралық «Алаш» әдеби сыйлығының лауреаты Ғалым Жайлыбай, Алматы облысы әкімінің орынбасары Ақан Әбдуәлиев, ақын Нұртас Исабаев, туған елінен келген ел азаматтары ізгі тілектерін жеткізді.
Шара барысында осынау кешті ұйым­дас­тыруға қолдау көрсеткен Ұлттық кітап­хана басшылығына, ақынның қос кітабын шығаруға демеушілік көрсет­кен азаматтарға, сондай-ақ жыр жинақ­та­ры­ның құрастырылуына ерекше үлес қосқан Меруерт Орынбайға алғыс айтылды.
Елімізге белгілі өнер иелері – Бекжан Тұрыс, Қадырғали Көбентай, Жәкен Омаров, Ербол Спанәлиев, Гүлшат Тәкежан, Алма Аманжолова ән орындады
Т.Жүргенов атындағы Қазақ ұлт­тық өнер академиясының студенттері ақын өлең­дерін оқып, «Сүйінбай сазы» фоль­клор­лық ансамблінің әншілері әннен шашу шашты.


