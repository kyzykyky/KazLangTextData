Жұматай өмірден ерте озды
Баз біреулер оған: «Осы Жұматай бір жерден әділетсіздік көріп қалса, соның соңына неге шырақ алып түседі? Осыдан тауып жатқан пайдасы не? Өсіп жатқан қызметі жоқ» деп ақылын айтып жатады.
Жұматайдың айтар сөзі дайын: “Малым – жанымның садағасы, жаным – арымның садағасы”
«Арым менің – тәуелсіздігім, бірлік – берекем, ана тілім – айбарым
Мен бұл жолдан өлгенше таймаймын» деуші еді
Ақыры сол жолдан таймады
Өзінің жан-жүрегі сүйетін сатирасы мен сынын тастамай, қаламын найза етіп, әділетсіздікке қарсы жекпе-жекке дайын тұратын. 
Әділдік үнемі билік құра бермейді ғой
Қолына билік тисе, ашкөзденіп, өз пайдасын ойлап тұратын ортада әділдікті жақтап өмір сүру Жұматай үшін жеңіл болған жоқ
Басшының айғайына да, қиянатына да төзіп бақты
Өзінің тектілігін көрсетті.
Оның бабасы Сары Қошқар батыр кешегі Кенесары ханның заманындағы осы өлкеден шыққан хас батырлардың бірі болатын
Кенесары хан елден оңтүстікке аттанарда ақ жол тілеп батасын беріп, халықтың тілеуін тілеген де осы Сары Қошқар батыр еді
Абыз қария құрдасы Бегімбет Иман батырға ақ ауыз атын мінгізіп, осы жолдан оралмайтынын да болжаған.
Осы әулеттен неше алуан намыс­ты жақсылар мен жайсаңдар шыққан
Солардың бірі – Исабай ақсақал еді
Кешегі Кеңес заманының алғашқы кезінде төріне көн етігімен тасыраңдап шығып, әкесіндей адамға “жастық тасташы” деген шолақ белсендінің жетесіз қорлығына шыдамай, Исабай қария намыстан қапаланады
«Баламдай адамнан мұндай сөз естігенше өлгенім артық»… деп қайғырып, намыс­тан сол түні таң алдында дүние салады
Исабай бүркіт, лашын, қаршыға, ителгі ұстаған саятшы, құралайды көзге атқан сұр мерген, сөзге шешен, әділетсіздікке шыдамайтын батыл адам болған деседі.
Міне, сол Исабайдың немересі Жұматайдың жастайынан әділет­сіз­дікке, орынсыз көлгірсуге, кө­пірме бос сөзге, келеңсіз жай мен жа­ғымпаздыққа төзбей турасын айтып, сынап, босбелбеу белсенді басшыларды көзге шұқып, халық алдында ашық айтуы бабадан қалған тектілік болса керек
Әділдік пен туралықты күні бүгінге дейін ту етіп, қазақ халқының қиындығы мен бастан өткен қасіретіне қабырғасы қайысып, халқын қызғыштай қорып келе жатқан журналист ағасы Сапабек Әсіповтің де оған берген тәлім-тәрбиесі, үлгі-өнегесі аз болмаған
Оның сыртында журналис­т­ика факультетінде оқып жүргенде тураби, профессор Темірбек Қожакеевтің турашылдығы мен әділдігі, жас азаматты тәрбиелеп ұштап, қанаттандырып, қоғамдағы орын алған олқылық пен жеке адамдар басында кездесетін озбырлық пен жағымпаздық, жандайшап белсенділік пен дөрекілік, басқа да келеңсіз көріністерді әшкерелеуге тәрбиеледі.
Оның турашылдығы кейбіреулерге жақпады
Ол ешкімді бет қаратпай тұрған Кеңес заманында сол жүйенің әділетсіздігі мен көзбояушылығын, ауылда болған жалған ақпар мен жағымпаз басшыны әшкерелеп жұ­мыстан қуылды
Бірақ сол әділдіктің бетін ашты
Көпшілігі оның қаламы­нан сескеніп, тартынып қалатын
1971 жылы облыстық “Торғай таңы” газетінде оның сықақ, сын мақалалары үнемі шығып тұратын
Халық оның жазғанын іздеп жүріп оқитын
«О! Жұматай тағы бір шындықтың бетін ашты», – деп ризалығын білдіріп отыратыны да халық еді
Қаламның құдіреті шығар, сірә, одан облыс деңгейіндегі басшы да сескенетін.
Оның жазған әрбір сыни дүниесі нысанаға дөп тиіп, тиген жерін қақыратып кететін
Ол кезде баспасөз бетіне шыққан сын мақала тексерусіз қалмайтын
Ал тексеру қорытындысы тиісті орында қатаң қаралып, жазалы жайлы орындығынан, жылы бөлмесінен, беделді қызметінен айырылатын.
Жұматайдың өмір құбылыстарына сын көзбен қарап жазған дүниелері газет оқырмандарына көп ой салатын
Ол сияқты азаматтар ешкімнің атақ-даңқына, шен-шекпеніне қарамай, олқылық көрсе аз сөзбен ойсырата сынап, дандайсыған басшыны тез сабасына түсіретін.
Жұматай 1988 жылы Торғай облысы жабылғаннан кейін Ақмола облыстық “Арқа ажары” газетінде қызмет атқарды
Осы кезеңде “Ана тілі” газетінен бастап бірнеше газеттерге сын мақалалар жазды
Әсіресе, ана тілінің тағдырына арналған өткір мақалалары талай басшыларды ащы түйреп өтетін
Олар да қарымта қайтаруға тырысып, Жұматайдың үстінен жалған арызды қарша боратқан кездері де болған
Өзінің жеке басы үшін емес, ана тілі үшін арпалысқан ол талай сотта өз ісінің әділдігін дәлелдеп,  қаралаушылардан кешірім сұратты
Мемлекет деңгейіне дейін мәселе көтеріп, ана тілінің мәртебесі үшін қолынан келгенше күресіп бақты.
Сол жылдары Жұматайдың “Ана тілі” газетінде жарияланған материалдары Қазақстан Республикасы Баспасөз және бұқаралық ақпарат істері жөніндегі Ұлттық агенттігінің лездемесінде жиі талқылауға түсіп, агенттік тарапынан қолдауға ие болған
Міне, Жұматай осындай құрметке ие болды
Ел деп соққан елжанды жүрек халқының қалаулысына, беткеұстар тұлғаларының біріне айналды.
Ана тілі үшін жан аямай күрескен Шона Смаханұлынан кейінгі ұлт патриоты осы Жұматай болғанында дау жоқ
Ана тілінің киесі мен қасиеті Жұматайға рухани күш-қуат беріп, қанаттандырып, алға қарай қадам басуына демеу болды.
Ол 2002 жылы 18 қарашада дүниеден озды
Көзі тірісінде “Кәрі сайтан” және “Өкпелесең, өзің біл” атты кітаптары жарық көрсе, 2007 жылы “Ұмай” бас­пасынан “Мен таныған шындық” атты кітабы шықты
Иә, Жұматай – шындықты дөп басып таныған, сол шындық үшін күрескен азамат
Әрбір жазған сөзі мірдің оғындай болатын
Ол ердің құнын екі ауыз сөзбен шешкен шешендердің соңғы тұяғы сияқты көрінетін маған.
Шөптібай БАЙДІЛДИН
