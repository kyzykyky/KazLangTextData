Бүгінгі таңда мемлекеттік тілдің қолданыс аясы бірте-бірте кеңейіп келе жатқанымен, әлі де болсын өз тұғырына қонып болмағанын мойындауымыз керек
Еліміз тәуелсіздік алған жылдардан бастап мемлекеттік тілдің құқықтық саладағы негіздері біршама қалыптасты деп айтуымызға болады
Алайда оның нақты қоғамдық өмірге кірігуі толыққанды жүзеге аспай келе жатқаны шындық

Тарихқа көз салатын болсақ, қазақ тілі мемлекеттік мәртебеге 1989 жылы ие болды
1995 жылы қабылданған Ата Заңның 7-бабында «Қазақстан Республикасындағы мемлекеттік тіл – қазақ тілі» деп тайға таңба басқандай айқын жазылды
Кейін «Тіл туралы» Заң қабылданды
Үкімет осы Заңның жүзеге асуы жөнінде көптеген қаулы-қарарлар алды
Тілдердің қолданыс аясын кеңейту бағытында арнайы мемлекеттік бағдарламалар жасалды.
Сөйтіп, сан жыл теперіш көріп келген ана тілдік кеңістікте қозғалыс басталып, ол қоғамдық өмірде еркін қолдануға бағыт алды
Мемлекеттік ұйымдар мен жергілікті өзін-өзі басқару органдарында іс-қағаздары мемлекеттік тілге көшіріле бастады
Қазақ тілінде шығатын бұқаралық ақпарат құралдарының саны арта түсті.
Бірақ өкінішке орай, осындай оң өзгерістермен қатар қазақ тілі қоғамның көптеген салаларында әлі аударма тіл дәрежесінен аса алмай келеді
Бұл орайда бірқатар саяси және құқықтық мәселелерді айта кетуге тиіспіз.
Соңғы үш ғасырдай уақытта қазақ қоғамы өз алдына толыққанды мемлекет болып, өз билігіне өзі ие бола алмағаны белгілі
Қазақтардың ұлт ретінде қалыптасуы оңайға түскен жоқ.
Кеңес Одағындағы социализмнің жеңісі ұлттық мүдделер мен сұраныстарды социалистік интернационализм көлеңкесінде қалдырды
Түр мен мазмұнның бірлігі бұзылып, мазмұны социалистік, түрі ұлттық мәдениет насихатталды
1938 жылғы 5-сәуірде «Қазақ мектептерінде орыс тілін мәжбүрлі оқыту туралы» арнайы Қаулы шықты
Бұл шаралар қазақ тілінің қолданыс аясын күрт өзгертуге алып келді
Осындай іс-әрекеттердің салдарынан Қазақстанда 700 қазақ мектебі жабылды
Салдарынан аралас мектептер көбейді.
«Қазақстан Республикасындағы Тіл туралы» Заңның қабылданған кезі де елдегі күрделі демографиялық ­ахуал жағдаймен тұспа-тұс келді
Ол кезде қазақ өз жерінде 40 пайыздан аса қоймаса, орыстар, ук­раин­дықтар мен белорустар 7 миллионнан асып, бүкіл халықтың 40 пайызынан жоғары болды
Мұндай фактормен санаспауға болмайтын еді
Өйткені сонау бостандықты жария еткен алғашқы құжат – Қазақ Советтік Социалистік Республикасының мемлекеттік егемендігі туралы Декларацияда атап көрсетілгендей, елімізде тұратын халықтарды топтастыру мен олардың достығын нығайтуды бірінші дәрежелі міндет деп саналған болатын.
Тәуелсіздік жылдары қоғамның саяси-әлеуметтік саласында елеулі өзгерістер жүзеге асты
Нарықтық қатынастар өмірге етене еніп, экономикамыз белгілі деңгейде қалыптасты
Демографиялық жағдай осыдан он жыл бұрынғымен салыстыруға келмейді
Қазір қазақ ұлтының саны еліміздегі халықтың 63 пайызын құрап отыр
Мемлекеттік тіл баяу болса да, Қазақстанды туған елім, өз жерім дейтін барлық этнос өкілдері мен диаспоралар үшін қажеттілікке айналып келеді.
Алайда осыдан жиырма жыл бұрын мемлекеттік мәртебеге ие болған қазақ тілі әлі іс жүзінде өзінің осы шынайы мәртебесіне толық жете алмай келеді
Қазақ тілінде оқытып, тәрбие беретін мектептер республикадағы жалпы білім беретін 8 мыңдай орта мектептің жартысына да жетпейді
Бұл орта арнаулы және жоғары оқу орындары жүйесінде де әсер етіп отыр
Бұқаралық ақпарат құралдарының қазақ тіліндегі қазіргі көрсеткіші де мемлекет құраушы ұлтты қанағаттандырып отырған жоқ.
Осындай ғасырлар бойы қордаланған аса күрделі қиыншылықтан тек мемлекеттік тіл туралы арнайы заң ғана шығарады деген мақсатпен 2008 жылы Астанадағы Қазақ гуманитарлық заң университетінің бір топ ғалымдары «Қазақстан Республикасының Мемлекеттік тілі туралы» Заң жобасын дайындаған болатынбыз
Ол рес­публикалық «Ана тілі» газетінің 2008 жылғы №14 (903) санында басылды
Бірақ бұл Үкіметке жол таба алмай тұр
Атқарушы билік қолданыстағы «Тіл туралы» Заңмен жағдайдан шығуға болады деп есептейді.
Рас, мұндай заң қабылдаудың өзіндік қиындықтары жоқ емес
Бірақ басым көпшіліктің мүддесімен санасу өркениетті елдердің барлығына тән
Ең негізгісі ниет болып жатса, ұсынылған заң жобасын көп болып ақылдасып, қайта-қайта кеңесіп, жан-жақты қарастырып, оңтайлы нұсқаны ойластыруға болар еді
Бұған бүгін маман тілшілер де, тіл саясатының басы-қасында жүрген белгілі азаматтар да, нағыз тіл жанашырлары да, Парламенттегі депутаттардың да білім деңгейі мен рухани қуаты толық жетеді.
«Мемлекеттік тіл туралы» Заңның қабылдануы қоғамда жаңаша тілдік қатынас туғызып, Қазақстанда тұратын барлық халықтардың топтасуының маңызды факторы ретіндегі оның рөлі арта түсер еді
Кешегі кеңестік елдердің барлығында дерлік қазір «Мемлекеттік тіл туралы» Заңдар жұмыс істеуде.
Көптеген тіл мамандарының пікірінше, «Мемлекеттік тіл туралы» арнайы Заң қабылданбай бүгінгі қалыптасқан тығырықтан шығу мүмкін емес
Мұндай заң қабылдауға Негізгі заңымыздың 93-бабындағы «Конституцияның 7-бабын жүзеге асыру мақсатында Үкімет, жергілікті өкілді және атқарушы органдар арнаулы заңға сәйкес Қазақстан Республикасының барлық азаматтары мемлекеттік тілді еркін әрі тегін меңгеруі үшін қажетті ұйымдастырушылық және техникалық жағдайдың бәрін жасауға міндетті» деген қағида құқықтық негіз бола алады.
Сонан соң қолданыстағы «Қазақ­стан Республикасындағы Тіл туралы» Заңның мақсаты мен тұжырымдамасы бөлек болғаннан кейін ол қоғамда мемле­кеттік тілдің еркін дамуына қажетті орта жасай алмады, жасай ал­майды
Шындығын айтқанда, Заңда «Қазақстан Республикасының мемле­кеттік тілі» деген жалғыз ғана 4-бап бар
Қалған баптарда тіпті қазақ тілінің мемлекеттік мәртебесіне қайшы нормалар аз емес
Заңның «Тілді құқықтық қорғау» деген 23-баптың бірінші бөлігінде «Қазақстан Республикасында мемлекеттік тіл және барлық басқа тілдер мемлекеттің қорғауында болады» деп айтыла салған
Осы баптың үшінші бөлігіндегі «Мемлекеттік тілді белгілі бір көлемде және біліктілік талаптарына сәйкес білуі қажет кәсіптердің, мамандықтардың және лауазымдардың тізбесі Қазақстан Республикасы заңдарымен белгіленеді» деген маңызды норманың орындалуы бір министрліктен екіншісіне ауысып жүріп ұмыт болды.
Бұл айтылғандар мемлекеттік мәртебеге ие болған, бірақ ол мәрте­бесі толыққанды жүзеге аспай отырған қазақ тілінің қазіргі құқықтық аспектілері
Мұның адами, әлеуметтік жағы да жетерлік
Ең бастысы, ұлттық тіл – ұлттық сананың, ұлттық намыстың жоғарылығына, оның қажеттілік деңгейіне байланысты екенін де ескермеу­ге болмайды
Өзін ешкімнен артық та, кем де емес дәрежеде сезіну халқымызға жетпей отыр
Әзір тәуелсіздік рухы баршамызды толыққанды түлете алмай отырғаны шындық
Осы арада бүкіл түркі әлемінің асыл перзенттерінің бірі Мұстафа Шоқайдың: «Ұлттық рухсыз ұлт тәуелсіздігі болуы мүмкін бе? Тарих ондайды көрген жоқ та, білмейді де
Ұлт азаттығы – ұлттық рухтың нәтижесі
Ал ұлттық рухтың өзі ұлт азаттығы мен тәуелсіздігі аясында өсіп дамиды, жеміс береді» дегенін де еске сала кетсек, артық болмас.
Сонымен мемлекеттік тілдің тағдыры жанашырлықпен қарауы­мызды қажет етіп, бұған қатысты ұлттық санамыздың оянуын қажет етіп отыр
Шынтуайтына келгенде, мәселеге тереңірек үңілсек, істің тетігі, яғни қазақ тілінің тағдыры қазақтың өзінің қолында
Өркениетті елдерде тіл тағдыры көбіне-көп бұқараның белсенділігімен, биліктегі қазақ азаматтарының ұлтжан­дылық қасиеттерінің биіктігімен шешіледі
Біздің ең басты жолымыз да осы болуға тиісті
Бұған жиырма жылдық жаңа өміріміз де, алдыңғы қатарлы елдердің тарихи тәжірибелері де толық дәлел бола алады.
«Мемлекеттік тіл туралы» Заң қабылда­нып, халқымыз тәуелсіздіктің рухани қуатын толық сезінгенде ғана Елбасының «Қазақ­станның болашағы – қазақ тілінде» деп қойып отырған қазіргі стратегиялық мақ­саты күнделікті шындыққа айналары сөзсіз.
Г.Исаева, 
Қазақ мемлекеттік 
 Қыздар педагогикалық 
университетінің оқытушысы, 
педагогика ғылымының кандидаты
