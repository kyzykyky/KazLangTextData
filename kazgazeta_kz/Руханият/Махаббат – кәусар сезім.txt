Махаббат бар-жоғы сегіз әріптен құралған жалғыз сөз
Ал осы сөздің ішінде қаншалықты күш-қуат бар екенін екінің бірі біле бермейді
Бұл жерді аспанға шарықтатып, көк аспанды жерге түсіретін ғаламат күштің иесі.
Үлкен, ұлы махаббат көрінгеннің басына қона беретін қасиет емес екен
Бал арасы гүлдің ең әдемісіне, тәттісіне қонғанындай, махаббат та жан-дүниесі кіршіксіз, рухы биік жандарда ғана болады
Тіршілікті гүл десек, махаббат сол гүлдің нәрі
Сондықтан да махббат та ақыл-ойы терең, адамгершілігі жоғары сатыдағы, махаббатты құрметтей, қадірлей білетін пенделерге таңдап қонатын бақыт екен
Ұлы Абай атамыз: «Махаббатсыз дүние бос, хайуанға оны қосыңдар» демейтін бе еді!
Біреулер ойлайды: тек бір көргенде ұнап қалған қызды кездестірсе болды, мен ғашық болып қалдым, махаббат деген осы екен деп! Шынайы махаббаттың ­оянуы оңай емес
Махаббаттың ояну үдерісіне биолог ғалымдар айрықша түсінік береді
Болашақ жар болатын адамдар кездесе қалса, бірінің бойындағы биотолқындар екіншісінің денесіндегі көзге көрінбейтін мылқау гендік клеткаларын оятады екен
Әлгі мылқау гендік клеткалар оянғаннан кейін жас, жаңа белоктар шығарады
Міне, осы себепті, дұрыс табысып, бас қосқан жұбайлар көпке дейін қартаймайды
Олардың бойындағы қуат-қайраттары арта түседі
Кейбір психологтардың айтуынша, шынайы махаббат, біреуді өліп-өшіп сүю – ер азаматтың бойындағы бар асыл қасиетті оятып, шабытын шалқытып, ақыл-парасатын арттырып, талантын шыңдайды екен.
Алла тағала он сегіз мың ғаламның ішінде тек адам баласына ғана үлкен махаббат сезімін бергенге ұқсайды
Ал бірін-бірі жақсы көру басқа тіршілік иелерінде мүлде жоқ деп санайтын болсақ, біз қателесеміз
Дегенмен, адами ғашық болу, қарапайым тілмен айтқанда, бір-біріне өліп-өшіп ғашық болу адамға ғана тән.
Табиғаттың тылсымына на­зар аударатын болсақ, аққу құс­тың жұптасып тіршілік кешуі, өздеріне тән сезімдерін қимыл-әрекеттері арқылы білдіруі ерекше сүйіспеншіліктің мақұлықтар арасындағы көрінісі арқылы киелі сезімнің бар екендігін дәлелдейді
Оған куә – қоғам қайраткері, ақын ағамыз Кәкімбек Салықовтың әйгілі «Аққу» әнінің шығу тарихы
Автордың айтуынша, Мәскеуде жұмыс істеп жүрген кезі екен
«…Елге демалысқа келдім
Жаз, шілде айы болатын
Күн өте қапырық
Көл басына барып суға түскім келіп, жағалауға жақындағанмын
Төңірек тып-тыныш, табиғат маужырап тұр екен
Бір мезгілде қалың қамыс арасынан жылжи жүзген қос аққуды көрдім
Екеуі де аппақ, сондай сұлу көрініс
Бір мезгілде біреуі қаңқ етті де су бетімен қаша жөнелді
Екінші аққу соңынан қуып, жақындағанда бірінші аққу тоқтай қалып, қос қанатын жайып жіберіп, екеуі ынтызар адамдарша құшақтарын жая ұмтылып, құшақ айқастыра, тұра қалып, тұмсықтарын түйістіре бір-бірін өбіскеніне таң-тамаша қалып, «япырм-ай, мақұлық­тар­да да махаббат сезімі болады екен-ау» деген терең ойға қалдым
Көл жаға­сында біраз демалған соң, үйге келгенде су бойында көргенімді айтып едім, әкем «Еее, балам, ең таза махаббат ақ­қуларда болады» деді де қойды.
Арада екі-үш күн өткеннен кейін көл басына келсем, тып-тыныш
Табиғат мүлгіп тұр
Су жағасындағы қалың көкорайға біраз аунап жаттым да, үйге қайтуға жиналғанымда баяғы қалың қамыс арасынан бір зарлы әуен шыққандай болды
Бір мезгілде қалың қамыс арасынан жылжып жалғыз аққу шығып келе жатады, алдыңғы көргенімдей шалтты емес
Біресе тоқтай қалып, сыңсып, жоқтағандай әуенмен терең ойға батқандай тұнжырайды, қамығады, әлденені жоқтағандай, сыңсып ән салғандай болады
Құстың жоқтау әніне дала да, көл де, тіпті көлді көмкеріп өскен қамыс-құрақ та қосыла мұңайып, дүние теңселіп, бірге жоқтасып тұрғандай болады
Адамның жан-жүйесі түршіккендей көріністен түсінгенім, жаңағы аққу құс сыңарынан айрылып қалған сияқты»
Қос аққудың сыңарын іздегені, мұңайғаны, жоқтап зарлағаны «Аққу» әнінің тууына себеп болғанын Кәкімбек Салықов ағамыз осылай әңгімелеген екен.
Екі адам бас қосып, тағдырын бір-біріне сеніп тапсыруы үшін ғашықтық сезім екі жақтан бірдей болуы ­керек
Кейбір жас жігіттер шаңырақ көтерерде арам оймен, қитұрқы есеппен шешім қабылдай салады
«Мына қыздың әкесі дөкей екен, таныстары көп, қолынан келмейтіні жоқ, менің болашағыма пайдасы тиер, осы қызға үйлене ­салайыншы, шынайы ­махаббат кейін келе жатар» деп ойлайды
«Мата даңқымен бөз өтер, әке даңқымен қыз өтер» деп кейбір нашар қыздар тұрмысқа шығып кетеді
­Осындай шешіммен құрылған шаңырақтың өмірі ұзаққа бармайды, әрі кетсе 4–5 жылдың ішінде-ақ ­ажырасып кетіп жатады.
Шын ғашық болып қосылғандар бастарына қандай қиындық түссе де төзеді, тек армандары сол сүйіп қосылған адамымен бірге болу.
Сенің мейлі, қалтаң толы долларың болсын, үйің толы алтын мен күмісің болсын, болашақ жұбайыңның қолы мен мойны гауһар мен алтын болсын, ал біріңе-біріңнің махаббат сезімі болмаса, бақытты бола алмайсыңдар
­Махаббат жоқ жерде, бақыт та жоқ.
Махаббаттың өз қуанышы, шат­тығы, мұңы мен сыры бар
Ғашық болған адам өзгелерден ерек­ше болады
Ғашықтық – дерт
Бірақ ол дерт жайлы ешкім ештеңе білмейді
Махаббаттың қандай дерт екенін тек ғашық болған жан ғана біледі.
Дүниежүзілік денсаулық сақтау ұйымының пайымдауынша, махаббат психикалық ауытқу дертінің бір түрі
Яғни ғашық адамның мінез-құлқы һәм күнделікті әдеттері өзгеріп, еріксіз бұзылмалы келеді
Әр аурудың пайда болуы мен оның салдары болады
Егер бір адамды күні-түні ойлап, көңіл күйіңіз күрт өзгеріп, оны ойыңыздан шығармасаңыз, сіз махаббат дертіне шалдыққан жансыз
Ал бұл дерттің емін сырқаттан басқа ешкім білмейді, тек ауруға шалдыққан адам өзін-өзі емдеуі керек.
Қызықты да құпия махаббатты бастан кешіргендердің бірі – ұлы ғалым Альфред Нобель
Ол Петербург қаласында қонақтықта бірге болған Анна Дерзи атты 17 жастағы даниялық сұлу қызға өлердей ғашық болады
Кездескен сайын сүйіктісін таңғалдыру мақсатында Альфред Шелли мен ­Байронды жатқа оқып бергенді ұнатады
Ал Аннаның сезімі Альфредтің сезіміндей алып-ұшып тұрмаса да, әлемге әйгілі ғалым ол қызды құлай сүйеді
Тіпті Аннамен бірге болатын күндері туралы жоспар да құрып қойған болатын
Бірақ Анна Нобельді емес, Ламарж деген адамды таңдап, соған тұрмысқа шығады
Сүйгенінен айрылған Альфред өз бөлмесіне қамалып, махаббаттың азабын тартады
Тіпті төсек тартып жатып қалады
Жоғалтқан махаббаты оның жүрегінен жыр болып құйылады
Қатты күйзеліске ұшыраған Альфред сүйгенінің атын атап, сандырақтай беретін ауыр науқасқа шалдығады
Тіпті бірде жанында отырған әкесін танымай қалатын жағдайға жетеді
Арада бірнеше күн өткеннен кейін ыстығы қайтып, ауруынан айыққан Альфред әкесіне: «Әке, мен әлемге әйгілі өнертапқыш боламын
Мені бүкіл әлем танитын болады
Сол кезде ол қыз қатты өкінетін болады» дейді
Нобель өз сөзіне тұрды
Әлемге әйгілі танымал химиктің өмірі аңызға айналды.
Осындай ұлы адамдарды өздеріне ғашық етіп, бірақ олармен бас қоспай кеткен әйелдер аз емес
Мысалы, белгілі ертекші Ганс Андерсеннің да өмірінде швед қызы Йенни Линдтің орны ерекше болған
Ғұмырын жалғыздықпен өткерген Ганс Андерсеннің өміріне отыз жасында кезіктірген жап-жас қыз ерекше нұр құйды
Әйгілі ертекшінің «Қар ханшайымы» деген ертегісі осы швед қызына деген махаббатынан туындаған екен
Бірақ әнші қыздың ­махаббаты тек достықпен ғана шектеледі
Ертекші Ганстың күйіп-жанған сезіміне Йенни бұрқыраған сезіммен жауап бере алмады
Сұлу да сымбатты шведтік ару Ганс ­Андерсенді тастап, басқа біреуге тұрмысқа шығып кетеді.
Грузияның белгілі ақыны Шота Руставелидің махаббаты да аңыз әңгімеге толы
Грузияның ­патшайымы ­Тамараның орны (тарихта ­Тамара патшайым деген атпен белгілі) Руставелидің өмірінде айрықша болғаны туралы кейбір деректерде айтылып жүр
Шота Руставели өзінің атақты «Жолбарыс терісін жамылған батыр» деген поэмасын осы Тамара патшайымға арнап жазған деседі
Шота Тамараны бір көргеннен ғашық болады
Бірақ екеуі қосыла алмайды
Шотаның махаббатының күштілігі соншалық, тірісінде қолы жетпеген ғашығының жанында мәңгі болу үшін Палестинаға барып, Тамара патшайымның қасында қалуды, яғни соның қасынан топырақ бұйыруын қалайды
Оның бұл өсиеті орындалады.
Ғашықтық адам үшін бақыты ғана емес, кейде оның сорына айналған кездер де болады
Белгілі орыс ақыны Александр Блоктың өміріндегі қайғылы кезеңдер бұл сөзімізге дәлел бола алады
Блоктың жақсы көріп, ұнатқаны Дмитрий Менделеевтің Люба деген қызы екен
Блоктың ең танымал шығармаларының көбі ­Любамен отасқан жылдары дүниеге келіпті
Бірақ сүйіп қосылған жары, шығармаларына арқау болған сүйіктісі Блоктың жақын досы ақын Андрей Белыйға тұрмысқа шығып кетеді
Сол күндерден ­бастап, Блоктың өміріндегі сәтсіздіктер басталады
Қатты уайымға берілген ақын ақырында ішкілікке салынып, өмірден түңіледі
Ол үшін өмірінің мәні жоғалған күннен ­бастап, өзінің адамдық болмысымен санасуға, ақындық, шығармашылық қуатынан күш алуға жігері жетпейді
Міне, ғашықтық дертіне шалдыққан Блокқа сол кездегі қоғам қайраткері М.Горький шетелде емдету үшін көмек қолын ұсынады
Бәрінен бас тартқан ақынға дәрігерлер нақты диагноз қоя алмайды
Ол қатты күйзеліспен көз жұмады.
Ұлы адамдардың өміріндегі бақыт та, сәттіліктер мен сәтсіздіктер де махаббаттан туындағанын көріп отырсыздар
Бұл заңдылық әлемге әйгілі тұлғалардың ғана басында болған жоқ
Қарапайым адамдардың да өмірінде махаббаттың орны ерекше
Көрінгенге қызығып, ғашық болып қалдым деп күйіп-жану дұрыс емес.
Отбасын құруда асығыстық жасамау керек
«Асығыстық – шай­­танның ісі» дейді атам қазақ
Баяғыда менің бір танысым асы­ғыстау үйленді
Біз оқуды бітіріп, соған арнап бір отырыс жасағанбыз
Сонда танысқандарына екі-ақ жұма болған екен
Бір күні маған әлгі жолдасым келіп: «Біз Аня екеуміз үйленетін болдық» деп қарап тұр
Жігіттің есімі Қайрат еді
«Ау, Қайреке, танысқандарың кеше емес пе, біріңді-бірің жақсы білмейсіңдер ғой» деп тоқтау айтып едік, көнетін түрі жоқ
Алпысыншы жылдары студенттерге той жасау түк те қиын емес
Әрқайсысынан 5-10 сомнан жинап аламыз да, жатақхананың асханасында тойды өткіземіз де жібереміз! Әлгі жұп үйленгендеріне бір жыл толар-­толмастан «Біз ажырасатын болдық!» деп қарап тұр
Ең қызығы, олардың танысуы да, үйленуі де менің көз алдымда өткен еді
Енді, міне, ­ажырасуына куәгер болып отырмын
­Неткен ғұмыры қысқа бақыт еді десеңші! Бақыт дейміз-ау, сол екеуінің шаттана қуанғаны есімде жоқ
Тіпті шаңырақ көтерген сәтте де екеуі бақытты емес еді
Өйткені екеуінің де өз бақай есебі болатын
Сөйтіп, сезімсіз, түйсікпен ғана түсінісіп, жай кездесіп жүрді де, ұзаққа созбай үйлене салды
Оңашасын қайдам, бірақ көп көзінше күліп жүретін… Бірақ жанарларынан бақыт ұшқынын байқаған күнім болған жоқ
Үйленді, бірақ бір-біріне үйренбеді
Тек қана ішкі есептері түгенделді
Арада сезім жоқта, қайдан бірлік болсын! Міне, түбі жылға да жетпей жатып ажырасып тынды
Арада не қалды, түк те қалған жоқ.
Бұл жерде мәселе жас пен қарттың, бай мен кедейдің, әдемі мен көріксіздің, бөлек дін өкілдерінің, әйтеуір, қалай айтсақ та, бір-біріне тең келмейтін, сәйкеспейтін жандардың бір–бірімен жұптасуы жөнінде болып отыр.
Бір қарағанда жүректері дөп соқса, бірімен бірі түсініссе, үйлессе, мұнда тұрған не бар деп ойларсыз.
Алайда американ ғалымдары мұндай некелердің басым бөлігі ажырасумен тынып жатқанын байқапты
Содан халыққа өзіне лайық, әлеуметтік жағдайы да, өзге қырлары да сай жанмен отау құруына кеңес беретін еңбек жазып шығарыпты.
Кейде жас адамдар жастарының айырмашылығына қарамай, отау құра салады
Бұл тең емес некелердің ішіндегі ең кең таралған түріне жатады
Ғалымдар өзінен тым жастау жұбай таңдағандар бақытты шаңырақ бола алмайды дейді
Көбіне жас қыздар өзінің құрдастарынан гөрі, оң-солын таныған, қаржысы мол, қалтасы қалың жігіттерге құмар келеді
Алайда оларды ер адамның өзінен гөрі, оның қоғамдық мәртебесі қызықтырып тұрғанын өздері елеп-ескере қоймайды
Мұны махаббат деп түсінеді.
Бірақ жас айырмашылығы тым алшақ болғанда, олардың бір-бірімен түсінісуі тез аяқталып қалады
Өйткені әйел орта жасқа жеткенде күйеуі кәрі­лікке аяқ басатын жасқа жетеді
Сөйтіп, қарттық ер адамның қауқарын алған кезде, әйел өзін керексіз сезіне бастайды
«Түсініктері алшақтап, аралары суиды» деп түсіндіреді психологтар.
Тоқсан ауыз сөздің тобықтай түйіні болады
Ғалымдардың ұланғайыр зерттеген еңбектерін аталарымыз: «тең – теңімен, тезек – қабымен» немесе «теңін тапса, тегін бер» деп бірауыз сөзбен түйіндеген.
Ғаділбек МУСИН
