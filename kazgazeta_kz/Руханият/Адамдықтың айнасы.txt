Бозағаң да өмірден өтті-ау…
Сенсек те, сенбесек те осылай болды.
Құдайға шүкір, ағадан кенде емеспіз
Алайда әрқайсысының орны бар, бітім-болмыстары бөлек.
Бозаға – Бозтай Аяпбергенов Сыр өңірінен Арқаға, нақтырақ айтқанда қазіргі Сәтбаев қаласы аталатын шаһарға 1950 жылдардың аяқ кезінде келді
Келісімен шахтаға орналасты
Бұған дейін қолға алмаған ісі
Дегенмен де, тез үйренісіп кетті
Жақсы азаматтармен танысты
Солардың ішінде кейін шахта бастығы болған, қазақтың белгілі ақыны Кәкімбек Салықов та бар болатын.
Абырой жинау, қызметте ілгерілеу де адамның өзіне байланысты ғой
Ұжым мүшелерінің сенімі арқасында алғаш шахта кәсіподақ комитетіне жетекшілік жасаса, кейінірек Жезқазған поселкелік кеңесінің төрағалығына жоғарылатыл­ды
Мұнан соң кеншілер қаласындағы тұр­ғын үй-коммуналдық шаруа­шылығына басшылық етті
Зейнет жасына шыққанға дейін осы қызметті атқарды.
Бозағаның бойындағы менмұндалап тұратын қасиеттердің бірі әрі бірегейі ­– адамгершілігі, азаматтығы болатын
Бұл кісіде жолдас та, дос та көп болды
Олардың арасында өзімізді айтпағанда өзге ұлт өкілдері де жетіп артылатын
Кәріс, неміс, орыс, кавказдық… дейсіз бе
Олардың бәрі жайдан-жай құрақ ұшпайды ғой
Адамдығын, адалдығын, әділдігін мойындап жанынан табылғысы келетін.
Сөз құдіретін қадірлей білетін
Қалай дегенмен де Сыр сүлейлері – Тұрмағамбеттің, Балқы Базардың, Шораяқтың, Омарының … жыр-терме­лерін бала кезден құлағына құйып өскені бар емес пе
Ағаның шаңырағынан атақты жырау Шынболат Ділдебаевты жиі кездестіретінбіз
Поэзия­ны жақсы түсінетін, қайраткер, ақын Садық Асатовтың бауыры Яхия Асатов «жезде» деп ойнап, әзіл өлеңдерін арнап жүретін
Жергілікті ақын-жазушылар ағаның сыйлы қонақтары болды
Олар да қарызға қалмай көп құрметіне бөленген азамат жөнінде «Сыр мен қырдың перзенті», «Белестер белдеуі» секілді кітаптарын өмірге әкелді.
Ел ағасы деген сөз бар
Бұл әркімге таныла бермейді
Бозағаң осындай мәртебелі атқа лайықты болды
Талай басқосу – жиындарда, дастарқан басында бірге болдық
Сонда сөз берілгенде ел ішіндегі, адамдар, ағайын-туыс арасындағы ынтымақ, татулық жөнінде жиі әңгімелейтін
Мұндай әңгімені толғана, тебірене жеткізетін
Шын жүректен шығып тұрғаны аңғарылатын
Бір ғажабы, араласқан уақыт ішінде бай­қағанымыз, ағамыздың аузынан әлдекімдер жөнінде бір қисынсыз, артық сөз шық­папты
Мұның өзі де үлгі болатын қасиет еді.
Ағаның үйіндегі Күләш жеңгеміз отырыстың сәні
Мінезі ашық, үйіне келген қонақтарының көңілді отырғанын қалайды
Күлекеңнің аты ауызға алынғанда қазақтың баяғы әзіл-қалжың дегенде қайныларына есе жібермейтін ақ жарқын жеңгелері көз алдымызға келеді
Сол шаттықты күндердің енді қайтып оралмайтыны қандай өкінішті…
Бозаға мен Күлекең тәрбиелі балалар өсірді
Әттең, үлкендері Аманкелдінің отызға да жетпей өмірден озғаны… Осы перзентінен көп үміт күткен еді
Қыздарын айтпағанда күйеубалалары да ойлағандай болды
Ағамызды соңғы сапарға шығарып саларда өз балаларындай болып кеткен Ораз бен Жақаш тік тұрып қызмет жасады
Реті келгенде айта кетейік, Сәтбаев қаласының, «Қазақмыс» корпорациясының басшы­лығы елдік қасиет танытып, ел ардақтысы алдындағы соңғы жұмысты тиянақты ұйымдастыра білді.
Бозаға атақ-даңққа да, дүние мүлікке де қызықпады
Марапатының үлкені –Елбасының Алғыс хаты, атағының үлкені – Сәтбаев қаласының  Құрметті азаматы
Әйдік қызметте жүрген таныстары да, жолдас-жоралары да, тіпті сөзін жерге тастамайтын іні-қарындастары да жеткілікті еді
Соларды алға салып, марапаттың неше атасын иеленуге болатын
Бірақ олай жасамады
Барына қанағат қылып, жоғының ізіне түскен жоқ
Ол ең бастысы адам болып, онда да үлкен әріппен жазылатын Адам болып өмір сүруді мақсат етті
Ақырында солай болды да.
«Жақсы адам еді» деген соңында қимастықпен айтылған сөз қалды.

Нұрперзент Домбай
