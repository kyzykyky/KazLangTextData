Желқобыз – қазақтың өте көне музыкалық аспабы
Желқобыз туралы зерттеулер өте аз
Әртүрлі түсі­ніктер кездеседі
Жалпы желқобыз сөзі кейде «желқабыз», «желғыбыз», «желбуаз», «жел­қобыз» деген сияқты сөздерге тіре­леді
Желғабызды – балықтың ішін­дегі жел толған «үрлеген» бү­йені десе, «желғабыз» – желдей ұшатын жүйрік, «Желғабыз» бидайдың сыртқы қабы «қауызы» деседі.
Неде болса саралай келсек «жел, ауаға» байланысты болып шығады
«Көне заманда кәдімгі ұста көрігіне» ұқсас үрлемелі музыкалық аспап болғаны жайлы дерек көп
Ол осы «желғабыз» яғни «желқабыз» болса керек
Оның да нұсқасы көп
Бір жерде екі тақтайша жаны, арасына терілерді керіп салып, кейде үрлеген қарынды пайдаланып тақтайшадан «дем алатын» тесік шығарып, оны үрлейтін түтікше істеп үрлеп ойнайды, немесе бір жақты тақтайдан сап шығарып, «көрікше» басып ойнағанға ұқсайды
Ал келесі бір түрі ешкі немесе киік, аңның терісін бітеу сойып, илеп алып, тері, тұлыптың арт жағын қарын тұсынан «сыздықтай» айналдыра тігіп, тері басын ағашпен бітеп, алдыңғы екі аяғының біріне ағаш түтік, келесі аяғына сыбызғы түтік киіліп сыбызғы «түтік» жағынан үрлеп ойнайды
Кішірек «желқабыз» (желқобыз) болғанда бау тағып алады
Мұндай тері, тұлыптардан істелген аспаптарды кейде «мес қобыз» деп те атайтын көрінеді
Желқобыз сөзін «қобыз» сөзімен қоссақ «қазақ қобызшы келеді» онда «желқабыз», «желқобыз» музыкалық аспабы болуы мүмкін
Мұндай тақтаймен көмкерілген «желқобыздар» келешек гармон, баян, аккордеондардың бастамасы да болуы ықтимал.
Осындай, көне түркілік аспаптар әр ұлттарда кездеседі
Мысалы, «желқабыз» (желқобыз) мадиярларда «төрекшип» төре – түрік, шип – «сыбызғы, ал армяндарда – паркобзук, беларустар мен украиндарда – дуда немесе коза, грузиндерде – ствири, орыстарда – волынка ретінде кездеседі.
Қалай болсын келешекте зерттеуді қажет ететін осы бір «көне түркі сыбызғысы», қазіргі қазақтың «желқобызы» өзіміздің атадан қалған мұрамыз екенінде дау жоқ
Сол сияқты «балқобыз», «шалқобыз» деген де атаулар кездеседі
Мұны шалдар ойнай ма? Жоқ, желқобызды «шалқобыз» деп немесе «шаңқобызды» айтып жүр ме белгісіз, бұған нақтылы ғылыми зерттеулер керек.
Нуғара
Қазақтың ұлттық ұрмалы, соқпалы, былғарыдан жасалған әуездік-әуендік аспабы
Дабылға ұқсас аспап
Ұратын тұсы көннен істеледі
Нуғараны ерте кезде соғыс, жаугершілік, шайқас кезінде пайдаланған
Көбінде «жекпе-жекке» шығарда, қарсы сап, топтағы жауға шабарда, нуғараны ұрып, дұшпанына айбар көрсетіп, олардың зәре-құтын алып, өздері нуғараны соғып әуендетіп, нуғараның дыбысымен рухтанып, жүректенетін болған
Нуғараны ұрып әскер жинауға, сапқа тұрғызуға қолданса, соғыс, шайқас болатынын, алдын ала хабарлауға да пайдаланған
Соңғы кезде нуғараны ұлттық аспаптар тобына пайдаланып, оркестрлерге қолдануға болады
Қолданып та жүр
Өте сиреп кеткен аспап
Жаңғыртуды талап етеді.
Сылдырмақты қамшы
Қазақ халқы өзінің ұлттық әуен, әуез, саз күйінің көркемдігін шыңдау үшін әртүрлі қарапайым құралдарды қолданып музыкалық аспап ретінде пайдаланып келген
Сондай құралдардың бірі – кәдімгі қамшы
Қамшылар сан түрлі, әрқилы мақсатта қолданыс тапқанымен көбінде «сары ала қамшылар», «сайтан кашар», «сылдырмақты қамшылар», «сәндік қамшылар» деп есептелініп келген
Ертеде бақсылар, сал-серілер «сары ала» қамшылардың «кекіліне» әртүрлі кішкене қоңыраушалар, түсті асыл, темір металдардан таспа, дөңгелек, шығыршық, сылдырмақтарды салбыратып тағып, оған үкі қадап, қолдарына алып бақсылық ойнап «сарын» айтқанда пайдаланса, серілер айтыс кездерінде қолдарына сылдырмақты қамшыны бүктей ұстап, өз ән-әуезін демеп тұратын болған
Бақсылар «жынын шақырып» зікір салғанда сылдырмақты қамшымен «ауруды ұрып», жерді, үй іргесін ұрып «сайтандарды» қуалай қашырған
Осылай сылдырмақты қамшыны жетілдіріп, музыкалық біріккен ойындарға қолдансақ қазақтың төл құралы, қамшыға кім таласпақ? Сылдырмақты қамшыны қазақтың музыкалық аспабы ретінде қастерлеу керек.
(Биқұмар Кәмәлашұлының «Қазақ халқының дәстүрлі музыка аспаптары» кітабынан)
