Тәуелсіздік мерекесі аясында Ұлытау ауданында ел қорғаған батыр, аға сұлтан, дуанбасы болған Ерден Сандыбайұлына ескерткіш орнатылып, салтанатты жағдайда ашылды
Бір атап айтарлығы, бұл елдік іс Елбасы Нұрсұлтан Назарбаев алға қойған Рухани жаңғырудың «Туған жер» бағдарламасы бойынша жүзеге асқан шаралардың бірі ретінде бағалануда.
Кеңестік идеология заманында Ерденнің есімі онша дәріптелмей, халық арасында дұрыс бағасын ала алмай келген еді
Байыптап қарар болсақ, Ерден Сандыбайұлы өз дәуірінің ірі тұл­ғасы болған
Ол 1808 жылы Ұлытау топырағында дүниеге келіп, халық­тың басына қара бұлт төнген қатерлі кездерде бес қаруын асынып ел қорғаған батыр адам болды
Қоқан хандығының әскерімен Түркістан мен Шуда болған қанды ұрыста Ердекеңнің ерлігімен айрықша көзге түскені туралы әңгіме бар
Араларында болған екі орыс осы ұрыс туралы Петербургке хабарлаған
Кейін ­Ресей патшасының жарлығымен ­Ерден «Алтын жұлдыз» белгісімен марапатталады
Бағаналы елінің төрт босағасының бірі аталған ­Сандыбай батырдың бел баласы, қалмақ-жоңғарлармен болған Бұланты шайқасында қол бастаған Төлек батырдың ұрпағы Ерден есімі еліне ерте танылды
Оның ауылын ел «Батыр ауылы» деп атайды екен
«Елді қолдан қойған адам басқара алмайды, анадан дарынды боп туған адам ғана басқара алады» деп ел басқаруды үлкен өнер санаған Ердекең 35 жасынан ел билігіне араласады
Алғаш Терісаққан бойындағы екі ауылға болыс болады
Кейін Атбасар ауданының аға сұлтаны болып сайланады
Орынбор, Омбы губернаторларына сөзі өткен Ерденнің ел арасындағы беделі де жоғары болған
Ердекеңе атақты Шоқанның өзі елеулі тұлға ретінде оң бағасын берген
Сонау бір қиырдағы Атығай-Қарауыл елінің ақыны Орынбай Бертағыұлы:
Ассалаумағалейкүм, батыр Ерден,
Кетіп тұр бақ-дәулетің тағы кердең.
Ішінде көп қарғаның бір бүркіттей
Көзіме көріндің-ау
келген жерден…
Иілмес қарағайдай терегімсің,
Ақылың көз жетпейтін зерегімсің.
Қазақтың қазақ исі тұрған шақта,
Алаштың баласына керегімсің, – деп бекерге жыр арнамаған ғой
Әйгілі Мәшhүр Жүсіп пен ұлытаулық төкпе ақын Мұқан Бәлтекейұлы да ерен тұлғаны жырға қосқаны белгілі
Қылқобыздың шебері Ықыластың «Ерден» күйін арнауы Ерден Санды­байұлы­ның атын Алты алашқа тіпті кеңінен жайып, аңызға бергісіз әңгімелерге өзек болған еді
Маңына жақсы мен жайсаңдарды жиып, өнерімен, өткір көрегендігімен, алғыр шешендігімен танылған ол өзімен үзеңгілес ірі тұлғаларға да сыйлы болған жан.
Ерден батыр 55 жасында өмірден ерте өтіпті
Енді, міне, ту ұстап, тұлпар мінген жеріне біржарым ғасырдан соң мәңгілік тас тұлғаға айналып қайта оралды
Аудан орталығының кіреберіс тұсындағы төбе басындағы тұғырға қонған батырдың еңселі ескерткіші көз тартарлықтай келісті көрінеді
Тұғырымен қосқанда жалпы биіктігі 9 метрді құрайтын ескерткіш жезқазғандық мүсіншілер Шахибадин ­Сейткенов пен Өмірхан Жүнісбековтің қолдарынан шыққан.
«Туған жерге, оның мәдениеті мен салт-дәстүрлеріне айрықша іңкәрлікпен атсалысу – шынайы патрио­тизмнің маңызды көрініс­терінің бірі» деп Мемлекет басшысы ­«Рухани жаңғыру» бағдарына қатыс­ты атап көрсеткендей, Ұлытау­дан түлеп ұшқан ­«Молдашев» ЖК иегері Марғұлан ­Молдашев, «Самға» ЖШС басшысы Абай Байділдаев, «Сарыарқа» ЖШС директоры Ержан Мұқан сияқты кәсіпкер азаматтар демеушілік жасап, осы игі іске мұрындық болғанын сүйсініспен айтуға болады
Ескерткіштің салтанатты ашылу рәсімінде құттықтау тілегін білдірген Ұлытау ауданының әкімі Әнуар Омар оларға жұртшылық атынан алғыс білдіріп, ауданның Құрмет грамотасын тапсырды
Иықтарына шапан жауып, құрмет көрсетті
Ерден батырдың ұрпақтары атынан медицина ғылымының кандидаты, профессор Қорғамбек Ажмұхамбетұлы да өз ризашы­лығын жеткізді
Қазақстан Жазушылар одағының мүшесі, ердентанушы ­Батырбек Мырзабеков пен техника ғылымының докторы Байжұма Мақашев Ерден бабаға арнал­ған өлеңдерін оқыды
Айтыскер ақын Жанбол Көпбосынов айшықты шараға жырдан шашу шашып, арнау жырын айтты
Іс-шара соңында батыр баба рухына құран бағышталып, ас берілді.
Алдағы жылы Ерден Санды­байұ­лы­ның туғанына 210 жыл толады
Осы мерейтой қарсаңында айтулы тұлға­ның еңселі ескерткішінің бой көтеруі ай­тар­лықтай жарастықты оқиға болды.
Амандық РАХҰЛЫ
Қарағанды облысы
Ұлытау ауданы
