 Мырзаберген МАЛБАҚҰЛЫ,
филология ғылымының 
докторы, профессор
Қазақ қазақ болғалы басымыздан сан ғасырлық заман өтті
Содан бергі кезеңде «қазақ кім?», «қазақ қандай халық?» деген сұрау да сан мәрте қойылып, оған сан алуан жауап беріліп келеді
Ол жауаптардың көбісінде шындық бар
Дегенмен, ғылыми ортада айтылып жүргенмен, жалпы жұртшылықтың, қалың қазақ қауымының назарына ілікпей жүрген жайттар да жоқ емес
Әңгіме соның бірі туралы
Ендеше, сөз бойындағы тарихи жад-бейнеге назар салып, «қазақ» туралы, «ер жігіт» туралы сөз етелік

Қазақтың ел болуы жөніндегі қай аңызды алсаңыз да, оның бастауында жас жігіттер тұрады
Әуелі бір жігіт дүлей табиғат аясына, құла далаға кетеді де сонда қалып, жалғыз өзі күнелте бастайды
Есен-сау, малды-жанды болады
Бірнеше жылдан соң оны іздеп жүз жігіт келеді
Одан соң тағы бір жүз жігіт келіп қосылып, кейін соңғы жүз жігіт келіп, үш жүз жігіттен, өңшең жастардан жаңа ел құралады…
Қай заманда да, жасөспірім жі­гіттер, жастар – елдің болашағы
Солай болғандықтан да халқымыз жас ұландарды ерлікке баулып, еркін өсіреді
Еркін өскен ер жігіт – «қазақ» дегеніңіз осы
Бұл түсінікті айғақтайтын тарихи жәдігерлер жеткілікті
Солардың бірі – ортағасырлық қыпшақ тілі ес­керт­кіштері тобына кіретін, Халил бин Мухаммед бин Йусуф әл-Қунави (кониялық) тарапынан Мысырда жазылып, 1343 жылы аяқталған «Китаб-и маджму тарджуман турки уа аджами уа муғали уа фарси» атты еңбек
Қысқаша «Тәржіман» аталып кеткен бұл шығармада, белгілі қыпшақтанушы ғалым А.Н.Гаркавецтің «Кодекс Куманикус» бойынша 2014 жылы жарық көрген зерттеу еңбегінде жазуы бойынша, үйлі (үйлі-баранды) сөзінің антонимі ретінде алынып отырған «қазақ» термині жеке адамның азаматтық жағдайын (жай-күйін) көрсетеді: «үйленбеген, отбасылық байланыстарға түспеген жас адам» дегенді білдіреді
Сонымен қатар, оның қоғамдық жағдайынан да хабар береді: «жалғыз-жалқы, ешкімге бағынышты емес, қоғамдық міндеткерліктері жоқ, ерікті, азат, өзімен өзі, өз-өзіне қожа»
«Қазақ» сөзінің ортағасырлық түркі тіліндегі жоғарыда келтірілген мәні нені көрсетеді? Қазақ халқының ел болып құралуы туралы аңыздардағы жас жігіттердің шын мәніндегі «қазақтар» болып табылатындығын көрсетеді
Олар – қазақтар! Нағыз қазақтар!
Тарихи деректерге назар аударсақ, XIV ғасырдағы Алтын Ордадағы «қазақтық» туралы Ш.Уәлихановтан, академик Ә.Марғұланнан оқимыз
Алтын Орда ханы Жәнібектің күйеу баласы – Ер Айса ұлы Ахмет болса, оның әкесі Айса – Алтын Орда ханы Өзбектің қызын алған, күйеу баласы болған
Әлкей Марғұланның жазуынша, Айса (Иса) бектің ұлы Ахмет қасына Жәнібек ханның қызын ертіп жүріп, қазақ даласына өзгелерден бұрын «қазақ шығып» кетіп, дербес Қазақ хандығының іргетасын қалаған
Қазақ халқын жеке біріктіруге зор күш салған (бұл деректердің бәрі де белгілі зерттеуші Әнес Сарайдың «Ноғайлы» атты еңбегінде келтірілген – М.М.)
Қазақтардың Ұлытаудағы алғашқы ордасын Тоқтамысқа қарсы жорыққа бара жатқан Ақсақ Темір 1391 жылы қиратып кеткен екен…
«Қазақтық» құбылысы әуел баста ер баланың ержетуіне қатысты, яғни бозбаланың өз отбасын құруға даярлық салтынан бастау алуы да мүмкін
Мұны ғылым тілінде «инициация» деп атайды
Бозбала өмірдің, тіршіліктің қауіп-қатер, қиындықтарынан, үлкен сынақтарынан өтіп, өз бетінше өмір сүре алатындығын, отбасын асырай алатындығын дәлелдеуі керек
Сол үшін ол дүлей табиғат аясына кетеді
«Тауда бұлан, түзде құлан етін жеп» дегендей, құс атып, балық аулай жүріп, өзінің күн көре алатындығын дәлелдейді
Сірә да, «қазақ болу», «қазақ шығу» ұғымдарының арғы жағында жас адамның өзінің «ер екендігін», «ерлігін» дәлелдеуге деген ұмтылысы, өршіл рухы жатқан болар деп топшылаймыз.
Алтын Орда кезеңінде, сондай-ақ Ноғайлы бірлестігінде «қазақ» ұғымының кеңейгені, яғни жоғарыда айтылған мәнге қосымша, туыстас мән-мағынада қолданылу жағдайлары да байқалады
Сол кезеңде «қазақ» деген атаумен жас ұландарды, ел мен жерді қорғаушы жас әскерлерді, шекара күзетіндегі әскери адамды атағаны тарихтан белгілі
Ш.Уәлихановтың жазып алған нұсқасы бойынша, Петербургте 1905 жылы профессор П.М.Мелиоранский жариялаған «Едіге мен Тоқтамыс туралы» жыр-аңызда Тоқтамыс ханның өз қазақтарымен қоштасуы бейнеленген.
Ұлы даланың арғы-бергі тарихында елге тұлға болған ерлердің, хан-сұлтандардың көпшілігі жас кездерінде «қазақ болған»
Ол туралы Мұхаммед Қайдар да, басқалар да айтады
Жас кезінде «қазақ болғандардың» ішінде көшпелі өзбек ордасының ханы Әбілқайыр да бар
Белгілі тарихшы ғалым Б.Аяғанов бұл туралы: «Әбілқайыр бозбала кезінде «қазақ» болып жүрген» деп жазады («Ана тілі», 11-17 ақпан, 2016 жыл)
Жас кезінде «қазақ» болған ерлер түркі халықтарының қай-қайсысында да баршылық
Мәселен, ұлы Осман империясының негізін қалаған айбынды да айдынды Ертұғрұл, сондай-ақ жер-әлемді тітіретіп өз империясын құрған Ақсақ Темір жас кездерінде «қазақ болған» деседі.
Көршілес Ресейдің ұлы державаға айналуы жолында орыстанған «қазақтардың» сіңірген еңбегі ұшан-теңіз
Ежелгі түркілік салт-дәстүрді орыстар қабылдаған
Казактар (орыс қазақтар), әсіресе Дон казактары, әуел баста осындай «орыстанған» жас жігіттерден құралған жасақтар еді
Таза түркілік құбылысты ерекше сәтті пайдаланған Ресей елі соның нәтижесінде, казактардың күшімен ұлан-байтақ жерді иеленіп, алып империяға айналды.
Осы жерде айта кету керек, «ер» атауы, түркілерде бұрынғыдан келе жатқан ата дәстүр бойынша, жас кезінде ерлік жасап көзге түскен ұланға берілетін болу керек
Тұранның ұлы қолбасшысы «Алып Ер Тоңа», ноғайлыдағы «Ер Едіге», қазақтағы «Ер Абылай» – осындай, жас кезінен ерлік жасап көзге түскен жігіттер, намысты қолдан бермейтін, өршіл рухты шын мәніндегі қазақ жігіттер болған деп ойлаймыз.
Қазақтық салт-дәстүр дами келе, кейінірек «ел қорушы», «жер қорушы», «шекара күзетуші» қазақтарды, ат үстінде жүретін, жортуылдағы «ер қазақ» бейнесін дүниеге әкелді
Арада сан ғасыр өтсе де, халықтың жадынан, көкейінен бұл бейне өшкен емес, өшпек емес.
«Түбінде ноғай, қазақ түбіміз бір, Алтай, Ертіс, Оралды қылған дүбір…» деген жолдарда тарихи шындық бар
Ол көшпелі қазақ-ноғай ордасы кезеңінен хабар береді
Түркі халықтарында, әсіресе ноғайлар арасында сақталып отырған «қазақ жырлары» осы кезеңді суреттейді
Осы кезеңнен келе жатқан мұра екендігі аян
«Қазақ-ноғай айрылды, қазақ сыртқа (сартқа?) қайрылды» деген жолдар қазақтың ноғайдан бөлінген кезінен хабар береді…
«Қазақ жырлары» деп аталатын жауынгерлік жырларды ертеден жеткен асыл мұра деп білеміз
Аталмыш жыр толғаулар кейінгі қазақ ақын-жырауларының тіліндегі жыр-толғаулармен жолма-жол, кейде сөзбе-сөз сәйкес келеді
Мұның өзі қазақы жыр дәстүрінің көнеден келе жатқандығынан, оның көшпелі түркі халықтарына ортақ мұра екендігінен хабар береді
Махамбет ақынның «Ереуіл атқа ер салмай…» деп басталатын толғауы – таза қазақ жырының, жортуылдағы қазақ туралы жырдың асыл үлгісі: «Ереуіл атқа ер салмай, Егеулі найза қолға алмай, Еңку-еңку жер шалмай, Қоңыр салқын төске алмай, Тебінгі терге шірімей, Терлігі майдай ерімей, Алты малта ас болмай, Өзіңнен туған жас бала, Сақалы шығып, жат болмай, Ат үстінде күн көрмей, Ашаршылық шөл көрмей, Өзегі талып ет жемей, Ер төсектен безінбей, Ұлы түске ұрынбай, Түн қатып жүріп, түс қашпай, Тебінгі теріс тағынбай, Темірқазық жас­танбай, Қу толағай бастанбай, Ерлердің ісі бітер ме?»
Осы жыр жолдарының түркі жұртында ежелден жалғасып келе жатқан байырғы қазақ жырларына жататындығына еш шүбә жоқ.
Ноғай қазақ жырларынан бір-екі үзінді келтірсек:
…Қызыл изен, көк жусан,
Байлардың малы оттамай жиылмас.
Омырау жарып оқ тисе,
Қан бұрқырап тыйылмас.
Жағалы көйлек қан болса,
Сығып жуар қарындас.
Басыңа қиын іс түссе,
Сүйеу болар тумалас,
Тумаластан несі кем,
Қазақтықта бірге жүрген жан жолдас?!…
Көтерілші қалың бұлт,
Күннің көзін көрейін.
Желдей есші көк дөнен,
Ел қарасын көрейін.
Сол көрінген ел ме екен,
Қыбырлаған мал ма екен?
Сол көрінген ел болса,
Қыбырлаған мал болса,
Қалың құрбы ішінде
Қиюлы балақ, қиғаш қас
Біздің ару бар ма екен?
Қалың құрбы ішінде
Біздің ару бар болса,
Қиюазы қайтар заманда,
Шыны аяқты қолға алып,
Саумалына бал салып,
Уай, қазағым,
Қош келдің-ау деп тұрса…
Қабақ асты биік көлдерден
Қатар-қатар қу ұшса,
Қаперсізден ерлерге арту-арту жау келер,
Жаудан да артық сөз келер,
Ала сап жауап бермеңіз,
Артын, алдын ойламай.
Сылдырауық жүген, сырмалы ер,
Арғымақ ару атқа жарасар.
Бұғағы салқы тал мойынды қыз ару
Жаз аттанса, қыс түскен…
Жаурынына жасыл оқ жанышқан
Маңдайын қанды тер басқан
Ер қазаққа жарасар.
Қазақ-ноғай бірлестігі кезеңінен келе жатқан жырлардағы, ноғай қазақ жырларындағы кейбір толғауларға назар салсаңыз, қазіргі қазақ халқының негізін құрап отырған ру-тайпалардың ізін көресіз:
Бағаналы бай найманның қызы айтар,
Ақ маңдай, меңсіз ару өзі айтар:
Абдыраймын, адаймын,
Алдымдағы би атам,
Оны айтып жылаймын.
Арғымағы менің иемнің ақсаса,
Басқан деген барқынның
Шағылынан көремін,
Көк көбесі менің иемнің тотықса,
Бұ жазыда ол өзі
Көп жортқаннан көремін.
Адырна бауы менің иемнің қырқылса,
Алғаны тағы бар болса,
Мен оны қараусыздан көремін.
Менің йем Қабартыға бармағын,
Қабартыда бір қолдаусыз қалмағын,
Ормамбеттен осал туған би
Сидақтан көремін…
Бағаналы бай найманның қызы айтар,
Ақ маңдай, меңсіз ару өзі айтар:
Ормамбеттің он қарыс [көбесі],
Ол да біздің үйде еді.
Орақтың оқшантайлы көбесі,
Ол да біздің үйде еді.
Мамайдың ақша көбесі,
О да біздің үйде еді.
Осы жұрттың ішінде
Айтулы алты көбе бар еді,
Ол да біздің үйде еді…
Біздің өткен тарихымыз көбінесе өзге жұрттардың тумалары, басқа өркениеттің өкілдері тарапынан, толық отырықшылардың, қалалықтардың көзқарасы тұрғысынан жазылып келді
Қалалық адам далалық адамның жай-күйін, әдеті мен әдебін дәл сол далалықтай, көшпелі жандай сезініп, түсіне бермейді
Сол себепті негізінен бір кездері отырықшы болғандардың енді түзге «қазақ шығуы» туралы әңгіме болады
Көбінесе «қазақ шығудың» арғы жағында жатқан қазақтың тарихи-әдеби бейнесі туралы, қазақы салт-дәстүр туралы тұшымды мәлімет алынбайды…
Қорыта келгенде, қазақ халқының «қазақ» атануына негіз болған басты себептерді атаған кезде төмендегі жайттарды ескеру қажет деп білеміз
Біріншіден, ескі кезеңнен бері түркі халықтарында, түркі тілдерінде «қазақ» ұғымы болды
Соның негізінде «жас ұлан», «үйленбеген жас жігіт», «ер жігіт» тәрізді және осыларға туыстас басқа да түсініктер қалыптасты
Екіншіден, жас ұландар арасында «қазақ болу», «қазақтықта болу» салты болды
Бес қаруын тағынып далаға, тауға кету, сөйтіп өз бетінше күн көру, жапан даланы өз үйіндей сезіну, жалғыз-жалқылық өмірге, жаугершілікке, соғысқа әркез дайын болу, қиын-қыстау мезеттерде ерлік жасай білу – «қазақтықтың» үлкен мектебі болды
«Қазақтық» мектебінен өткен ерлер халқына қалқан бола білді, жеңімпаз қолбасшыға айналды
Үшіншіден, бұрынғы замандардан келе жатқан жорық жырларында, жауынгерлік толғауларда ұлы дала рыцары – «ер қазақ» бейнесі сомдалды
Оны жыршы, жыраулар өз толғауларында үнемі жырлап, ұрпақтан-ұрпаққа ұластырып отырды
Міне, осы аталған жайттар қазақ халқының өзін-өзі қазақ атауына себеп болды деп ойлаймыз
Ендеше, өзінің қағынан өзі жерінген құланға ұқсамайық, ағайын!… «Қазақ» деген атпен мақтануымыз керек! «Мен – қазақпын!» дегендер көбейе берсін!
