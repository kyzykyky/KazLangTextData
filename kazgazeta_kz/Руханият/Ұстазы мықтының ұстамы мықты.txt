Ұстаздың да ұстазы бар
Мектепте оқытқан мұғалімдерің бір төбе болса, жоғары білім ордаларында дәріс берген ұстаздардың орны ерекше
Мен өзімді ұстазы мықты шәкірттер қатарына жатқызамын
Бұрынғы ҚазПИ, қазіргі Абай атындағы Қазақ ұлттық педагогикалық университетінде оқыған төрт жылымды қалай ұмытпақпын?  Өйткені мектептегі мұғалімдерім білім беріп, ұстаз деген құдіретті мамандықты таңдауыма ерекше ықпал етсе, жоғары оқу орнындағы ұстаздарым білімімді шыңдап, ғылымның жұмбақ беттеріне қызыға қарауыма, сол жолға түсуіме жол көрсетті
Олардың есімдерін бүгін ерекше мақтанышпен шәкірттеріме, әріптестеріме айтудан жалыққан емеспін.
Сол ұстаздарымның бірі Ғабдолла Қалиұлы болатын
Ол қоғамдағы орны бөлек, азаматтық борышына адал, ұстаздық қызметін асқан жауапкершілікпен сезінген, өзі зерттеген ғылым салаларына «инемен құдық қазғандай» қызмет еткен, шәкірттерінің зерттеулеріне сыни, шынайы, ұстаздық тілектес ниетпен қарайтын зерделі де зерек, ғибраты мол, биік тұлғалы ғалым болатын.
Ғабдолла Қалиевтің шәкірт тәрбие­леудегі ұстаздық, ғылымдық қажырлы еңбегі мемлекеттік тұрғыдан да, университет тарапынан жоғары бағаланды
«Қазақстан Республикасының ғылы­мын дамытуда сіңірген еңбегі үшін», «Ы.Алтынсарин» төсбелгілерінің иегері, КСРО және ҚазКСР оқу-ағарту ісінің үздік қызметкері, ҚР Әлеуметтік ғы­лымдар академиясының академигі атанды.
Бұл сый-құрмет Абай атындағы Қа­зақ ұлттық педагогикалық уни­верси­тетінде жарты ғасырдан астам тапжылмай ұстаздық қызмет жасап, қазақ тілі ғылымының өсуіне, өркендеуіне лайықты үлес қосқан парасатты ұстаз-ғалымның қажырлы да, адал еңбегіне берілген шынайы баға еді.
Адам есейген сайын өткен өміріне, жүріп өткен жолына, көрген-білгеніне баға береді екен
Сондай кезеңдерде өзім жиі еске алып, тұлғасын өміріме пір тұтатын аяулы ұстаздарымның бірі – Ғабдолла аға Қалиев
Ол кісінің адамға үлгі болар қасиеттері жетерлік еді
Табиғат-Ана тұлғасына лайық түр, ақыл, білім, білік, ұстамдылық, ұлағаттылық берген Ғабдолла Қалиұлы шәкіртке деген ыстық-ықыласын қас-қабағымен-ақ жеткізетін
Студент кезімізде ағайымыз дәріс оқитын «Қазақ әдеби тілінің тарихы» пәні болатын күнді асыға күтетінбіз
Білімі телегей-теңіз ұстаз бізді өзіне бар болмысымен баурайтын
Ұстазымыз ауызша болсын, жазбаша болсын сауаттылыққа ерекше мән беретін
Сондықтан да Ғабдолла Қалиұлы екі-үш сөйлемнен тұратын өтінішті жазудың өзінен сауаттылықты, біліктілікті талап ететін
Ұстаз үшін ешқандай істе немқұрайлылық, ұсақ-түйек деген әңгіме болмауы керек
Ұстаздың тағы бір ерекше қасиеті – жоғары оқу орнына шәкірт қабылдауда, жастарды ғылымға тартуда, қызметке қабылдауда рушылдыққа, тамыр-таныстыққа салынушылыққа қарсы болатын, қайта неғұрлым қолы қысқа, мүмкіндігі төмен қарапайым отбасынан шыққан жастарға қамқорлық жасауды ұстаздық, әкелік борышым деп санайтын және оны ешуақытта ұрандап айтып, еске салған емес
Біз оны ағайымыздың әр іс-әрекетінен байқаушы едік.
Қазақ тілін дамытуда өз қолтаңбасы бар ұлағатты ұстаз тек тіл дамытуда ғана емес, жоғары мектепті жетілдіру жүйесіне де өзіндік үлес қосқан жаңа­шыл ғалым еді.
Ғабдолла Қалиұлы университет жанындағы оқу-әдістемелік бірлестіктің негізін қалап, алғашқы құжаттарын талапқа сай жүйеге түсіріп, орталықтың аяғынан тік тұрып кетуіне ерекше үлес қосты
Бірнеше жыл университеттің проректорлық қызметін атқарды
Сол жылдарда республика жоғары оқу орындарындағы мемлекеттік білім стандарттарының, оқу жоспарының, оқу бағдарламасының жаңа үлгісін жасауға басшылық етті.
Сонымен қатар университет ректоры Т.Садықовтың қолдауымен «Жалпы тіл білімі және қазақ тілі тарихы» кафедрасын ашып, тіл тарихы пәндерін оқытуда тыңнан жол салып, осы кафедраны бірнеше жыл басқарды
Яғни бұл кафедраның да іргетасын қалаған – Ғ.Қалиев
Сол кездегі оқытушылардың басым көпшілігі – ұстаздың төл шәкірттері
Халқымыз «Ұстазы мықтының ұстамы мықты» дейді
Бұл пікір біздің сүйікті ғалым-ұстазымызға арналып айтылғандай.
Ардақты азаматтың тындырған істерін университет ұжымы ғана емес, сол кездегі Қазақстан Республикасы Білім және ғылым министрліктерінің басшылары, еліміздің жоғары оқу орындарының қызметкерлері жоғары бағалады
Әрине, егемендік алғаннан кейінгі қазақстандық жоғары оқу орындарының білім беру стандарттары мен бағдарламалары көп өзгерісті талап етті
Алайда ғалым-ұстаз біліктілігі, іскерлігі, талапшылдығы арқасында бұл тұйықтан да жол тапты
Оның қажырлы еңбегін сол кездегі университет ректоры, үлкен жүректі ғалым, білікті басшы Тоқтар Сәлменұлы Садықов ерекше бағалады
Соңынан ерер шәкірті, ізін басар ізбасары көп болса, ұстаз еңбегінің өтелгені емес пе? Олай болса, Ғ.Қалиев – шәкірт алдындағы осы парызын өтеген ұстаз.
Еліне елеулі, халқына қалаулы болып, қазақ тілі ғылымына мол еңбек сіңірген, ауылдан шыққан қазақтың қара­пайым ұлдары мен қыздарын қол­тық­тарынан демеп, ғылым жолына сал­ған ұстазымыздың шәкірттеріне берген ғибраты мол.
Ағайдың ғылым жолында шәкірт да­йындаудағы бағыт-бағдары да өзгеше
Шә­кірттерінің көпшілігі – кезінде өзі дәріс берген студенттері
Солардың бірі – мен едім
Бүгінде ғылым жолындағы бе­лестерімнің әр сатысында ағайымның қолтаңбасы, ақылы-ойы, өнегесі бар деп мақтанышпен айта аламын
Өмірден озған ардақты ұстазымды сағынышпен еске алып, оның ғибраты мол өмірі мен ғылымға деген адалдығы, шәкірттеріне деген ұстаздық қамқорлығы болашақ ұрпақ үшін үлгі-өнеге болып қалатын­дығына сенімдімін.
Нұрша Оразахынова,
педагогика ғылымдарының докторы, Абай атындағы Қазақ ұлттық педагогикалық университетінің 
профессоры
