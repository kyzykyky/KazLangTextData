О-ой, мынау әсем өмір, әдемі дүниеге қайдан келдім?! Сонау алыстағы ақша бұлттан бөлініп шыққан жалқы тамшы ма екен, менің тегім? Ақбұлақтағы қабірстан бағының гүліне тұнған таңғы шық па? Әлде сонау құрақтың құлағындағы мөп-мөлдір тамшы ма екен…
Айна көлді шөлп еткізіп сүйіп алған жалғыз тамшы – Мөлдірек шаңыраққа айнала қалып, әркімге бір жәутең-жәутең қарайды…
* * *
Бисмилләһи-р-рахмани-рахим!
Қаламың түсіп қолыңнан,
Өмірден кеттің ертерек.
Немерелерің соңыңнан,
Жүре алмады еркелеп.
Аллаһым, жар боп әрдайым,
Аруағыңмен Әке, бер көмек!
Алматы шырақтары есепсіз жұлдыз тәрізді
Күндізгі мазасыз у-шудан арылған сәнді түнгі Алматы тыныштық құшағында
Қала халқы тәтті ұйқыға енген
Тек, Болатбек, сенің үйіңнің шамы ғана сөнбеген… сияқты.
Кім ойлаған бұлай деп, кім ойлаған,
Күн ойланам, сен жайлы, түн ойланам.
Құс боп ұшып соңыңнан кетер едім,
Айдынымды қия алмай шыр айналам.
Шыр айналам, кім ойлаған, бұлай деп кім ойлаған… (Заттыбек айтқан осы ән жүрек қылын дөп басады…)
Студент кезінен-ақ топты ортаның көшбасшысы бола білген Болатбек досым туралы қалай айтсақ та жарасымды
Студент кезінен дейміз-ау, бірге өскен шақты қоя тұрып, тіпті пионер кезінен-ақ бүкіл ­республика оқырмандарына танылған еді
«Қазақстан пионері» газетінің ең белсенді тілшісі ретінде Артекте болды
Бұл – ол кезең үшін үлкен абырой, зор биік саналатын
Студенттік шағында қоғамдық ұйымдардың белсенді басшысы болып, курстастардың ілтипатына бөленген ­Болатбек кейін мемлекеттік мекемелердің тіл сая­сатын жүзеге асыруда қыруар күш жұмсады
Ол қай министрлікте жұмыс істесе де өз ортасының құрметіне ие болды.
Елордамыз Арқаға қоныс аударғанда алғашқылардың бірі болып Бөкең де аттың басын Астанаға бұрды
Соның тұрғылықты азаматы атанды
Жаңадан қалыптаса бастаған зиялы ортаның қатарынан көріне білді
Жас қала – Жаңа Астананың да қадамына өзінің төл перзентіндей қуана біліп, достары келген сайын қуанышын бөлісуге асығатын еді
«Жазған-сызғандарым жетерлік
Солардың басын құрап, бір жинақ шығарсам деп едім
Оның аты «Қоңыр күз еді» деп аталса…» Бөкең бұл сөздерді соңғы кезде жиі айтатын
Бірақ сұм тағдыр оның бұл арманына жетер жолын келте қылды ғой.
Достарға сөз, жанға кір жолатқызбай,
Сызылып тұрушы едің Болат, қыздай.
Жоғалттың сен сан нәрсе біздер үшін,
Ұрпағыңды өсірсін тонатқызбай.
Болатбекті еске алғанда, «өшпейді досым шырағың» деймін.
Есіктің алды бос екен…
Толтырып жүрген дос екен.
Құлазып қалған көңілді,
Құдай-ау, қайтіп қош етем?!
Ертемен тұрып қарасам,
Еркелеп күліп бала сан…
Есіктің алды ала шаң,
Батырын ерткен Болат жоқ,
Ертемен тұрып қарасам…
Ентелеп алға жігермен,
Ерсі сөз айтсаң түнерген.
Ерсінбей-ақ ол артық ед,
Еркексіп жүрген біреуден,
Өлген мен бе, кім өлген?!
Тал түсте тұрып қарасам,
Таусылғандай ма тамашам.
Әткеншек, сүтші кемпір тұр,
Таудай көрген досым жоқ,
Тал түсте тұрып қарасам…
Жазым да күзге ауысты,
Шілдені тамыз тауысты.
Телефон шалам нөмірге,
Есітем бе деп дауысты.
Сапарға кеткен досымнан,
Сағыныш-кесел жабысты.
Ес екеу, түсім төртеу-ді,
Ертемен кеткен ел келді.
Езіліп ішім өртенді,
Кеш жақын тұрып қарасам,
Азанда мінген арғымақ,
Иесін тастап ол келді.
Кесені тағдыр төңкерді,
Тағдырдан көңілім жеркенді.
Басқаның бәрі бос екен,
Өмірдің мәні – дос екен.
Жалғаның да осы екен,
Арманың да осы екен.
Таңертең тұрып қарасам…
Талтүсте тұрып қарасам,
Ымыртта тұрып қарасам…
Ренжіп жүрген досым жоқ, –
Имек боп қапты толық ай,
Айырылысудың жолын-ай.
Түніңді таңға жеткізбес,
Бір тұтам ғана өмір-ай!
Ай толып, ертең күн шығар,
Аңсаған сезім тыншығар.
Айнала қорғап балдарын,
Ауланы кезіп жүр шығар…
Таңертең тұрып қарайын,
Үміттің отын жағайын.
Талтүсте тұрып қарайын,
Төзімнің отын жағайын.
Кешке де тұрып қарайын,
Кезегімен кеп жатқан,
Тіршілігіме барайын.
Өшпейді досым, шырағың,
Ғұмырлы болып немерең,
Аман да болсын ағайын!
Уа, тағдыр, ежелден белгілі қағида… Жылдық асыңда достар жиналып өтті
Ауызға алуға қанша жерден ауыр болса да «Өлі разы болмай, тірі байымайды» деген осы бір нақылды айтпасқа тағы болмайды.
Арамызда сен жоқсың
Бірақ соңыңда өшпестей із қалды
Қатар құрбыла­рыңның алдынан көрініп, ел дамуына, өркендеуіне ел руханиятының қанат жаюына мол үлес қостың, досым
Сен атқарған істер біз үшін мақтаныш.

Досым, сені білетіндер жақсылығың­ды өмір бойы ұмытпауға әзір ғой
Бірауыз жылы сөздің біздердің қай-қайсысымызға да қазір қаншалықты қуаныш сыйларын сезер ме едің
Біз енді айтсақ, кештеу байқасақ, нәзік жаныңдағы ең асыл қасиетің – достарға деген сүйіспеншілігің екен ғой
Қасымыздан ерте кеткен Болатбек, рухың пейіште шалқысын, жатқан жерің жайлы болсын, топырағың торқа болсын айтамыз саған.
Жылай отырып, Алла тағала ұрпақтарыңа рахымы түсіп, өзіңе жұмақтың төрінен орын берсін дейміз
Кейінгі ұрпақтарыңды аруағың желеп-жебеп жүрсін дейміз.
…Өзіңнен хабар келмегелі біршама уақыттар өтіпті-ау
Құлаққа ұрған танадай тыныштықтан шошып, арамызды алып бір өзен арнасы бөліп тастағандай-ақ аласұрып, мазасыздана береміз
Сен мына ғаламат әлемге көзге көрінбес ноқат болып бәлкім, мөлдірек тамшы болып сіңіп кеттің
Суретіңе, қабіріңе қараймыз.
Жүректер сені іздеп жер бетін шарласын, Болатжан, аңсадық, қайдасың, қайдасың дейміз
Ең ашық, адал да, ешкімге айтылмайтын құпия бір сырлар болады деп еститінмін
Өзімде сондай құпия неге жоқ, неге ашық-шашық, жайдақпын деп налушы едім
Енді, міне, сонау жан түкпірімнен жарыққа шыққысы келгендей, менің еркімнен тыс, саған деген сағыныш – сәби сырларым-жырларым кеудемнің бекінісін бұзғысы кеп, бұлқынады кеп, ұмтылады кеп
«Есіктің алды бос екен…» дей беремін.
…Бөкең бір суретінде қабағын ашпай, түнеріп қарап тұрған тұйық адам сияқты көрінеді
Ал жақын таныған адамға мүлдем басқаша еді
Аса көп сөйлемегенмен, кей-кейде бір ашылып сөйлеп кететін, әңгіме айтатыны да бар еді
Жаны нәзік, жүрегі таза, адамгершілік қасиеті жоғары болатын
Кез келген адамға көмектескісі кеп, жасына қарамай кешірім сұрағысы келіп тұратын бала мінезі де бар еді.
«Мен білген дұғамды бағыштаймын
Менің қолымнан басқа не келеді?» дейді достарың
Қайдан білейік, біз пенделер мүмкін, кенет екі жаққа айырылыссақ, сонда ғана білетін шығармыз, аңғаратын шығармыз, өмірдің қадірін, адамның қасиетін?! Жаннаттың жасыл бағы бұйырсын, Бөке, саған… «Шыға алмай өткен шыңдарыңа ұлың Ернар шықсын, жетпеген мұраттарыңа немерелерің Батыр, Айбар, Әмір жетсін
Қарасаздың қарамақпал түнінде, қара судың бойында жүріп тапқан сертті бұзбас асыл жарың Мақпалың аман болсын
Шаңырағыңның оты сөнбесін, лайым, солай болсын!
«Өшпейді әке шырағың» дейді ­Болатбек Ақынжанұлы Ормановтың орман болуға ынтыға-ұмтыла өсіп келе жатқан, балаусын бүршік, балапан бұтақ өскіндері – ұрпақтары! Олардың Аспантаудың бер жағында, Тәңіртаудың төбесінде көшіп жүрген мақпал-қоңыр бұлттардан туған жаңбыр-гүлдерінен мөлдірек тамшылар туып, асыға-асыға аспанын тастап қара жерге (ақыры бәріміз баратын қара жерге) – гүлмайса кең далаға асығатынымен тіпті де жұмыстары жоқ…
Болаттай батыр жүректі, ақын жанды айбарлы, ормандай ақыл-ойға, зейін-нұрға, ерке ағысы өнер-білімге құштар айдай нұрлы өмірлер Алла әмірімен жандары нұрға бөленіп мақпал алақанда өсіп келеді.
Қоңыр күзді наурызек көктемге ауыстырып ақпанның қарын аластап, әз-маманың жел-жылуаны Жер-Ананы иітіп тіршілік жалғасуда.
Бірақ…
Ла-илаһа-илла-Алла, Мұхамед-расул-Алла, Раббана атина фи-дуния, хасаната уа-фил-а­хирати-хасаната, хинна, ғазабин-нар
Аллаһу Акбар!
* * *
Уілдеген жел, уылжыған бақ, сайраған құс, сыңсыған орман бәрі-бәрі таң оған
Қайдан келдім? Қайда келдім? Кім менің әкем? Анам кім менің?
Мөлдіректің маңдайын әжім торлап, жүзіне мұң жүгірді
Ұлы табиғат міз бақпады
Мөлдірек өзін қоңыр күз тамшысымын деп ойлады.
О, дариға-ай! Ол қайдан білсін менің көз жасымнан жырылып түскен жалғыз тамшы екенін?!
Қайдан білсін?! Қайдан білсін…
Мылтықбай ЕРІМБЕТОВ,
Қазақстан Жазушылар 
одағының мүшесі
