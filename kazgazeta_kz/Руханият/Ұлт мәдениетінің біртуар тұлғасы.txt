Биыл көрнекті мемлекет және қоғам қайраткері Ілияс Омаровтың туғанына 100 жыл толып отыр
Астанадағы Күләш Байсейітова атындағы Ұлттық опера және балет театрында Ілияс Омаровтың 100 жылдық мерейтойына арналған «Руханият сардары» атты жиын болып өтті
Салтанатты жиында ҚР Мәдениет және ақпарат министрі Дархан Мыңбай құттықтау сөз сөйледі. «Ұлт мәдениетінің біртуар тұл­ғасы, көшелі, көрнекті мемлекет және қоғам қайраткері Ілияс Омаровтың ғасырлық мерекесі құтты болсын! Бүгінде төл мәдениетіміз төрге озып, туған елімізді бүкіл әлем танып жатыр
Бұл ең әуелі тұғыры биік тәуелсіздігіміздің, ел Президентінің ерен еңбегінің арқасы деуге болады
Бүгін мерейтойы аталып өтіп отырған Ілекеңнің ең алдымен елі жақсы көрген елшілдігін, қайраткерлігін айту парызымыз
Айтулы тұлға биік мансап үшін емес, ұлт мәдениетін ұлықтау жолында тер төкті
Ол қазақ мәдениетінің барлық өкілдерін, жазушы, композиторлар мен суретшілерді қадір тұтты
Қоғамдық қызметімен қоса қолына қалам алып, ішкі жан дүниесін шынайы жазып, шебер қа­ламгер атанды
Заманымыздың заңғар жазушылары Мұхтар Әуезов, Ғабит Мүсірепов, Бейімбет Майлин туралы жазған еңбектері ұлт мә­де­ниеті­нің алтын қорына қосылды» дей келе ми­нистр, Ілияс Омаровтың өмір жолы мен ат­қарған қызметтеріне тоқталып өтті.
Қоғам қайраткерінің 100 жылдық мерейтойына орай «Ілияс Омаров» және «Өмір мен өнер» жинақтары ҚР Мәдениет және ақпарат ми­нистрлігінің «Аса маңызды әлеу­меттік әдебиет шығарылымы» бағдарламасының аясында мем­лекеттік тапсырыспен шықты
Жинаққа Ілияс Омаровтың өмірі мен қызмет жолы туралы материалдар, мақалалары, өлеңдері мен замандастарының естеліктері кірді.
Рухани жиынға қайраткердің ұлы Тимур Омаров пен бауырлары, немерелері, келіндері қатысты
– Әкемнің көзін көргендер де, көрмегендер де ол туралы қаншама керемет әңгімелер айтып жатыр, бұл мен үшін үлкен қуаныш
Таң қалатыным, менің әкем артынан ешқандай прозалық, поэзиялық туынды қалдырған жоқ, не ән жазған жоқ
Бірақ, оның еңбегі ондаған жылдар өт­се де халықтың аузынан түспей айтылып келеді
Жасыратыны жоқ, әкеміздің жұмысы өте көп болғандықтан, біз оны жиі көрмейтінбіз
Оның үстіне денсаулығы да болмады, төрт рет операция үстелінде болған адам
Соған қарамастан, бізбен өткізген әрбір уақытын бос жібермейтін, – деп сыр бөлісті Ілияс Омаровтың ұлы.
Кеш барысында тұлға жөнінде естеліктер айтылып, өнерпаздар концерті тамашаланды.
Бейбітгүл Әбдіғаппарқызы
Бағдагүл Мұратқызы
