Қазақстан Республикасы Президентінің «Болашаққа бағдар: рухани жаңғыру» мақаласына байланысты Кеңес Одағының Батыры Мәншүк Мәметова атындағы Ақтөбе медициналық колледжі жанынан «Абзал жандар» клубы құрылған болатын.
Мақсат – ұлттық құнды­лықтарды насихаттау, медицина қызметкерлерінің кәсіби және әлеуметтік бейімділігін дамыту, жоғары мәдениетті, адамгершілігі мол, білімді жастарды тәрбиелеуге жағдай жасау.
Таяуда колледж директорының тәрбие ісі жөніндегі орынбасары Самал Мұсақызының қолдауымен Елбасының рухани жаңғыруға қатысты бағдарламалық мақаласын студенттерге түсіндіру ниетінде аталған клуб аясында қазақ тілініің жанашырларымен кездесу ұйымдастырылды.
Кездесуді клубы жетекшісі Нұрлан Ізденұлы жүргізіп отырды
Ол сөзінің басында студенттер осыған дейін халыққа қызмет көрсету орталығында, банктерде, емханалар мен ауруханаларда т.б
халық көп баратын мекемелерге барып, қазақ тілінің, яғни мемлекеттік тілдің қолданыс аясы қанша пайыз екеніне көз жеткізу үшін сауалнамалар жүргізгенін жеткізді
Нәтижесінде тіліміздің қолданыс аясы әлі де жүз пайызға жетпегенін түсіндік
Анықтамаларды алу, келісім шарттарға отыру, құжаттарды толтыру, тіпті банкоматтан ақша алғанда қазақ тіліндегі мәтінді қолданудың өзі жүз пайыз мемлекеттік тілде болмай отыр
Жалған патриоттық көріністері әлі де болса бар екен
Соған байланысты осындай кездесулерді жиі өткізіп тұру қажеттілігі туындап тұрғанын айтты.
Алғашқы болып сөз алған оқу орны директорының тәрбие ісі жөніндегі орынбасары Самал Мұсақызы ­Елбасы мақаласының маңыздылығына тоқталып, онда көтерілген мәселелердің өзектілігіне көңіл бөлді.
– Елбасының бағдарламалық мақаласы — халықтың, қазақтың үлкен мәселесі
Сондықтан бұл мақала санасы сергек, болашақты ойлайтын азаматтардың барлығына түсінікті деп ойлаймын
Елбасы өз мақаласында бүгінге дейін саяси реформа, экономикалық даму мен өркендеу мәселесі айтылғанын, ендігі уақытта рухани жаңғыру қажеттілігін, әсіресе қазақ тілінің қолданыс аясын кеңейту керектігін айтады
Бұл бағдарлама біздің халқымызға керек, бұл — рухани, мәдени дамуымыздың бағдарламасы
Сондықтан Елбасы айтқандай, қазақ тіліне қатысты мәселелер бәрінен жоғары тұруға тиіс, – деді.
Кездесуде Ақтөбе қалалық «Қазақ тілі» қоғамының төрағасы Әбдіраш Есмаханұлы, Ақтөбе облыстық өлкетану музейінің жанынан құрылған «Шолпы» клубының жетекшісі Алмагүл Сүндетқызы, колледждің ардагер оқытушысы Есен Өтешұлы, колледж оқытушылары мен студенттері және «Абзал жандар» клубының мүшелері сөз сөйлеп, ойларын ортаға салды.
Кездесуде Елбасының мақа­ласында айтылған қазақ тілін латын әліпбиіне көшіру мәселесі бұған дейін де бірнеше рет көтерілгенін, сондай-ақ бұл бастама еліміз үшін үдемелі ілгерілеушіліктің қадамы екені сөз болды.
Латын әліпбиіне көшу – ­заман талабы
Өйткені, әлемнің 100-ден астам мемлекетінде латын әліпбиі қолданылады
Елбасы Нұрсұлтан Әбішұлы «Болашаққа бағдар: рухани жаңғыру» мақаласында қазақ әліпбиін латынға көшіру мәселесіне қайта оралу керектігін айтып, қазақ тілі мамандарына мәселені зерттеп, нақты ұсыныстар айтуды тапсырған еді
Таяуда Мемлекет басшысының қазақ тілі әліпбиін крилициадан латын графикасына көшіру туралы Жарлығы да шықты
Елімізде латын әліпбиі туралы мәселе көтерілгенде, қазақ жастары, әсіресе шетелдерде жүрген қазақ жастары қатты қуанды.
Кездесу соңында орындалған ақын Есентүгел Аманкелдіұлының термесі және колледждің бірінші курс студенттерінің күй тартып, өлең жолдарын оқуы жиналғандарды риза етті
Басқосуда «Біздің басты мақсатымыз Қазақстан Республикасының мемлекеттік тілі – қазақ тілінің мәртебесін көтеру, қазақ тілінің қолданыс аясын кеңейту болу керек» деген тұжырым жасалды.
Нұрлан ЕСЕНҒАЗЫ,
колледж оқытушысы
