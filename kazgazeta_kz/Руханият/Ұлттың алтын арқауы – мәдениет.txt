Дулат Исабеков,
«Мәдениет» журналының
шығарушысы және Бас редакторы
«Мәдениет» журналының шыға бастағанына биыл он жыл
Осы он жыл ішінде журнал республикаға белгілі болып, қалың көпшіліктің көңілінен шыққан басылымдардың біріне айналып отыр
Әуел баста бұл журнал қазақтың Мәдениет және Өнертану ғылыми-зерттеу институтының жанынан әр тоқсан сайын бір шығатын ғылыми-сараптамалық хабаршы ретінде жарық көріп келген болатын
Ол кезде мен аталмыш институттың директоры едім
Күндердің күнінде сол кездегі Мәдениет және ақпарат министрінің орынбасары боп қызмет етіп жүрген Арыстанбек Мұхамедиұлы осы хабаршыны өз алдына журнал етіп шығару идея­сын ұсынып, мен бұл ұсынысты қуана қарсы алып едім
Міне, содан бері он жылдың өте шыққанын байқамай да қалыппыз.
онымен, бүгін онжылдық мерей­тойын атап өткелі отырған «Мә­дениет» жур­налы жыл сайын қаржы тап­шы­лы­ғын бастан кешіре отырып, журнал қызметкерлерінің жан­қияр­лық еңбегінің арқасында, төл мәдениетіміздің өткені мен бү­гінгі хал-ахуалын және ұлттық мә­дениетіміздің болашағына деген зор сүйіспеншіліктерінің нәти­жесінде онжылдық мерейтойға аман-есен жетіп отырмыз
Қаржы қыспағының салдарынан алғашқы қызметкерлеріміздің көпшілігі басқа жұмысқа ауысып кетті
Мәдениетсіз адам болса да, мәдениетсіз ел болмайды
Ғасырлар қойнауынан тамыр тартатын сол көне мәдениетіміздің тарихынан бастап, оның бүгінгі хал-ахуалын жалпы оқырмандардың, әсіресе, өз мәдениетінен гөрі шетел мәдениетіне сырттай еліктеп ержетіп келе жатқан жас ұрпаққа өз ұлтының тілі мен ділін, өзгелерден артық болмаса кем түспейтін ұшан-теңіз бай рухани қазынасы бар екенін зерделеріне құюды асыл мақсатымыз деп түсінген, өз ұлтының салт-дәстүрін бойтұмардай қастерлейтін нағыз ұлтжанды азаматтардың жанқиярлық еңбектерінің арқасында журнал төрт аяғынан тең тұрып, еліміздегі өзге де іргелі басылымдардың қатарына қосылып отыр
«Мәдениет» журналы қазақ мәдениетінің барлық саласын – кино, театр, сурет, сәулет, музыка, археология, көрермен мәдениеті, қолөнер, қысқасы, саясат мәдениетінен бастап тұрмыстық мәдениет аралығындағы мәселелерге дейін өзекті мақалалар жариялап келеді
Қазақ мәдениеті қай кезден бастау алады? Шыңғыс хан қай тілде сөйлеген? Ислам дініне дейін қазақ мәдениеті қай деңгейде болды? Дін мен мәдениеттің қандай байланысы бар? Дін мен ұлттық дәс­түрдің ара қатынасы қандай? Жалпы, «мә­дениет» дегенді, «мәдениетті адам» де­ген­ді қалай түсінеміз? Өз ұлтын, өз тілін сыйламайтын адамдарды «мәдениетті» деген категорияға жатқызуға бола ма? Өз ұлтының ұлы тұлғаларын білмей, шетелдік әншілер мен актерлардың өмірбаянын ғана емес, олардың иттерінің атына дейін білетін жас ұрпақтан болашақта қандай мәдениетті адам шықпақшы? Ұлттық театр, ұлттық музыка, ұлттық кино деген не және олар қандай үрдісте дамып келеді?
Міне, осы аталған сан алуан сауал­­дарға оқырман қауым журнал бет­терінен толық жауап тауып келді деп айта аламыз
Бүгінгі таңда қазақ мә­дениетінің жай-күйін жан-жақты сөз етіп келе жатқан қазақ тіліндегі жалғыз журнал да осы басылым болып отыр.
Әр ұлт ең әуелі өз тілін қастерлеп, өз мәдениетін танып-білуі тиіс
Өз тіліне, өз мәдениетіне немқұрайды қарайтын адамдардан ешқашан ұлтжанды азамат шыққан емес, шықпайды да
Өз ұлтының дәстүрі мен мәдениетін бойына сіңіріп өспеген жас ұрпақтан болашақта өз ұлтының қамын жейтін патриот шығуы екіталай
Тарихқа көз жүгіртіп қарасақ, ұлтын сүйген, оның болашағы үшін басын бәйгеге тіккен ұлы тұлғалардың бәрі де жөргегінде ана әлдиімен есейіп, ата дәстүрімен ержеткендер екен
Осындай факторлардың өзі бізге үлкен сабақ болса керек.
Діл мен саясат тақырыбы да журнал назарынан тыс қалған емес
Өйткені бұл екі фактор бүгінгі әлемдік бәсекелестікте басты дау-дамай мен халықаралық ірілі-уақты қақтығыстардың негізгі себептерінің біріне айналып отыр
Жер көлеміміз жағынан әлемде тоғызыншы орындамыз деп мақтанамыз
Иә, ұлан-ғайыр қазақ даласына бүкіл Еуропа сыйып кететіні рас, бірақ халқының саны жағынан алақандай Нидерландымен тең
Осыдан келіп, демография мәселесі де біздің басты тақырыптарымыздың біріне айналып отыр
Кеңес өкіметі тарағаннан бері халық саны ең баяу өсіп келе жатқан республикалардың бірі Қазақстан екен
Мұның басты себебі не? Көші-қон саясаты неге тоқтап қалды? Қа­зақ халқының өсуіне не кедергі келтіріп отыр? Жур­нал бетінен осы тақырыпқа да бай­ла­ныс­ты өзекжарды материалдар жарияланып тұрады.
Мәдениет – елдің өткені, мәдениет – елдің бүгінгісі, мәдениет – елдің ертеңі
Қазақ халқының рухани өсуіне, оның ұлт сүйгіштік қасиеттерінің дамуына, өзге жұрттың арзанына еліктеуді тоқтатып, өз елінің қасиеттеріне бас июді, бірінші санаға ұлттық намысты қоя білудің қажет екенін журнал авторлары он жыл бойы қалам құрғатпай жазып келеді
Қазақ ұлт болам десе, ең алдымен ұлттық намысты басты қағида етіп ұстана білуі керек
Халқының саны көп елден гөрі саны аз елдің ұлттың санасы мен намысы әлдеқайда биік болуы тиіс
Намысы мен білімі, мәдениеті мен санасы дамыған ел ғана өзгелермен иықтаса шауып, тарих шаңына көміліп, жоғалып кетуден өзін аман сақтап қала алады
«Мәдениет» журналы өзінің алғашқы нөмірінен бастап жас ұрпақты осындай рухта тәрбиелеп, қалың оқырмандарына ой салып келеді.
«Әрбір мәдениетті отбасында – «Мәдениет» журналы болуы тиіс» деп журнал оқырмандарының бірі осыдан екі жыл бұрын редакцияға хат жолдаған еді
Жарнама үшін жазылғандай осы бір ыстық ықыласқа толы оқырман лебізін бүгін тағы қайталап айтсақ жалаң насихат боп көрінуі мүмкін
Алайда, өз ұлтының мәдени тұрмыс-тіршілігімен етене танысып, әлем жаңалықтарын біліп отырғысы келетін әрбір адам әлгі оқырманның лебізіне көңіл бөліп қарағаны артық болмас еді деп ойлаймыз.
«Оқырман ойы» деген тұрақты айдары­мыз арқылы оқырмандардың ыстық лебіздері мен ұсыныстарын он жыл бойы журнал бетінде жариялап келеміз
Ол ұсыныс-тілектер мен ыстық лебіздер біздің қызметкерлердің шабытына шабыт қосып, өздерінің алған бағыттарының дұрыс екендігіне сенімдерін нығайта түседі.
Бұдан былай да «Мәдениет» журналы оқырмандардың сенімді серігі бола береді деп нық сеніммен айта аламыз
Он жылдан бері бізді қолдап келген оқырмандарымыздың қатары бұдан да арта түседі деп үміттенеміз!
2015 жылдың 21-ақпанында Ө.Жолдас­беков атындағы Студенттер са­рай­ында «Мә­­дениет» журналының 10 жылдығына арналған «Әсем ән мен тәтті күй» атты үл­кен концерт болады
Басталуы кешкі сағат 19.00-де.

Билеттер Студенттер сарайының кассаларында сатылады.
Телефондар: 394-41-79; 274-20-62.

Билеттер Студенттер сарайының кассаларында сатылады.
Телефондар: 394-41-79; 274-20-62.
