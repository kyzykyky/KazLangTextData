Мемлекет басшысы Нұрсұлтан Назарбаевтың «Болашаққа бағдар: рухани жаңғыру» атты бағдарламалық мақаласының әр сөйлеміне зейін қойып оқығанда ғана нағыз мәнін, мағынасын түсіне аласың
Көптеген ізгі шараларға түрткі болған мақаладағы адамзаттың асыл қазынасы – дінге қатысты ойлар назардан тыс қала алмайды
Дін – аса мұқияттылықты, терең зерттеуді, биік сауаттылықты, әсіресе жан тазалығын қажет етеді
Облыстық дін істері басқармасының бастамасымен аймақтарға жол тартқан «Рухани керуен» біздің ауданға да келіп қайтты
Алғашқы қадамды Екінші дүниежүзілік соғыста қаза тапқан боздақтар ескерткішіне гүл шоғын қоюдан бастаған топ мүшелері «Өткенін ұмытқандардың болашағы бұлыңғыр» деген қағидамен ата-бабалар рухына құрмет көрсетті.
Аудандық Мәдениет үйінде өткен кездесу тізгінін қолына алған аудан әкімінің орынбасары Дәулетжан ­Деменбаев биыл үш бірдей бастама көтеріп, даму жолымызды жан-жақты айқындап берген Мемлекет басшысы Нұрсұлтан Назарбаевтың «Болашаққа бағдар: рухани жаңғыру» атты мақаласының халқымыз үшін маңыздылығын айқындап, ұлтымыздың ұлықты, ұрпағымыздың ұлтжанды болуы үшін алдымызға қойған міндеттерін орындау мақсатында «Рухани керуен» жобасының шаралары басталғандығын айтып өтті
­Облыс орталығынан келген қонақтар – облыстық дін істері басқармасының басшысы Рахмет Есдәулетов, облыстық ардагерлер кеңесінің төрағасы Ермек Келемсейіт, Халық әртісі Алмахан ­Кенжебекова, Қазақстан Мұсылмандары діни басқармасының Алматы өңірі бойын­ша өкіл имамы Қуаныш ­Наржанов, сондай-ақ денсаулық, жастар, жұмыспен қамту, әлеуметтік бағдарламалар, спорт басқармаларының, дін саласының ­мамандары, мәдениет қайраткерлері, жыршы, термеші, дәстүрлі әншілер келіп отырғандығын жеткізді
Күні бойы өтетін шараның тәртібімен таныстырып, алғашқы сөзді «Рухани керуенді» бастап келген облыстық дін істері басқармасының басшысы Рахмет Есдәулетовке берді.
Кездесуге жастардың қатысып отырғанына қуанатынын айтқан Рахмет Разбекұлы отаршылдықты, соғысты көрмей өскен ұрпақтың бақытты екенін айта келе, жастардың бойында рухани байлықтың мол болуы, бәсекеге қабілеттілігі елімізді цифрлы Қазақстанға айналдыратындығына зор сенімін жеткізді
Одан соң мінберге көтерілген облыстық ардагерлер кеңесінің төрағасы Ермек Келемсейіт өз ойын өткен қоғаммен байланыстыра өрбітті.
Бикен Римова атындағы театрдың актрисасы, Алматы облысының құрметті азаматы, Халық артисі Алмахан ­Кенжебекова керуен көшіне ілесіп, шет жатқан ауданға келгеніне ризашылық сезімін жеткізді
Облыстық «Жетісу» газеті бас редакторының орынбасары Жұматай Әміреев Нұрлан Оразалиннің «Қарадала» өлеңін нақышына келтіре жатқа оқып, жұртты бір серпілтіп тастады
Рухани керуеннің ресми жиналыс емес, осындай емен-жарқын кездесу түрінде өтуіне көпшілік риза болды
Бұдан соң Қазақстан Мұсылмандары діни басқармасының Алматы өңірі бойынша өкіл имамы Қуаныш Наржанов облыс аумағындағы барлық елді мекендерді аралап, елмен, жұртпен қауышып, олардың тұрмыс тіршілігінен хабардар болған рухани керуеннің, әсіресе жастардың діни сауаттылығын арттыру жолындағы бүгінгі саясаттың дұрыс жолға қойылғандығын түсіндірді.
«Рухани жаңғыру: ел ертеңінің ­бастауы» деген тақырыпта өткен кездесуде «Нұр Отан» партиясы аудандық ­филиалы төрағасының бірінші орынбасары Мәулен Нұров, облыстық жастар саясаты мәселелері басқармасының басшысы Айдын Нұрмағанбетов, «Ұлы мұра» қорының директоры, дінтанушы, заңгер Тимур Нүсіпханов сөз сөйлеп, жастардың діни ағымдардың жетегінде кетпеуі, жұмыссыздарға мүмкіндік ­тудыру мәселелерін талқылады
Сонымен бірге аудандық кітапхананың оқырман залында ардагерлер мен зиялы қауым тәуелсіз елдің ертеңі жайлы орамды ойын ортаға салды.
Бір күндік игі шараның соңы «Рухани керуен» тобымен келген ҚР Мәдениет қайраткері, облыстық Сүйінбай атындағы филармония әншісі Кенжекей Ақжолова мен жыршы-термеші Әбіш Әділбековтің қатысуымен аудан өнерпаздарының концертімен аяқталды.
Баян МАМЫРБАЕВА
Алматы облысы
Ұйғыр ауданы
