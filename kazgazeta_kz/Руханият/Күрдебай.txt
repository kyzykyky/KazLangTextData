Ата-бабамыздың көшпелі өмір салтында қой түлігі ерекше орын алғаны белгілі
Ұлттық этнографиямызда, тілдік қорымызда қойға байланыс­ты сөздер, атаулар, мақал-мәтелдер, тұрақты сөз тіркестері, теңеулердің көп кездесетіні де сондықтан
Жалпы қой түлігінің атаулары оның ерекшелігін, дене бітімін, мінезін, сипатын, жас мөлшерін, сапалық қасиеттерін, туған мезгілін, төлін білдіреді
Қойшылар осындай атаулар арқылы қойдың қандай ерекшелікке ие екенін ажырататын болған.
«Төрт түліктің төл атаулары» айдарымен өздеріңіздің назарларыңызға ұсынылып отырған атау-сөздердің арасында бүгінгі таңда қолданылмайтыны да бар, қолданылатыны да бар
Әрине, ғасырлар бойы түйенің қомында, аттың жалында ғұмыр кешкен халқымыз төрт түліктің төл атауларына байланысты тіл байлығын қалыптастырғаны белгілі
Бұл атауларға қарап біз қой түлігінің ғана емес, көшпелі өмір салтының этнографиялық білім жүйесін де тануға мүмкіндік аламыз
Өйткені атау сөздердің өн бойында шаруашылық адамының кәсібі мен машығы да бірдей көрініс табады
Өкінішке орай, қойға байланысты көптеген атауларды бүгінгі ұрпақ біле бермейді
Ол заңды да, өйткені халықтың көшпелі өмір салты келмеске кетті
Сонымен бірге небір ғажайып ұғымдар, атау-сөздер, этнографиялық білім қоры да бірте-бірте халқымыздың жадынан алыстай түсті
Бірақ мұның барлығын ой елегінен өткізіп, заман, уақыт межесінен қайта зерделеп, атадан балаға мұра болып қалған дәстүрлерді жаңғырту жолын да ұмыт қалдырмай, шама-шарқымызша байтақ қазына болып табылатын рухани, мәдени дүниелерге мән беріп қарауымыз керек
«Төрт түліктің төл атаулары» айда­рының бұл шығарылымында біз әдет­тегідей қой түлігіне тән атау сөздерді, олардың мағыналарын таныстыратын боламыз
Халық тілінің сарқылмас байлығының бір дәлелі қойға байланысты атаулардың көп екендігі.
Аққатпа – қойдың ұлтабар құрты.
Айырма
Айырма деп аталатын қой індеті бар
Бұл індет сиыр малында да кездеседі.
Абылаңқы
Қойшылар ерте туған төлді абылаңқы деп атаған
Ерте туған төл ерекше күтімді қажет етеді.
Абын
Бұл атау сөз қойдың сирақта­рын­да болатын жүнге қатысты айтылады
Оны абын жүн, тақырлау жүн деп те атайды
Көшпелі тұрмыс-тіршілікте қой жүні ерекше маңызды болып саналған
Одан киім-кешек, үй тұрмысына қажетті заттар тігілген
Сол үшін де халқымыз қойдың жүнін ерекше қадірлеп, қастерлей білген
Оған өзіне тән атаулар берген
Соның бірі – абын.
Күрдебай
Қойдың төлі, яғни қозыларының да үлкені, кенжесі болады
Қойшылар кенже туған қозыны күрдебай деп атаған
Күрдебай атауы арқылы қозының неше жаста екенін қай мезгілде және қашан туғанын айыра білетін болған.
Күрдек
Күрдек деп жас төлге арналған қораны, үйшікті айтады
Жас төлге арнап қора салудың қажеттілігі оның оңашада тезірек өсіп жетіліп кетуімен айқындалған
Оңаша жерде өскен жас төл аяқтанып, бойына күш жинап, қатарға қосылады.
Көрпелдес
Бойына ет алған марқа қозыны көрпелдес деп атайды
Көрпелдес деп атаудың тағы бір шарты марқа қозы жүндес болуы керек.
Көрпе
Қозылар дүниеге келгенде оларды алғашқы кезде қырықтыққа салмайтыны белгілі
Жүні молайып, өсе бастағанда ғана қырқа бастайды
Ал қырқылмай жүрген қозы кезін қойшылар көрпе деп атайды.
Көгентүп
Қойшылардың шаруа­шы­лық кәсібінде қозыға ен салу дәстүрі бар
Әдетте қозыға ен салған үлкен үйдің балаларға беретін қозысы болады
Оны көгентүп деп атайды.
Көбен
Қой етінің ең дәмдісі марқа еті саналатыны белгілі
Марқа қозының өзіне тән атау сөзі бар
Ол көбен деп аталады
Сонымен бірге көбен деп қазақтар көктемде жайылып жүріп семірген еті бос атты да айтады.
Тел қой
Бұл атаудың өн бойынан белгілі болып тұрғандай, тел қой деп енесі сүтіне жарытпаған төл телінген, қозысы өлген саулықты айтады.
Өр
Өр деп қойдың нашар тұқымы айтылады.
Шүленке
Қой малы өзінің жаратылысы мен сипатына, жүнінің ерекшелігіне байланысты әртүрлі атауларға ие болып жатады
Мәселен, шүленке атауы осындайдан пайда болған
Шүленке деп қылшық жүнді шүлен қойды айтады.
Саранжа
Қойдың төл атаулары қойдың құйрығына да байланысты қойылатын болған
Соның бірі – саранжа атау
Саранжа деп қойшылар салпаң құйрықты қойды атайды.
Мәліш
Табиғат заңына байланысты қойлардың будандасуы жүріп жатады
Екі тұқымнан өрбіген қойларды будандасуынан туылған төлдің де өз атауы бар
Ол – мәліш деп аталады
Мәліш деп қойшылаар қаракөл мен саранжадан туған қой тұқымын айтатын болған.
Бобарты
Мәліш қой секілді қазақ қой мен арабы қошқардың ұрпағы бобарты деп аталған
Бұл көне сөздердің біріне жатады
Бүгінде көп қолданыла бермейді
Жалпы таным үшін ұсынып отырмыз.
Көбеген
Қозылардың арасында кейде ерте туып қалатындары болады
Олардың өзіне тән атау-сөздері бар
Мәселен, соның бірі – көбеген
Көбеген деп қойшылар ерте туған қозыны айтады.
Көбдік
Көбегенге қарама-қарсы мағынада қолдынылатын сөз бар
Ол – көбдік
Көбдік деп керісінше кеш туған қозыны атайды.
Киіпжат
Жоғарыда атап өткені­міздей, қой жүнінен тігілген немесе тоқылған киім-кешек түрлері өте көп
Қой жүні өте жылы келеді
Сол себепті одан тігілген киім суықтан сақтайды
Сонымен қатар қой терісімен тігілген нәрселер де аз болмаған
Ол – киіпжат деп аталады
Киіпжат деп қазақтар қой терісімен астарланған тақияны айтады.
Қошқар
Аталық қой
Мұны кейде тегермек деп те атайды.
Құтпан
Қазақ жаратылысынан ырымшыл халық қой
Дүниетанымы бойынша малдың киесі бар деп түсінген
Олардың арасынан біреуін киеліге балап ерекше қастерлейтін де болған
Құт-береке көзі деп, таңдаулы қой деп баға берген
Осыған байланыс­ты құтпан атау пайда болған
Құтпан деп отардағы таңдаулы құт-береке көзі болған киелі қойды айтады.
Саулық
Саулық деп үш жастан асқан аналық қойды айтады.
Шартық қошқар – шала тартылған қошқар.
Құртаң
Қой ауруының бір түрі
Нақты айтар болсақ, құрт ауруына шалдыққан қойды құртаң дейді.
Қозы – қойдың жас төлі
Қозылар түрлі-түрлі болады
Дене бітімінің ірісі де, ұсағы да кездеседі
Жүндері де өз ерекшелігіне қарай ажыратылады
Осының барлығына қатысты атау сөздер берілген.
Қошақан – қойдың кішірейтіліп айтылғаны.
Мәйекті қозы
Енесінің қышқылтым және жай уызын еміп, тез өсіп-жетілген төлді мәйекті қозы деп атайды.
Маңырама
Төрт түліктің атау сөздерінің ішінде жанама қойылатын атаулар да кездесе береді
Жанама атау­лар кейде қойдың үніне немесе өзіне тән ерекше мінезіне қарап қойыла береді
Солардың бірі – маңырама
Маңырама деген қойдың жанама аты болғандықтан, ол ешқандай мәнге ие емес
Қойдың маңырауына байланысты шығарылған атау-сөз де болуы мүмкін.
Жандық
Бұл атау да дәл сондай жанама атау
Ол қойдан бөлек, әдетте ешкіге де қолданыла береді
Соған қарағанда ешкілер мен қойлардың арасында ортақ атаулар бар болуы мүмкін
Оны арнайы зерттегеніміз жөн
Малға қатысты айтылатын ортақ атаулар жайдан-жай қойыла салмайтыны белгілі
Оның өзіндік себептері де болады
Бәлкім, мұндай кезде олардың ұқсастықтары да маңызды рөл атқаруы ғажап емес.
Дәуіржан Төлебаев
(Материалды дайындау барысында
 «Қазақ әдеби тілінің сөздігі» 
пайдаланылды)
