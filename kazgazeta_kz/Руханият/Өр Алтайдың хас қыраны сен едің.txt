Нұрлан Берғазиевтің – Нұрлан Мәукенұлы екенін әбден кейін білдім
Мерзімді басылым беттерінен жақсы өлеңдерді іздеп жүріп оқитын әдетім бар
 Кездестіре қалсам кәдімгі өзім жазғандай қуанып, айрықша сезімге бөленіп, рахаттанып қалатынмын
Әлі де солай
Сөз арасында айта кетейін, кезінде баспасөз беттерінде көзіме түсіп, ерекше қуантқан Зәкіржан Кәлкенбаевты, Мұқтархан Қалиұлын, Жамау Бұқарбаевты, Сабыр Досымбековтың жырларын ұшырастыра алмай жүрмін
Іздеп жүремін. 
Дәл осындай өзіне деген айрықша сезім­ге бөлеген ақынның бірі Нұрлан Берғазиев болды
Ұмытпасам, осы ақын жө­нін­де Есенғали Раушанов болар, жылы пікір білдірген өлеңдер топтамасы әлдебір басылым беттерінде жарық көрді
Рахаттана оқы­дым
Кәдімгі сонау өткен ғасырлардағы баба­лары­мыздың үніндей болып естілген еді
Ес білгелі «қазақтың қара өлеңінде бақ сынап жүрген» мені Нұрлан ақынның бұл өлеңдері өзгеге ұқсамайтын, бағзы жырау бабаларымыздың өршіл жырларымен үндестігі қатты таңғалдырды
Несін жасы­райын, кітапханамдағы «Бес ғасыр жырлайдының» барлық томдарын ақтарып шық­тым
Бұл «бөтен» нәрсе іздегенімнен емес, Нұрлан ақын қандай, қалай өзінің ба­ғыт-бағдарын тауып алды екен деген қызығушылық еді
Ол өз сүрлеуін, еш­кім қайталай алмайтын жолын ­тауып ке­тіп­ті
Тапқан емес өзінің Алла берген сәулелі сезімдерін кәдімгі ­жырауларша ақ қағаздың бетіне аямай-ақ төгіпті
Ұлы бабалары­мыздың (оларды зар заман ақындары деп жүр
Мен олай ойламаймын
Сол заманның шынайы келбетін өрнектеген ғажайып суреткерлер деп білемін) заңды жалғасындай сезілді
Өзіміз өмір сүріп жатқан заманның ешкім көре алмай жатқан құпияларын көркем тілмен, айшықты суреттермен ақтарып салыпты
Осы сырттай танысудан бастап Нұрлан ақынның өлеңдерін іздеп жүріп оқитын болдым
Алайда Нұрлан Берғазиевті көп ұзамай жоғалтып алдым
Есесіне Берғазиевпен үндес Нұрлан Мәукенұлы деген мықты ақынның жырларымен жиірек жүздесетін болдым.
Құдайшылығымды айтайын, Нұрлан Берғазиевті Нұрлан Мәукенұлы деп ойлаған жоқпын
Сол ақын қайда кетті екен деп іштей алаңдайтынмын.
Арада біраз жылдардан соң Нұрлан ақынмен жүздесудің сәті түсті
Небәрі екі-ақ рет кездестік
Бірінші рет ол бас редактордың орынбасары болып қызмет істейтін «Ана тілі» газетіне жаңа өлеңдерімді ұсынғанда, ал екінші рет, сол газетте «Тентек өлең» айдарымен жарық көрген «Бір кеңсе туралы ой» атты өлеңім жарық көргенде кездескен едім
Алғаш танысқанда ол мені сырттай білетіндігін айтып, қолжазбамды алып қалған еді
Екінші жолыққанымда өлеңдерімді дайындап, бас редактордың қарауына жібергендігін айтып қуантқан еді
Бұл сонау өткен ХХ ғасырдың 90-шы жылдарының аяғына таман болатын.
«Жазмыштан – озмыш» жоқ деген
Содан кейін арада біраз жылдардан соң Нұрлан бауырымыз ер жасы деп жүрген 50-ге де келместен өмірден өте шықты
Оның осынау шағын екі кездесудегі нұрлы бейнесі, ақ-адал көңілі есімде қалып қойды.
Менде оның 1995 жылы «Жалын» бас­пасынан жарық көрген «Бойтұмар» атты шағын өлеңдер жинағының бірнеше данасы бар
Қалай екені, осы жыр жинағы кездесе қалса алмай кетпеймін
Қолым қалт еткенде шағын жыр жинағын қайтара-қайтара оқып тұрамын
Бір керемет се­зімге бөленемін
Ұлы Абайдың «Өлді деу­ге бола ма айтыңдаршы, Өлмейтұғын ар­тында сөз қалдырған» дегендейін, Нұрлан Мәу­кенұлының өлмейтін сөзі, ұрпақтан-ұрпаққа жалғаса беретін өршіл жырлары бар.
Алтайдың хас қыраны
(Нұрлан Мәукенұлының рухына)
Ой тастады жыр арна деп дос-Ғалым,
Алатаудың бұлт аунады басынан.
Өр Алтайдың мұң түнеді тасына,
Жүректегі жас қосылды жасыма.
Ғұмыр-ай деп, ғұмыр-ай деп қас қағым.
Шерге толды қу көңіл де шерленген,
Жүрегімнің у жиналды басына.
Табансыздау пенде толды қасыма,
Ғұмыр кешем амалсыздан ашына –
Хан-Тәңірдің ұланы едім өр кеуде.
Өр Алтайдың хас қыраны сен едің,
Түнергенде қаһарынан жұрт ығар.
Қуанғанда Алтай, Атырау құлпырар,
Алатаудың көктей өтіп бұлтын әр,
Қиыр шеттен қол бұлғайтын Өлеңің.
Туу алыстан өр үніңе табынғам,
Қарт жыраудай қалай-қалай толғадың.
Өз үніңді ұлылыққа жалғадың,
Қиялыма қанат байлап арманың.
Көрмей-білмей мен болармын сағынған.
Мұнар, мұнар, мұнар тау деп,
мұнар жұрт,
Заманыңмен сырластың-ау Бұқардай.
Ғұмыр кештің төмендемей, жұқармай,
Төрелердің тепкісіне мұқалмай,
Өн-бойыңа өнеріңді тұмар ғып.
Кездеспедік, көп пе еді сыр айтылар,
Өзі де өлген сөзі де жоқ, жан қанша?!
Жазғыштарды, қайтем оны бар болса,
Жүрек тоқтап, жанар сөніп қалғанша.
Нағыз досым жыр кітабың – «Бойтұмар».
Ой тастады бауыр, досың Ғал-ақын,
Мұңайғандай, қуарғандай сәл өңі.
Жанарында сағыныштың әлемі,
«Мәңгілікке жол бастайды Өлеңі», –
Деген еді, айтпағым сол болатын.
Серікжан ҚАЖИ, ақын
