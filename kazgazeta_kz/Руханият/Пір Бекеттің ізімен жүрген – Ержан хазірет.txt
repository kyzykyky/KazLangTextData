Мұсылман қауымында «Мединада – Мұхаммед, Түркістанда – Қожа Ахмет, Маңғыстауда – Пір Бекет» деген қасиетті сөз бар
Осында есімі аталатын Бекет Мырзағұлұлы – он сегізінші ғасырда өмір сүрген данагөй, халық батыры, абыз ағартушы, сәулетші
Ол қазіргі күні дәлелденіп отырғандай, осыдан 260 жыл бұрын қазіргі Атырау облысы, Жылыой ауданы, Ақкиізтоғай ауылында дүниеге келген
1813 жылы Оғыландыда жерленген
Қазіргі таңда Бекет атаның 260 жылдығы ел көлемінде кеңінен атап өтілуде.
Бекет қаруды жас кезінен қолына алған
Сөйтіп, елін жаудан қорғаған
Оның қаһармандығына сүйсінген ел жаужүрек жігітті Ер Бекет атады.
Бір уақытта жаугершілік те тоқтайды
Бейбіт заман орнайды
Осы кезде Бекет дін жолына түседі
Хиуаға аттанып, осындағы медреседен білім алады.
Бекет елге келген соң, мәдениеттің, ізгіліктің орнығуына атсалысады
Замандастарын білімге, иман жолына шақырады.
Бекет Үстірт өңірінде төрт мешіт салдырады
Олар Құлсарыға таяу Ақмешітте, Үстірттің батысындағы Оғыланды тауында, ескі Бейнеуде, Бозащыдағы Тобықтыда және Үстірттің шығысындағы Баялы деген жерде.
Бекет атаның жер асты мешіттері – анық сәулет өнерінің ескерткіштері
Оғыланды тауындағы мешіт ақ бор тасты тау шатқалының тереңірек орта қабатынан ойып жасалған
Бұл мешіт төрт бөлмеден тұрады
63 жасында дүние салған атаның мүрдесі осы мешітте жерленген
Ескі Бейнеудегі мешіт те ақ бор тасты тау мүйісінен ойып жасалған
Бұл да төрт бөлмеден тұрады
Мешіттің ішкі көрінісі киіз үйге, ал төбесі күмбезге ұқсайды
Аңыздарға қарағанда, Бекет ата бұл мешітті жыл маусымдарына қарай, ауыл балаларын оқыту, сондай-ақ әрі-бері өткен жолаушылардың тынығып, зиярат жасауы үшін салдырған
Тобықтыдағы мешіттің ерекшелігі, ол екі бөлмеден тұрады, бөлме қабырғаларының қалыңдығы 1-1,3 метрдей ойып жасалған.
Қалың ел қуанса да, қорықса да әуелі Аллаға, содан кейін Бекет атаға сиынған
Бұл Фариза апамыздың (Оңғарсынова) мына шумағынан да аңғарылады:
Әуелі – Алла,
Сонан соң Бекет әулием!
Аруағыңа бас идім!
Сиынарым өзің болғанда,
Мен неменеге жасимын.
Бекет ата жайлы жазушы Әбіш Кекілбайұлы былайша толғанады: «Оның қыранның қанаты талар қиян даланы жайлаған Атажұртының, Атамекенінің барлық шекарасында қырандар түлек түлететін қия шыңдардан өз қолымен тас қашап, тауды үңгіп, жер асты ғимараттар салып, мешіт-медреселер ашуы да – ескі аңыздардағы Прометей мен Фархадтарды, Киелі кітаптардағы Мұса мен Әзірет Әліні еске түсіретіндей ерен еңбек
Шөл кезіп, ерні кезерген еліне асасының ұшымен тас шұқып, кәусар бұлақ тауып берген Мұса пайғамбардай Маңғыстау мен Үстірттегі Бекет атаға байланысты жердің бәрінде де – балдай бұлақ, көк құрақ, маңыраған арқар, таутеке
Олар – Елдіктің шебі
Елдіктің төрі
Оларды жауға алдырған жұрт Ел болып тұра алмайды
Ондай Елдік намыс пен Иман ұяларын қастер тұта білмеген жан иесі қатарға кіріп, адам санатына еніп, қалтырамай жер басып жүре алмайды.
Елі мен жерін шексіз сүйген Асыл Азамат, Абзал Адамды Елі де шексіз сүйеді.
Бекет атаның басты құдіреті – міне, осында
Өйткені ол – көзінің тірісінде қиянатқа жол бермес әділдіктің, күпірлікке жол бермес Адалдықтың, қараулыққа жол бермес Шапағаттылық­тың, қатігездікке жол бермес Мейірімділіктің, арсыздыққа жол бермес Парасаттың асқан үлгісін танытып, үлкен-кішіні, алыс-жақынды, дос пен дұшпанды түгел мойындатқан адам…»
Бекет атаға талай ақындар жүрекжарды жырларын арнады, оны пір тұтты, ардақтап, әйгілеп, мақтаныш етті.
Жарқ етті де, қарауытты күн бірден,
Құлақ тұнды құдіретті күмбірден.
«Бекет Ата, Бекет Ата!» деуменен,
Құсау күздің ернеуінде тұрдым мен.
Құдірет үн құлау құзды кеулеген,
Жаңғырықты, үндесті әр кеудемнен.
Тұрдым мен де дүйім жұртқа қосылып,
«Бекет Ата, Бекет Ата!» деуменен, – десе Дүйсенбек Қанат­баев, ал Темірхан Медетбек «Маңғыстау» өлеңінде былайша толғанады:
О, менің Маңғыстауым, Маңғыстауым!
Мақтанып мақтанармын, алға ұстарым!
Өзіңде бар махаббат, бар құштарым,
Жыр болып құйылады алғыстарым…
…Сен десем нөсерлеп жыр ағылады,
Сен десем жаныма шам жағылады.
Ауызға алсақ сені жатады ғой,
Нұр шашып Бекет Ата аруағы.
Белгілі айтыс ақыны Мэлс Қосымбай Бекет атаны аузынан тастаған емес:
Ұйқысыз талай-талай таң атырдым,
Күн болып күллі әлемге жаратылдым.
Сиынып Пір Бекетке ақ жүрекпен,
Алла деп атқа мініп баратырмын.
Әбіш Кекілбайұлы айтқанындай, тірісінде елінің жел жақтағы Панасы, ық жақтағы Саясы бола білген Бекет ата бүгінгі ұлт болып ұйып жатқан шағымызда туған халқына рухани дем бола берсін деп тілейік.
Пір Бекетті ұстаз, тәлімгер санаған адамдар аз болмаған
Солардың бірі – Ержан хазірет
Мына мақалада Бекет атаның жолын ұстанған сол Ержан хазірет жайлы сөз болады.
Тәуелсіз елімізде еркіндіктің самал желі желпіп, жайлы лебі жеткеніне қуандық
Қуандық та есімізді жинап, өткен-өшкенімізді еске түсіріп, көп жылдар бойы қиюы қашып келген ақыл-ойымызды сергітіп, жаңаша қадамдар жасауға дәт ете бастадық
Сонда біздің ойымызда біз білетін Маңғыстаудың асыл- ардақтылары қайта оянып, олардың арасында обал мен сауаптың, имандылық пен қайырымдылықтың белгісіндей болып бірінші кезекте Ержан (Ермұханбет) хазіреттің
бейнесі тұрды.
Жазықсыз жапа шеккен
Әлқисса, Маңғыстауда Ержан ха­зіреттің алдында немесе қатарлас өмір сүрген Абдолла хазірет, Әбді ахун, Шай­қы ахун, Ыбырай ахун Құлбайұлы, Нұрнияз ахун, Айдар ишан, Тұрыс ишан, Шабар ишан, Көркембай молда, Түйте молда, Көкен молда, Қарағұл, Төлесін молдалар болған болса, бұдан арғы заманда да адай елі арасында талайлаған Пір Бекеттің жолын берік ұстаған Ислам дінінің белді тұлғалары, Мекке мен Медина­ға қиындықпен барып қайтқан қажылар аз болмаған
Солардың көпшілігі өзгермелі заман ағымын­да ескерусіз, елеусіз қала берген
Кеңестік идеология­ның санамызға сіңгені сонша, ұлтымыздың тарихын ұмыттық
Ұл-қыздарымызды өзінің ана тілінен гөрі орыс тілін білуге, қазақ халқының тарихынан гөрі Ресей тарихын білуге бейімдеп, тәрбие беріп, ұлтымыздың ұстамды тәлімі, ұлағатты тәрбиесі жөніне қалды
Ал кезінде осы жайттарды сезіне біліп, ел-жұртының ертеңін ойлаған тұл­ға­лар, көзі көреген азаматтар пат­ша­лық дәуірлер мен кеңестік кезең­дер­де алыс Сібірдің абақтылары­на ай­далды, жазықсыздан-жазық­сыз атылып кетті
Өзінің көзі тірісін­де-ақ халық құрметіне бөленіп, ерекше беделге, құрметке ие болған, бар ғұмырын ұрпаққа білім беруге, оларды имандылыққа, тазалыққа, ынтымақты, түзу жолда болуға тәр­биелеуге арнаған, Ислам діні­нің ғұламасы – хазірет атанған, діни жоғары білімді Ержан Төлегенұлы да, қалай десек те, бұл ортадан тыс емес
Айталық, «Аза» кітабының 173-ші қатарында ол туралы былай деп жазылған: «Төлегенов Ержан, 1887
Ф
Александровск
Паналық жер өңдеу серіктестігінің мүшесі
Батыс Қазақстан облысы бойын­ша НКВД үштігі… 25.11.37
58-10.11-бөлімі
10 жылға бас бостандығы­нан айыруға, Гурьев облысы прокуратурасы 23.05.89 ақтады»
Бұ­дан көріп отырғанымыздай, Ержан ха­зіреттің кінәсіздігі тек 50 жылдан кейін, өзі дүниеден өткен соң ғана мойындалған.
Мешіт ашып, балаларға әліпби үй­реткен, мал бітпеген жарлы, еш­бір кінәсіз Ержан хазіреттің тек «молдасың» деп айыпталуы ақылға сыймайтын өрескел зорлық болатын.
Алласына сиынған Ержан хазі­рет бір емес, үш рет (1932, 1937, 1942 ж.ж.) Кеңес түрмесіне қамалып, өмірінің 10 жылдан аса бөлігін ай­дау­да азаппен өткізді 
Осы кездер­дің барлығында да тергеу орындары оған зорлық-зомбылықтың неше түрін қолданып, оны мұсылмандық жолдан тайдырудың барлық амалдарын жасап бақты
Алайда бұл әрекеттері ешбір нәтиже бермеді
Өйткені Ержекең дініне аса берік, алған бағытынан, ұстанған жолынан қайтпайтын ер, барынша ұстамды, бір сөзді, өз ісінің Мұхаммед Пайғамбар жолының уағыздарымен сәйкес келетіндігіне шынайы сенетін, Құранды, оның сүрелерін барынша қастерлеп өткен, Құдай бір, Құран шын деген сөздер өмірлік уағызы болған кісі еді.
1928 жылдан 1953 жылға дейін бақылауда, жауапталуда бол­ған Ержан хазірет қамаудан келген соң да түрме тауқыметін жұқалап қана еске алатын
«Бәрі де Жаратқан Алланың қалауымен болып жатады
Адам баласы шыр етіп жерге түскенде маңдайына жазылған бейнеті мен рахатын кесінді сызы­ғы жеткенше көріп өтуге тиісті
Алла Тағаланың ісіне ренжуге болмайды» деуші еді, жарықтық!
Ержекеңмен түрмеде талай бірге отырған Құлшарұлы Бекен қарт Ержан хазіреттің ұлылыған бойлай еске алып, «Шыдамы берік, төзімі болаттай Ержекең түрмеде тамақ болмай аштан-аш қалған кездерімізде біздерді сабырға шақыратын: «Құдай жеткізер, уайым айта бермеңдер, Алла жар болса аш қалмаспыз» деп тоқтам айтып, қолтығымыздан демеп күш беріп, сенімімізді бекітіп отыратын
Айтса айтқандай, біраз шыдасақ болды, сырттан азық келіп қалушы еді» деп тебіренеді.
Ержан хазіреттің адами қа­сиеттерін жеткізіп айту – екінің бірінің қолынан келе бірмейтін іс
Өйткені ол кісінің қасиеттері жай адамдардан өзге, пенде деген ұғымнан жоғары
Оның ісі, сөзі, жүріс-тұрысы, кісілермен амандасуына дейін өзгелерден өзгеше, айрықша мейірімділігі­мен замандастарының назарын өзіне еріксіз аударатын
Ержекеңнің те­рең діни білімділігі соншалық, онымен Ислам дінінің қағидалары, Құран сүрелерін түсіндіру, дүниенің жа­ратылысы, өмір мен өлім жайлы пікір сайыстарына баруға тіпті әжеп­тәуір молда атанып жүргендердің өздерінің де батылы бара бермейтін
Хазіреттің орыс тілін білетіндігі, жоғары математика есептерін де шығара алатындығы, астрономия, жағырапияны меңгергендігі талас туғызбайды, өз кезегінде бұл туралы баспа беттерінде айтылып та келеді
«Жақсы – ай мен күндей» демекші, Ержекең осындай жан-жақты білім­ділігі, жоғары адамгершілік қасиет­терінің арқасында сол кезде бүкіл Кіші жүзде хазірет атағын алған екі кісінің бірі болған, екіншісі Атырауда тұратын Хасен деген кісі екен.
Ержан хазірет молдалық қызме­ті үшін, жаназа шығарғаны үшін жарлы-жақыбайлардан ақы алмайтын, ал дәулеттілердің ұсынған мал-мүлкін түгелдей жоқ-жітіктерге таратып беретін
Бұдан біз ол кісінің кейбір діндарлардан үлкен артықшылығын көреміз.
Ақ жолдың
жаршысы болды
Ержан балалық шағында Маң­ғыстау ауданының Тұщықұдық елді мекеніндегі атағы елге танымал Айдар ишанның мешітінде оқып, алғашқы діни сауатын ашқан
Содан кейін білімге құштар жас сол кездегі ірі білім ордасы Бұқара қаласына аттанып, жоғары білім алады
Ержекеңнің таңдағаны молдалық – жастарға тәлім-тәрбие, діни білім беру саласы болады
Бұқарадан шатырхат (диплом) алып келісімен бұрын өзі сауатын ашқан Айдар ишанның мешітіне молда болып орналасып, бала оқытқан
Кейінірек Ержекең Пір Бекеттің жолымен (бес жерде – Ақмешітте, Ескі Бейнеуде, Баялыда, Оғыландыда, Тобықтыда мешіт салдырған) сол Тұщықұдық жеріндегі Сорқұдықтан мешіт салып, ауыл балаларына әліпби үйретіп, оларды қайырым мен мейірімге, обал мен сауапқа тәрбиелеген
Ержекең осылайша Бекет атаның діни уағыздарын насихаттаушы, жастарды, халықты кісілікке, тазалыққа, адамгершілікке, бір Алланы медет етуге тәрбиелеудегі үлгісін жалғастырушы болды.
Осыған байланысты Ержан ха­зіретпен рулас бектеміс жары мар­құм Матаев Жақсығат ақсақалдың естелігін де келтіре кетудің артықтығы болмас деп ойлаймыз
Жәкең өз сөзінде: «Кеңес үкіметі кезінде «Дін – апиын» деп діни наным-сенімдерді жоюға бағытталған, оны коммунистік идеологиямен ауыстыру қажет деп шапқылаған партия белсенділері көп болды
Сол тұста облыстан (Гурьев) келген бір партия қызметкері «Осы сіздердегі Ержан деген молдаға діни уағыздарын қойғызу, оны діннен бездіру керек» деп қайта-қайта талап қоя берді
Осы жолдардың авторының бірі сол тұста ұжым­шар басшысы еді
Ержекеңе дінге қарсы үгіттің ешқандай жүрмейтінін жақ­сы білетінбіз
Содан біз де қулыққа көшіп, «Сіз де сөйлесіп көріңізші, мүмкін үлкен орынның беделді адамы болғандықтан сөзіңізді қабыл алып, мұсылмандық жолдан бас тартар» дедік
Ол кісі «барсам, барайын» деді
Біздер үйге кіріп, таныса бастағаннан кейін-ақ, Ержекең өзіне тән байыптылық, шешендікпен сөз бастап кетті
Шай келді, әңгіме айтылып жатыр, бір кездері ет те келді, Ержекеңнің оралымды, ойлы сөздері жалғаса түсуде… Әлгі обком қызметкері Ержекеңе «кеңес» беріп, дінге қарсы үгіт-насихат айту былай тұрсын, тіпті сөзден қалды
Мұсылман дінінің имандылығына өзі де сенгендей болып, астан кейін рұқсат сұрап әрі осында келгендегі әбес ниеті үшін кешірім өтініп кетуге жиналды» дейді.
Әрі шежіреші, әрі шешен, діни білімді «адайдың Алшыны» атанған Меңдалиев те: «Мен Ержекеңді жақсы білетін адаммын
Ержекеңнің білімі де, ақылы да көл-дария еді
Ол Маңғыстаудың қараойында мұ­сылманның қасиетті діні үшін бір туып кеткен тұлға ғой
Ержекең тұрмыс­тың тауқыметін, айдаудың ауыртпалы­ғын, қамаудың қиян-кескі қиыншы­лығын көріп жүрсе де, ешқашан пенде­шілік жасап, мұсылманшылық жолы­нан тайғақтамаған» деуші еді деп ес­телік келтіреді.
Өзіміз тарапымыздан айтсақ, Маң­ғыстаудың белгілі діни білімді, молда, тақуаларының өзі арнайы ат сабылтып, Шиліқұдық жерінде тұратын Ержекеңнің алдынан өтуге жиі барып тұратын
Олар Ержанның терең білімін, дін жолындағы үлкен ұстаз екендігін мойындап, оның алдында өздерін кіші санап, қолын алып қайтуды өздеріне зор мәртебе деп білген.
Ержан хазіреттің бар байлығы кітаптары еді
Ол бос кездерінің барлығын кітап оқуға арнап өткен
Олардың арасында араб, парсы, түркі, татар тілдеріндегі кітаптардың болуы Ержекеңнің осы тілдерді де меңгергендігін байқатады
Ержекең тұтынған кітаптардан имам Абдулла Мұхаммед бин Салламаның «ДАҚОИЙ ҚУЛ АХБАР» және Ахмад бин Али Аскаланидің «МУНАББИ­һАТ» атты кітаптары араб тілінен маңғыстаулық жас діндар, журналист Себасов Марат Бақбергенұлы­ның аударуы және баспаға дайын­дауы арқылы жарық көрді
Бұл кітап­тар­ды жеткізуші Ержекеңнің ізба­сары Төлесін молда болған, Ержекеңнің соңында қалған кітаптарынан басқа мирасқа алынған нәрсе – бүкіл өмір бойы халықты имандылыққа, Алланы сүюге, адамзаттың асылы – пайғамбарымыз Мұхаммедтің (с.ғ.у.) уағыздарын, Құранда айтылған талаптарды орындауға бағытталған насихаты әрбір мұсылман үшін шексіз байлық дер едік.
Орындалған
өсиет
Төлегенұлы Ержан хазірет 1887 жылы қазіргі Қаражанбас, Қалам­қас жерінде – Керелде, Кеңес үкіметі кезінде Орта-Еспе деп аталған ауыл­дық кеңесте өмірге келіп, 1966 жылы жасы 79-дан сексенге қараған шағында дүниеден озды, денесі ежелден елге белгілі Шақпақ ата қауымына жерленді.
Ержекең діннің әрпі мен рухына өте адал болған
Ол замандастарына: «Адамның тәні топырақтан жарал­ған, өлген соң топыраққа араласуға асығады, өлген адамға аса биік, сарайдай етіп там салу қажет емес, бұлай ету бәсеке-байрақ, мұны шариғат қолдамайды
Барлықты, байлықты жарыстырмай, шашылып-төгілмей-ақ, ит-құс түспейтіндей үсті ашық, биіктігі бір жобадағы там салса болады және бұл менің ойдан шығарғаным емес, атам заманнан бері қарай келе жатқан мұсылман халықтарының бізге, болашаққа қалдырған өсиет-өнегелері» дейді екен.
Ержан хазірет Төлегенұлына өзі­нің қалдырған өсиеті бойынша Шақпақ атада ықшам, үсті ашық там салынған
Осы ретте бір айта кететін жайт, бұрынғы ата-бабаларымыз қайтыс бол­ған кісіні қойғанда, оның алдындағы аты елге мәшһүр, сыйлы, қасиетті деп саналатын адамға салынған тамнан артылтып кесене салуды әдепсіздік деп есептеген
Ержекеңнен кейін өмірден озған, хазіреттің білімді, сенімді шәкірті Қарағұл Жәнібекұлы молда да осы Шақпақ ата қауымында жерленген
Бұл кісіге салынған там аласа, шағын ғана
Бұл жерде там салушылар Ержекеңе салынған тамнан артық етпеу жағын ескерген.
Ер есімі –
ел есінде
Әрине, бұл ретте мына бір жайды да айтпай өтуге болмайды: бұған дейін Шақпақ атаға, онда жерленген Ержан хазіретке келіп зиярат ету, үмітпен түнеу, өзге де өмірден озған ата-бабалардың рухына арнап дұға оқу жергілікті халыққа оңай болмай келген еді
Өйткені елді мекендерден 100 шақырым қашықтықта жатқан бұл аймақта зиярат ете келушілер­ге жаздың ыстығынан, қыстың суығынан пана боларлық ешбір құрылыс жоқ болатын
Осыған байланысты Ержан хазіреттің өмірге келгеніне 110 жыл толған мерейтойда, яғни 1997 жылы бектеміс руының бір топ жігіттері өзара ақылдаса келе, Ержан ата басына түнеухана салу жөнінде шешім қабылдады, Сол бәтуа соңында Ержан хазірет қоры құрылып, оның төрағасы болып Дүйсембі Әріпұлы, атқарушы директоры болып Оразбеков Тауман сайланды.
Рас, дұрыс жол қатынастары жоқ, шатқалдар арасынан халықтың ойынан шығатын кең – 4 бөлмелі, төбесі күмбезді биік құрылыс тұрғызу, қасынан шырақшыға арнап 2 бөлмелі үй, онан аулағырақ сойыс малына қора салу, төңірегіне шөлге шыдамды бірнеше түрлі ағаш көшетте­рін отырғызып көгалдандыру, айналасына таттанбайтын темірден қоршау салу жұмыстары қиынның қиыны еді
Жасыратыны жоқ, оның үстіне жаңа ғана тәуелсіздік ал­ған еліміздің тұрмыстық-әлеуметтік жағ­дайлары да қиындау болатын
Бұл қиындықтар ауызбірлікті, жі­гер­лі жігіттерге кедергі бола алған жоқ
Ұйымдастыру комитеті құрылып (төрағасы Д.Әріпұлы), облыс орталығынан, елді мекендерден жырақ, бірақ Ержекеңнің мәңгілік мекен тапқанымен, басқа да ата-бабаларымыздың жатқа­нымен жүрекке жақын, осы бір – үш жағынан биік таулар қоршаған, терістік бетінен кәрі Каспийдің ақшулан толқындары жағаға соғып жатқан аймақтан «Ержан хазірет – түнеухана үйін» салу ісіне комитет мүшелері бір кісідей кірі­сіп, әрқайсысы өз тапсырмаларын орындауға кірісіп кетті
Кейінгі тарихқа керек те болар, құрылыстың сәулетшісі – Қабдірешев Сүлеймен, бас шебері – Әбдіқадіров Жаң­быр­бай болды
Комитет жетісіне екі рет – сейсенбі, бейсенбі күндері жи­налып, сан алуан материалдар­дың келтірілу жайын, құрылыстың жүрісін қатаң бақылап отырды.
«Құдайдан қайтты» демекші, Ержан хазірет өз өмірінде «анау алыс, мынау жақын», «бай, кедей» демей, халыққа бірдей қызмет еткен болса, оған арналған түнеухана үйін салуға да бүкіл облыс халқы, мекеме, өндіріс басшылары бір кісідей атсалысты
Соның арқасында күмбезі­нен бастап түгелдей Жаңаөзеннен келтірілген ақшаңқан ұлутаспен әрленген түнеухана тоғыз айда (1997-1998 жылдар аралығы) толы­ғы­мен аяқталып, пайдалануға бе­рілді
Келушілерге жағдайлы болу үшін үй ішіне кілем, көрпелер төсе­ліп, жастықтар тасталған, аяқ-табақ құралдарымен қамтамасыз етілген
Бір бөлмеде мұражай жасақталып, онда Ержекеңнің тұтынған заттары, киімдері, кейбір кітаптары қойылған, сондай-ақ түнеухананың салыну кезіндегі істелінген жұмыстар жөнінде стендтер жасалып, көптеген ескілі-жаңалы суреттер ілінген.
Сол жылы-ақ, яғни 1998 жылдың 22 тамызында Ержан хазірет үйі­нің халық игілігіне берілуіне орай садақа берілді, 20-дан аса киіз үй тігіліп, кесененің ашылу салтанатына мыңның үстінде адам қатынасты
Садақаға келгендер, одан кейін де атаға зиярат етіп, түнеухананың игілігін көрген әйел-ер, жас-қартаң адамдардың барлығы да айдалада бұрын-соңды болмаған еңселі құрылысты көріп, алдымен ата есімін ардақтайтын ұрпақтары, елі бар Ержан хазіретке дұға тілеп аруа­ғын тебірентсе, келесі кезекте құрылысты салушыларға үлкен ризалық білдіріп, рахметтерін айтумен қатар, осы шараға орай әдейі түптелген дәптерге өз пікірлерін қалдырып кетті
Қазір де осынау игі үрдіс жалғасын табуда.
Шақпақ атаны, жаңадан тұр­ғызылған түнеухананы көруге, Ержан хазіреттен шарапат ті­леуге еліміздің жоғары лауазымды адамдары, министрлер, Пар­ламент депутаттары, ақын-жазушылар сапарларының ора­йына қарай келіп тұрады
Жо­ғарыда айтылған дәптерге олар да әрдайым қолтаңбаларын қал­дырып отыр
Бірде Парламент Се­натының бұрынғы төрағасы Өмірбек Байгелді халқымыздың мақтанышы, Мемлекеттік сый­лық­тың иегері, заңғар жазушы Әбіш Кекілбайұлымен бірге Маң­ғыстау елін аралай келіп, Шақпақ атаны, Ержан хазіреттің тү­неу­хана­сын көрген кездерінде сол дәптерге өз жүрекжардыла­рын қал­дырған-ды
Оған Өмекең: «Ата-баба аруақтарын риза ету – ұрпақ парызы
Аруақтар халқымызды, ұрпағын қолдай жүрсін
Өмірбек Байгелді
06.12.1999» деп қол қойған болса, Әбіш: «Кісі аяғы сирек басатын жапан түзді мәдениеттенді­руге ба­ғытталған, ата-баба аруағын ұлық­­тауға арналған еңселі үй болып шыққан екен
Бұл үйді тұрғы­зу­шыларға көп-көп рахмет
Әркез аруақтар қолдасын
Әбіш Кекілбаев
06.12.1999» деп жазған еді.
Түнеуханаға кейіннен электр жа­рығы беріліп, жағдай бұрынғыдан да жақсара түсті
Сол 1998 жылы түнеухананың бітуіне байланысты алғашқы садақа берілгеннен бері әрбір жыл сайын маусым айының үшінші жетісінің сенбі, жексенбі күндері атаға арнап садақа беруді тұрақты іске асырып келеміз
Халықтың берік қолдауына ие болып отырған бұл елеулі ісіміз бұдан былай да жалғаса бермек.
Бисембі Әріпұлы,
Қазақстанның ауыл шаруашылығына еңбегі сіңген қызметкер, Ұлы Отан соғысының ардагері;
Дүйсембі Әріпов,
Қазақстан Республикасының еңбек сіңірген қызметкері, облыс әкімі жанындағы ардагерлер кеңесінің мүшесі
Маңғыстау облысы
