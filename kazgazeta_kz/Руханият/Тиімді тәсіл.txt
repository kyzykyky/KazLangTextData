Биылдан бастап «Ана тілі» газетінде «Қазақ тілін үйренеміз! Изучаем казахский язык!» айдары бойынша қазақ тілін өз бетінше үйренуге арналған материалдар оқырман назарына ұсынылып келеді
Меніңше, бұл жақсы бастама
Өйткені жасыратыны жоқ, қазақ тілін білмейтіндерге грамматиканы оқытып, үйретуге көп уақыт кетеді
Ал қарапайым түрде үйрету әдістері жиі кездесе бермейді
Қазақ тілінде сөйлеймін деген адамға ең бірінші керегі не? Ол сөзді білу, өз ойын жеткізетін сөйлемдерді жаттау
«Ана тілі» газеті ұсынып отырған жобада осының барлығы қамтылған
Тақырыптар бойынша сөздерді келтіріп, олардың мысалдарын жеткізіп, ауызекі сөйлеу үлгілері ұсынылған
Бәрі де күнделікті өмірден алынған.
Әлемде ең көп тараған тілдерге назар аударатын болсақ, олардың ұтымды тұсы – әдістерінің түсініктілігі, қарапайымдылығы
Сондықтан тіл үйрету саласында қолданылып келе жатқан әдіс-тәсілдерді жетілдіру, оңтайлы амалдарды көбірек қолдану қашанда маңызды
Бұл орайда «Ана тілі» газетінің қолға алып отырған бастамасын толығымен құптаймын
Менің ойымша, осы жобаның қазақ тілін үйренем деп талпынған азаматтарға тигізер көмегі зор болмақ
Тілді терең меңгеріп шығамын деп ниеттеген адам, ең алдымен қарапайым ұғымдардан, сөздерден бастағаны жөн
Әсіресе, ауызекі сөйлеуді жақсылап меңгеріп алса, бірте-бірте тілдің өзге де бағыттарына мән беріп, талаптана түседі.
Еркін Нәсіпұлы
Ақмола облысы
