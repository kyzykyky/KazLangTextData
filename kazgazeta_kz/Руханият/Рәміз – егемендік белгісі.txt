Егемендіктің есігін ашып, Тәуелсіздік жағдайында өмір сүріп жатқанымызға, міне, биыл 27 жыл
Тәуелсіз мемлекет атанып, етек-жеңімізді жинап, бір жағадан бас, бір жеңнен қол шығарып, ұлттық құндылықтарымыз бен елдіктің ерен белгісін қалыптастырып үлгердік
Соның бір дәлелі – мемлекеттік рәміздеріміз. 
Рәміз – мемлекеттің мызғымас негіздерінің бірі
Сонау тарих тамырына көз тастайтын болсақ, тарихта таңбаны пайдалану дәстүрі ежелден көне түркі заманында пайда болғанын тарихи деректер дәлелдейді
Көшпелілер ортасында бір тайпадан екінші тайпа бөлініп шыққанда ең әуелі азан шақырып ат қоюмен бірге киелі төрт қанаттың туын көтере дүниені дүбірлетіп ұранын шақырып Алты Алашқа көрсетіп таңбасын белгілеу дәстүр болған
Сол таңбаға қарап елін айыратын
Бұл дәстүр ұрпақтан-ұрпаққа жалғасқан
Мысалы, түркі халық­тарының символы ретінде қасқыр бейнелеген
Сондықтан да олар қасқырды кие тұтып, өзіндік ерекшеліктерін көрсеткен
Қазақ халқының жүз бен руында да өзіндік таңбалар, ұрандар болған
Мысалы, Шаңышқылы руының жауынгерлік ұраны – «айрылмас» болса, Байбақты руының ұраны – «дәуқара»
Ұран, таңба әрбір рудың еркіндігін, рухын, ерекшелігін көрсетеді
«Герб» сөзі неміс тілі­нен аударылғанда «Таңба» деген мағынаны білдіретінін ескерсек, демек, ұран, таңба ұғымдары ғасырлар қойнауынан сыр шертеді.
Қазақстанды үлкен тайпа немесе ру деп қарайтын болсақ, Әнұран, Ту, Елтаңба бұл тайпаның көзі, құлағы, тілі деп қарауымыз керек
Себебі ұлттың ұлт екенін, елдің егемендігін дәлелдейтін осы – мемлекеттік рәміздер
Әлем елдерінің әр түкпірінде жұлдыздай жарқыраған Туымыз, әсем әуенмен ойналатын Әнұранымыз біздің мақтанышымыз
1992 жылы маусымның 4-і тәуелсіз Қа­зақ­станның жаңа мемлекеттік рәміздері алғаш рет бекітіліп, бұл күн ел тарихында жаңа мемлекеттік рәміздер күні ретінде мәңгі есте сақталады.
Мемлекеттік ту – еліміздің тұ­тастығы мен кепілдігінің, еге­мендігі мен ерлігінің, мәртебесі мен мықтылығының кепілі
Оған келтірер дәлел өте көп
Талай айбынды батырларымыз бен батыл қыздарымыздың әлем түкпірінде айтулы жетістіктерге жетіп, «Қазақ» атын дүниежүзіне көрсетіп, шынайы жеңістері арқылы Көк туымыздың желбіреуіне жұмыла кірісіп жатқаны әрбір қазақ үшін үлкен мақтаныш
Қазақстан дегенде көз алдыңа келетін баға жетпес байлық – Көк туымыз.
Елтаңба – ерлік пен елдіктің нышаны, ол рәміздердің айырылмас бөлшегі
Елтаңба 1992 жылы ресми түрде қабылданды
Оның авторлары – белгілі сәулетшілер Жандарбек Мәлібеков пен Шот-Аман Уәлиханов
Елтаңбадағы шаңырақ — киiз үйдiң күмбезi көшпелi түркiлер үшiн үйдiң, ошақтың, отбасының бейнесi болса, тұлпар — дала дүлдүлi, ер-аза­маттың сәйгүлiгi, желдей ескен жүйрiк аты, жеңiске деген жасымас жiгердiң, қажымас қай­раттың, мұқалмас қажырдың, тәуелсiздiкке, бостандыққа ұмтыл­ған құлшыныстың бейнесi.
Әнұран – Отанды, Атамекенді, мемлекетті мадақтайтын музыка­лық шығарма, мемлекеттің негізгі рәміздерінің бірі
Гимн ел азаматтарын тиімді әлеуметтік-саяси тұрғыдан топтастырып, этномәдени тұрғыдан теңдестіру үшін негізгі мәнге ие, маңызды дыбыстық рәміз саналады.Тәуелсіз Қазақстанның тарихында еліміздің мемлекеттік гимні екі рет – 1992 және 2006 жылдары бекітілді
Әуенінен жан дүниемізді танытар ұлттық қасиетіміз бен бейбіт пейіліміз, досқа ашық құшағымыз, еркіндікке құштар кең көңіліміз жақсы көрініс тапқан
Мемлекеттік рәміздеріміз әлі талай ғасыр тәуелсіздігіміздің куәсі болып, елімізді әлемге таныта берсін деген ізгі тілек бар.
Ажар Орынбасарова
