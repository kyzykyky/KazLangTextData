Атам қазақ «келіні жақсы үйдің керегесі алтын» деген сөзді айтқанда «келіні жаман» үйдің де барын білген сияқты
Иә, қазақы қалыпқа, қазақы ұғым-түсінікке салып қарайтын болсақ, өзге ұлттарды қайдам, дәл қазақ үшін «келін» сөзі жүрекке жылылық ұялататын ерекше сөз екені рас
Сол себепті де жаңа отбасыға барып, ақ босағаны аттап кірген жас келінге бар мейірім-шапағатын төгіп, маңдайынан сипап, бауырына басатын ата-ене, қаумалаған ағайын жаңа келіннің босағаны аттауымен көп жақсылықтардың да келетініне сенген
Соны күткен
Олай болса, «бір балам екеу болды» деп қуанып, балалардың бақытты ғұмыр кешуін, мәнді де сәнді өмір бастауын шын жүрегімен қалайтын бір халық болса, ол да қазақ халқы шығар

Бірақ бүгінгі таңдағы өзгерген көзқарас, ұлттық сипаттан ажырай бастаушылық, өзінің тілін, ділін, салт-дәстүрі мен өнеге-тәрбиесін бағалай алмаушылық ғасырлар бойы сақталып келген құндылықтарымызды көмес­кілендіріп жатқаны сөзсіз.
Жаңа түскен келіннің рахатынан гөрі «азабын» тартып жатқан қазақ отбасылары аз емес бүгінде
Ата-енесін, күйеуінің жұр­тын менсінбейтін, ағайын-туыстың алдында именбейтін, өзінің айтқанын орындатып, керек болса, күйеуін туыстарынан бөліп алып кететін, мүлдем араластырмай қоятын «келінсымақтарды» көргенде, олар да кешегі бір отбасының әлпештеп өсірген қызы емес пе еді, оларға өз ұяларында қандай тәлім-тәрбие берілген деп бір сәт ойланып қаласыз
«Келінсымақ» деп айтып отырғанымыздың түп мәнін түсініп отырған боларсыз
Ондай «дара мінез» көрсеткен келіндерді «келін» деп айтудың өзі қиындау болып тұр.
Қай заманда болмасын әрбір шаңы­раққа келін болып түскен қыздарға үлкен жауапкершілік жүктелген
Күйеуінің бабын табу өз алдына, сол әулеттің құтын арттыру, саналы ұрпақ тәрбиелеу, ата-ененің қолын «жылы суға малу» сияқты жауапты нәрселер келінге тиесілі міндеттердің бірі
Осы айтылған сөздің ішінен «күйеуінің бабын» табу деген мәселеге ой жүгірте бастасақ, қазіргі таңда күйеуіне жөндеп тамақ пісіріп, киімін тазалап жуып, үй ішін жарқыратып ұстау өнерін білмейтін келіндердің бар екенін күнделікті өмірден көріп жүрміз
Ел ішіндегі әңгімелерге құлақ түрсеңіз, «пәленше келінді келген жеріне апарып тастапты, өйткені ол тамақ та пісіре алмайды екен, үй болудың жөн-жосығын білмейді екен, тек күні бойы күйеуінің бетіне қарап отыруды ғана біледі екен» деген сөздерді естуге болады.
Қазіргі таңдағы жас отбасылардың ажырасып кету себептерінің бірі ретінде келіндердің «тамақ істеу, шай қою, кір-қоңды тазалау» сынды тұрмыстың қарапайым нәрселерін білмеуден екені айтылуда
Иә, осы сөздерде әжептәуір шындықтың жатқаны рас
«Қызға қырық үйден тыю» деп қыз тәрбиесіне жете мән бере қараған ата-бабамыздың бүгінгі ұрпақтары сол үдеден қаншалықты табылып отыр? Бұл қыз өсіріп, оны болашақта құтты орнына қондырып, ұзатқалы отырған ата-анаға қарата айтып отырған сөзіміз
Өкінішке орай, ата-бабамыздан қалған болашақ келінді тәрбиелеудің өнегелі жолы ұмытылды
Ол қандай жол еді? Ол қыз баланы келін болуға даярлаудың жолы
Қыз баланы бала кезінен үй шаруасына баулып, жасына сай болатын жұмыстарды атқаруды тапсырып, өсе келе қонақ күтуді, үлкенді сыйлаудың, кішіге ізет көрсетудің жөнін ұқтырып, әдеп пен дәстүрді сақтай білуді және тағы басқа толып жатқан салт-жоралғылардан хабардар етіп отыру қыз тәрбиелеп отырған әрбір ата-ананың парызы
Қыз тәрбиесіне жеткілікті көңіл бөлген отбасылардың ғана ұзатқан қыздары барған жерлерінде «ардақты келін» атанады
Ондай қызды тәрбиелеп өсірген ата-ана да алғыс естіп, көңілдері марқайып отырады
Бүгінде мұндай мысалдар өмірде аз емес
Бірақ қыздарын болашақ келін етіп өсіру, сол жолға дайындау мәселесі кейбір бүгінгі қазақ отбасыларының шын мәніндегі олқы соғып тұрған жағдайларының біріне айналды
Мұны қайтадан қалпына келтірудің жолы өзіміздің ұлттық салт-дәстүрлерімізді сақтап қалуды ойластыру.
Бүгінде өзінің төл сипатынан, ұлттық бол­мысынан ажырап бара жатқан отбасыларымыз бар
Олардың әке-шешелері де, өздері ана тілдерінде сөйлемейді, дәс­түрді білмеу өз алдына, қарапайым туыс­тық атау­ларды білмейді, қазақы салт-жора­дан бейхабар
Бұл мәселе де осындай қиын­дық­тардың туындауына алып келері сөзсіз.
Келінге қатысты дәстүрге тоқтал­сақ, әңгімеміз ұзаққа созылып кетуі мүмкін
Одан да жаңа түскен келінге ақыл-кеңес, өсиет ретінде айтылатын кәдімгі «Бет­ашар» салтындағы кейбір жыр жолдарына тоқ­талсақ та жеткілікті болар-ау деп ойлаймын.
…Ел-жұртыңа жақ, келін!
Өзің бір ақыл тап, келін!
Кісі келсе үйіңе,
Киізіңді қақ, келін!
Атаңды бұрын жатқызып,
Түндігіңді жап, келін!
…Келін боп келген қиын іс,
Жаңаөспірім балаға.
Қызмет қыл иіліп,
Ата менен анаға.
Өзіңнен үлкен адамның
Бетіне тіке қарама.
Үлкен кісі келгенде,
Қатарласып отырмай,
Кейін отыр панада.
…Қасыңда жатқан байыңа,
«Тұр-тұрлама», келіншек!
Қаптың аузы бос тұр деп,
Құрт ұрлама, келіншек!
Жаман болса, келіншек,
Күлкісін тіпті тыймайды!…
Ақылды, зерек келіндер мұндай сөзді бірден қағып алып, соны орындауға, өзіне сеніп тапсырылған үмітті ақтауға тырысып бағады
Міне, бұл дәстүр-салтымызда ежелден келе жатқан көрініс
Бұл бір жағы келіннің өз үйінен алған өнегелі тәрбиесінен де білініп жататыны сөзсіз
Шыққан жері мықты болса, тегі дұрыс болса, алған тәлімінде мін болмаса, келін өзі түскен шаңырақтың берекесін арттырып, шырайын кіргізетіні анық
Тал бойы мен тәрбиесінде бір міні жоқ ондай келінді күйеудің ата-анасы тіпті өзінің баласынан да артық жақсы көріп кететін кездері аз болмай жатады
Мұндай кезде:
Қарамас ешкімге тік қадап көзді,
Қайтарар жұмсақ жауап, тосып сөзді.
Сынаптай қозғалысы ылпып тұрған,
Қалпында қашан көрсең бір мінезді.
Тап-таза үйі күнде сыпырылған,
Шаңқылдап шықпас үні баланы ұрған.
Даладан ертелі-кеш ері келсе,
Қарсы алмас өсекпенен үй қыдырған, – деген өлең жолдары тіл ұшына оралады
Қарап тұрсақ, халқымыздың жақсы келіннің үлгісін жасап берген ұлағатты сөздері аз емес екен
Олай болса, олар нелік­­тен орындалмайды? Неге шынайы өмірде көрініс таппайды? Мұның бір себебі қыздың шешесі бүгінгі таңда оның қор­ғаушысына, «адвокатына» айналып алған
«Барған жеріңе тастай батып, судай сің» дейтін шешелер азайып бара жатыр
Өзінің де тәрбиесі оңып тұрғаны шамалы қызына: «Көрерсің, тұра алмасаң қайтіп келерсің» дейтінді шығарды
«Қашан келсең де есік ашық
Өзіңді қинама, сен ол үйдің қүңі болуға бара жатқан жоқ­сың
Басыңнан сөз асырма» деп те ақыл-кеңесін қарша жаудырып жататын ана­ларды көріп жүрміз
Мұндай сөздерді бойына сіңіріп барған келін өзінің оң аяғымен аттаған босағасын берік етіп, отбасының ұйытқысы болуға емес, бейне бір «майданға» бара жатқандай аттанады
Есіктен кірмей жатып, талап қойып, шаңырақтың шырқын бұзып, ағайын­ның арасына жік салып, екі үйді қатар қон­дыр­май, жат қылықтар көрсетіп, өзінің де, келген жерінің де абыройына дақ түсіріп алып жатады
Сонда бүгінгі қыздардың келін болуға дайын болмай шығатыны неліктен?
Иә, жастардың өмірге жеңіл-желпі, ал отбасылық өмірге атүсті қарай бастағаны рас
Қазіргі таңда ибалы келін болуды ой­лаған қыздан, жеке басының мүддесін ойлаған қыздар қатары көбейіп тұр
Тіпті «бү­гінгі заманауи қыздарға күйеудің де қажеті шамалы болып қалды» деген сөз­дерді де еститін болдық
Себебі олар­­дың қызметі, жұмысы бар, мансабы ша­рық­тауда
Сол жолды қиып, қол жеткізген табыс­тарынан күйеуге тиіп айырылып қал­ғысы келмейді дейді
Күйеуге тиіп жатса да ұзаққа бармайды
Ажырасып кетеді
Бірақ ажырасудың себептері жалғыз бұл мәселеге байланып тұрған жоқ шығар деп те ойлаймыз.
Ең алдымен болашақ қыздың келін болуға даярлығы жеткіліксіз
Сондықтан қарапайым тұрмыстың мәнін түсінбейтін қыздан жақсы келін шығады деу де қиын
Күйеуіне дәмді етіп ас-ауқат дайындап берудің оған дейін арнайы әзірлігінен өтпеген келіндер үшін бұл үлкен мәселеге айналып отыр
Мәселе жалғыз ас-ауқатта тұр десек, аздық етер
Бірақ ер-азамат үшін бұл да маңызды мәселе еке­нін адам жанының қыр-сырына терең үңі­ле­тін психологтардан естіп жатамыз
Орыс­тардың айтатын мына бір сөзі бар ғой: «Еркек жүрегіне жол табу асқазан ар­қылы» деп
Сол айтпақшы, еркекке керегі де үйінің түтіні түзу шығып тұрғаны емес пе? Ол дегеніміз тамағы уақы­тылы әзір­леніп, киімінің бүтін болуы, төсегі салулы, баласы бағып-қағулы, әке-ше­шесінің келінге деген ризашылық сезі­мі­нің жоғары болуы
Осы қарапайым қа­ғида үдесінен көріне алмаған келін көп ұзамай күйеуінен ұрыс естіп, оның ақыры ажы­расуға дейін апарып жатады
Елімізде осындай мәселелердің алдын алу үшін кейбір аналарымыздың бастамасымен келін­дер даярлайтын мектептердің ашылып жат­қанын естідік
Мұның бәрі жайдан-жай болып жатқан жоқ
Ол мұндағы үлкен мәселелердің бар екенін анық көрсетіп беруде.
Үйленген ұлы ажырасып кеткен бір апай­дан сыр суыртпақтап көргенімде әлгі апай­дың айтқаны мынау болды: «Келін түсірдік
Бірақ ол келініміз үй шаруасынан мүлдем бейхабар болып шықты
Тамақ пісірмек түгіл, ыдыс-аяқ жууды да білмейді
Тұрмысқа бейімі жоқ
Олай болса, оның сұлу болғанынан қандай пайда
Дәмді тамақ пісірілмеген соң, ұлым қашан барсам да аш отырады
Тіпті болмағаннан кейін дайын асты сатып алады екен
Өз отбасынан үйреніп келмеген келінді тәрбие­леудің өзі қиын екен
Қазіргі жас­тар өз білгенім өзіме дейтін болып кетті ғой
Біздің айтқанымызды құлақтарына да іл­­мейді
Ақыр соңында екеуі ажырасып тынды».
Аға ұрпақтан естуімізше, Кеңес одағы кезінде жалпы білім беретін орта мектептерде қыздарға арналған «Үй шаруашылығы» пәні болған деседі
Ол да сол замандағы жастардың ажырасу себептерін зерттеп барып, үкіметтің арнайы енгізген пәні болған екен
Ол пәннің күштілігі сондай, мектеп бітірген қыздар келін болудың шеберлігін меңгеріп шыққан
Одан кейін жас отбасылар арасын­дағы ажырасулар сап тиылған
Ас пісіруден бастап, киім тігуге дейін үйреткен мұндай пәндер қазіргі мектептерде неліктен қолға алынбайды?
Қазіргі мектептердегі еңбек сабақта­рында бірлі-жарым дүниелер үйретіліп те жатқан шығар, бірақ ол жүйелі түрде болмағаннан кейін, әдістемесі, оқулығы, бағдарламасы жоқ болғаннан кейін беретін нәтижесі де ойдағыдай болмай шығады
Оның үстіне қазіргі «мода» талаптары да қыздарымыздың келіндік қызметіне білек сыбана кірісуіне тосқауыл болуда
Тырнақтарын сояудай қылып өсіріп алған келіндер үй тұрмысында өзіне тиесілі жұмысты сапалы атқара ала ма? Әдеміленіп, сәнденіп жүру әрбір қыздың табиғатында, болмысында бар дүние екенін елеп-ескерсек те, қазіргі бұл жағдай өзінің шегінен шығып, тым асыра сілтеп жіберушілік те көрініс беріп жатады
Қыздарын ұзатқан ата-ана баласының жағдайын сағат сайын сұрап, құдасы мен құдағиына: «Баламыз уақытылы дем алса, қатты шаршамаса» деген сияқты талаптарын айтып қалып жатады
Тіпті кейбір келіндердің жейтін тамағы да бөлек болады екен дегенді құлағымыз шалады
Бұл көбінесе бай мен кедей құда болғанда кездесетін жағдай екен
«Екі бай құда болса – арасында жорға жүреді, екі жарлы құда болса – арасында дорба жүреді, бай мен жарлы құда болса – айырылыса алмай зорға жүреді» дейтін мақал бай үйден кедей үйге барған келіннің сол үйдің тұр­мысына көндіге алмай (шаруа істеп үйренбей, ақ саусақ болып өскендігінен) кетіп қалуына апарып соғады.
Келін мәселесіне қатысты өмірде болған мына бір оқиға есіме түсіп отыр
Солтүстік өңірден оңтүстікке келін болып барған қызы хабарсыз кеткен соң, шешесі іздеп шықпай ма
Әлгі қызды іздеп анасы келсе, қызы үйде жоқ дейді
«Қызым қай­даға» басып, үйге кірмей, есік алдында күтіп тұрған анасы бір уақытта киімі тоз-тоз болып кеткен, қолында арба сүйреп келе жатқан қызын көріп: «Мына түрің не? Жинал, үйге кеттік
Бүйтіп байға тигенің құрысын» деп алып кетіп қалған көрінеді
Ел ішінде мұндай мысалдар көп
Ондай оқиғалардың әртүрлі нұсқасын әр ауылдан кездестіруге болады
Сондықтан да қыздарының ұзатылғаннан кейінгі өміріне араласу қазіргі таңдағы аналарының «сүйікті» әдетіне айналып алды.
Демек, келін болудың мәні қатты өзгерді
Ендігі таңда қыздарын қияға қон­дыруды ойлаған ата-ана емес, қыздарының барған жері көңілдеріне жақпаса қайтарып алуды ойлайтын ата-аналар қатары басым болып бара ма деген қауіп бар
Мұның бәрі келіндік мектептің өнеге-дәстүрлерінен біржола айырылып бара жатқанымыздың белгісі
Оның екінші бір себебі, әрине, ата-ананың өз қызына берген тәлім-тәрбиенің жеткіліксіздігінен, оған күні ертең келін боласың деп, соған қатысты шаруаларды үйретпеуінен
Соның салда­рынан жас отбасылардың арасында ажырасу да белең алып тұр
Статистикаға жү­гінсек, бүгінде елімізде әрбір үшінші от­басы бұл жағдайдан аман емес екен
Бұл бүгінгі қоғамдағы келіндерге байланысты түйт­кілді мәселелердің бар екенін біл­діреді
Отбасының бақыты ең алдымен әйел адамға байланысты екенін естен шығармайық.
Дәуіржан ТӨЛЕБАЕВ
