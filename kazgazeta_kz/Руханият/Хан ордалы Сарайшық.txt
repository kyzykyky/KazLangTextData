«Сарайшық сыр шертеді»
Осындай атауды арқау еткен театрландырылған мәдени шара Атырау облысы, Махамбет ауданындағы «Хан ордалы Сарайшық» мұражайында сән-салтанатымен өтті
Қазақ хандығының 550 жылдығына арналған тағылымды шараға «Қазақ хандығынан – Егемен Қазақстанға» атты халықаралық ғылыми-тәжірибелік конференция қонақтары мен елімізге белгілі ғалымдар қатысты
Мерекелік бағдарламада әсем ән шырқалып, күмбірлеген күй төгілді.
Алдымен, конференция қатысушылары Сарайшықтағы мешітте болып, өздерін қызықтырған сұрақтарына жауап алды
Одан кейін «Хан ордалы Сарайшық» мұражайына атбасын бұрды
Мұнда тарихи жәдігерлермен танысып, мол ақпаратқа қанықты
Тарихи орынның мәні мен маңызына үңілуге тырысты
Мәртебелі меймандарға «Сарайшық – бабалар мұрасы» кітабы естелікке ұсынылды.
Жалпы, мерекелік шаралар ашық аспан астында ұйымдастырылған көрмеден бастау алды
Онда облыстың рухани-мәдени, тарихи және қазіргі әлеуметтік-экономикалық даму деңгейін, ұлттық салт-дәстүрлердің озық салтанатын, жаңалықтары мен жетістіктерін көруге мүмкіндік жасалды
Қолөнер шеберлері мен өңірдегі кәсіпорындар өндіретін өнім түрлерін тізіп, даму әлеуетін танытқан көрме берекелі тіршіліктің бет-бейнесін көрсеткендей еді
Қолда барын шашау шығармай, көркем де жинақы, мағыналы етіп назарға ұсынды.
Мәселен, көрмеге арнайы келіп қатысқан Исатай ауданының тұрғыны 86 жастағы Есболай Қуатов 40 жылдан бері қамшы өрумен айналысады екен
Бүгінгі шараға да қолынан шыққан дүниелерін әкеліпті
«Таза, табиғи ағаштан, то­былғыдан жасалған қамшының сапасы жоғары болады
Қамшының түр-түрін – дойыр, сегіз, алты өрме жасаймын
Жас­тайымнан осы өнер түріне әуес болдым» дейді шебер.
Х.Ерғалиев ауылынан ат арытып келген Сайлаубек Дәулетов те – қолөнерді жанына серік еткен азамат
Ол ағаштан жасалған бұйымдарды – бесік, ­домбыра, үстел жасайды екен
Сонымен қатар қолөнер шеберінің ағаштан ойылып мүсінделген тұлпары да келушілердің ыстық ықыласына ие болды
Бүгінде өзінің жеке кәсібін ашқан С.Дәулетов 1992 жылдан бері ағаштан түрлі бұйымдар жасап келеді.
Аудандық тарихи-өлкетану мұражайы ұсынған жәдігерлерден жасақталған көрме құдды бір Жайық бойын жағалай қонған өңірдің табиғатынан сыр шерткендей әсерге бөледі
Аталмыш мұражайдың қор сақтаушысы Зидагүл Енбаеваның берген мәліметінше, бүгінде мұражай қорында 5000-нан астам жәдігер бар
Мәні мен маңызы үндескен шарада ұлттың салт-дәстүрін бейнелейтін жәдігерлер көрермендерге тарту етілді
Зерен аяқ, мыс ожау, ХХ ғасырдың басында жасалған күміс көрік, тарақ жасайтын қалып, жез шәугім мен шоқ үтік, жез құмандар, т.б
қойылған көрме қазақтың салт-дәстүрін саралап, тарихын таразылады
Әсіресе, көпшілік назары сүйектен жасалған домбыра мен ер-тұрманға ауды
Білгеніміздей, аталмыш домбыра мен ер-тұрман шегесіз жасалған
Бір айта кетерлігі, Жайық жағалауынан казак, орыс байларынан қалған тиын, құлыптар, түрлі қоңыраулар табылыпты
Өңірдің тыныс-тіршілігін, тарихи құндылықтарын, әлеуметтік-экономикалық даму бағыттарын, қолөнерлері мен табиғи байлықтарын айшықтаған көрмені тамашалағандар көп болды.
Көпшіліктің талғамын дөп басқан көрмеден соң мереке облыстың өнер­паздары ұсынған «Сарайшық сыр шертеді» атты театрландырылған мәдени шараға ұласты
Олар сахна төрін сазға бөледі
Салтанатты шара басталмас бұрын алдымен аруақтарға арналып құран бағышталды
Одан кейін облыс әкімінің орынбасары Шыңғыс Мұқан шара шымылдығын құттықтау сөзімен ашты.
– Біз бүгінде қазақ халқының тарихы тереңнен басталатынының куәсі болып отырмыз
Осы орайда Атырау облысының әкімдігі Х.Досмұхамедов атындағы Атырау мемлекеттік университетімен бірлесіп, үлкен конференция өткізейік деп, алыс-жақын алты елден белгілі ғалымдарды, қоғам қайраткерлерін шақырдық
Сарайшықта жерленген жеті хан – біздің үлкен тарихымыздың жалғасы
Ата-бабадан аманат болып қалған бұл жер бүгінде шекарамен шегенделіп, мыңдаған шақырым жол, жүздеген әлеуметтік нысан бой көтеріп, адамдардың заманға сай өмір сүруіне барлық жағдай жасалып отыр
Еліміз дамып, өркендеуде
Қазақстанда бүгінде 130 ұлт өкілі жарасым мен келісімде өмір сүруде, – деді Шыңғыс Жұмабекұлы.
Сахна төріне көтерілген мұнайлы мекеннің дарынды ұл-қыздары өнерлерін ортаға салды
Алдымен, Дина Нұрпейісова атындағы Академиялық қазақ халық аспаптар оркестрінің орындауындағы Түркештің «Көңілашар» күйі көптің көңілін бір серпілтті
«Сарайшыққа арнау» туындысын шырқаған Қайрат Кәкімовтің әні әсерлі болды.
Одан соң сахнаға жеті хан­ның бейнесін­дегі өнерпаздар көтеріліп, алаңнан жүріп өтті
Олардың ішінде Қазақ хандығының негізін қалаған Керей мен Жәнібек хан бар
Хандық кезеңдегі өмір көріністерін көз алдымызға әкелген театрландырылған көрініс көрермендердің көңілінен шықты
Бұл облыс өнерпаздарының Қазақ хандығының 550 жылдығына арналған қойылымы еді
Халқымыздың атақты үш биі – Әйтеке би, Қазыбек би, Төле бидің жиналған қауымға бата берген көрінісі де әсерлі орындалды
Ал ҚР Мәдениет қайраткері, әнші Гүлмайдан Сүндетова композитор Шәмші Қалдаяқовтың «Ақ ерке – Ақ Жайық» әнін нақышына келтіре орындады
Республикалық әншілер байқауының лауреаты Аманжан Басығариев «Жайық қызы», ҚР Мәдениет қайраткері Маржан Төреханова «Қазақ вальсі» әндерін әуелетті
Мың бұралған бишілердің де өнерлері көрерменді тәнті етті
Бағдарлама барысында жергілікті ақын-сазгерлердің шығармалары да шырқалып, шат-шадыман әсерге бөледі
Әжелерден құралған хордың орындауындағы шығармалар да концертке ерекше мазмұн сыйлады
Қазақ хандығының 550 жылдығына орай ұйымдастырылған тағылымды шарада ер-азаматтар арқан тартысып, білек күшін сынасса, бір шетте бозбалалар кір тасын көтеріп, қазақ күресінен сайысқа түсті.
Рита ӨТЕУҒАЛИ
Атырау облысы
Махамбет ауданы
