Биылғы наурыз айының басында Семейдегі Абай музейінің директоры Болат Жүнісбекұлы: «Асеке, Маңғыстауда 13-14 наурызда «Амал» немесе «Көрісу» деп аталатын айтулы мереке өтпекші
Соған қатысып қайтуға – ел танып, жер көріп келуге қарсы емессіз бе?» дегенінде, ұсынысты бірден қабыл алғам
Төменде сол сапардан алған әсерлерімді қағаз бетіне түсіріп, назарларыңызға ұсынып отырмын.
…Әне-міне дегенше облыс орталығы – Ақтау қаласы төбе көрсетті
Бізді қарсы алған облыстық мәдениет басқармасы басшысының орынбасары Гүлнар Жаңабайқызы: «Мереке қаладан 140 шақырым жердегі Отпан тауында өтеді, жолға шығамыз қазір
Тарихы терең Амал мерекесі келешекте республикалық деңгейде өтсе, кеңінен насихатталса деген арман, мақсат біздікі
Сіздерді шақырған жайымыз да сол» деп мерекенің маңызын айшықтап, біздің сапарымыздың мән-жайын баяндап өтті.
Қонақтарды бірін әуежайдан, бірін теміржол бекетінен күтіп алған жергілікті мәдениет қызметкері Нұрдәулет деген азамат: «Сіздер республикамыздың әр киелі мекенінен арнайы шақырылған «шырақшы» қонақсыздар» деп жарқын жүзбен амандасып жатыр
Әсет Пазылов (Павлодар, Мәшһүр-Жүсіп мұражайының өкілі), Үсен Бегалиев (Қызылорда облысы, «Қорқыт Ата» музейінің өкілі), Ислам Мырзабекұлы (Ақтөбе облысы, «Ақмешіт» кесенесінің өкілі), Асан Мырзабеков (Түркістан, «Әзірет-Сұлтан» музейінің өкілі), Бақтияр Қожахметов (Қарағанды облысы, «Ұлытау» музейінің өкілі), Жанұзақ Ғизатов (Атырау облысы, «Хан ордалы Сарайшық» музейінің өкілі) және мен (Семей, Абай музейінің өкілі) – міне осы жеті қонақ – шырақшы топты құрап, жұбымыз жазылмай бірге жүріп-тұрдық
Алматылық ғалым Ислам Жеменей бізге сегізінші болып қосылды.
Ақтаудан шығып, Каспий теңізімен қатарлас жолда жүйткіп келеміз
Жаңадан бой көтерген ­ауыл-кенттер көз қуантады
Қошқар Ата, Шақпақ Ата, Жамбаул сияқты көне зират-қорымдар жол бойы кездесіп отырды
Бұл жақта үйреншікті кірпішің жоқ, құрылыстың көнесі де, жаңасы да ақ тастан қаланған.
Сонымен, 50 шақырымдай ұзағанда тас жол кілт бұрылды
Түбектің тереңіне – тау-қыраттарға қарай
Ауыл, мекендер сиреп, есесіне келіннің сәлем салғаны сияқты иіліп-көтерілген мұнай сорғыш қондырғылар жиіледі
Әр тұстан-ақ жайылған маңқиған түйе, үйірлі жылқыны көріп қаласың
Біз бара жатқан аумақты географ ғалымның бірі «Кратер елі» деген екен
Десе дегендей, Каспий жағалауынан аулақтағанда ғажайыпқа тап бола бастадық
Ана жер, мына жерде сопайған тау қалдығы, теңкиген тасбақа тастар, ол ол ма, анадайда Ай ландшафты сияқты қуысты, үңгірлі, түрлі-түсті жарқабақ қабырға қал­қаяды
Қабат-қабат жардың қалыптасуы – Жер Ана тарихының кітабы есепті
Ашық аспан астын­дағы музей десе де орынды
Бір сөзбен айт­қанда, Маңғыстау түбегі осыдан миллион жыл­дар бұрын теңіз табаны болғанының куәсі көп-ақ
Айтылған көріністерді тамашалап келе жатқан үнсіздікті жол басшымыз Нұрдәулет бұзды
«Әне, қараңыздар, Отпан тауы
Әлі 40 шақырым­дай болса да Адай Ата кесенесі де көріне бастады» деп ол біздің назарымызды өзіне аударып алды
Иә, тау-қыраттардың ең биік шыңына (400 метр биіктікте) салынған аппақ асқақ кесене-кешен көзге іліне бастады.
Отпан тауына көп адам жиналды
Әсіресе Ақтөбе, Астана мен Алматыдан ат арылтып жеткен қонақтар қалың
Соның бірі, егде жастағы адамның: «Отпанға келмей, тәу етпей жүре берсем ше, онда киеден мақұрым, сыбағадан құр қалғандай жаным жай таппай қиналам
Жылда келмеуге лажым қайсы?!» деп ағынан жарылғанын естіп қалдым.
Бесін шамасында біз, шырақшы топ, «Қара шаңырақ» музейінің залына дөңгелек үстелге шақырылдық
Кемі екі сағатқа созылған мәжіліс дөңгелек үстелден гөрі ғылыми конференцияға пара-пар өтті.
Алдымен сөз алған профессор Ислам ­Жеменей Арал-Каспийдің аймақтық этносаяси тарихы мен салт-дәстүрін әдемі пәлсапалық ойларымен өріп жеткізді
Келесі сөз алған Қарашаңырақ музейінің шырақшысы, этнограф Отыншы Көшбайұлы деген ақсақал аймақтық салт-дәстүр, әдет-ғұрыптарға, оның ішінде Амал мерекесінің ерекшелігіне тоқталды
Бұл жуанның жіңішкеріп, жіңішкенің үзілетін уақыты
Оның әу бастан қазаққа ортақ құндылық болғанына дәлел-дәйектерін алға тартты
Каспий-Арал арасы ауқымды аумақ
Қазақ халқы оны Үстірт (көтеріңкі жазық) және Астырт (астыңғы, яғни ойпаң аумақ) деп екі бөлек атаған
Бұл жөнінде дөңгелек үстелге қатысып отырған ­Шахмардан Есенов атындағы университеттің Ақмарал ­Отарова, Орынгүл Дүйсенова секілді және басқа да ғалымдары ізденістерін баян етіп, ойларын ортаға салды.
Бірақ осы мерекенің түп-тамыры қандай? Яғни оның пайда болу уақыты қайсы? Осы мәселенің басын ашып алу маңызды
Сөз алып, Шәкәрімге сілтеме жасай отырып, Амал мерекесі – VI ғасырда Көк Түріктердің Алтай қойнауы Ергенеқонды бұзып-жарып шыққан оқиғадан бастау алады деп дәйектедім
Шыңғысханға дейін де, онан соң да атам қазақ наурыз айының басын дербес ел болған күн – «Ұлыстың ұлы күні» деп тойлап келген
Мұны әйгілі Рашид ад-дин де, Абай мен Шәкәрім де өз еңбектерінде атап көрсетеді
Мысалы Шәкәрім баласы Ахатқа айтқан әңгімесінде: «Ұлыс күні қазан толса, ол жылы ақ мол болар, ұлы кісіден бата алса, сонда олжалы жол болар» деген тіпті ескі мақал» дейді.
Ой-пікірімді ««Ұлыстың ұлы күні құтты болсын!» дегенді қазақтан өзге халық айта ма, мен білсем, айтпайды
Демек, Амал мерекесінің 1,5 мыңжылдық тарихы бар» деп тәмамдадым.
Кешкілік
Отпан тауы басы
Адай Ата кесенесі қасындағы арнайы қондырғыда «Бірлік отын» жағу рәсімі өтпекші.
Көп ұзамай облыс әкімі Ералы Тоғжанов та келіп жетті
Әкім көтерілген әйгілі Үш би монументі жанына шырақшы топ бізді де атап-атап шақырды
Өңір басшысы жиналғандарды Амал мерекесімен құттықтады.
Құттықтау сөз тыңдалған соң қолына отшырақ ұстаған Е.Тоғжанов бас болып, біз соңынан еріп, біздің соңымыздан шамасы 500-дей үлкенді-кішілі қауым тау басына беттедік
Ақыры жеттік-ау
400 метр биіктікте алып Шырақ алауласын! Көптің қуанышында шек жоқ, құшақ жаю, төс түйістіру…
Ертесіне Отпанға, Амал мерекесіне қайыра аттандық
Түс әлетінде жеткенбіз
Ду-думан көрігі қыза түскен
Сахнада аудан өнерпаздары бірінен кейін бірі шығып, концерт қойып жатыр
Бәрі де емен-жарқын, ұлттық киім киген, қолына бүркіт ұстаған, бес қаруын асынған жастар көп
Бұл жақта ән мен терме қатар қадірлі
Ұлан-асыр той өз мәресіне жеткен мезет – марапаттау шарасы басталып, сыйлы қонақтар тойды атқарған Құнанорыс ата ұрпақтарымен бірге сахнаға көтерілдік
Иығымызға шапан жауып, бөрік кидік
Салтанатты жиынды Маңғыстау облысы әкімінің орынбасары М.Сқақов ашты, ол тебірене ой толғап, баршаға береке, сәттілік тіледі
Онан соң осы елдің сөзін ұстаған Өмірзақ Озғанбай, Сабыр Адай, Ислам Жеменей сияқты шешендері мен саңлақтары жұртты ұйытты.
Тәртіп бойынша «Аялы ағаш – саялы» деген көшет отырғызу шарасы өтуі керек екен.Арғы беттегі қия жолмен таудың басы, Адай Ата кесенесіне жеттік
Даярланған он бес көшетті отырғыздық
Кесене шырақшысы Жомарт сәулетші әрі ақын Сайын Назарбектің інісі, 1993-95 жылдары Абай-Шәкәрім кесенесін, Бөрілідегі Омархан-Нұржамал мазарын тұрғызған азаматтың бірі екен
Маңғыстаудағы екі күн де өте шықты
Алғаш көргенде қыр адамын Каспий өзгеше әсерге бөлейді, бір жағынан, орасан көк толқынды құдірет жалмап қоятындай үрей сезімін туғызса, екінші жағынан, өзіне магнитше тартып, көз тоймай сүйсініп, қарай бергің келеді
Алғаш көруім түс әлеті болған соң ба, көкшіл түске боялған теңіз айдыны ақшыл жар қабақпен шағылыса астасқан суреттен «ақшулан» деген сөз тіліме орала берді.
Қоштасу дастарқанына Мәшһүр-Жүсіптің немересі Әсет Пазылов батасын берді
Бірімізді теміржол вокзалына, енді бірімізді әуежайға жеткізіп жатқан Нұрдәулет бастаған қыз-жігіттер­мен қимай қоштастық.
Қош бол, қарт Каспий, қанатыңды жая бер, жас қала Ақтау!
Асан Омаров,
Абайдың «Жидебай-Бөрілі» 
қорық музейінің шырақшысы 
Семей
