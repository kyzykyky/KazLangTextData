Ол әділетті қоғам құру идеясын көтерген
Демек, Абайдың көзқарастары ХХІ ғасырдағы Қазақстан қоғамы және оның береке-бірлігі үшін аса құнды
Хакім Абайдың ұстанымдары өркениетті мемлекет қағидасымен үндеседі.
Қасым-Жомарт ТОҚАЕВ,
 Қазақстан Президенті
Халқымыздың ұлы ойшылы, кемеңгер ақын Абай Құнанбайұлы «Қазаққа ақыл берем, түзеймін деп қам жеген адамға екі түрлі нәрсе керек
Әуелі – бек зор үкімет жарлығы қолында бар кісі керек… екіншісі – ол адам есепсіз бай болу керек» деген дана сөзін айтқан еді
Абай атамыздың осы айтқан алтын сөзінде терең мән жатыр

ҚР Президенті Қасым-Жомарт Тоқаев күллі дүниеге ерте танылған ірі саяси тұлға һәм дипломат
Ол 2019 жылы 9 ­маусымда ­Мемлекет басшысы болып сайланғаннан кейін әлемдік БАҚ беттерінде, интернет-портал, әлеуметтік желілерде көптеген ­сараптама мақалалар жарияланды
Бұдан ел Президентінің күллі дүниеге танымал саяси тұлға екенін байқауға болады

Қасым-Жомарт Кемелұлы Тоқаев кеңес заманында-ақ елдік істерге белсенді түрде араласа бастаған
Тәуелсіздік дәуіріндегі қызметтерін тізбелеп жатпайық, бәрі ел-халықтың көз алдында, бәрін де абыроймен атқарған.

Елбасы Нұрсұлтан Назарбаев Қасым-Жомарт Тоқаевпен алғашқы таныстығы туралы «1984 жылы Қытайға бардым
Қытай тілінен аударма жасауға көмектескен жас жігіт болды
Ол – Қасым-Жомарт Тоқаев еді
Қасым-Жомартпен алғашқы кездесуім осылай болды
Тәуелсіздік жылдары Қазақстан Сыртқы істер министрлігіне білікті маман қажет ­болып, Қасым-Жомарт Кемелұлын Сыртқы істер министрінің орынбасары қызметіне шақырдым
Сол кезден бері бірге жұмыс істеп келеміз
Сіздерге мұның барлығын менің бұл адамды қаншалықты жақын ­танитынымды түсінсін деп ­айтып отырмын
Адамды барынша жақын тани түсу үшін, оны жан-жақты зерттеу қажет, дос ретінде, жолдас ретінде, неге қызығатынын білу керек» деген еді.
Қасым-Жомарт Тоқаев тоқыраған жылдардың қиын өткелінен сүрін­бей өткен саяси тұлға
Ол Мемлекет ­бас­шысы қызметіне отырғаннан кейін АҚШ, Қытай, Ресей, Германия секілді көптеген ірі елдермен дипломатиялық қарым-қатынас орнатуда белсенділік танытып, көрнекті қызмет атқарды
Әсіресе, 2019 жылы қыркүйек айының 11 күні ҚХР төрағасы Си Цзиньпин мемлекеттік іссапармен барған Қазақстан Президентін аса жоғары ыстық ықыласпен қарсы алды
Қасым-Жомарт Тоқаевтың мемлекеттік сапарынан кейін Қытайдың ақпарат құралдарында «Қазақстанның жаңа президенті – Қытай халқының көне досы», «Қазақстан президенті қазақ және қытай тілдерінде сұхбат беріп дүниені таңғалдырды», «Қытай тілін жатық сөйлейтін Мемлекет басшылары», т.б
хабар-мақалалар беделді басылымдарда кеңінен жарияланды
Бұл – Қасым-Жомарт Тоқаевтың халықаралық беделін одан сайын арттырды.
Мен Қытайда жүрген кезімде ҚР Президенті Қасым-Жомарт Тоқаевтың әкесі Кемелдің ІІ-Дүниежүзілік қырғын­ның ардагері, қазақ елінде атағы бар жазушы-журналист, бірнеше кітаптың авторы екенін білетінмін
2018 жылы Алматы облысы Қаратал ауданының орталығы Үштөбе қаласында белгілі жазушы Кемел Тоқаев атындағы жаңа бақтың ашылу салтанатын естіп, халықтың және Қазақ басшысының әкесіне деген құрметіне айрықша сүйсінген едім
Біз сырт көзбіз
Атамекеннен жырақта қалдық
Бұрын Тұлғаларды сырттай ғана білсек, туған Отанға келген соң тереңдей зерттедім
Қасым-Жомарт көзі ашық, көкірегі ояу оқымысты һәм зиялы отбасында дүниеге келген екен
Әкесі Кемел Тоқаевтың жазушылығы мен адамгершілік ­жолын ұстанып, сондай жақсы тәрбиенің жемісін көрген саяси тұлға ғылыми, танымдық және сараптамалық бірнеше кітаптардың, халықаралық мәселелерге қатысты көптеген мақалалардың авторы
Анасы Тұрар Шабарбаева Алматы шет тілдер институтында ұстаз болыпты
Өз ана тілінен бөлек, ағылшын, қытай, француз, орыс, т.б
тілдерді жетік игеруі асқан кемеңгерлік пен мәдениеттіліктің белгісі.

Әрине, Қасым-Жомарт Тоқаев ел тізгінін өте қиын сәтте қолға алды
Соған қарамастан осы бір жыл ішінде қыруар жобалар жүзеге асты
­Мысалы, кепілсіз несиеге алған тұрмысы төмен Қазақстан азаматтарының қарызы кешірілді
Мұғалімдердің және басқа бір бөлім қызметкерлерінің жалақысы жоғарылады
Шағын және орта бизнес үш жылға дейін ­табыс салығынан босатылды, Ұлттық сенім кеңесі құрылып жұмыс істеді, әйелдерге, балаларға зорлық-зомбылық көрсету, есірткі, мал ұрлығы және де өзге ауыр қылмыстылардың ­жазасы қатаңдастырылды, шетелдіктердің көші-қон мекемесіне келіп тіркелуі алынып тасталды, «Мәңгілік ел» ұлттық ­идеясы, «Болашаққа бағдар: рухани жаңғыру» бағдарламасы еселенді.
Мен бұл мақаламда Мемлекет ­басшысы Қасым-Жомарт Тоқаевтың Елбасының ­«Рухани жаңғыру» бағдарламасын тереңдету барысын­дағы елеулі еңбек­теріне арнайы тоқталғанды жөн көрдім.
Елбасы Нұрсұлтан Назарбаев өзінің «Болашаққа бағдар: рухани жаңғыру» атты мақаласында: «Егер жаңғыру елдің ұлттық-рухани тамырынан нәр ала ­алмаса, ол адасуға бастайды
Бұл – тарлан тарихтың, жасампаз бүгінгі күн мен жарқын болашақтың көкжиек­терін үйлесімді сабақтастыратын ұлт жанының тұғырнамасы
Мен хал­қымның тағы­лымы мол тарихы мен ерте заманнан арқауы үзілмеген ұлттық салт-дәстүрлерін алдағы өркендеудің берік діңі ете отырып, әрбір қадамын нық басуын, болашаққа сеніммен бет алуын қалаймын» деген ­еді.
Мемлекет басшысы Қ.Тоқаев ­«Бола­шаққа бағдар: рухани жаңғыру» атты бағдарламаны терең зерттеп, ұлттық өрке­ниеттің дамуына тікелей басшылық етіп, аса көрегендік танытып ­отырды
Өйткені рухани жаңғырудың ұлт өркениетін ­дамыту мен гүлдендіруде маңызы өте зор.
2019 жылы 4-6 қыркүйек күндері Нұр-Сұлтан қаласында «Азия қаламгерлерінің форумы» өтті
38 елден 300-дей беделді ақын-жазушылар қатысқан бұл Форумға Қазақстан президенті Қасым-Жомарт Тоқаевтың арнайы келіп, құттықтау сөзін сөйлеуі қазақ қаламгерлеріне биік мәртебе әкелді
Міне, бұл ­Мемлекет басшысының адамзат өркениетіне көрсеткен құрметі мен ыстық ықыласы еді
Қ.Тоқаев фо­румдағы сөйлеген сөзінде: «Ұлы дала елі – сан тараптағы ғылым мен білімнің, өркениеттердің тоғысқан тұсы
Бүгінгі форум қазіргі ­заман үрдістерінің адам әлеуетін дамытуға қызмет ететінін көрсетіп отыр
Рухани кемелденуге ұмтылмай, өркендеу ­болмайды
Ондай дамудың ешқандай маңызы жоқ
Бұл ретте, Сіздердің еңбектеріңіз Азияның ұлы мәдениетін жаңғырту ісіне елеулі үлес қосып келеді» деді.
Елін сүйген ­Мемлекет басшысының кемел­дігі мен кемеңгерлігін туған халқының тіліне, әде­биетіне, салт-дәс­түріне, ­мә­де­ниетіне, тарихына, өркениетіне қолдау көрсетуінен бай­қауға болады
Мен қазақтың киелі тарихи Отаны – Қазақстан еліне келгеннен кейін ­Мемлекет басшысы Қасым-Жомарт Тоқаевтың ұлт өркениетіне үлкен қолдау көрсеткен асыл қасиетін байқадым.
«Ана тілі» газетінің 2020 жылы 16-22 қаңтарда жария­ланған ­Мемлекет басшысының «Абай және XXI ғасырдағы Қазақстан» атты бағдарламалық мақа­ласын бірнеше рет қайталап оқып, қатты қайран қалдым
Қайран қалдырған – Абай идеясын ХХІ ғасырдағы Қазақстанның «Мәңгілік ел» ұлттық идеясымен сабақ­тас­тырған ­парасатты ойлар болды
Басшымыздың біліміне, ұлт өркениетіне талдау жасаған кемеңгерлігіне тәнті болдым
Автор мақаласында: «Абай Құнанбайұлы ғұлама, ойшыл, ақын, ағартушы, ұлттың жаңа әдебиетінің негізін қалаушы, аудармашы, композитор ретінде ел тарихына өшпес із қалдырғаны сөзсіз
Оның өлеңдері мен қара сөздерінде ұлт болмысы, бітімі, тұрмысы, тіршілігі, дүниетанымы, мінезі, жаны, діні, тілі, рухы көрініс тауып, кейін Абай әлемі деген бірегей құбылыс ретінде бағаланды» депті
Абай сынды ғұлама, ойшыл, ақын дәл бүгінгі жаңа замандағы XXI ғасырдағы қазақ елінің ең биік алтын төрінде малдас құрып отыр, сол ұлы Абай күллі әлемге қазақ болып тіл қатып, алыс болашаққа мәңгілік керуен таратты.
Қасым-Жомарт Тоқаевтың «Абай және ХХІ ғасырдағы Қазақстан» атты мақаласында «Ұлттық болмыстың үлгісі», «Мемлекет ісінің мүдделісі», «Жаңа қоғамның жанашырлығы», «Әлемдік мәдениеттің тұлғасы», «Торқалы тойдың тағылымы» қатарлы үлкен мәселе ортаға қойылып, Абайтанумен ХХІ ғасырдағы Қазақстанды жан-жақтылы мұқият талдау жасалған.
Мемлекет басшысы Қасым-Жомарт Тоқаев бұл мақаласында қара ормандай қалың халыққа: «Абай айрықша дәріптеген игілікті істің бірі – тіл үйрену
Ақын жиырма бесінші қара сөзінде өзге тілдің адамға не беретініне тоқталып: «Әрбіреудің тілін, өнерін білген кісі онымен бірдейлік дағуасына кіреді, аса арсыздана ­жалынбайды» дейді
Демек, өзімізден озық тұрған жұртпен деңгейлес болу үшін де оның тілін меңгерудің маңызы зор» деген үндеу тастайды
Бұл мақалада автор: «Абайдың мол мұрасы қазақ ұлтының жаңа санасын қалыптастыруға қызмет етеді
Оның шығармаларындағы ой-тұжырымдар әрбір жастың ­бойында халқына, елі мен жеріне деген патриоттық сезімді орнықтырады
Сондықтан Хакім Абай еңбектерінің нәрін өскелең ұрпақтың санасына сіңіру және өмірлік азығына ­айналдыру – ұлтты жаңғыртуға жол ашатын маңызды қадамның бірі» деп дәріптейді.
Көрнекті әдебиетші Асқар Сүлей­менов «Келер қазақтың да ішетін уы мен балы – Абай» деген екен
Ғұлама ғалым, жазушы Мұхтар Әуезов «Ал, қазақ, мешел болып қалмасын десең, тағылымыңды, бесігіңді түзе» деп тектен-тек айтпаса ­керек
ХХІ ғасырдағы Қазақстан халқы ұлы Абай ­парасаты арқылы болашаққа керуен тартатыны сөзсіз
Мақаланың «Мемлекет ісінің мүдделесі» бөлімінде ел басшысы: «Заң үстемдігін және қоғамдық тәртіпті сақтау барынша ортақ міндет екенін ұғынған жөн
Халықтың билікке ­деген құрметі болмаса – елдігімізге сын
Сондықтан азаматтарға, әсіресе, жас­тарға мемлекетті сыйлаудың мән-маңы­зын түсіндіру қажет
Осы ретте тағы да Абай­дың мұрасына зейін қойған абзал» дейді.
Қазақ халқы сандаған жойқын ұрыс­тарды, қан кешкен зар-заманды бастан кешіре жүріп, 1991 жылы ғана тәуелсіз Қазақ мемлекетін құрды
Біз тәуелсіз Қазақстанды қадірлеуіміз, тарихи ­Отанымызды көзіміздің қарашығындай қорғауымыз керек
Жыр жұлдызы Мұқағали Мақатаевтың:
«Екі Отан жоқ,
Жалғыз Отан – мекенің» деген жыр жолында отаншылдықтың ұлы идеясы қамтылған
Мемлекетті қорғау, билікті құрмет ету – елдік пен ерліктің белгісі.
Президент мақаласының «Жаңа қоғамның жанашыры» бөлігінде: «Абайды өз заманындағы іскерліктің ұйытқысы, еңбекқорлықтың мотиваторы деуге ­болады
Ұлы ойшыл шығармаларында кәсіптен нәсіп тапқандары, шаруақорлыққа үйрену дағдыларын үлгі етеді» деп ой түйеді.
Ұлттың ұлттық өркениетін сол ұлттың тілі, әдебиеті, салт-дәстүрі, тарихы, мәдениеті сақтайды
Әсіресе, тіл – ерекше маңызды
Тілі мен мәдениеті жоқ ұлттан үміт жоқ
Елбасы Нұрсұлтан Назарбаев ұлттық тіл туралы: «Дауға салса алмастай қиған, сезімге салса қырандай қалқыған, ойға салса қорғасындай балқыған, өмірдің кез келген орайында әрі қару, әрі қалқан болған, әрі байырғы, әрі мәңгі жас, отты да ойнақты Ана тілінен артық қазақ үшін бұл дүниеде қымбат не бар екен?! Ғасырлар бойы қазақтың ұлт ретіндегі мәдени тұтастығына ең негізгі ұйытқы болған – оның ғажайып тілі» деген сөзі ұлтқа ұран іспеттес.
– Біз – Қасым-Жомарт Кемелұлы Тоқаев есімді аса көрнекті мемлекет қайраткерін әр кезеңде, әрқилы тарихи оқиғалардың тұсында алыстан да, жақыннан да көрген адамдар санатынанбыз
Ол кісінің сөз бен істің арасына сызат түсірмес тектілігіне, «уәдені құдай аты санар» бекзаттығына, екі сөйлеуді білмейтін ер мінезділігіне, замана болмысын тереңнен танып, болжай білер біліктілігіне, бастаған ісін жеріне жеткізер қайсарлығына, кең ойлап, кең пішер саясаткерлігіне, ұлтының ұлы құндылықтарын жан-жүрегімен бағалай білер азаматтығына сан мәрте көзіміз жеткен.
Президентіміздің сөз бен іс арасындағы бірлік жайлы айта келіп, ел ішін цифр­лармен алдаусыратпай, нақты біткен істермен қоғам бүтіндігін қамтамасыз етуге, экономикалық дамудың көрінісін уәдемен емес, біткен іспен бедерлеуге шақырғаны халық ойынан шықты
Барымызды сақтай отырып, баянымызды өрістетуге бағыттар ашық, айқын ұсыныстар мен тапсырмалар мол болды
Соның бірі, бірегейі – елдің өрісін кеңейтіп, өркенін өсірер, ел болашағы мен ертеңін қалыптаса бастаған әлемдік өзгерістердің күнгей-көлеңкесін ескере отырып, стратегиялық міндеттерді шешуге, ұлттың ұлы құндылықтарын дамытуға ықпалы мол қоғамды саяси трансформациялау процесі.
Қоғамды саяси трансформациялау дейтін тамыры терең, тағылымы мол процесс
Бұл процестің қанаты қалай кең болса, ауқымы да соншама зор екені айтпай-ақ түсінікті
Түптеп келгенде, «трансформациялау» дейтін ұғымның төркінінде саяси, экономикалық реформаларды жүзеге асырумен қатар, ұлттың «Рухани жаңғыру» атты іргелі бағдарламасына өріс ашу жолдары жатқаны да ақиқат.
Нұрлан ОРАЗАЛИН, 
Мемлекеттік сыйлықтың 
лауреаты
Мемлекет басшысы Қасым-Жомарт Тоқаев мақаласының «Әлемдік мәдениет­тің тұлғасы» бөлігінде: «Қазіргі өркениетті мемлекеттердің барлығы дерлік шоқтығы биік тарихи тұлғалармен мақтана ­алады
Олардың қатарында саясаткерлер, мемлекет және қоғам қайраткерлері, қолбасшылар, ақын-жазушылар, өнер және мәдениет майталмандары бар
Қазақ жұрты да біртуар перзенттерден кенде емес
Солардың ішінде Абайдың орны ерекше» дейді тебіреніп.
Ұлтымыздың тарихы мен өркениетінің қайнары тым тереңде
­Алайда кей зерттеушілердің кертартпалығынан қазақ халқының тарихы қысқа, қазақ атауы ХV ғасырда пайда болған деген жаңсақ көзқарастар да айтылып қалады
Бұған қазақтанушы қытай ғылымы Су ­Бихай «VІІ ғасырдан бастап қазақ ­деген аттың тарихи кітаптардан орын алғанын көруге ­болады» десе, көрнекті ғалым, ­жазушы Сұлтан ­Жанболат: «Тек ­мынандай мысалдың өзі-ақ ­тарихымызды менсінбеушілердің кеудесін басып, үнін өшіреді де, өзіңнің кеудеңді көтереді: «Біз ең кемінде, 2200 жылдың ­алдында іргелі де күшті ұлыс болғанбыз», сол шақтағы Алтайдың алтыны мен ­Чаң-инның жібегіне оранып, Үйсіннің сүйек тағына Парфияның кілемін ­жауып қойып, билік құрған ­Елжау күнби өзімен үзеңгілесе ­алмайтын талайларға жаны ашитын, әрі күлетін» деп жүрек тебірентерлік ­дерек келтіреді.
ХХІ ғасырдағы Қазақстан әлемдегі ­елдермен өркениет алмастыратын «Ұлы жібек жолының» қақпасы, алыс-жақынға мәлім елдердің бірі
Мемлекет басшысы Қасым-Жомарт Тоқаев хакім Абай арқылы қазақ өркениетін күллі әлем елдеріне насихаттап отыр
«Өзге жұрт «Қазақ халқы – Абайдың халқы» деп, бізге ілтипат білдіріп отырса, зор мәртебе болары анық» дейді Президент.

Мемлекет басшысы Тоқаев осы мақа­ла­сының «Торқалы тойдың тағы­лымы» атты ең соңғы бөлігінде Абай Құнанбайұлының 175 жылдық мерейтойында істелетін маңызды жобалардың бірі – Абай шығармаларын ағылшын, араб, жапон, испан, итальян, қытай, орыс, түрік, неміс, француз тілдеріне аударып, әлемге насихаттауды міндеттеді.
Абай қазақ халқынан шыққан ең ұлы, ең бақытты ақын
Ел ­басшысы мақаласының соңында: «Абай ­арманы – халық ­арманы
Халық ­арманы мен ­аманатын орындау жолында аянбағанымыз абзал
Абайдың өсиет-өнегесі XXI ғасырдағы жаңа Қазақстанды осындай биіктерге жетелейді» деген философиялық қорытынды жасайды.

Мемлекет басшысының тәрбиелік мәні зор мақаласын тебірене оқып, қазақтың атақты хан Абылайы айтқан «Білекке сенген заманда, ешкімге есе бермедік, Білімге сенер заманда, қапы қалып жүрмедік» деген дана сөзі ойыма оралады.
Жинақтап айтқанда, Қасым-Жомарт Тоқаев халықтың сеніміне ие болып, ел көшін бастаған осы бір жылдың бедерінде – өзіндік сара жол салған, дүниедегі озық мәдениеттен хабары мол, Абай сынды ұлы дала ғұламаларының үлгі-өнегесін темірқазық етіп, елдің дамуына аса зор жауапкершілікпен қарайтын білімді, парасатты һәм мәдениетті Тұлға екенін анық көрсетті
Елдің де тарапынан үлкен қолдауға ие болды.
Нұрлан СӘРСЕНБАЕВ,
жазушы, этнограф,
Қазақстан Жазушылар
одағының мүшесі
