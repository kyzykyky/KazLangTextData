Қазақстан Жазушылар кітапханасында көрнекті ақын, Халықаралық «Алаш» әдеби сыйлығының иегері Нүкеш Бәдіғұлдың туғанына 80 жыл толуына орай «Сағым бейне» атты еске алу кеші өтті.
Ақынның алғашқы өлеңдер топтамасы 1969 жылы «Жас керуен» жинағына енген болатын
­Содан кейінгі кезеңдерде оның «Бәйтерек», «Нұрлы жұлдыздар», «Күлімде шуақ», «Жарық сәуле», «Сырлы ағыс», «Өмір сазы», «Енші», «Сыбаға» атты жыр жинақтары жарық көрді.
Кешті ҚР Жазушылар одағы басқармасы төрағасының бірінші орынбасары Ғалым Жайлыбай ақ тілекпен ашып, қаламгердің ерекше қасиеттері ретінде еңбекқорлығы мен қайраткерлігін атап өтті
Бұдан кейін Ғалым Қалибекұлы, Орысбай Әбділдә сынды замандастары ақын жайлы өз естеліктерімен бөлісті
Ал Алмас Ахметбек, Адалбек Ахмадиұлы Н.Бәдіғұлдың адами қасиеттері мен ағалық қамқорлығын ыстық ықыласпен еске алды
Кеш барысында Т.Жүргенов атындағы Қазақ ұлттық өнер академиясы мен С.Демирел атындағы қазақ-түрік колледжінің студенттері ақын өлеңдерін оқып, жиналған жұртты шығармашылығымен сусындатты.
Кеш соңында ақынның туған-туыстарының атынан Мұхтар Сейітұлы сөз алып, әдебиеттегі аға буын мен жас ұрпақ арасындағы сабақтастық жалғасып жатса, нұр үстіне нұр екенін айтты
Ал ақынның жары Роза апайымыз жиналған жұртшылыққа алғысын білдіріп, ізгі тілегін арнады.
