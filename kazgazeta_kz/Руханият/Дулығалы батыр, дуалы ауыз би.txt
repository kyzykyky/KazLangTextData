Талдықорғанда Ескелді бидің 325 жылдығы атап өтілді
Асылы, адам әулиелікке әуес болмайды
Әулиелік әуелі Тәңірден келетін қасиет
Сол сияқты дара дарынды дәуір туғызады
Өйткені ол ешқандай ережеге бағынбайды, емлеге сүйенбейді
Содан болар, заманының сөзін сөйлеу дарындылар үшін дәстүрге айналған
Дәуірдің бет-келбетін танытарлық, болмысын байқатарлық, керек болса тарихтың бедерін айқындайтын өлшем де солардың сөзі
Өз ғасырында шешендігімен шоқтығы биік болған Ескелді би Жылкелдіұлының ғұмыр жолы ғұламалыққа толы
Ерлігі бүгінгі ұрпаққа үлгі
Үш ғасырдан астам уақыт өтсе де, үш жүздің баласы ер есімін естен шығарған емес.
Оның айқын көрінісі апта басында қол бастаған батыр, сөз бастаған шешен, беделі биік Ескелді бидің туғанына орай өткен рухани той болды.
Дүбірлі мереке Ескелді би кесенесіне гүл шоқтарын қоюдан басталды
Қоңыр күздің тұнжыраған аспаны шайдай ашылып, күлімдеп күн шыққаны бабаның бір қасиеті шығар деп ойладық
Кесененің алдына дүйім халық жиналды
Жұртшылық бір-бірін мерейтоймен құттықтап, төс қағыстырып, арқа-жарқа болысты.
Игі шараға облыс әкімінің орынбасары Жақсылық Омар, облыстық мәслихат хатшысы Сұлтан Дүйсембінов, Қаратал ауданының әкімі Қайрат Бисембаев, Ескелді ауданының әкімі Бағлан Тәнекеев, Қазақстанның халық артисі Нұрғали Нүсіпжанов, Қазақстан Республикасының еңбек сіңірген қайраткері, жазушы Жұмабай Шаштайұлы, медицина ғы­лым­ының докторы, профессор ­Ерасыл Әбілқасымов, сондай-ақ бабаның тікелей ұрпақтары, аудан жұртшылығы қатысты
Ескелді би кесенесі мен айналасына заманауи үлгіде жөндеу жұмыстары жүргізіліп, сәні мен салтанаты астасып тұрғанына халық риза болды
Бір айта кетерлігі, мемлекет қорғауына алынған тарихи ескерткішке жергілікті бюджеттен 27 миллион теңге қаржы бөлініп, көктемде кесене алдына төсеніштер төселіп, жан-жағы қоршалып, айналасына 700 түп ағаш отырғызылған
Кесене шырақшысы Бақберген Жүнісбаев келушілерге бидің тағдырлы тарихы жайында сыр шертті
2015 жылы Ескелді би ұрпағы Еділ ­Ерғожин бір топ іскер азаматтың қолдауымен кесенеге заманауи келбет берген көрінеді.
Жұртшылық кесене ішіне кіргеннен кейін Ескелді Жылкелдіұлының аруағына ауданның бас имамы Әбудардан Таласбай құран оқып, баба рухына бағыштады
Бұл күні қайырымды іс те қалыс қалған жоқ
Жаны жомарт жандар құрбандық шалып, елге таратты.
Айтулы мереке қаламыздағы І.Жан­­сүгіров атындағы Мәдениет сарайында жалғасты
Облыс әкімінің қолдауымен, облыстық мәдениет, архивтер және құжаттама басқармасы, халық шығармашылығы орталығының ұйым­дастыруымен Елбасы Нұрсұлтан Назарбаевтың «Болашаққа бағдар: рухани жаңғыру» мақаласы аясында Ескелді би Жылкелдіұлының 325 жылдығына арналған «Ерлігі мұра – Ескелді» атты ғы­лыми-тәжірибелік конференция өтті
Алдымен, заманының зарын шертіп, байтақ далаға үнін жеткізген арқалы би, қабырғалы қайраткердің өмірі мен шы­ғармашылығына арқау болған фильм көрсетілді.
Арда бабасын ардақтаған рухани шараның тізгініноблыс әкімінің орын­басары Жақсылық Омар ұстады
Ол бабаларымыздың қалған мұрасын қай­тадан жаңғырту үшін осындай ғылыми шараның маңызын тілге тиек ете отырып, арнайы келген ғалымдарға кезекпен сөз ұсынды
Негізгі баяндаманы М.Әуезов атындағы Әдебиет және өнер институты қолжазба және текстология ғылыми-инновация бөлімінің меңгерушісі, филология ғылымының кандидаты Тоқтар Әлібеков жасады.
– Өздеріңіз тарихтан білесіздер, Жәңгір ханның заманынан бастап, кейінгі дәуірлердің барлығында билердің рөлі өте жоғары болған
Солардың бірі – Ескелді Жылкелдіұлы
Ол – би, ­шешен, қолбасшы
Шамамен 1695 жылы Жетісу өңіріндегі Қаратал өзенінің бойында дүниеге келіп, 1770 жылы дүниеден озған
Төле бидің Ұланбике деген қызынан туған жиен немересі
Ұлы жүздің жалайыр тайпасының сиыршы руынан шыққан, – деп сөз бастаған ғалым, бидің өмір жолдары мен танылу белестеріне жіті тоқталды.
Одан кейінгі сөз І.Жансүгіров атындағы Жетісу мемлекеттік университетінің оқытушысы, тарих ғылымының кандидаты, доцент Күлімкөз Сантаеваға ұсынылды
Ол Жоңғар шапқыншылығы жылдарындағы Ескелді бидің ерлігі ­жайында сыр шертті.
– Ескелді би «Ақтабан шұбырынды, алқакөл сұлама» жылдары Тұрлымбет Бекенұлы, Жайнақ, Тәттібай мерген, Малтабар, Құлжан сияқты батырларды өз маңына жинап, жоңғар шапқыншылығына қарсы қанды шайқастарда қаһармандық көрсеткен
Кейін Ескелді би бастаған жалайыр қолы Аңырақай шайқасына, Аягөз, Таскескен мен қазіргі Текелі қаласынан әрідегі Жолбарыс сайы, Балдырғанды, Қызқұлаған деген жерлерде өткен соғыстарға қатысып, қазақ жерін жаудан азат етуге елеулі үлес қосқан
Ескелді бидің Абылай ханның сенімді серігі болғаны жайында да аңыздар сақталған
Соның бірі, бабаның қалмақ ханы Қалдан Серенмен келіссөз жүргізуге барып, соңында қалмақ ханы «судың түбін шым бекітеді, даудың түбін қыз бекітеді» деп, қызын Ескелді биге бергендігі туралы аңыз
Бірақ Ескелді би ата салтын бұзып, тон жағасыз, ел ағасыз болмас» деп, жолын Абылай ханға берген екен, – деді Күлімкөз Теңізбайқызы
­Сонымен қатар өзге де азаматтар сөз сөйлеп, баба ерлігіне тоқталды.
Шара соныңда Жақсылық Мұқашұлы баба жайында есті сөзін елге жеткізсем деген зиялы қауым өкілдерін ортаға шақырды
Сахна төріне белгілі ақын ­Сайлаубай Тойлыбаев шығып, арнау өлеңін оқыды
Жиналған көрермен тамаша жырға құлақ түрді.
Сол күні сонау ықылым замандардан жалғасып келе жатқан халықтық өнеріміз, қаймағы бұзылмаған қалпы өз дара­лығымен ерекшеленген төл мәде­ниетіміз төрге шықты
Атасын жырға қоссам деп алыстан ат терлетіп келген адуынды ақындар жыр томағасын ағытты
Халықтың көптен күткені де осы еді
Әшейінде кешігіп жүретін қара­ша, бұл жолы бүтіндей залды басталуына бір сағат бұрын лық толтырды
Айтысты Қазақстанның Мәдениет қайраткері, ақын-журналист Жұматай Әміреев жүргізді.Елге етене таныс от ауызды, орақ тілді Балғынбек Имашев, Айнұр Тұрсынбаева, Сара Тоқтамысова, ­Жандарбек Бұлғақов, Талғат Мықи бастаған 10 жұп ақын айтыстың көрігін қыздырды.
Тоқсан ауыз сөздің тобықтай түйіні қазылар құрамының сараптауымен бәс бәйге 1 000 000 теңге Сара Тоқтамысоваға бұйырды
Бірінші орын 700 000 теңге ­Жандарбек Бұлғақовтың қанжығасына байланса, екінші орын 600 000 теңгені Айнұр Тұрсынбаева иеленді
Үшінші орын 500 000 теңге Сырымбек Сәрсенбаевқа, «Ескелді би» атындағы арнайы жүлде оралдық Талғат Мықиға табыс етілді
Қалған бес ақынға 300000 теңге қаржылай сый-сыяпат берілді.
Қазақстан Халық артисі Нұрғали НҮСІПЖАНОВ:
– Алып тұлғалардың бірі, сан ғасырдан бері есімі халықтың арасында аңыз боп айтылып келе жатқан бабамыз Ескелді би жайлы білмейтін адам кемде-кем
Бүгінгі шараның басы-қасында жүргендіктен, бабама деген құрметім арта түсті
XVIII ғасырдың жартысында қазақ даласына жасалған жоңғар шапқыншылығы халқымызға үлкен зобалаң әкелгенін тарих беттерінен жақсы білеміз
Міне, осы тұста туған жерді қорғап, жаудан тазартуда Абылайдың ақ туының астына жиналған батыр бабаларымыздың арасынан табылған Ескелді батырдың қолбасшылық қабілеті ерекше
Өзі үшін емес, халық бақыты үшін өмір сүрген және де күресіп өткен қуатты қайраткер.
Қазақ КСРО-ның Халық артисі Нұржұман ЫҚТЫМБАЕВ:
– Ескелді би халықтың ауыз әдебиеті мен салт-дәстүрін мейлінше мол меңгерген, озық ойлы, әділ де көреген, батыл да батыр адам болғандығы айқын
Сан ғасыр өтсе де, әлі күнге дейін осы мекендерде Жалайыр атаның балалары тіршілік жасап, ұрпақ өсіріп, көгеріп-көктеп жатыр
Біз өткен тарих беттерінің бәрін қайта көшіріп жаза алмаймыз
Онда қаншама төгілген қан мен тердің тамшылары сайрап жатыр
Сол бір тайпа елді сақтап, болашақтарын болжап, жол көрсетіп кеткен Ескелді бабамыз ұрпақтарымен мың жасамақ.
Мұхтар КҮМІСБЕК
Алматы облысы
