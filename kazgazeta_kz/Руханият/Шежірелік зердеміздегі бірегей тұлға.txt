Тәуелсіздік – қазақ халқының басына қонған бақыт құсы
Осы тәуелсіздік жемістерінің бірі – ел тарихын есімдері өшпейтін тарихи тұлғалар арқылы зерделеу
Тарихи тұлғалар әр кезеңде ғұмыр кешсе де бүкіл саналы өмірін, қажыр-қайратын, дарыны мен талантын елі мен жерінің көсегесін көгертуге сарқа жұмсаған
Халық елдің іргесін бекемдеп, шаңырағын шайқалтпауға теңдессіз үлес қосқан хандарымен, қара қылды қақ жарып төрелік айтқан ақылман билерімен, айыр көмей, жез таңдай жырау-шешендерімен, ел тағдыры сынға түскенде қасықтай қанын аямаған жаужүрек батырларымен айдынды да, айбынды болған
Олардың аңызға айналған аттары, өмір-тіршілігі, арман-аңсары кейінгі ұрпақ үшін өнеге, ғибрат.
Қазақ халқы қиын-қыстау кезеңдерге толы тарихында дара туған, болмыс-бітімі ерекше тұлғаларға кенде болмаған
Осындай тұлғалардың бірі – Тәуке хан тұсында оның Жарлығымен Бас Әзірет болып тағайындалған Мүсірәлі Тікешұлы.
Тарихымызда айтылатындай, мұра­герлік жолмен Қазақ хандығының билік тізгінін қолына алған кезде Тәуке ел ағасы жасына келіп, ақыл тоқтатқан, мемлекет ісіне араласып, мол тәжірибе жинақтаған білікті жан болған
Таққа отырып, әке ісін жалғастырып, оның саясатын жүргізгенімен, оны жүзеге асыруға келгенде бұрынғы сүрлеумен кетпей, өзіндік жол таңдаған
Тәукені өзге қазақ хандарынан ерекшелеп, оның шын мәнінде көреген басшы, ақылды реформатор екенін танытатын қасиеті де осы өзіндік жолмен жүруінде делінеді.
Тәуке ханның елі үшін сіңірген еңбегі екі қырынан танылған
Оның біріншісі – елдің іргесін аман сақтауда сыртқы саясатты білгірлікпен жүргізіп, анталаған көп дұшпанға бел алдырмағаны
Екіншісі – елдің ішкі жағдайын реттеудегі саяси-құқықтық тәртіпті орнатуы
Ол төңірегіне жеке басының қасиеті, беделімен елдің ауызбірлігін бүтіндейтін ақыл иелерін жинап, халқын солар арқылы басқарған.
Тарих дерегі сол кезде Тәукенің қасында Әлібекұлы Төле, Келдібекұлы Қазыбек, Байбекұлы Әйтеке, Қырғыз Қарашораұлы Көкім, Қарақалпақ Сасық би, Қатаған Жайма секілді даналық сөзімен, әділет ісімен, қара қылды қақ жарған тура билігімен елге жаққан атақты билердің болғанын айтады
Осының арқасында Қазақ хандығының жағдайы күрт жақсарып, сыртқа айбарын асырған
Сондықтан да халық оны «Әз Тәуке» деп ардақтап, әулие тұтқан.
Әз Тәукенің тағы бір көрегендігі дінді мемлекеттік идеологияның өзекті тармағы ретінде шебер пайда­лан­ғандығы
Ол ықпалды дін өкілдерін төңі­регіне топтастырып, ел ішінде діни мектептердің, медреселер мен мешіттердің ашылуына барынша мән берген
Дінбасылық қызметті мем­лекеттік құрылымға енгізуі – Әз Тәукенің ел билеу саясатындағы сара жолы, өзіндік қолтаңбасы
Дәл осы тұста тарих сахнасына бұдан әрі есімі Әз Тәукемен қатар аталатын жаңа тұлға көтерілді
Ол – Мүсірәлі Тікешұлы.
Дінбасылық мемлекеттік қызмет бол­ғандықтан ол ханның құзырынсыз тағайын­­­далмаған
Бас Әзіретті таңдағанда сынақ өткізілген
Мүсірәлі Тікешұлы осы сынақтардан өзінің табиғи талантымен, адам таңғалатындай кереметтер жасай білетін асқан қабілетімен сүрінбей өткен, мерейі үстем болған
Сайыс үстінде оның ел айтатын көріпкелдік, әулиелік қасиеттері жарқырай көрінген, шешуші рөл атқарған.
Асқан дарын иесі Мүсірәлі Тікешұлы Тәуке ханның жанында Бас Әзіреті қызметін ұзақ жылдар абыроймен атқарған
Адалдығына, әділдігіне, ақыл-парасатына, ерекше дарынына сүйсінген Әз Тәуке Мүсірәліні Әжіқожа деп атаған
Бұл есім халық арасында кеңінен тараған.
Мемлекеттік қызметті атқару тұсында Мүсірәлі Тікешұлының мем­лекеттік қайраткер ретіндегі қасиеті жарқырай көрінген
Бас Әзіреті ретінде оның Тәуке хан түздірген «Жеті жарғы» атты Ата Заңына қосқан үлесі аз болмаған
Ол заң баптарын шариғат нұрымен айшықтап, ажарлай түскен
Мүсірәлі ұсынған мұсылмандық 8 қағида мынадай: 1) Алла алдында барлық пенделер тең құқықты
Ислам дінін таныған, мойындаған, өз ықтиярымен мұсылмандық жолды ұстанған әрбір адам Алланың бұйрық­та­ры мен қағидаларын орындауға міндетті; 2) Тіл – әрбір адамның тіршілікте түсіні­сіп, ұғынысып, бір-бірімен қарым-қаты­нас жасауының құралы
Әр халықтың өз ана тілі бар
Оны білу, қадірлеу жан тазалығына келіп саяды
Өз халқының тілін жетік біліп қастерлеу – жас ұрпақтың ел алдындағы перзенттік борышы; 3) Өмір – Алланың адамға берген сыйы мен бақыты
Өсімдік, жан-жануарлар, тау, тас, теңіз, су оларды көтеріп тұрған жер адамға берілген сый, ырысы – несібесі, қажеттілік
Әрбір адам табиғатпен үйлесім тауып, тіршілікте тепе-теңдігін қастерлеп сақтап отыруға міндетті; 4) Аллаға құлшылық етіп, Жаратқан Ие парыз еткен міндеттерін орындап отыру – азаматтық борыш.
5) Туыстық жеті атадан аспай құда-жегжат болып қыз алып, қыз беруге болмайды; 6) Әрбір адамның қаны таза, жүрегі мейірімді, ұлтжанды, парасатты болып өсуі үшін аралас некеге тыйым салынады; 7) Ел теңдігі, ру, жесір, жер дауы басқа да тұрмыстық кикілжіңдер «Жеті жарғы» қағидалары аясында шешіледі
Жеке адамдардың, батырлардың өзімшілдігінен өш алуына, қан төгуіне тыйым салынады; 8) Ел бірлігін сақтау, діні берік, ұлтжанды ұрпақты тәрбиелеп өсіру, әрбір адамның келешек алдындағы парызы
Бұл мұсылманшылық қағидалар Әз Тәукенің «Жеті жарғысымен» бірдей дәрежеде қолданылып, ел-халқына қызмет еткен.
Қарап отырсақ, дана бабамыз осы қағидаларында адам өмірінде, ұрпақ тәрбиесінде маңызы айрықша зор мәселелерді сол кездің өзінде-ақ көтерген екен
Әсіресе, «әрбір адамның тіршілікте түсінісіп, ұғынысып, бір-бірімен қарым-қатынас жасауының құралы» деп, бүгінгі таңда да өзекті болып отырған тіл мәселесін: «… Әрбір адам табиғатпен үйлесім тауып, тіршілік тепе-теңдігін қастерлеп, сақтап отыруға міндетті» деп қазіргі уақытта барша әлемді алаңдатып отырған экологиялық мәселелерді қамтуы, оған мән беруі оның көрегендігінің, білімдарлығының белгісі дер едік.
Мүсірәлі Тікешұлы туралы айтқанда, оның ғалымдық-ұстаздық қызметіне тоқталмай кетуге болмайды
Ол Түркістан қаласындағы Қожа Ахмет Ясауи медре­сесінде оқып, Ақиқатты (Алланы) тану тағлиматының (ғылымының) ахуны деген мамандық алып шыққан
Кейіннен осы медреседе Қожа Ахмет Ясауи ілімі бойынша Ақиқатты тану пәнінен шәкірттерге дәріс берген.
Ел жадында сақталған Мүсірәлі Тікешұлының жеке басының қасиеттері жайлы әңгімелер айтылып та, жазылып та жүр
Дарынды тұлғаның туғанына биыл 375 жыл толып отыр
Әйгілі Әз Тәукемен есімі бірге аталатын, беделі зор ханмен бірге мемлекеттік қызмет атқарған Мүсірәлі Тікешұлының арғы тегі жайлы не білеміз? Ендігі әңгі­меміздің бағытын солай қарай бұрайық.
Үш жүзге Бас Әзіреті болған Мү­сірәлі­нің арғы тегі туралы сүбелі деректі Сүлейменов атындағы Шы­ғыстану ғылыми зерттеу инсти­тутының профессоры, тарих ғылымдарының докторы Ә.Момынов және басқалардың «Родословное древо М.Ауезова» атты кітабынан оқуға болады
Ғалым тарқатқан М.Әуезовтің тектік шежіресінде былайша жазылған: «Аллах-берди – шейх (имена его сыновей – Өтеш [Өтеген] – шейх, Тикеш – шейх, Ибрахим-кул, среди сыновей Тикеш шейха известен Мусир/Мусир Али – шейх, духовный предводитель племени Алшын/Керейт; его сын – Косым – шейх, основатель рода «Косым-кожа».
Осы шежіреге сүйенсек, Аллах-берди шейх (Аллаберді шейх) Камал ад-дин шейхтің (Бақшайыш шейхтің) он алтыншы ұрпағы
Ал Камал ад-дин шейх (Бақшайыш шейх) – заманында түркілер арасындағы сопылық ілімнің басында тұрған Исхақ бабтың он алтыншы ұрпағы
Осы Исхақ бабтың тоғызыншы ұрпағы Ибрагим атадан – Қожа Ахмет Ясауи туады
Исхақ бабтың әкесі Абу ар-Рахман
Ал Хазіреті Алиден Абу ар-Рахманға дейін былай тарқатылады: Хазіреті Али Мұхаммед Ханафия Абу ул-Фаттах – Абу ул-Жаббар – Абу ул-Қаххар – Абу ар-Рахман.
Мінеки, таңғажайып кереметімен Үш жүзге Ұлы Пір болған Мүсірәлі әулиенің әріде Әзірет Әлі, беріде Исхақ баб пен Бақсайыс атаның тікелей ұрпағы екеніне анық көз жеткізіп отырмыз.
Кемеңгер Әз Тәуке ханның Мүсірәлі Тікешұлының арғы тегін білмеуі мүмкін емес
Бас Әзіретті таңдау сайысына тек қожаларды түсіруі де соны аңғартқандай
Мүсірәлінің діни сауаттылығы мен таңғаларлық ерекшелігі ғайыптан пайда болған емес, бабадан атаға және атадан балаға ауысқан – тектілік.
Тәуке ханның ел билеген кезінде ұзақ жылдар дінбасы болып қызмет атқарған, ел-жұртын имандылыққа баулыған, қазақ жерінде тыныш, берекелі заманның орнауына өлшеусіз үлес қосқан тарихи ірі тұлға – Мүсірәлі Тікешұлының ел үшін атқарған зор еңбегін бағалап, ұлықтау, есімін тарихта қалдыру шараларын қарастыру – міндет.
 
Ескендір ТӘЖІКЕНОВ
