Алматыдағы ұлттық дәмхана осылай аталады
Ару қала Алматыда шүйіркелесіп отырып шай ішетін, қонақ күтетін, тіпті шетелден келген қонақтарға ұлттық ас мәзірін ұсынатын асхана-мейрамхананың жоқтығы талайдың өзегін өртеп жүр еді
Барымызды көрсете алмай, жоғымызды түгендей алмай уақыттың біразын жоғалтып та алдық
Бұл жөнінде «Ана тілі» газетінде де талай жазылды
Мәселен, «Көкейкесті мәселе» айдарымен журналист Дәуіржан Төлебаевтың «Қазақ мейрамханасы неге жоқ?» («Ана тілі», №30 (1288) 30 шілде – 5 тамыз, 2015 ж.) атты мақаласында дәл осы сөз болып отырған мәселе көтеріліп, оқырмандар тарапынан қызу қолдау тапқан-ды.
Осы олқылықтың орнын жас кәсіпкер толтырды
Алматыда Түр­кебаев пен Дүйсенов көшелерінің қиылы­сында ұлттық мәзірімізді наси­хат­тайтын «Қуырдақтың көкесі» атты шағын дәмхана ашылды
Қазақтың ұлттық та­ғамдарын көпшілікке ұсынып, елді елең еткізген жаңалықтың иесі – Алматы технологиялық уни­верситеті экономика және бизнес факультетінің 4-курс студенті Еркебұлан Мәкенов.
«Жас келсе, іске!» демекші, небәрі 21 жастағы Еркебұланның бас­тамасы көңіл қуантты
Сабағы­нан тыс уақытта мейрамханаларда жұмыс істеп, қосымша табыс тапқан жас енді өз кәсібін ашуды армандайды
Көп ізденіп, кәсіпкерлік жөніндегі білімін толықты­рып, ойлана келе қазақтың ұлттық тағамдарын насихаттауды қолға алады.
«Бұл дәмхананың ашылуына Алматы қаласының әкімі Бауыржан Байбектің отандық өндірушілерді қолдау жөніндегі жиында айтқан сөздері түрткі болды
Әкім қалада бірде-бір ұлттық мейрамхана жоқтығын тілге тиек етіп, ұлттық ас мәзірімізді насихаттау қажеттігін меңзеген еді
Көптен бергі арманымды іске асыруға құлшына кірістім» дейді Еркебұлан.
Көп естігеннен бір көрген артық
«Қуырдақтың көкесіне» бас сұқтық
Қазақы киімдегі қыз-жігіттер жылышыраймен қарсы алды
Құдды бір ауылыңдағы таныс үйіңе келгендей әсер аласың
Әнебір дас­тарқан басында келушілердің бірі домбырамен ән салып отыр
Молынан жайылған тағы бір дастарқанда шетелдік 5-6 азамат тамақтануда
Жүздері жарқын
Келесі бір барғанда әріптестерімізді кездестірдік
Байқағанымыз, келушілер қатары күн өткен сайын молайып келеді.
Ал енді ас мәзіріне келсеңіз, тіл үйірер дәмді тағамдарды осы жерден табуға болады
Қуырдақтың бірнеше түрі бар
Жас еттен бе, сүрі еттен бе, қалауыңыз біледі
Түйе, жылқы, сиыр, қой етінен жасалған қара қуырдақ, қонақ қуырдақ, сырбаз қуырдақ, қабырға қуырдақ, асылған ет, қазы-қарта, жал-жая, шұжық, қазы нарын, нарын, әсіп, сірне, құйрық-бауыр, жаппа, түймеш, жөргем, үлпершек, қарын бөртпе, қуырылған бауыр, ұнға қуырылған бауыр, кеспе көже, қатық қосылған кеспе көже, бидай көже, тары көже, ақ ірімшік, сары ірімшік, жент, қатық, құрт, қарындағы май, балқаймақ, таба нан, ыстық бауырсақ, бапталған қымыз бен шұбат секілді, айтып тауыса алмайтын қазақтың ұлттық тағамдарын кездестіресіз
Қаймақ қатқан сүтпен шай, талқан шай, қалампыр шай, т.б
күрең қызыл шайды рақаттана ішіп, жаның жай табады.
«Қуырдақтың көкесі» дәмханасы әзірге он адамды жұмыспен қамтып отыр
Аспаздық білімі бар, қуырдақтың қыр-сырын білетін маманды табу оңайға соқпапты
Ауылда өскен, қуырдақтың түр-түрін жақсы білетін Гүлнәр есімді бас аспазшы іріктеуден өтіпті.
Оқырмандарымызды дәмхана­ның бағасы да қызықтырары сөзсіз
Ең қымбаты – қазы-қарта, жал-жая
Бағасы 2200 теңге
Қуырдақтың бағасы 1200-1500 теңге аралығында
Қадірлі қонағын күтуге, ұжыммен бірге келіп тамақтануға алдын ала тапсырыс беруге болады.
Бұл қалалықтар, әсіресе шетелдік қонақтар үшін таптырмас орын екендігі белгілі
Бастысы ұлттық нақыштағы безендіру мен қызмет көрсету сапасын әлі де жетілдіре түсу қажет.
«Қуырдақтың» ізін жалғап, «Бауырсақ», «Ірімшік», «Уыз» тә­різді қазақтың ұлттық тағамын насихаттайтын дәмхана-мейрам­ханалар өмірге келіп жатса қандай ғанибет.
Еркебұлан Мәкеновтің алдына қойған мақсатының бірі – Алматы қаласында «Қуырдақтың көкесінің» санын көбейту
Күні кеше Әуезов пен Қабанбай батыр көшелерінің қиылысынан 70 адамдық дәмхана ашылғанын қуана жеткізді
«Негізгі мақсатым – ата-бабамыздан қалған ұлттық тағамдарды ұмыт қалдырмай, келешек ұрпаққа жеткізу
Алдымен өз бауырларыма, содан кейін өзге ұлт өкілдеріне қазақтың ас мәзірін жоғары деңгейде ұсынсам деген ниет бар» дейді жас кәсіпкер.
Бағдагүл Балаубаева
