Абайдың ақындық мектебінің талантты өкілі, ақын, композитор Әсет Найманбайұлының 150 жылдығы Шығыс Қазақстан облысы Үржар ауданы Мақаншы ауылында кең көлемде тойланды
Мерейлі тойға еліміздің әр тарабынан ақын-жазушылар, әнші-күйшілер және өнерсүйер қауым жиналды. 
Салтанатты шара Мақаншы ауы­лының орталығында Әсет ­Найман­байұлының ескерткішіне гүл шоқтарын қою рәсімімен басталды
Абайдың «Жидебай-Бөрілі» мемлекеттік қорық-музейінің директоры Б.Жүнісбеков өзінің құттықтау сөзінде ақын шығармашылығы – ұлт руханияты ұлттық кодының бір кілті екенін атап өтті
Ақын рухына тағзым етуге жиналған қауым «Әсет мерекесіне тойбастар» атты жаңа әнді авторы Қ.Нұрқасымның орындауында тыңдады
Бұдан соң жиналғандар Абайдың «Жидебай-Бөрілі» мем­лекеттік тарихи-мәдени және әдеби-мемориалдық қорық-музейінің бө­лімі: Әсет Найманбайұлының әдеби мұ­ражайының жаңадан жасақталған, кеңейтілген экспозициясымен танысты.
Шаралар легі Мақаншы ауылының Мәдениет үйінде Абайдың «Жидебай-Бөрілі» мемлекеттік қорық-музейі мен М.О.Әуезов атындағы Әдебиет және өнер институты ұйымдастырған «Әсет Найманбайұлы: әдеби мұрасы және әсеттану мәселелері» атты рес­публикалық ғылыми-тәжірибелік кон­ференциясы жұмысымен жалғасты.
Конференция жұмысын Абайдың «Жидебай-Бөрілі» мемлекеттік му­зейінің директоры Б.Жүнісбеков жүргізді
ҰҒА академигі, Мемлекеттік сыйлықтың иегері С.Қасқабасов баян­дамаларға жан-жақты талдау жасап, конференцияны қорытындылады.
Конференция барысында ­І.Жан­сүгіров атындағы Жетісу мемлекеттік университеті, қазақ тілі мен әдебиеті кафедрасының профессоры, филология ғылымының кандидаты С.Қожағұл «Әсеттің әдеби мұра­сының зерттелуіндегі өзекті мәселелер», Қытай халық республика­сынан келген Әсет мұрасын зерттеуші А.Иген «Рухани асыл мұра», Шәкәрім атындағы Семей мемлекеттік университетінің доценті, филология ғылымының кандидаты Ж.Аитова «Әсет Най­ман­байұлы шығармашылық ғұмыр­баянының белгісіз беттері», Құр­манғазы атындағы Қазақ Ұлттық кон­серваториясы Халық әні кафе­драсының оқытушысы, әнші Е.Шүкіман «Әсет әндері хақында», Алматы қаласынан келген күйші, күй тарихын зерттеуші М.Таңғытұлы «Әсет және Әсет өнерінің ашылмаған тағы бір сыры», Әсет Найманбайұлы мұражайының меңгерушісі Ә.Разуев «Әсет Найманбайұлы мұражайының тарихынан», Абай музейінің ғылыми қызметкері, Мәдениет қайраткері М.Мұхамедова «Әсет Найманбайұлы мұрасын музейлендіру» тақырыбында жасаған баяндамалар көтерілген мәселелердің өзектілігімен, мағыналы баяндалуымен тыңдарман қауымның көңілінен шықты.
Конференцияға қатысушыларға арнайы дайындалған баспа өнімдері: Ә.Найманбайұлының 2 томдық шы­ғармалар жинағы мен «Абай музейінің хабаршысы» журналы ұсынылды.
Мерейтойлық шаралар респуб­ликалық ақындар айтысы, қазақ күресінен республикалық жарыс пен бәйгеге жалғасты.
А.Жасанұлы
