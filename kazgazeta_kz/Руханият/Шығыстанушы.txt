Соңғы жылдары ұлттық сөз өнеріндегі көне әдеби мәтіндерді жинау, жариялау, жүйелеу және бағалау жұмыстарының жандануында көрнекті ғалым, шығыстанушы, Р.Сүлейменов атындағы Шығыстану институтының директоры Әбсаттар Дербісәлінің еңбегі ерекше
Ғасырлар бойы халықтың рухани назарынан тыс қалып қойған қаншама құнды әдеби жәдігерлерді, тарихи жазба ескерткіштерді, шетелдердегі кітапхана қорларынан гүлдерден бал жинаған арадай тірнектеп жинап, бір өзі жеке ғылыми академиялық институттың жұмысын атқарып жүруі нағыз зерттеушіге тән жанқиярлықтың үлгісі десе де болады
Өйткені «Өз тарихыңды білмей, яғни оған деген қарым-қатынасыңды анықтап алмай тұрып, өз мәдениетіңді дамыту мүмкін емес» (академик Л.Н.Гумилев).
Кешегі кеңестік кезеңде ұлттың санасын оятып алудан үріккен ғылыми орта еуропоцентристік саяси көзқарастың ықпалымен қазақ даласынан шыққан ғұламалардың еңбектерін, тарихи жәдігерлерді қасақана жоққа шығарғысы келгенімен, ақиқат бір айтылмай қалмайтынын уақыт төреші бүгінде әйгілеп отыр
Міне, осы ретте, Ә.Дербісәлінің зерттеулері қазақ халқының әдебиеті, мәдениеті, жалпы рухани құндылықтарының тарихы көнеден көш бастайтынын әлем жұртшылығына мәлімдеп, мойында­туымен маңызды.
Ә.Дербісәлі зерттеулерінде анықталған ІХ-ХІV ғасырларда қазақ даласында өмір сүріп, сол кезеңнің өзінде әлемнің түкпір-түкпіріндегі таңдаулы оқу орындарынан білім алып, дүниежүзінің даңқты даналарын таңғалдырған талантты тарихи тұлғаларымыздың тағдырлары мен туындылары бүгінгі ұрпақтың рухын асқақтатып, мәртебесін көтергені мәлім
Оған осы күнге дейін беймәлім болып келген қаншама құнды мұраларымызды тауып, ғылыми айналымға ендірген Ә.Дербісәлінің Ресей, Үндістан, Пәкістан, Иран, Түркия, Сирия, Египет, Мағриб және бірқатар басқа да араб елдері ғылым, білім орталықтарының кітапханалары мен қолжазба қорларында сан ғасырлардан бері шаң басып жатқан жазба жәдігерліктеріне жан берген жанкешті еңбектері куә
Ғалым 1995 жылы «Қазақ даласының жұлдыздары» атты тарихи-филологиялық зерттеуінде Отырардан шыққан жалпы жұртшылық түгілі, мамандарға да белгісіз 10 Фараби, 3 Сайрами, 7 Түркістани, 5 Женди, 2 Баршынкенти (Баршынлығи), 2 Сығнақи, 2 Баласағұни, 3 Тарази және өздеріне ныспы етіп ру, тайпаларының атын алған 3 Кердери, Қыпшақи, Дулати, 2 Жалайыри, Наймани, Қоңыратли, Қазақилердің өмірі мен шығармашылықтарын ­тауып, жариялап, ең құнды мұралар ретінде бағалап, ғылыми айналымға ендірді
Бұл бір ғалым үшін ұлан-ғайыр еңбек-тін
Ал ұлт тарихы мен әдебиеті үшін ол шексіз мол олжа болатын
Бұрын белгісіз болып келген кәусар бұлақтың көзін тапқан ғалым бұл тізімдер осымен шектеліп қалмайтынын, бір-бірімен шеңберше шұбатылып, талай тарихтың тізгінін табуға түрткі болатынын, көне мұралар ізіне түскенде қазақ жеріндегі білім ошақтарынан тек ғалымдар ғана емес, бар өмірін Ислам дініне қызмет етуге жұмсаған, шығармаларын Ислам діні мен ғылымына арнаған даналар да бар екендігіне көз жеткізеді.
Зерттеуші өзінің 2016 жылы «Атамұра» ­баспасынан жарық көрген 712 беттік көлемдегі ­«Руханият және өркениет» деген күрделі еңбегінің «Ислам – үлкен өркениет
Ежелгі әдеби мұралар» атты 2-ші тарауында: «…Біздің жерімізде Отырар, ­Исфиджаб (Сайрам), Түркістан, Сығанақ, Жент, Баршынкент, Тараз, Меркі, Баласағұн іспетті бірнеше мәдени, ғылыми, әдеби, рухани орталықтар болды
Соңғы жылдардағы зерттеулеріміз тек Отырардың өзінен Х-ХVІ ғасырларда Әбу ­Насыр әл-Фарабиден басқа Әбу Ибраһим Ысхақ әл-Фараби, Махмуд әл-Фараби, Қауам ад-Дин әл Итқани (Иқани) әл-Фараби ат-Түркістани, Бадр ад-Дин әл-Фараби, ­Исмайыл әл-Хусайни әл-Фараби іспетті ғылымның сан-саласы бойынша өздерінің терең де ойлы шығармаларын қалдырған көптеген ғалымдар шыққанын көрсетеді.
Атақты Отырар кітапханасы қорының молдығы жағынан Александрия кітапханасынан кейінгі орында тұрды емес пе? Ендеше сондай ордадан осыншама даналардың шығуы табиғи және заңды, дәлелдеуді де қажет етпейді.
…Бұларды біз неге білмей келдік? Орта ғасырларда Батыс Еуропа жұртында ғылым, білім латын тілінде болғаны секілді, мұсылман Шы­ғысында, оның ішінде, Мауараннаһрда, яғни біздің рухани ордаларымызда араб, парсы, кейінірек түркі (шағатай) тілі жазба тіл рөлін атқарды
Сол себепті де данагөй бабаларымыз өз шы­ғармаларын сол тілдерде туындатты және де ондай дүниелер Үндістан, Пәкістан, Иран, Түр­кия, Сирия, Египет, Тунис, Марокко, Испания, Франция, Германия, Ұлыбритания, Ресей кітап­ханалары мен қолжазба қорларына тарап кетті
Ал ол дүниелердің бірен-сараны аталған ел ориен­талистері тарапынан зерттеліп жариялан­ға­нымен, көпшілігін күні бүгінге дейін шаң басып жатыр.
Оларды тауып, зерттеп игеруге бізде өткен ғасырдың сексенінші жылдарына дейін шығыс тілдерін білетін мамандардың жоқтығы қолбайлау болды
Қазір жағдай өзгерді
Мүмкіндік те бар
Сол себепті әуелі аталмыш дүниелердің көшірмелерін алдыртып, аудартып, хрестоматиялар құрастырып жариялау, кешенді зерттеулерді қолға алу керек
Сондай-ақ ежелгі жазба мұраларымыздың орыс, қазақ тілдеріне аударылуы шығыс тілдерін білмесе де, аудармалар арқылы ғылыми-зерттеу жұмыстарын жүргізе алатын ғалымдарымызға жол ашылар еді…» деген келелі ойларын ортаға салады (88-бет)
Мұндай өзекті мәселе көтеру – тек Ә.Дербісәлі секілді ұлтжанды, қазіргі қазақ ғылымының рухани сұранысын сезетін, сол мақсатта адал қызмет ететін табиғаты таза ғалымдар тарапынан болатын бағалы бастама.
Ұлттық әдебиеттану, шығыстану, дінтану, т.б
салаларында осындай ордалы ойлары мен құнды зерттеулерімен танылған талантты ғалым Ә.Дербісәлі еңбектері туралы ғылыми ортада да, мерзімді баспасөзде де, монографиялық еңбектерде де аз айтылып жүрген жоқ
Сондықтан біз ғалымның зерттеулері туралы жалпы түсінік беруден гөрі, ондағы жеке ғылыми мәселелерге ғана тоқталуды жөн көрдік
Өйткені бір өзі бүтін бір ғылыми мекеменің міндетін атқарып отырған Ә.Дербісәлінің осы күнге дейінгі тапқан және жариялаған мұраларын бір мақалада талдап шығу, тіпті мүмкін емес
Біздің ойымызша, ғалымның ұлттың рухани құндылықтарына қосқан осы мол мұраларын, дайын дүниелердің бәрін зерттеушілік зердеден өткізіп, маман ғалымдарға тақырып ретінде ұсынып, жоғарыда аталған әрбір шығармашылық, тарихи тұлғаларды тану мен таныту жұмыстарын жүйелі әрі ­сауатты түрде жүргізуге мемлекет тарапынан қамқорлық көрсетілсе, қазақ ұтпаса ұтылмас еді
Кешегі кеңестік кезеңдегі «екі-ақ пайыз сауатты қазақтың» шын мәнінде қаншалықты білімді және әлемнің әр түкпіріндегі әйгілі діни, ғылыми мекемелерінде қызмет еткен ғұлама ғалымдарымыз, құны бүгінге дейін жойылмаған мол мұраларымыз бар екендігін нақты әдеби деректер мен тарихи құжаттармен дәлелдеп, дәйектей алар едік
Орайы келгенде айта кетер ой – осы мұралардың бәрі ағылшын тілдеріне тікелей тәржімаланып, жарияланып жатса, нұр үстіне нұр
Бір қуанарлығы Ә
Дербісәлі зерттеулерінде мұндай талпыныстар баршылық екен
Кейбір еңбектің соңындағы түйіндер орыс және ағылшын тілінде беріліп отыруы бүгінгі ғылыми қажеттілікті танытады.
Енді арнаулы кәсіби білімі бар шығыстанушы, дінтанушы, т.б
мамандар болмаса кез келген оқырманға оқу мен игеру мүмкін емес бұл көне мұраларды зерттеуші Ә.Дербісәлі халыққа қалай жеткізіп, түсіндіріп жүр деген мәселеге келсек, ең алдымен, ғалым еңбектеріндегі герменевтикалық тәсілге жүгінеріміз мәлім.
Ә.Дербісәлі зерт­теулерінде қасиетті Құранның киелі мәтін­деріндегі көнеліктен, көпмаңыздылықтан туындайтын түсініксіз ұғымдар мен сөздер герменевтика ілімі арқылы егжей-тегжейлі, барлық мазмұндағы көркемдік тұтастықта түсіндіріледі
Оның нақты бір дәлелі Ә.Дербісәлі ХVІ ғасырда ғұмыр кешкен көрнекті мемлекет қайраткері, әскери қолбасшы, тарихшы, әде­биет­ші, ақын М.Х.Дулатидің түркі тілінде жазылған Орталық Азия халықтарының тарихы, этнографиясы мен географиясы, тілі мен әдебиеті, мәдениеті жайлы жан-жақты түсінік беретін «Жаһан наме» деген классикалық әрі энциклопедиялық шығармасына жасаған түсіндірме сөздігін атауға болады (Мырза Мұхаммед Хайдар Дулати (Аяз)
Жаһан наме: (Дастан) Құрастырған Әбсаттар қажы Дербісәлі
– Алматы: «Білім» баспасы
2006
– 432 бет)
Ғылыми жаңалығы мол қазақ руханиятына қосылған құнды дүние Берлин және Қашқар қол­жазбаларынан тауып, түркі (шағатай) тілінен ауда­рылып, әдеби айналымға енген
Көне дәуір­дің көркем мәтініндегі бейтаныс сөздер мен ұғым­дарды түсіндіру үшін автор арнайы сөздік құрас­тырған.
Сондай-ақ IX–XIII ғғ
өмір сүрген Фарабилер, Исфиджаби, Сайрами, Түркістани, Икани, Женди, Тарази, Баласағұнилер т.б
туралы тарихи, әдеби, ғылыми деректер де осы герменевтикалық әдіс арқылы түсіндіріліп, олардың еңбектеріндегі құнды ойлар, парасатты пікірлердің мән-маңы­зына жүйелі әрі жан-жақты талдаулар жасалады.
Ә.Дербісәлінің «Қауам ад-дин әл-Итқани (Иқани) әл-Фараби ат-Түркістани
Өмірі мен мұрасы» деген еңбегі (Алматы, 2013
– 244 б.) Түркістан маңындағы ежелгі Иқанда дүниеге келген Қауам ад-дин әл-Итқани (Иқани) әл-Фараби ат-Түркістани деген дана бабамыздың өмірі мен шығармашылығына арналған
Зерттеуші бұл еңбегінде Қауам ад-Диннің бұрындары еш жерде жарияланбаған еңбектеріне де («Аш-Шамил» – «Толық», «Жеткілікті») арнайы тоқталып, ондағы ғылыми мәселелерді жүйелеп, талдайды және ортағасырлық тарихшы, шежірешілер Қауам ад-Динге қатысты бірнеше еңбектерді атап көрсетеді.
Жалпы көне мәтіндердегі құндылықтарды тану, талқылау, түсіндіру барысындағы бірден-бір ауқымды ұстанымдар мен зерттеу жұмысындағы дәлдікті терең сезінген талантты зерттеуші Ә.Дербісәлі статистикалық, тарихи, әдеби, құжаттық, өмірбаяндық фактілерді, мағыналық мәліметтерді, ақпараттық теорияны, логиканың тәсілдерін де өте сәтті қолдана біледі
Ғалым Ә.Дербісәлі мен оның зерттеу объектісіндегі ғұламалардың еңбектеріндегі діни, ғылыми, көркем мәтіндерді түйсіну мен түсіндірме жұмыстары сөз өнерінің шынайы көркемдік құндылығын ұғындыруға жұмылдырылған.
Әдебиетші ғалым Ә.Дербісәлі «Исламның жауһарлары мен жәдігерліктері» (Алматы: «Атамұра», 2008
– 488 бет) атты зерттеуінде Ислам діні мен өркениетінің жауһарлары қасиетті Құран мен адамзаттың соңғы елшісі хазіреті Мұхаммед (с.ғ.с.) Пайғамбарымыздың ғибратты ғұмыры баяндалады
Көпшілікке түсініксіз мәтіндерді маман ретінде танып, оны оқушыға ұғынықты етіп жеткізу тәсілін жетік меңгерген Ә.Дербісәлі Құрандағы көркем бейнелер мен олардың мәтіндеріндегі мағыналарды аят, хадис сияқты жанрлар арқылы түсіндіруде де герменевтика ілімін таптырмас тәсіл ретінде қолданылған
Ежелгі жазба мәдени мұраларды, қасиетті жазу мәтіндеріндегі астарлы тілді жаңаша талқылауда кеңінен пайдаланылған герменевтикалық әдіс, әсіресе діни ұғымдар мен түсініктерді танытуда жақсы жетістіктер көрсете алған
«Ислам: дін және өркениет» деген бірінші бөлімде «Қасиетті Құран», «Хазіреті Мұхаммед (с.ғ.с)», «Мүбарак мәуліт», «Исра және миғраж түні», «Қасиетке толы Қадір түні» деген тараушаларда автор мәтіндерді жаңаша көзқараспен түсіндіру арқылы танымдық маңызы зор ойлы дүниелер жазған
Қазіргі діни-философиялық ұғымдарды қолдану тәжірибесі арқылы ескі діни мәтіндерге жаңа мазмұн беруге тырысқан зерттеуші мәтіннің мағынасын тұтас жеткізуге көп күш жұмсаған.
Сондай-ақ ІХ-ХІІІ ғасырларда өмір сүріп, әлемдік деңгейде танылып, артына мол жазба мұралар қалдырған, алайда әлі күнге дейін түрлі себеп-сылтаулармен не әдеби, не ғылыми айналымға түспеген Қазақ даласынан шыққан небір ғұлама ғалымдар мен данагөй ойшылдардың жаңа есімдері аталып, тұңғыш рет ұлттық руханиятта зерттеу нысанына алынады
Олар қазақ даласының ұлы кемеңгерлері, Отырар ойшылдары, әлі де толық саны түгенделмеген – Фарабилер, Исфиджаби-Сайрами, Түркістани, Иқани, Женди, Тарази, Баласағұнилер
Бұл тарихи-филологиялық және теологиялық зерттеуде алғаш рет ғылыми айналымға еніп отырған Исламның дана перзенттері мен жәдігерліктері, сөз жоқ, ұлттық ғылымға қосылған құнды мәліметтер.
Мағынаны түйсіну ғылымы болып есептелетін герменевтиканы ежелгі дәуір данышпандары да тиімді әрі сауатты пайдалану арқылы қасиетті Құрандағы діни аңыздарды түсіндіріп, таратып талдап, түсіндіріп берсе, сол тағылымды дәстүрді бүгінгі ғалым Ә.Дербісәлі жарасымды жалғастырып отыр.
Тарихи мәліметтерді филологиялық тәсілдер арқылы зерттеуде де герменевтиканың (түсіндіру) әдеби жәдігерлерді тәпсірлеп, түсіндіруде атқарар жүгі мен рөлі зор
Тақырыптың мәнін тереңдеп ашатын бұл түсіндірме тәсілдері бүгінде өз құндылығын жойған жоқ.
Бүгінгі Ә.Дербісәлі зерттеулеріндегі талдау тәсілдерінен түсініп, түйсінгеніміз әдебиеттану ғылымындағы мәтін зерттеуде әмбебап әдіс ретінде қолданылатын герменевтикалық талдау, талқылау (интерпретация) сонау көне дәуірлердегі еңбектерде де әдеби мәтінді көркем құндылық деп танудан басталатыны және ондағы қабылдаушы тұлғаның таным деңгейі мен санасы басты рөл атқаратындығы.
Міне, осынау мол көне мәтіндерді дүние­жүзіндегі даңқты кітапханалар мен қолжазбалар қорынан табанды түрде тер төгіп жинап, олардың бәрін түпнұсқадан тәржімалап, бүгінгі әліпбиге салып, дайын күйінде әдеби, ғылыми айналымға ендіріп, ел еңсесін көтеруге көп еңбек сіңіріп жүрген Ә.Дербісәлі секілді жанкешті ғалымдар, зерделі зерттеушілер дәл қазіргідей ұлттық құндылықтардың құны құлдырап бара жатқан кезеңде тым сирек десек, артық айтқандық емес
Ертеңдері ел есін жиған кезеңде бүтін бір ғылыми мекеменің міндетіп атқарып, құны зор мұралар жинаған зерттеушінің мұрағатынан бірнеше жылдарға жүйеленіп, зерттеу жұмыстарын жүргізетін зерттеу орталықтары ашылып, көне мұралардан жүздеген, тіпті мыңдаған томдық еңбектердің жарияланбасына кім кепіл?! Қазіргі ғалымның жанкешті әрі табанды талпыныстары мен ерен еңбектері сол күннің қашық еместігін де танытатындай
Лайым солай болғай.
Гүлзия Пірәлі,
М.О.Әуезов атындағы
Әдебиет және өнер институты, 
«Әуезов үйі» ҒМО-ның 
бас ғылыми қызметкері, филология 
ғылымының докторы
