Талдықорғаннан ұзай бере жолдағы сілкіністі сезе бастадық
Алға жүрген сайын ойдым-ойдым жолдың «ойпырым-ай» дегізетін тұстары көбейе түсті
Сарқан мен Қойлық арасындағы 40 шақырымдай аралық әлі толық жамалып бітпегендіктен жүріс мүлдем баяулады
Жол жағдайы нашарламаса жақсарар емес
Үшаралдан өткеннен кейін тіптен қиындап, көліктің де, жолаушының да күйі кетті
«Жаңа басталып жатқан жол тез бітсе мұндай қиналмаспыз» деп өзімізді өзіміз жұбатып, кешкі жетіде Аягөзге жеттік
Алдымыздан аңқылдаған ақын азамат, «Аягөз жаңалықтары» газетінің бас редакторы Ермек Дайырбев күтіп алды
Қонақүйге жайғастырған соң, үйіне апарып қонақ қылды
Арғы-бергіден әңгіме қозғап, ел мен жердің жағдайына қанықтық
Ендігі бағыт, ұлтқа ұйтқы ұлылар мекені – Қарауыл, Жидебай
Таң ата тағы да сапарға аттандық
Аягөз бен Қарауылдың арасындағы 150 шақырым жол азабы дегеннің не екенін шын ұғындырды
Көліктің астын ұрып алу қалыпты жағдайға айналып кетті
Соған қарамастан алған бетімізден қайтпай межелі жерге жеттік. 
Біздің сапарымыздың ең маңызды тұсы да осы еді
Белгілі қаламгер, этнограф Зейнолла Сәніктің жары, ақын, ұстаз Шәмшабану Хамзақызы өмірлік бір арманына балаларымен бірге қол жеткізді
Бала жастан өлең-сөзін жаттап өскен апамыз Абай Құнанбайұлы жайында мақалалар жазып, хакімнің өнегесін шәкірттеріне тәрбие берудің басты тірегі еткен-ді
Әр сөзіне тиек етіп, ақылман Абайды айрықша құрметпен еске алатын ақын 1995 жылы өткен 150 жылдық мерейтойға шақырылса да дәм бұйырып келе алмағанын айтып, сол кезде жазған өлеңін шабыттана оқыды:
Әлемде ірі,
Өлеңнің пірі,
Отырмыз Абайды еске алып.
Өресі биік,
Жырларын сүйіп,
Бүкіл дүние десті «алып».
Мақтанам Абай өзіңмен,
Айналып асыл сөзінен…
80-ге таяған қазыналы қарт ананың Абайға деген ыстық ықыласы мен құрметі мұражай қызметкерлерін де, келушілерді де тебірентті
Өзі ғана емес ұл-қыздарын да ұлағатты тұлғаның өскен ортасын көріп, өнегесін алуға әкелуі тектілік пен ұстазға тән қасиетін аңғартты
Абай әлеміне зер салып, тұрған үй, тұтынған заттары, оқыған кітап, отырған орнын көріп әсерленген ақын ауырып жүрген аяғын ауырсынбай биікте орналасқан Абай мен Оспанның, Шәкәрім мен Ахаттың және Зере мен Ұлжанның басына барып, құран бағыштап дұға жасады
Шешіле, шабыттана сөйлеп, Абай өлеңдерін жатқа оқыды
Қайтар жолда Қарауылда аялдап Қаражалдың қымызын ішіп түстендік
Қарауылда мен мұндалаған еңселі ескерткішті көзім шалып жақындадым
Қазақ өнерінің хас жүйрігі Жәнібек Кәрменовке арналған екен
Бұл құрметке шын риза болдым
Мың шақырымға жуық ойлы-шұңқырлы ұзақ жолды қиынсынбай артқа тастап қиырдағы қаладан арнайы зиярат етіп ардақты ана, ұлағатты ұстаздың келуі – бәрімізге ой салып, жігер берді
«Шаршадық» деп айтуға аузымыз бармай, шабытты күй кештік
Сол көтеріңкі көңілмен түн ортасында Ақсуатқа ат басын тіредік.
Ертесінде белгілі ақын Серік Қалиевты төсінде тербеткен, асыр салып ержеткен ауылды, білім алған мектебін көріп, Қар­ғы­баның суына бет жудық
Бір кездері өткел бермес өзен азайған
Балалық бал дәуренін есіне алған ақын:
… Есіме алсам жүрегім елжірейді,
Аңсаулардан тағатым селдірейді.
Сенің тұнық суыңдай бала күнгі,
Жанымда бір сағыныш мөлдірейді, – деп жырлады
Секенай сыныптасымен сырласа жүріп Серік ағам өмірден озған ауылдастарының шаңырағына барып құран бағыштап, көңіл айтты
Кешқұрым «Екпін» ауылына бардық
Ауылда, тынбай тірлік жасағандар мал құрап, кәсіп көзін тауып, жағдайлары жақсарған
Ал әлі де болса жалқаулықтан арылмағандар ауылда жүріп сүт пен майды, айран мен құртты дүкеннен сатып алады
Әттең!… Айтпақшы, сексеннің сеңгіріне шыққан Шәрбану апамыз жатқа айтқан өлеңдерін тамсана тыңдап, жазып алдық
Қатары сиреген қазыналы қариялардан бата алып, барын хатқа түсіру борышымыз десек те уақыттың аздығы мақсатымызды толық орындауға мүмкіндік бермеді…

Алақандай Ақсуаттан орыс немесе өзге ұлт өкілін байқамадым, соған қарамастан екі тілде, тіптен үш тілде жазылған маңдай­шалар мен атауларды, жазуларды көріп таң­дандым
Қиырдағы қазақы ортадан әлі күнге арылмаған кеңестік белгі көрем деп кім ойлаған?..
Екпіннен шыққан кәсіпкер азамат Дулат Тастеккевтің ауыл мен ауданға жасаған игілікті істерінің куәсі болдық
Атасы армандаған екі мешітті немересі салыпты
Бірі – Екпінде болса, екіншісі – Ақсуатта
Одан тыс, ауылдың кіреберісіне ажарлы қақпа орнатып, мектепке дейінгі жолды жөндеп, білім ордасына мұражай мен арнайы кабинет жасап берді
Биыл үшінші жыл танымал ақындардың басын қосып халықаралық деңгейде айтыс өткізіп, ақсуаттықтардың рухын көтеріп, рухани әлемін байытуға барын салды
«Әр ауылдан осындай бір атымтай азамат шығып, ел мен жеріне нақты көмек жасаса біздің елдің жағдайы бүгінгісінен әлдеқайда жақсара түсер еді-ау» деген оймен сан талантты түлеткен Тарбағатай жұртына қош айтып, Алакөлді бетке алдық.
Алматы – Өскемен жолынан Үржарға қарай бағытталған 20 шақырым жол әлі күнге бітпепті
Әлі күнге дейтінім, осыдан 3-4 жыл бұрын келгенде осылай еді
Сол қалпы
«Қысқа жолдың осыншама ұзақ уақытқа созылғаны несі?» деген таңданыспен келеміз.
Алакөлдің жағасы демалушыларға толы
Жақсы жөнделген жағалау маңынан орын таппадық
Ел аяғы сирек болар деп басқа бір жағына шыққан едік
Шомылар жердің асты кедір-бұдыр, тас, суы лай, ал жағалауда не қоқыс тастайтын жер, не дәретхана жоқ боп шықты
Қысылғандар қамыс жағалап жүр
Амалсыз, жұрт көп жиналған жағалауға қайта бардық
Шипалы судың қасиетін біліп, келушілер жыл өткен сайын арта түскен
Әр өңірінен, арысы шетелден келгендер де бар
Алайда, ығы-жығы, ретсіз салынған демалыс орындарының бағасы мен қызмет сапасы әртүрлі
Біз тоқтаған орынның VIP санатындағы ағаш үйлері тар, онымен қоймай ішіндегі қоқысты демалушының өзі сыртқа апарып төгеді екен
Тамағы да «шіркін-ай» емес
Өзге орындардың көркі көз тартқанымен, ішінде не барын біле алмадық
Айтпақшы, түнгі дискотекаға арналған сахна бар
Біз қонған үш күнде де Барнаулдан келгендер бір күн айтқан әндерін үш күн бойы қайталады
Қазақтың әнін естіп, әншісін көрмедік
Көзіміз көрген осы бір кемшіліктерді қайтар жолда Үржар ауданының әкімі Серік Зайнулдинге айттық
Ол кісі де хабардар екен
Алға қойған жақсы жоспарларынан хабардар етіп, демалыс аймағын дамытуға бар жағдайды жасайтынын айтты
Көп өтпей біз де тізгін босатып Алматыны бетке алдық.
Бір аптада 3000 шақырымға жуық жолды жеңіл көлікпен жүріп өттік
Жолдың қашықтығы мен жайсыз жағдайы едәуір шаршатты
Баяғыда батыр бабаларымыз сауытты киім, сайланған қаруымен қалай ғана алыссынбай арлы-берлі ойқастаған десеңізші? Ұлттық тарихтың шексіз шежіресі жазылған, сан мың құпиясын ішіне бүккен алып далаға, тарлан Тарбағатай тауларына, шипалы көл-суларына көз тоқтатып, көңіл бұрған сәтте еріксіз көзге ыстық жас іркіліп, кеудеге мақтаныш сезімі ұялап, жүрекке батыр халыққа деген махаббат сезімі одан ары орнай түседі екен
Қандай бақытты ұрпақпыз…
Айтпақшы, бұл жолғы тарихи тұлағалар мен киелі жерлерге арналған арнайы сапарды «Зейнолла Сәнік атындағы мәдениет қоры» ұйымдастырды
Идея авторы Қанат Зейноллаұлы алыс жолды ауырсынбай көлікті өзі жүргізді
Шамасы, шығармашылық иелері өз әлемімен сырласып шабыттансын десе керек…
Жарқын Сәленұлы
Алматы – Қарауыл – Жидебай – Ақсуат – Алакөл — Алматы
