Қыстың бір қаһарлы күні болатын
Көптен бері сыйласып келе жатқан Ғалия құдағиымыз бізді үйіне шақырды
«Құда мың жылдық, күйеу жүз жылдық» демекші, ол кісінің бір сөзін екі ете алмадық
Шақырған уақытта шаңырағынан табылдық.
Облыс орталығындағы көп қабатты үйде тұратын бір пәтердің түймесін басуымыз сол-ақ екен, есікті әдеміше келген келіншек ашты
Ол басына орамал тартып алыпты, иіліп сәлем беріп, төрге өтуімізді сұрады.
Қонаққа келген соң әңгіме-дүкен құрмай, қалай отырасың
Сөзден сөз өрбіп, біраз жерге барып қалдық
Өзім осы үйдің келінінің ізеттілігіне тәнті болғандықтан: «Құдағи, келініңіз сол ұлтымыздың атадан балаға мирас болып келе жатқан, барлық әдет-ғұрпын сақтаған оңтүстіктің қызы болды ғой» дедім.
Ол кісі де көп ойланып жатпады, келіні Динара Шымкенттің емес, осы қазағы аз, орыс-орманы көп Қостанай қаласының қызы екендігін мақтанышпен айтып өтті
Бұған, әрине, алғашқы кезде бәріміз де таңданыс білдіргенімізді жасыра алмаймын.
Біздің қазақта «Шешесін көріп, қызын ал», «Жақсы енең анаңдай», «Келін­нің аяғынан, қойшының таяғы­нан» деседі
Қазір ойлап отырсақ, мұ­ның бәрі де өмірден ойып алынған шындық.
Бұған осы ініміз Ұлықбектің шаңы­рағы айғақ бола алады
Солтүстік өңірдің қызының оңтүстіктің отбасына келін болып, сол шаңырақтың өзіндік қалыптасқан заңы мен тәртібіне мойынсұнып, үйреніп кету де оңай емес.
Әрине, бұл ретте Ғалияның өмір көр­гендігі, парасаттылығы үлкен рөл атқарғаны даусыз
Ол жалғыз ұлының үй­ленуін ұзақ күтті
Кез келген ана өзі­нің болашақ келіні тәрбиелі, өсіп-өнген жерден шыққанын, ақылды, инабатты, ізетті болғанын қалайды емес пе?
Бірде перзенті Ұлықбектің шаңырақ көтергісі келетіндігі жайлы өзінің ойын айтқан кезде қатты толқығаны бар еді
Өйткені бір баласы енді екеу болғалы отыр
Сондықтан осы уақытқа дейін жиған-тергенін жалғыз ұлының тойы мен қызығына шашты
Темірбековтердің әулетінде одан басқа Жанар, Жазира, Гауһар есімді үш қыз өсті
Бәрі де үйлі-баранды
Күйеу балалары Нұрлан, Сабыр, Бауыржан да енелері десе құрақ ұшып тұрады.
Ғалия Оңтүстік Қазақстан облысына қарасты Сарыағаш ауданы, Абай ауылының тумасы
Көп жылдар бойы бір шаңырақтың астында бақытты ғұмыр кешкен отағасы Спабек те қазақтың мәрт жігіттерінің бірі еді.
Тағдырдың жазуына не істей аласыз? Өз ортасының тірегі, ағайын-туыстың жанашыры болып жүрген ардақты азамат орта жастан асқан кезде жүрек ауруына шалдығып, содан кенеттен көз жұмды
Ғалия бастапқы кезде абдырап қалды
Бірақ өлген адам қайтып келмейтіндігін іштей түсінген соң, қиындыққа болаттай берік болуға тырысты
Құдай берген үш қызы мен жалғыз ұлын қанаттыға қақтырмай, тұмсықтыға шоқтырмай, өз қатарынан кем қылмай өсірді.
Жас келін Динара бұл киелі шаңы­раққа әбден үйреніп, сол үйдің толық­қанды бір мүшесі болып кетсе, онда әрқа­шанда жылы қабақ танытып, екін­ші анасына айналып кеткен енесі Ғалия­ның адамгершілігінің, кісілігінің, мейірімділігінің арқасы дер едік
Ол қостанайлық бойжеткенді алғашқы күннен қамқорлыққа алды
Кейбір енесымақтар секілді қазымырлық танытып жатса, кейіпкеріміз мұндай өнегелі келін болар ма еді, болмас па еді.
Сол себептен, екі жастың бақытын ойлаған үлкен жүректі ана келінін қызындай қабылдады
Білмегенін үйретті, жақсы жолға салды
Өздері қазақтың дәстүрін сақтаған шаңырақ болған соң, жас келін де оған құрметпен қарауға тиіс екендігін санасына алғашқы күннен сіңірді.
Жас жұбайлар үлкен кісінің өздері дегенде жанын беруге даяр екендігін жақсы біледі
Сондықтан бұл күндері аналарын алақанға салып отыр
Ғалия да оларға ешқашан салмағын салған емес
Әлі күнге дейін базарда жұмыс істеп, отбасының нәпақасын айырады
Бес жасар немересі Іңкәрдің барлық еркелігін көтереді.
Біз Ұлықбектің үйінде оны-мұны әңгіме етіп сыр шертісіп отырғанда дастарқанға қазақтың буы бұрқыраған, тәтті исі танауыңды қытықтайтын жылқының еті де келді.
Ет асу да үлкен өнер
Бұл жерде де үлкен ептілік әрі бап керек
Өтірік айтып не қыламыз? Кейбір үйлерге барған кезде етті қор қылып, қамыры әбден жабысқан тағамды алдыңа әкелгенде, тәбетің бұзылады
Үй иесін сыйлағандықтан амалсыз, әрең шыдап отырасың
Ал бұл отбасының дастарқаны кең де мол
Оның үстінде не жоқ
Құстың сүтінен басқаның бәрі бар
Шіркін, қазақтың қонақжайлылығына не жетсін.
Осы отырыста түйгеніміз, ота­ғасы мен жас келіннің шаңырақ кө­тергендеріне небәрі алты жыл ғана болыпты
Олар тату-тәтті ғұмыр кешіп жатыр
Келіннің әрбір қимылынан енесінің ойындағысын айтқызбай біліп, бір сөзін екі еткізбейтіндігі бірден байқалады.
Динара да жастайынан әкесі Нұрбол мен анасы Розадан тағылымды тәрбие алған
Шешесі оған кішкентайынан болашақта бір шаңырақтың тірегі болатынын санасына әбден құйған көрінеді.
Зейінді бала осының бәрін де көңіліне тоқып өсті
Қостанай қаласында дүниеге келсе де, базбір бойжеткендердей шаһарда тұрамыз деген емес
Бәріне де байыппен қарады
Облыс орталығындағы №8 орта орыс мектебінде оқыса да, ұлтымыздың салт-дәстүрін, әдет-ғұрпын білуге ерекше ынта танытты.
Міне, өзі солтүстікте туып-өссе де, қазақтың әдет-ғұрпын берік ұстанып келе жатқан ұлтымыздың бір сүйкімді келінінің күнделікті әдебі, ұстанған қағидасы үлкен, кішіні еріксіз сүйсіндіреді.
Оразалы ЖАҚСАНОВ, ҚОСТАНАЙ
