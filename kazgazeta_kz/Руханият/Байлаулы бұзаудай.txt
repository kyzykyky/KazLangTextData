Қазақтың ауыз әдебиетінде, жырлары мен дастандарында, сондай-ақ ақын-жазушылардың шығармаларында сиырға қатысты теңеу сөздер молынан ұшырасады
Бұл теңеу сөздер түліктің сипатына, мінезіне, болмысына қарай қолданылады
«Төрт түліктің төл атаулары» айдарының кезекті шығарылымын осындай теңеу сөздерге арнауды жөн көрдік
 
Атан өгіздей (үлкен)
Салыстырылып отырған заттың үлкендігін бейнелеп көрсету үшін қолданылады
Мысалы, Ө.Қанахиннің шығармасында бұл теңеу сөз былай деп қолданылыпты: Ой, өзің шыбық тимей шыңқ етер екенсің, – деді кассир боп отырған атан өгіздей бір бұжыр бет жігіт (Ө.Қанахин).
Аусыл сиырдай
Аусыл – сиыр малында кездесетін аурудың бір түрі
Ол ауруға шалдыққан сиырдың өміріне қауіп төнеді
Аузы сілекейленіп кетеді
Сол мысалдың әдебиетте аусыл сиыр­дай деп қолданылатын теңеуі бар
Мәселен, «Аусыл сиырдай аузы-басы сілекейленіп кетіпті (X.Есенжанов).
Байлаулы бұзаудай
Әдетте бұзау өскенше мал иесі оны байлап немесе қоршауда ұстайды
Тіршілікке дендеп үйренбеген бұзау айдалаға кетіп, адасып кетуі де мүмкін
Сондықтан бұзауды байлап ұстау қажет
Осы орайда «байлаулы бұзаудай» деген теңеу сөз пайда болған
Ілияс Жансүгіровтің шығармасында «Жігіттер күндіз-түні байлаулы бұзаудай өз ұясынан шықпайтын болды» деген жолдар бар
Мұндай сөз тіркестері өзге де ақын-жазушылардың туындыларында кездеседі.
Байлаулы өгіздей
Байлаулы өгіздей деген тіркес көбінесе бір дәрменсіз күйге түскен адамды суреттеу үшін қолданылып жатады
Өгіз – үлкен күш иесі бола тұра, байлаулы болса, оның қандай күйге түсетіні белгілі
Сондықтан «байлаулы өгіздей» деген тіркесті қаламгерлер осындай ахуалға ұшыраған кейіпкерлерін суреттеу үшін пайдаланады
Мәселен, Бірақ қанша қорласа да, тұтқындағы жігіттердің қолында қайраты жоқ, тек байлаулы өгіздей сөгісті естіп, таяқты жей береді (I.Жансүгіров).
Бесті бұқадай
Бұл да сондай салыстырмалы теңеу мағынасында қолданылып тұрған сөз тіркесі
Ірі, бойларының биіктігі шамалас, олардың біреуі – бесті бұқадай күжірейген жуан, екіншісі – семізден жараған бесті аттай сидам, жұмыр (С.Мұқанов).
Бөрі көрген сиырдай мөңіресу
Әдетте түз тағылары малға шапса, сиырлардың олардан қорқып мөңірейітіні бар
Сол сәтті бейнелеу мағынасында «бөрі көрген сиырдай мөңіресу» деген теңеу сөздер кездеседі
Мәселен, жазушы Мұхтар Әуезовтің бір шығармасында: «Өздері, тіпті, бас құрасып, шуласып бөрі көрген сиырдай мөңіреседі дейді» деген әдеби жолдарды оқимыз.
Әукесін қасынған сиырдай
Сиыр жануарында да әуке болады
Кейде сиыр­лар ағашқа әукесін тіреп қасынады
Сол көріністі бейнелеу үшін әдеби туындыларында әукесін қасынған сиырдай деген теңеу сөз қолданылып жүр
Атақты жазушымыз Ғабиден Мұстафиннің бір туындысында: «Әукесін қасынған сиырдай иегін көтере береді» деген сөз бар.
Бұзау
Сиыр малының алты айға толмаған жас төлі.
Бұзау қорадай
Бұзауларға арнайы жеке қора салынады
Сол қорада бұзаулар жасы үлкен малдардан оңашалау тұрады
Бұзау қора өзге қораларға қарағанда кішілеу де болады
Ал теңеу сөзге келетін болсақ, ол көлемге байланысты немесе өзге де жағдайларға қатысты қолданылуы мүмкін
Мәселен, мына бір сөйлемге назар аударсақ: «Іші тар, бұзау қорадай бықсып, дем алуға болмай барады»
Мұнда бұзау қора тіркесі жағымсыз мәнде қолданылып тұр
Жалпы, сиыр түлігіне қатысты сөздердің ішінде бұзауға байланыс­ты ұғымдар көп кездеседі
Солардың кейбіріне тоқталайық.
Бұзаубас етік – жалпақ доғал бас етік.
Бұзау көз – өлімсіреген жанарсыз көз.
Бұзау тұмсық (мұрын) – мұрны жалпақтау келген, таңқы танау.
Бұзау тастады – мал іші тастады.
Бұзау тіс – салалы ірі.
Бұзау балық – алабұқа тәрізділер отрядына жататын балықтардың бірі.
Бұзаубас – басы үлкен, алдыңғы аяқтарымен жер қазатын түсі сары қоңыз; құмды жерде өсетін биіктігі 5-25 см-дей малға жұғымды шөп.
Бұзаубас балық – ащы суларда тіршілік ететін, басы жалпақ балық.
Бұзауқан – жаңа туған жас бұзау.
Бұзаула – сиыр, марал, бұлан сияқты жануарлардың төлдеуі, тууы.
Бұзаутаз Барлық түлікте болатын жұқпалы ауру.
Бұзау-торпақ – сиырдың бір жасқа толмаған төлі.
Бұзаутіс – жалпақ таспадан 8-12-16 өрім етіп өрілген қамшы.
Бұзаушы – бұзау бағушы.
Бұзаушық (көне сөз) – сақарға май қосып қайнатып жасаған қара сабынның кішірек бөлшегі.
Тана – екі жасқа жетпеген торпақ, тайынша.
Бұзаудай бағу
Өз қолыңнан түк кел­мейтіндей, бұзаудай бағады (Ғ.Мүсірепов).
Бұзауша мөңіреу
Әй, тезірек қимылдаңдар, әйтпесе, бұзауша мөңірерсіңдер! – деді тырбық мұрт банды (С.Сейфуллин).
Бұқадай жуан мойын
Бірақ бұдан әрі қуанышқа шыдай алмайтынын біліп, аяқ жағында үн-түнсіз тізерлеп отырған Қараүлектің бұқадай жуан мойнын құшақтап өзіне тартты (I.Есенберлин).
Бұқаша қарау
Жұмарақымның мұнысына Ыбырайым жаман көзімен бұқаша қарап алды (I
Жансүгіров).
Бұқаша көз аларту
Соның бірі есуас Зәңгі Жүсіп, Бұқаша басқаларға көз алартты (Қ.Аманжолов).
Тайынша бұқадай (үлкен)
Сол үйде үлкендігі тайынша бұқадай қара ала түсті, шолақ құйрық төбет болушы еді (С.Мұқанов).
Тайыншадай (биік)
Ол енді соңғы маралға таяу келе жатқан, биіктігі тайын­шадай көкжал тарланды түсірмек болды (I.Есенберлин).
Тайыншадай (үлкен)
Екі көзі қып-қызыл от сияқты, үлкендігі тайыншадай қара қасқыр екен (Қазақ ертегілері).
Тілі буылған өгіздей
Тілі буылған өгіздей еңкейіп, үнсіз отырған хазірет сөзге осы тұста араласты (Д.Әбілов).
Үріккен сиырдай бажыраю
Екінші көшір үріккен сиырдай бажырайды да қалды (I.Жансүгіров).
Бұралқы өгіздей
Бұралқы өгіздей сүйкеніп, үй-үйді санап, босағасын босатпай жүрген белгілі жарапазаншы емес пе? (X.Есенжанов).
Егінге түскен сиырдай жайпау
Егінге түскен сиырдай жайпап жатқан өңшең ораза тұтқандар (I.Жансүгіров).
Жаңа туған бұзаудың көзіндей
Көздері де жаңа туған бұзаудың көзіндей бар дүниеге таңдана қарайтын сияқты (Ғ.Мүсірепов).
Жас бұзаудың басындай
Басындай жас бұзаудың былқ-сылқ етіп, Кей бастар кеткен еді төске құлап (Д.Әбілов).
Жылан тиген бұқадай
Шықты оралып Мұқан бай, Жылан тиген бұқадай
(I
Жансүгіров).
Ит қуған бұзаудай
– Ендеше неменеге ит қуған бұзаудай боп, екі танауың шелектей делдиіп, едіреңдеп келесің? (Ә.Нұршайықов).
Құлаққа ұрған танадай меңірею
Жиылған жұрт құлаққа ұрған танадай меңірейіп құлақ қоюлы (I.Жансүгіров).
Құлаққа ұрған танадай тыныштық
Мұнда құлаққа ұрған танадай тып-тымық тыныштық (С.Мұқанов).
Құлаққа ұрған танадай үн-түнсіз
Хан үндемегеннен кейін, тірі жан аузын ашқан жоқ, барлық жұрт құлаққа ұрған танадай үн-түнсіз (I.Есенберлин).
Құнажын сиырдай (үлкен)
Жүндес аюдың үлкендігі құнажын сиырдай деуге сиярлық (С.Мұқанов).
Құнан өгіздей (үлкен)
Жарықтық Қарамолдадан құнан өгіздей қошқар беріп, қалап алғанмын (Д.Әбілов).
Сиырдың тобығындай
Басында алтыннан әшекейлеп, өн бойын түрлі-түсті қымбат тастармен безеген, маңдайына үлкендігі сиырдың тобығындай жасыл жақұт орнатқан таж (С.Мұқанов).
Сиырдың тіліндей
Аяқтарына киген жеңіл, жылтыр қара етіктері де қызыл сырлы тақтай бетін сиыр тіліндей жалап, ыс-ыс етеді (Ә.Нұрпейісов).
Д.ТӨЛЕБАЕВ
 («Қазақ әдеби тілінің сөздігі» 
негізінде дайындалды)
