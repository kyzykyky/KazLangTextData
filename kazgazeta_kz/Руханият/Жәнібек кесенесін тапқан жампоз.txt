Би Боранбай, Нарбота, Мамай батыр сияқты бабаларымыз ат ізін салған Жарма төңірегі бір заманда ордалы орталық болғанға ұқсайды
Өйткені сол дәуірде осы өңірге Шақшақ Жәнібектің келіп кетуі, Керей Жәнібектің осында жерленуі аз сауалға жүк болмады
«Жәнібек биебауы», «Жәнібек шағылы» сынды жер атаулары да бұл жерде Жәнібек тарихының басымдылығын насихаттап тұрғандай

Бұл қай Жәнібек? Қазақта әйгілі үш Жәнібек бар – Шақшақ Жәнібек, Керей Жәнібек, Әз Жәнібек
Ол кезде Шақшақ Жәнібек бабамыздың есімі жиі айтылатын еді
Өз заманында тархан атанған бабамызға Жарма өңіріндегі бір зират басына ескерткіш тас та қойылыпты
Әйтсе де бұл шараға ел ішінде күмән тудырушылар аз болмады
Соның бірі – белгілі тарихшы, қаламгер М.Мұхамадиұлы еді.
Мұхаметқазы ағамыз айтулы пікірді атымен жоққа шығаруға да мұрын­дық болды
Сонымен, бұл кесене таста аты жазылған Жәнібек Қошқарұлынікі емес, Керей Ер Жәнібек Бердәулетұлынікі болып шықты
Оның «Өнімсіз талас, қисынсыз айтыс», «Шақшақ Жәнібек Қошқарұлы мен Ер Жәнібектің арақатынасы» атты мақалалары бір зиратқа қатысты дау-дамайдың ұзаққа созылғандығын аңғартады
Жәнібек мәселесіне қатысты Мұхаметқазыны кейбір ұлт зиялылары ғана емес, тіпті сол жердің колхоз төрағасы Н.Гончаровтың өзі де елді «астынан су шыққандай» дүрліктіргені үшін жақтырмаған екен.
Шығыс Түркістанда 1937 жылы туып өскен Мұқаң 1962-ші жылы ата­жұрт­қа бет алған ұлы көшке ілесіп елге оралады
Және ақын Қажытай Ілиясовтың айтуынша, сол көшті ұйымдастырған 7 адамның бірі болған екен
Келгесін Жармаға қарасты Ортабұлақ совхозы мектебінде тарихтан сабақ бере жүріп, сол өңірдің өлкетану ісіне де зейін қоя бастайды
Оның жасынан ұлт мүддесі мен тарихына деген бейім­ділігі көңіл-күйіне әсер еткен әрқилы әрекеттің қыр-сырын білуге де икем­дейді
Ол Жәнібек кесенесі ғана емес, «Жәнібек биігі», «Жәнібек көктеуі», «Жәнібек кезеңі» сияқты ба­тыр бабамызға қатысты бірқатар жер атау­ларына да ден қойып, тарих қой­науынан тың жаңалықтар іздеуге барын салды
Өзі ғана іздеп қоймай, сол өңір­дің қарияларымен ақылдасып, өз бағыт-бағдарын анықтап алуға тырыс­ты
Кәнігі геологтар сияқты, тіпті мек­теп оқу­шыларынан да экспедиция құрды.
Бұл күрделі іске Мұқаңды құлшын­дырған алғашқы оқиға – «әулие қыз» жерленген төбенің басындағы ақсақал­дар­дың әңгіме-дүкені еді
Арасындағы бір ақсақал қастарынан өтіп бара жат­қан атты қариядан жылқының қайда жатқандығын сұрайды
Ол «Жәнібек шағылында жатыр» деп жауап береді
Тосын жауапқа елең ете түскен Мұқаң «Жәнібек шағылы дейді» деп, кездейсоқ таңданысымен отырғандар назарын бірден өзіне бұрады
Қолқа­лаған ­жастау жігіттің сұрағына атты қария да жақын келіп, жауап беріп, әңгімені Жәнібекке қатысты жер ­атауларынан бастайды
Сөз арасында: «Әкем анау төбенің басындағы зиратты Жәнібек батыр бейіті дейтін
Қасиетті күндері басына барып құран оқитын
Сонда кейде мен де еріп ­баратынмын
Жасым ол кезде ондар шамасында болуы керек
Қазір сексенге таядық» деген екен
Бұл қариялардың есімдері – Садық Бахтинов, Кәмәш Жарылғапов, Жұмаділ Әубәкіров еді
Осыдан кейін-ақ ағамыздың сол зиратқа деген құрмет-қошеметі артып, ой-қиялы, таным дүниесі арқылы тарих тылсымдарын парақтай бастайды
Көңілге түйген тұжырым-болжамдарын жүйелі түрде аудандық, облыстық газеттерге жариялату арқылы жұрт құлағын тосын жаңалыққа икемдей түседі
Сонау жетпісінші жылдар тұсында халықаралық «Шалқар» («Біздің Отан») газетіне де мақала беріп, әлем қазақтарын бір елең еткізсе, кейін олар әр қиырдан елге оралып, бабаның басына келіп, тағзым етеді
Бұдан кейін радио, теледидардан бастап, әрқилы ақпарат құралдарынан батыр жайлы ағамыздың насихаты толастаған емес.
Ол көптеген мәдени шараларға мұрындық болды
«Ердің ері – ер ­Жәні­бек» атты кітабын жазып, батырдың 300 жылдық мерейтойына тарту етті
Кітапқа атажұртқа оралған ұлтжанды кәсіп­­керлер – Мерей Сіләмұлы мен Қай­­­ролла Мамытанұлы демеушілік жасады.
Кітаптың басында ұлт тарихына қатысты деректер келтіріп, өз пікірле­рі­мен де жүйелей түскен
Ол «Турфанды да, Ақсақ Темірдің алып империясымен иық қағыстырған Моғолстанды да, Алтай мен Сібірдің ну ормандарына билік құрған Алтын ханның елін де жайратып, хонтайшыны мойындамаған Қалқа мен Көкенұрды да бас идірген жоңғарлар болатын» деп, осал жаумен алыспағандығымызға айрықша мән береді
Бірақ жоңғар да бізге тектік жа­қындығы бар тайпа еді
Жауласып, іргеміздің сөгілуіне сыртқы күштің қай­сысы ықпал етті? Қытай ма, моңғол ма, орыс па, жоқ Халифат па? Оны білу ке­лешектің еншісінде
Бірақ саяси, діни, т.б
көп өзгерістен кейін қазақ то­лық­қанды ұлт болып, жүйеленгені ақиқат.
Ұлт мүддесіне деген икемділік те тектен бастау алады
Мұхаметқазының әкесі саятшылардың арасында орны бар «Бүркітші Мұхамади» атанған құсбегі болыпты
Ал әкесінің інісі ­Махамади «Кенесары», «Тәуке», «Ағаш ат», «Ер Қабанбай» дастандарын жатқа білетін «ақпа қызыл» атанған жыршы, бір жағы ескіше сауатты адам екен
Ол рулас ағайыны әрі әріптесі Қ.Жұмәділовтың әкесімен бірге жасасып, би атасы Күдеріні де, 1961 жылы ұшақпен Үрімжіге келген сапарында Шығыс Түркістан тарихында көрнекті орны бар Демежанды да көрген
Басқа да белгілі тұлғалармен жиі араласқан
Солардың тәрбиесінен де болар, Мұхаң апайы арқылы қолдарына түскен «Жәні­­бек батыр» дастанымен бала кез­ден, тіпті 1946 жылдардан-ақ таныс бола бастайды.
…Жатушы-ек елімізде сар қазы жеп,
Шабатын біз қалмаққа не қылып ек,
«Намысын Қабанбайдың
бермеймін» деп,
Керейден іздеп кепті Ер Жәнібек…
Сол кезде әкесі айтқан «Жәнібек» хиссасының әсерлі бір шумағы ағамыз­дың өмірлік ізденісінің алғашқы ба­ғытын айқындап берді.
Мұқаң Жәнібектің шыққан те­гінің атақонысынан бастап, әр тараптан зерттеу жүргізеді
Шыңжаң уни­верситетінде сабақ беріп жүрген кезінде бірқатар деректер тауып олжалы да болады
Қытайдың сарғайып кеткен «Сыжи» тарихи жылнамасымен танысқан ол ондағы «Абылай хан заманы, жоңғар шапқыншылығы тұсында Абақ керейлер мен Шыңғыстаудың Көксала, Бақанас жерін мекендеген қазақтары арасында жерге, мал өрісіне талас, рулық бақ күндестігі күшейгесін шығысқа ауа көшкен елін Ер Жәнібек Қалба, Қаратай жайлауына дейін қоныстандырып, өзі Қызылсу-Шар, Қалба өңірінде қайтыс болыпты» деген жолдарды шындыққа жатқызады
Сол сияқты кеңестік белсенділер Жәнібектің атын атауға мүмкіндік бермегендіктен оның зиратын жасыру үшін «Жәнібек шағылы» атандырғандығын айтады
Әйтсе де, ағамыз: «1980 жылы ақ кірпіштен ескерткіш қойдық
Бірақ Әшімбек ­Бектасов деген қазақтың жер басқармасының бастығы біз тұрғызған ескерткіш тақтаға «Арғын Шақшақ Қошқарұлы Жәнібек» деп қате жазу жазып, ол әміршілдік-әкімшілдік ­заманда қолдауға ие болды» дейді
Соңғы екі сөйлем арқылы салыстырмалы ой туады
Кеңестік жүйе Ер Жәні­бектің атын ататпаса, Шақшақ Жәні­бекті қолдаған екен
Бұлай болу себебі, Шақшақ Жәнібектің ерлікке толы өмір жолы көбіне Ресейге жақын аумақтарда өткендіктен ел қорғау жолында орыспен де бір байланысы болған шығар деген де ой тудырады
Әнуар Әлімжановтың «­Жаушы» романы арқылы Әбілқайырды да осы тұрғыдан ақтап, тарих сахнасына шығардық емес пе?
1663 жылы Торғай өңірінде дүниеге келген Шақшақ Жәнібектің әскербасы, ұлыс бегі болып, Цеван Рабдан билігімен 30 жыл елді қан қақсатқан жоңғарға қарсы ерлік жасағандығы Мұхаметқазының кітабында кеңірек баяндалған
Еділ қалмақтарымен, башқұрт түркімендерімен болған ұрыстарда жарқырап көрінген Шақшақ Жәнібек ерлігі XVIII ғасырдың І жартысына, ал Керей Жәнібектің ерлігі ІІ жартысына тиесілі екендігін, алдыңғысы кейінгісінің атын қойған әкесіндей адам екендігін ескертеді.
Белгілі айтыс ақыны Қ.Алтынбаев өзінің бір сөзінде Жәнібек батырға да тас қойылғандығын айта кетті
Әуелде кесене тарихынан ол кісінің де толық хабары болмаса керек
Әңгіменің жай-жапсарын Мұқаметқазының ағынан жарылып айтуынан түсінген Қалихан ағамыз:
– Осы өлкеде Ер Жәнібектің зира­тының барлығы аңызға айналған
Дәл ешкім үстінен түсіп, анықтай алмады
«Ерінбеген етікші болады» дегендей, бұл нағыз саясаттан именбейтін тарихшылардың ерен еңбегі, үлкен табысы, – деп, ағамызды қанаттандыра түскен екен.
Кесененің Ер Жәнібекке тиесілі екендігі дәлелденгесін М.Мұқамадиұлы тарихи орынды қызғыштай қорғауға өмірін арнады
Енді бір адамдар «Бұл зиратқа шұбарайғыр руы Байтайлақ батыр және Жәнібек батыр жерленген» деп жазыпты
Осыған орай «қазақ ғұрпында екі адамды бір көрге жерлемейді» деп жауап берген ағамызды бұл күмәнді жағдай тағы да әуреге салып, әркімге жүгініп, дәлел іздеуге мәжбүрлейді
Зират тарихын бізде тек деректер ғана дәлелдей алады
Қазылған сүйек арқылы адамның түр-түсі мен оқиғаның уақытын шамалайтын баяғы кеңестік Герасимов, Шаяхметовтер бұл күнде байқалмайды
Мұқаң айтқандай, екі адамды бір көрге жерлемесе де бір қорымға жерлеуі мүмкін
Бірақ елге белгілі, руға ұран болған батырлар көбіне өз ордасымен, өз ағайындарымен ғана бір қорымда жерленіп жатады
Яғни көп жағдайда әр батыр әр төбені мекендейді
Ал бірнеше батырдың бір қорымда болуы соғыс жағдайында кездесетін болар.
М.Мұхамадиұлы бір батырдың есімімен шектеліп қалмай, ғасырлар қойнауындағы тарихымызға қатысты көптеген деректерді жүйелеп, ұрпақ игілігіне жарата білді
Ол Жәнібек қана емес, оған тұстас жатқан Қоңыр әулие, Шақантай батыр, тағы басқа толып жатқан көпшілік жете біле бермейтін тұлғалардың да тарихын жүйелеуге атсалысты
Ұлы даладан жәдігер, ұрпақтан естелік жинауға барын салды
Семей, Астана университеттерінде еңбек етіп жүргенде де дәрісінің көбінде тарихты ұлттық мүдде тұрғысынан түсіндіруге тырысты.
Жас кезінде Мәскеудегі әскери аке­демияда, шет тілдері институтында аз уақыт оқып тастап кеткен екен
Қы­тай тіліне жүйрік болғандықтан оны Ішкі істер министрлігіне, қауіпсіздік ісіне жұмысқа шақырғанда да бас тартып, ұстаздық қызметін ауылда жал­ғасты­рып, тау-тастың астарына жасы­рынған тарихпен тілдеседі
Тіпті бүгін де шаруа­шылық көзіне айналып кет­кен тарихи орындардың қараусыз жай-күйі­не алаңдаушылық білдірген еңбектері аз емес.
Моңғолиядан келген академик Биғұмар Камалашұлы «Мұхаметқазы ағамыз шындық үшін шырылдаған екен ғой, міне, алғаш рет осылай Жәнібек батыр зиратының басы ашылған екен
Мүмкін, батырдың аруағы жыл­қышы қартқа сыбырлап айтқызып, оны Мұхаметқазы ағайдай тарихшыға жолықтырды ма екен
Бұл жерде Мұхаметқазы мұғалім назар салмаса, мәселе екі қарттың арасында жел сөз болып кете берер ме еді
Керек десеңіз сол қарттар о дүниелік болып кеткеннен кейін ешкім де білмей мәңгі ұмытылары анық болатын» дейді
Бұл ғалымның сөзін бүгінгіге лайықтасақ, еліміздің шығыс өңірінің тарихын, топырағын қолымен уыстап зерделеп жүріп зерттеген қариялар некен-саяқ
Бүгін де сол қариялардан Мұхаметқазыдай жампоздарымызды пайдаланып, жөн-жосықты бүге-шігесіне дейін сұрап алмасақ, бардың қадірін білмегенімізді кеш ұққаннан еш шара жоқ.
Аманғазы Кәріпжанәулеті
