Рәбиға апай дүниеден өтті!..
Рәбиға Сыздық өтті өмірден!..
Екі ғасыр шындығын ойы, санасы, жүрегі арқылы өткізе жүріп, қазақ тіл ғылымының өсіп-өркендеуіне өлшеусіз үлес қосқан, ұлтын қадірлеп,елін шексіз сүйген, бойына даралық пен даналық жараса қонған, жаны да, өзі де сұлу, аяулы жан, ұлт биігіне көтерілген ұлы тұлға өтті өмірден!
Қазақстан Республикасының Ұлттық Ғылым Академиясының академигі, Түрік Тіл Қоғамы­ның корреспондент-мүшесі, филология ғылымының докторы, профессор, Қазақ ССР-нің еңбек сіңірген ғылым қайраткері, ҚР Мемлекеттік сыйлығының лауреаты, ҚР ҒА-ның Шоқан Уәлиханов атындағы сыйлығының лауреаты, I дәрежелі «Барыс» ордені­нің иегері Рәбиға Сәтіғалиқызы Сыздықтың мына жарық дү­ниеден бақиға аттанғаны туралы суық хабар ел ішін кезгенде қайғырмаған адам жоқ.
Қабырғасы қайыспаған қазақ қауымы жоқ.
Бар саналы өмірін ұлтты сүю мен ана тілінің мәртебесін биіктетуге арнаған ғұлама жанның тіл мәңгілігі мен ел мәңгілігін қамтамасыз ету майданындағы ересен еңбегін оқып, тоқып, үлгі тұтып, өнеге көріп өскен қалың шәкірттерінің бірі ретінде менің де жан дүнием алай-дүлей күйге түсті
Қашан көрсең, сабырынан жаңылмай, көкірекке түйгенін, көрген-білгенін жіпке тізгендей етіп, шешен сөйлеп, көркем өріп жеткізетін апайдың қайталанбас кескіні көз алдыма келді.
Тыңдаушысын ұйытып, тыңдата білумен қатар, жаңа, жақсы сөз естісе, жан-жүрегімен беріліп тыңдай да білетін, жасандылықты ұнатпайтын, текті мінезге бай Рәбиға Сыздық қаршадай кезінен «халық жауының қызы» атанып, қиындық пен теперіштің неше түрін көрсе де, кісілігі мен кішілігін, елге, адамдарға деген сенімі мен құрметін жоғалтпай, дүниеге, ғаламдық құбылыстарға сергек қарап, оқуға, білімге, ғылымға құштарлығы сөнбей, замандастарының арасында әзіл-қалжыңы жарасып, ғұмыр кешті
Рәбиға апай сәнді киініп, ел арасында айналасына нұр шашып жүргенімен, артық дүниеге әуестігі жоқ адам болатын
Бәріміз апайдың бойындағы осы бір пенделік әлсіздіктен өзін биік ұстай білер қасиетіне сүйсінуші едік
Бір сөзбен айтқанда, Рәбиға Сыздық ойы таза, жаны кіршіксіз, ғылым-ғұмыр үшін жаралған бекзат бітімді ғажап жан еді.
Ол кісінің өмір сүру, адамдардың қоғамдағы орнын бағалау принципі де өзгеше-тұғын
Ешкімге ренжімейтін, біреуді сыртынан сөкпейтін
Өмірдің күнгейлі, көлеңкелі тұстарына барынша кеңінен қарап, адамдар жайлы, жұмыс жайлы пікір айтуда асығыстыққа бармайтын
«Е-е-е… Солай болған шығар… Қайтесіңдер…» деп өз уәжін айтатын
Ал тіл, діл, ел, жер дейтін киелі ұғымдарға келгенде баяғының батыр қыздарынан қалған қайсарлық пен қаһармандықтың қанатына қонып, ойын тереңнен толғап, сөзін кесіп айтатын
Сол мінезі апайдың бейнесін әркез асқақтатып, биікке көтеруші еді…
Қайран асыл апамыз! Ғылымның қазақ үшін аса қажет Тіл дейтін киелі де қасиетті саласын өрге сүйреп, ұлт руханиятының өлмес-өшпес мұрасын бағалау мен сақтау үшін күрескен, алаш арыстарынан қалған өнегені жанұшырып қорғай да, жалғай да білген сиректеріміздің бірі еді!
Академик Рәбиға Сыздық тіл ғылымындағы арыстар мен алыптар салған дәстүр сабақтастығын жалғап қана қоймай, тіл білімін дамудың жаңа кеңістігіне алып шыққан, ойлау бітімі өзгеше ғалым еді
Ол – алашойлы биіктен көрінген, ұлттық құндылықтарымыздың шек-шекарасын барынша кеңейткен ірі тұлға.
Профессордың ана тіліне сіңірген ұлан-асыр еңбегі аға буын – ақсақалдар тарапынан да, іні буын – кейінгі ұрпақ жағынан да жоғары бағасын алғаны жалпақ жұртқа жақсы мәлім.
Ғалым қазақ әдеби тілінің қалыптасу және даму тарихын, жазба ескерткіштердің ауызша және жазба тілге ықпалын жан-жақты қарастырды
Тарихи лексикология, сөздің лексика-семантикалық өрісі, тіл мәдениеті, орфография мен орфоэпия мәселелерін тарата зерттей отырып, тіл ғылымында лингвостилистика, лингвопоэтика салаларының негізін салды.
Дүниетанымы терең ғұлама ғалымның бар ғұмырын арнаған зерттеу нысаны мен ғылыми мектебі – ұлы ақын Абайдың сөз өрнегі мен тіл ерекшеліктері
Рәбиға Сәтіғалиқызының Абай шығармаларының тілі туралы зерттеулері – ұлттың болмысы мен жан әлемін, ойлау кеңістігін талдап-тануға бағытталған, рухани кеңістігіміздегі абайтаным ілімін жаңа сатыға көтерген, ұлылық дейтін феномен құбылысты тіл әлемінде жаңғыртқан, мазмұны мен құрылымы жаңа сипаттағы еңбектер.
Ұлт тамырын тереңнен тартар тіл мен әдебиетті, қоғам тарихы мен тіл тарихын ұштастыра зерттеудің нәтижесінде профессор Рәбиға Сыздық Қадырғали Жалаиридің атақты «Жами-ат тауарих» атты мұрасын қазақ халқының және жалпы түркі әлемінің рухани айналымына енгізді
Ғалым «Жами-ат тауарих» тіліндегі сөз саптау мен сөйлем құраудың түптамыры қазіргі қазақ тілінің сөз қолданысымен сәйкес түсіп жатқандығын нақты тілдік деректермен дәйектеді.
Академик Рәбиға Сыздық Қожа Ахмет Яасауи, Ахмет Байтұрсынұлы, Құдайберген Жұбанов, Халел Дос­мұхамедов сынды ұлт рухын биіктетер ұлыла­ры­мыздың еңбектері мен өмірін зерттеп-зерделеп, олардың халық игілігіне айналуына, сұраныс айдынына енуіне зор ықпал етті
Ғалым көрнекті тұлғалардың туындыларын ғылыми тұрғыдан саралай отырып, ақтаңдақ кезеңнің әділетсіз құрсауына қамалған алаш арыстарының туған елімен қайта табысуында ересен табандылық танытты
Ахаң сынды ұлт көсеміне алғаш араша сұрап, қатал жүйеге қарсы қаймықпай сөз айту сол кез үшін ерлікке пара-пар еді.
Профессор Рәбиға Сыздықтың зерттеу еңбектері – теориялық ұстанымдарға негізделген қазақ әдеби тілінің ғылыми-методологиялық, стилистикалық, прагматикалық, тарихи семантикалық, этимологиялық ерекшеліктерін таратып талдаған, ғалымның есімін болашаққа алып өтер тіл ғылымының соны сүрлеулері.
…Өмірден өтерінен бір айдай бұрын, апай ауруханада жатқанда телефон соғып, көңілін сұрадым
Көңіл-күйі, жағдайы бірқалыпты екен
Сол кезде апайдың: «Өткенде институттың қызметкерлері үйіме келіп, қазіргі жасалып жатқан орфографиялық сөздік туралы біраз ақылдасып кетті
Жұмыс барысында өздері: «Апай, сізге күнде келіп, әр сөздің мазмұны мен ережесін тиянақтап отыруымыз керек екен
Біз сізді шаршатып аламыз ба десек, сіз тіпті қуаттанып кеттіңіз ғой» деп, қуанысып қайтты
Мен де бойым сергіп, ойым қанаттанып, өзімді институттағы жұмыс кабинетімде отырғандай сезіндім» деген сергек дауысын естіп, қуанып қалдым
Сол дауыс әлі де құлағымның ұшында тұрғандай… ­Алладан біткен қасиет-дарынын өмір бойы еңбекпен, ғылыммен ұштастырған абзал жанның табандылығына сүйсіндім іштей
Қоғамшыл, халықшыл, әрі-беріден соң шынайы ұлтшыл тұлғаның ауырып жатып та тілді, ғылымды сөз етіп жатқанына таңдандым…
Қызметке араласқан уақытының соңғы 63 жылы өткен Ахмет Байтұрсынұлы атындағы Тіл білімі институтының ұжымы ғалым үшін ғылым ордасы да, қамқор отбасы да, шәкірттері бас қосатын киелі төрі, қасиетті ұясы да болды
Профессор Ерден Қажыбек бастаған ұжым мүшелері институттағы академиктің отырған бөлмесін «Рәбиға Сыздық атындағы арнаулы кабинет» етіп ашқанда, әр түрлі оқу орындарынан келген ұстаздар қауымының ғылым мен өмірде Абыз – Ана атанған апамыздың ризашылығын көріп, тілегін естіп, батасын алуға ниеттенген, қазақи көңілмен жақсы ырымға балап жиналған сәт-сағаттары бүгін жадымда қайта жаңғырып отыр… Апайдың қуанғаны, толқығаны есімде.
Телефон арқылы болған соңғы тіл қатысуымыздың бір тұсында жаны жұмсақ, жүрегі таза, ойы елгезек Рәбиға анамыз: «Іргелі ғылым жасаймыз деп шапқылап жүріп, жіберіп алғанбыз ба?! Назарымыздан тыс қалып бара жатқан бір мәселе: қоғамдық ортадағы қыз баланың тәрбиесі, өзін-өзі дұрыс ұстай білуі, сөйлеуі, адамдармен қарым-қатынасы екен
Осында жатып көп нәрсенің куәсі болдым
Емнен шыққан соң осы тақырып жөнінде мақала жазып, мәселе көтеремін
Әйтпесе, тым асқынып кетуі мүмкін…» деп еді.
Не деген өмірге құштарлық, ұрпақ алдындағы жауапкершілік, ұлтқа деген сүйіспеншілік десеңізші!? Тоқсан алты жасында жамбасынан мертігіп, төсек тартып жатса да келер күнді, атар таңды ойлап: «Мен не бітірдім? Әлі де не істей аламын?» деген сауалдар төңірегінде ойланып, толғанып жатқанын көрдіңіз бе?!.
Сәл үнсіздіктен кейін, апайдың есіне бір нәрсе түскендей, дауысы анық шықты: «Ана бір жылы мен туралы баян­дама жасағанда, сен менің Сыздықова деген фамилиямның жастай қосылған қосағым – Махаштың фамилиясы екеніне тоқталған едің
Бұрын оған ешкім аса мән бермейтін
Сол жиыннан кейін маған жан-жақтан көп адам хабарласты, жөн сұрасты, ризашылықтарын білдірді
Өзім де бір серпіліп қалдым… Бар өмірімді қайыра бір кезгендей күй кештім…»
Әңгімені тыңдап тұрған мен де ойға батып, мұны апай қазір не себепті есіне алып тұр екен деген сұрауға жауап іздеумен болдым…
Шынында да… Тұлға өмірінен мол мағлұмат берер, берісі – қазаққа, әрісі әлемге мәшһүр тілші-ұстаз фамилиясының тарихын біреу білсе, біреу білмейді… Ғалым арқалап жүрген «Сыздықова» дейтін фамилияның Рәбиға Сәтіғалиқызының өз тегіне де, жұбайы – қазақ өнерінің біртуар өкілі Шахан Мусинге де қатысты емес, өрімдей қыздың жас кезінде табысып, тағдыр ерте айырған Мақаш Сыздықов атты ағамыздың әруағына көрсетілген құрмет ретінде сақталғанын білгенде, бәріміз де риза болып, таңырқаған едік… Осының өзі Рәбиға апайдың бойындағы қазақ қызының, қазақ әйелінің адалдығын, даналығын, ақылдылығын аңғартар, ұрпақтан-ұрпаққа үлгі болар мысал емес пе?!
Жаратылыс ерекше қасиет берген үлкен жүрек тоқтағалы апаймен болған әр сәт, әр сағат ойды түртеді, сананы оятады
Соның бірі – апайдың дос-құрдастарына деген адалдығы, сыйластығы
Замандастары аңыз қып айтатын ұлттық тіл ғылымының алыптары – Рәбиға апай Сыздық, Әбдуәли ағай Қайдар, Шора ағай Сарыбаев хақындағы әңгімелер енді тұрлаулы тарихтың еншісіне айналады
Сөздері де, мінездері де жарасқан үш алыптың ауыз екі тарихы жазылып, кейінгілер айта жүрер бейнелері сомдалады.
2014 жылы Ғалымдар үйінде Рәбиға апайдың 90 жылдық тойы өтіп жатты
Үш құрдас жарасып, төрде – Президиумда отырды
Рәбиға апай өз сөзінде Әбекең мен Шөкеңнің ғылымдағы қайталанбас орындары мен сыйластық қарым-қатынастары туралы айтып тұрып: «Үшеуміз мерейлі жастарымызды қарайлас өткізуші едік
Олар өз тойларын кейінге ысырып, алдыға мені салушы еді
Бұл жолы сол тәртіптерін сақтамады… Неге? Білмеймін?..» деп, сұраулы жүзбен жымия күліп, қос ағамызға қарады
Бірдеңе айтқысы келіп тұрды да, артын қалжыңға сүйеп: «Жарайды, ол сөзімді сендерге 95 жылдығымда айтармын» деді отырған жұртты ду күлдіріп… Өкінішке қарай, екі ғалым-ұстазымыз 95-ке санаулы айлар жетпей, дүниеден озды
Рәбиға апай өзінің мерейтойы тұсында әріптес-замандастары, сыйлас достары жөнінде «Қазақ әдебиеті» газетінде «Біз үшеу едік» деген сағынышқа толы жүрекжарды мақаласын жазды.
Міне, дос-жаран, замандастарды құрметтеу мен қадірлеудің, сыйлау мен бағалаудың жарқын үлгісі!
Мен осы күндерде Рәбиға Сәтіғали­қызының дүниеден өтуімен Қазақ руханиятының тұтас бір дәуірі қоса көшіп кеткендей күйде жүрмін
Ақылына төзімі сай, сөзіне сабыры жарасқан, өмірлік ұстанымы ерекше, жүректерге жақсылық пен мейірім ұялататын, анаңдай қамқор, жанашыр жанның Алматы қаласының Абылайхан мен Шевченко көшелерінің қиылысындағы бес қабатты үйдің бесінші қабатында тұрып, 96 жасқа келгенше талмай еңбек еткенін ойладым
Кейінгі жылдары апайдың жоғарғы қабатқа түсіп-шығуы қиындады
Соның өзінде жаратылысынан ешкімге кінә қоймайтын асыл мінезді ел анасы бесінші қабатқа аяңдап шығып бара жатып: «Осының өзі менің буындарыма пайдалы» дейтін мейірімді жүзбен.
Рәбиға апай Сыздықтан алар тәлім, үйренер өнеге өте мол еді
Апайдың шәкірттері біз ғана емес, ол кісіні жақсы білетін ондаған, жүздеген, бәлкім мыңдаған қазақ қызы жаны сұлу Рәбиға Сыздықты өздеріне идеал тұтқаны, осы бір аяулы жанға ұқсауға тырысып, бой түзегені, сөз сөйлегені, ұлтын сүйгені күмәнсіз.
Қос ғасырдың қайғы-қасіретін, қуаныш-шаттығын көрген, ауыртпалық атаулыны жеңіп үйренген, қажымас-қайсар мінезді, өмірге ғашық жүрекпен емірене қарап, жақсылықтың қай-қайсысына да тебіреніп жүріп ғұмыр кешкен Алаш жұртының ардақты қызы бақиға аттанды!
Өмірден ұлы ғалым өтті! Ұлы адам өтті!
Адамзат баласын тығырыққа тіреген мына белгісіз індеттің салдарынан қайраткер бітімді, қайсар жанға деген махаббаты көл-көсір қаншама ақжүрек, адал адамдар, қазақ тілінің қисапсыз жанашырлары үйді-үйінде, ауыл-ауылда, қала-қалада отырып, халықтың адал перзентін соңғы сапарға шығарып салды
Дұғаларын бағыштады.
Рәбиға апай төсек тартып жатқанда қасынан қарыс аттамай, жанында болған қызы Мақпал мен шәкірті Орынай Жұбайға телефон соққан адамдарда есеп жоқ
Сәтіғали, Мусин, Сыздық әулетін іздеушілер көп болды.
Күллі қазақ Рәбиға Сәтіғалиқызының рухына тағзым жасады! Ұлы Қазақ тіліне тағзым жасады!
Қош! Бақұл болыңыз, аяулы Рәбиға апай! Жәннәт төрінен құтты мекен бұйырсын!
Фаузия Оразбаева, 
ҚР ҰҒА корреспондент-мүшесі, 
педагогика ғылымының 
докторы, профессор
