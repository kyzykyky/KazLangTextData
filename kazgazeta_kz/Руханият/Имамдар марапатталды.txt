Адамзаттың ардақтысы Мұхаммед пайғамбарымыздың (с.ғ.с.) дүниеге келген мүбәрак айдың құрметіне орай жер-жерлердегі мешіттерімізде Мәуліт мерекесі салтанатпен өтуде
Осындай игі шараға жуырда Павлодар облыстық «Мәшһүр Жүсіп» орталық мешіті де ұйытқы болды. 
Кеш жүргізушісі, ақын Арман Бердалин мұсылман қауымын айтулы мерекемен құттықтай келе облыс әкімі Арын Ерлан Мұхтарұлын сахна төріне шақырды.
Облыс әкімі қасиетті Мәуліт мереке­сі­мен барша жамағатты құттықтап, ай­мақ бойынша дін және мешіт істе­рін қолдау, жастарға имандылық, отан­шылдық тәрбие беру бағытында атқарылып жатқан іс-шаралар туралы мәлімдеді
Ерлан Мұхтарұлы облыстық «Мәшһүр Жүсіп» орталық мешіті қала және аудан имамдары арасына ұйымдастырған «Жыл имамы – 2012» атты бәйгенің жемісті де нәтижелі өткенін, жүлделі орындарға ие болған дін қызметкерлері үшін бұл шараның алдағы уақыттарда да үлкен жауапкершіліктер жүктейтініне тоқ­талды
Аймақ басшысы жүзден жүйрік, мыңнан тұлпар шыққан имамдарға атал­мыш бәйгенің жүлделерін табыс етті.
«Жыл имамы – 2012» байқауының бас жүлдесін қанжығасына байлаған Екібастұз ауданының бас имамы Мәди Ахметовке су жаңа «Жигули» автокөлігінің кілті табысталды
Бірінші орынды иемденген Май ауданының бас имамы Берік Жағыпаров умра қажылығына тегін жолдаманы және 150 000 теңге ақшалай сыйлықты қанжығасына байлады
Ал жүлделі екінші орынға (умра қажылығына тегін жолдама) Ақсу ауданының бас имамы Ғалыбек Қабылдинов лайық деп танылса, үшінші орын («Бурабай» шипажайына бір аптаға отбасымен бірге тегін жолдама) Павлодар қалалық «Ақмешіт» мешітінің бас имамы Әбдімүтәли Омаровқа бұйырды.
ҚМДБ-ның баспасөз хатшысы Ағабек Қонарбайұлы ел игілігі мен бірлігі жолында қызмет етіп келе жатқан облыс әкімі Ерлан Арынға және өкіл имам Нариман Ермекұлына Бас мүфтидің «Алғысхаттарын» табыстады.
Амантай ТОЙШЫБАЙҰЛЫ
