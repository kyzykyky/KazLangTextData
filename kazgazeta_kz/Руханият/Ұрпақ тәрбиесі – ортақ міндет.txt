Еліміз Тәуелсіздік алғалы қазақ тіл білімі саласы біртіндеп дамып, қанат жайып, енді міне, жалпы қоғамдық сипатқа ие болып келеді
Тілдің мәртебесін көтеруде, оның қолдану аясын кеңейту жолында бүгінгі күнге дейін аз жұмыстар жүргізілген жоқ. 
Еркіндік пен теңдік қолымызға тиген алғашқы жылдарда баршамыздың алдын­да Тәуелсіз Қазақстанның егемен­дігін баянды ету, сан алуан тарихи құндылықтарымыз бен ізгі дәстүрлерімізді қайта жаңғырту әрі рухани асыл мұрамыз – ана тіліміздің мерейін асырып, өз тұғырына қондыру сынды аса зор міндеттер тұрған-тын
Бұл міндеттерді жүзеге асыруда әркім үлкенді-кішілі өзіндік үлесін қосып та келді
Алайда осылардың ішінде шоқтығы биік, міндетіне адал, қазақ тілінің бүгінгі биік дәрежесіне жету жолында өлшеусіз үлес қосып келе жатқан ұлт басылымы «Ана тілі» газетінің орны бөлек
Мемлекеттік тілді ел өмірінің барлық саласында қолдануды насихаттап, әлемнің өзге халық­тары секілді қазақ халқының да көнеден қалыптасып, дамып, кемелденген өзіндік рухани, мәдени мұраларымен бірге, өзге тілден кем түспейтін дамыған, жетілген әрі бай қазақ тілінің толыққанды ғылыми-саяси әрі жалпыға ортақ тіл екендігіне көзімізді анық жеткізе түсті.
Білім беру саласында еңбек етіп жатқан ұстаздар қауымы, яғни біздер, жас ұрпақтың бойында ұлтжандылық мінез бен ана тіліне деген жанашырлық сезімін қалыптастыру жолында түрлі басылымдар мен ғылыми еңбектерге иек артып жататындығымыз бар
Осы орайда ұстаздардың көмекшісі әрі ақылшысы бола білген ұлттық басылым, яғни жоғарыда айтқан шоқтығы биік, орны бөлек «Ана тілі» газетін баса айтқым келеді
Әрбір санындағы тілімізге қатысты көкейкесті мәселелер мен танымдық сипаттағы дүниелерді жіті бақылап, жұмыс барысында мейлінше тиімді қолдануға әрі оқушылар арасындағы түрлі дөңгелек үстелдер мен ата-аналардың қатысуымен өтетін тәрбиелік іс-шараларының, сынып сағаттарының мазмұнды өтуіне септігі тиетін нағыз көмекші құрал
Соның ішінде тіл мен әдебиетке қатысты «Сөзтаным», «Көзқарас», «Өлең – сөздің патшасы», «Тілі мықтының – елі мықты» сынды айдарларымен жарық көретін танымдық-ғылыми мақалалар, сыр-сұхбаттар өзіндік тереңдігімен, жаңалығымен, жаңашылдығымен құнды
Жастар әдебиетінің косымшасы «Жыл құсы» бетіндегі тың дүниелер де оқушы жастардың қызығушылығын туғызып, өзара ой-пікір алмасуға ұйытқы болып жатады.
Асылында ұрпақ тәрбиесі – жалпы қоғамдық іс, ортақ міндет деп қараған дұрыс
Аталған мақсатты жүзеге асыруда мұғалімдер мен ата-аналардың, ақпарат құралдары мен қоғамдық ұйымдардың иық теңестіре бірлесе еңбек еткендері аса маңызды
Атқарылатын тәрбиелік іс-шаралардың басты мұраты сол – білімді, мемлекеттік тілге жетік, жан-жақты, рухани бай азамат даярлау
Оқытушы-мұғалімдер шәкірттерге білім мен тәрбие беруде тіл мен әдебиеттің адам жанын ізгілікке бастайтын қуатты күш екендігін жақсы біледі.
Тіл – халықтың мәдени, рухани асыл мұрасы ғана емес, ол сол халықтың, ұлт­тың байлығы екендігі анық
Ал халық­тың рухы, жаны болып табылатын әдебиетіміз болса, адам баласына шат­тық сыйлап, асыл сезімдерді тәрбиелейтін құдіретке ие
Сол себепті де таным көкжиегімізді кеңейтіп, тіл мен әдебиеттің, жалпы руханияттың жалынды жыршысына айналған «Ана тілі» газетінің орны ұстаздар қауымы үшін әрдайым биік болып қала бермек.
Қанат Едігетегі,
мұғалім
Алматы облысы
