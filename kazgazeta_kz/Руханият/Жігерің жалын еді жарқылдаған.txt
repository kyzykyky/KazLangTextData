Артығалидың рухымен сырласу
Тұлпар – өмір,
Жалына ерте жабыстым.
Езге атылдым,
Жебесі боп намыстың.
Артығали Ыбыраев
Жаным-ау, қай заманда, қай елде ұлылар өз елінде, өз тұстастарына, өз уақытында ұғынықты болып еді
Тіпті Айса пайғамбардың өзін өз заманында ағашқа керіп, қазір табынып жүрген жоқ па? Бұл заңды құбылыс
Арғы-бергі ықылым заманнан бері ұлтым деп соққан ұлы жүректерді өз тұстастарының түсіне алмауы, өзің айтқандай: «Ұғымына жұрттың сыймауы» арман-мұратының қол жетпестей биіктігі, көз жетпестей кеңдігі, ой жетпестей тереңдігі болса керек
Ұлылық бұл фәниде жасаған жас мөлшерімен өлшенбейді
Ұлылық – жүректегі ұлы сезіммен, қара бастың қамынан ұлтының мүддесін жоғары қоюымен, халқының белін жазып, тарихын тағы бір белеске көтеріп тастау жолында жанқиярлық қадамдарға бара алатын зор махаббатымен өлшенетін болса керек
Өзіңнің «Қаршыға» деген өлеңіңде:
Аспанда бәлкім бір бейне болып қалады,
Жүрегін мүмкін жұлдызға соғып жарады,
Арманы үшін азапқа түскен осы құс
Саған да ұқсап, маған да ұқсап барады,
– дегеніңдей, арманың үшін азапқа түскен сен Алла артық жаратқан болмы­сыңды үш жүз жылдық езгіге Қызыл империя­ның қырғыны қосылып қажы­ған ұрпақтың өкілі ата-ананың әсте-әстесінің, ұстаздардың тәк-тәгінің таразы­сына тартылып бөлшектемей, болмысты өз түйсігіңмен ғана пайымдаған бүтін қалпыңда халқыңның зорлық-зомбылықтан езіліп мұқалған жігерін жануға арнайы дайындаған шарқайрақ тәрізді едің
Осының бәрін бірден қабылдауға әркімнің ой-өресі, парасат-пайымы бірдей жете бере ме? Таудың биіктігі етегінде тұрғанда байқалмайды
Неғұрлым алыстаған сайын соғұрлым асқақтай түспей ме?
Көз көргендеріңнің сол өзіңмен кездескен кездегі көңіл-күйіңе қарай өз Артығалиы, өзіңді көрмей өлеңіңмен табысқан әр оқырманыңның өз түсінік дәрежесіне қарай өз Артығалиы бар
Атап айтсам, кейінгі буын өкілі, ел мойындап үлгерген талантты ақын Маралтай ­Ыбыраев жырларыңмен танысқан сәтін былай баяндайды: «Артығалидың өлеңдерін оқып отырып ішегімді тарттым
Таңдаңдым
Мына бір өлеңдері, тіпті он бес жасында «Жұлдыз» журналы мен «Қазақ әдебиеті» газетінде жарияланыпты
Сөздері мірдің оғындай
Образ қандай! Қазақ тілінің уыз мәйегін айтыңыз
Оған өрені қосыңыз
Нағыз сұңғылалық
Артығали он бес жасында-ақ сол кездегі қазақ әдебиетінің бүгінгі марқасқаларына айналған Мұқағали, Төлеген сияқты алыптарынан дүниені түйсіну, оған көркемдік тұрғыдан баға беру, тіпті, ақындық болмыс жағынан да ілгері тұрғанын айтуға тиіспіз
Ол өз отына өртеніп кетті
«Жүрегін шың-құзға емес, жұлдызға соғып жарған қаршыға» еді
Өзі солай жазған
Біздің Жамбылда Бауыржан Үсенов деген ақын болған
Ол да отыз жасында бақилық болды
Сол Бауыржан қайтыс болғанда мен «Қазанама» деген өлең жаздым
Өлеңімнің аяғын Артығалидың «Адамдар сыйған табытқа, Ақындар бірақ сыймайды» деген жолдарымен түйіндеген едім
Расында да, шын ақындар табыт түгілі, уақытқа да сыймайтынын ол жақсы түсінген
Ол өзімен бірге көп нәрсені о дүниеге ала кеткен сияқты
Ол көбіміздің әлі түйсіне қоймаған жұмбақтарымыздың шешіміне нүкте қойды».
Өзіңмен КазГУ-дің журналистика факультетіне бірге түскен курстасың, қазір танымал жазушы Несіп Жүнісбаев: «Оқуға алғаш түскенде бәріміз де үлкен өнерге үміткер ғана едік
Арамызда тамсандырып, таңдай қақтыратын өз классигіміз – мектепте жүрген кезінде жарияланған өлеңдерімен-ақ әдеби ортаны мойындатып, ақын болып танылып келген Артығали Ыбыраев пен кәдімгідей қаламы төселіп қалған жазушымыз Тұрысбек Сәукетаев болды» деп мойындайды.
Бір бөлмеде бірге тұрып, жарты нанды бөліп жеген, қаншама жылдар өтсе де сенің нұр бейнеңді санасынан өшіре алмай, бір мезет есінен шығармаған жан досың, айтулы ақын Қорғанбек ­Аманжолов:
Ақтық әлди, ақтық әлди…
Артығали, Артығали…
Қаршыға жыр қанатында,
Кештің талай шалқыма күй.
… Бұлықсыған жан-жүрегің,
Буырқанған ән-жыр едің.
Бүйіріңде бүлкілдеген,
Арманыңдай таң гүлі едің.
…Салқар дүние сәулелерін,
Сағымданған әурелерін.
Тал бойыңа толтырғандай
Керемет бір дәурен едің.
…Жүрегіңнің шалқымасы –
Еді-ау нағыз ар тұмасы.
Жетпей қалды-ау жер шетіне
Жырдың ұшқыр қаршығасы, –
деп атыңды әлдилеумен келе жатқан ол: «Артығали: «Ілияс Есенберлиннің «Ғашықтары», Эмиль Золяның «Творчество» деген шығармасымен үндес екен» деді таңданып
Біз ол кезде шетел классиктерін оқып, қазақ жазушыларының шығармаларымен салыстыра қарамақ түгілі, ол шығарманың атын да ести қоймағанбыз
Көп оқитын
Өте білімді еді
Ұстаздарымызбен де тең дәрежеде сөйлесетін
Бірде Кеңшілік Мырзабеков ағамыз бастап, өз қатарынан оқ бойы озық тұратын Артығали Ыбыраев қостаған үш жас ақын Опера және балет театрының қасындағы «Театральный» кафесінде отырғанбыз
Бас ақындар – Сырбай Мәуленов пен Олжас Сүлейменов кіріп келді
Сырағаң бізді көріп: «Оу, стипендиаттар отыр ғой» деп еді, Артығали: «Ортамызды толтырып лауреаттар келді ғой» деп тең құрбылардай әзілге әзілмен жауап берді
«Ә, біз лауреаттар екенбіз ғой» деген Сырағаң мен Олжас ағамыз екі-екіден сиякөк жиырма бестіктерді тастай салды
Сөйтіп, өзі де біртуар Артығалидың ұтқырлығының арқасында бірінші курстық сарыауыз балапандар ғасырда біртуар дарабоз ақындармен қатар отырып, жыр оқып, коньяк ішіп, жырғап қайтқанбыз» деп еске алады өз Артығалиын.
Өзіңмен қатар аталған курстасың, қазір белгілі жазушы Тұрысбек Сәукетаевтың Артығалиы: «Сынай қарайтын аласы аз мөлдір қара көзін әдемі төңкеріп бір қарағанының өзі көп сырды аңғартатын
Әлі он жетіге де толмаған жас бала болса да танылған ақынмын деп асқақтап көп сөйлемейтін
Оқышы деп өтінгенде де кез келген жерде өлең оқи бермейтін
Сөз бағасын, өз бағасын білетін салмақты еді
Бірақ біз оқуға түскен 1970 жылы «Вопросы литературы» журналында жарияланған Алла Марченко деген мәскеулік сыншының Мұхтар Әуезовтің «Абай жолы» романын – «Толыққанды роман емес, кез келген жерден үзіп тастауға, кез келген жерден бастап кетуге де болады
Абай образы – мифтік жиынтық тұлға секілді» дегеніне өте намысшыл Артығали шыдай алмады
Ашуы сабасына сыймай, қатты ыза болды.
Міне, оқуға түскен соң екі айдан кейін ғана он жетіге толған, айналасынан тек қана адалдық, әділдік күтетін албырт жас үстем ұлт өкілдерінің сұрқия әрекеттеріне төзе алмай, алғаш еркіндіктің құрбандық талап ететінін сезініп, «Алла аққа жақ» деп бар міндетін Аллаға артып қойып самарқаулау күй кешкен кең қойын қазағыңды қанаттыға қақтырмауға серт етіп, құрбы-құрдастарыңның жігерін жанып, от берген, ақырып теңдік сұрар ұл жалындаған жүрекпен «Далам менің» деген өлеңіңде:
Сағынып жүріп көргенде
құмар басылған,
Қазақтың сен бір алақанысың-ау
ашылған.
Таулардың шыңы тұрады тынбай
жеткізіп,
Елес пен әнді алдыңғы арман ғасырдан.
Осыны көріп құмарлы сезім бір тынбай,
Егіліп келем ескіден қалған жыршыңдай.
Арман жоқ менде, ажалдан, оқтан,
апаттан
Қорғаумен жүріп қиылып кетсем
қыршыңдай, –
деп ширығасың
Ұшқыннан өрт қаулай­тынын білетін қарамағындағы елдердің қаны бар азаматтарын қас қақпай қарауылда ұстайтын үстем ұлттың ілік ­тауып іліп әкеткен байбаламына еріп, кешегі ақын деп әспеттеген, іс түскенде өз басын күйттеген іштен шыққан ездеріміздің айқайға сүрен қосқанына Міржақыпша айтсақ, «Тұлпар болып тусаң да, тулақ құрлы бағаң болмағанына» — қамығып:
Екпініне ез, қордың
ерке көңілім ықпады.
Ерегістім, жым болдым,
оны да ешкім ұқпады…
деген назыңды да ұғар сергек сана, жылы жүрек таба алмай «ұғымына жұрттың сыймаған» намысты болмысыңды етене білетін тетелес бауырың Рысқали: «Білімді, жыршы-ақын Рахматулла нағашымызға тартқан Артығали көп оқитын
Үй толы кітап болатын
Іні-қарындастарын да кітап оқуға баулитын
Қайсысымыздың неге бейім екенімізді дөп басатын аңғарымпаз еді
Маған Кемел Тоқаевтың кітабын, Жиренше шешеннің сөздерін беріп, менен кейінгі Рысбекке Абайдың қара сөздерін, ертегілерді оқытып бағыттап отыратын
Шынымен де кейін мен заңгер, Рысбек журналист болдық
Қыз баланы, қарындастарын қатты сыйлайтын
Мейірімді еді
Тоғыз баланың үлкені болғандықтан бәрімізді ұйымдастырып, анамызға көмектесіп, үйді жинаттыратын
Үнемі мұнтаздай таза жүретін
Бізден де соны талап ететін.
Артығали мейірімділігімен бірге асқан дарын иесі, мінезді ақын
Жалғандық, жағымпаздыққа жаны қас, өр мінезді еді
Ақынның өмірден тым ерте кетуіне осы өр мінезі де себепші болды ма деп ойлаймыз
Ақындық жолына түскен аз ғана ғұмырында өмірдің неше бір қылкөпірлерін көріп өткен марқұм ағамыздың бойына сыймаған дарыны мен өр мінезі кемерінен асып жығылатын екпіні қатты теңіздің асау толқынындай еді
Ақиқат, Ар-ұят, Әділдік туын көтерген ақынның ғұмыры тым қысқа болды
1974 жылы Жамбыл қаласында суық қолды қаскөйлердің қолынан қаза тапты
Артында аз ғана мұрасы мен аңызға айналған аты қалды
Бұл – Артығалидың бозбала шағында, мектеп қабырғасында жүргенде жазған өлеңдері.
Алматыда оқуда жүргенде жазған өлеңдері өзі қайтыс болғаннан кейін ізім-қайым жоғалып кетті
Сұрау салып іздестіріп көрдік, таптырмады
Өкінішке орай, нағыз кемеліне келген кезде жазған кейбір өлеңдерінің тағдыры әлі де белгісіз» дейді.
Менің Артығалиым – ешнәрсеге селқос қарай алмайтын сезімтал да сергек туған ел, туған жерін түгелдей алақанына салып аялағысы, шөліркеген табиғат, жаутаңдаған адамзатқа жүрегінен жұлып жан бергісі келіп тұратын шексіз махаббат иесі
«Дала» деген өлеңінде:
Жасын оттан жаралмай,
Тамшысын бұлдап самбырлар –
Төгетін тұсқа бара алмай,
Жығылып қалған жаңбырлар.
Күтесің ұзақ сарыла,
Қанағат төсің таппайды.
Құдайдың қасат қары да
Жауғанмен тұтас жаппайды, – деп сайын далаңның сарғайып, бір тамшы суға зар болып, қаңсыған халіне күйзелетінің сондай өзің нөсерге айналып туған жеріңнің мейірін қандырып жауын боп сіңіп, қар болып құшып, бір денеге айналып кетуге әзір елжіреген жүрегің еліңе деген осынша зор махаббатыңды кеудеңе сыйғыза алмай жарылып кетердей не деген нәзік сезім
Ал «Жол үстінде» атты өлеңіңде:
Мына жолмен, қарашы, қыз жүрген-ау,
не керек,
Қызыл көйлек етегін іліп қапты ебелек.
Мына жолмен, кім екен,
өтіпті бір етікті,
Байқамаған шығар-ау,
гүлді басып кетіпті.
Мына жолдың үстінде ағып жатқан
бұлақты,
Бұра тартып кетіпті шауып өткен
бір атты.
Қызықсың-ау, ағайын,
қызықсың-ау, әй, тегі,
Алды-артыңды абайлап жүрер
болсаң қайтеді, –
деп өзі діттеген жеріне жетуді ғана ойлап асыққан жолаушының өзенге жетіп ұласып, кеңейіп арна болмаққа, теңізге барып құймаққа талпынған кішкене бұлақты бағытынан бұра тартып, құмға сіңіріп жібергеніне де қатты қиналасың
Жердің тегістігіне, өзінің сүрінбейтініне сенімді жүргіншінің қара жолдан қиыс басып гүлді таптап кеткеніне қынжылып, туған табиғатыңның қорғансыз күйіне жаның ауыра тұра, сол аңғал адамдарға да зор сүйіспеншілікпен еркелете отырып, сәл салғырттығының қанша тағдырды талқандағанын сөзбен сурет салып көзіне көрсете отырып ақырын ғана ескерту жасайсың
Осындайдағы көңіл-күйіңді кейде:
Жөндеймін деп қиыр менен қиысты,
Жүрегімнен жылы сөзім жиі ұшты.
Қуанышты, қиындықты нағыз ер
Өз елімен бір көруге тиісті, – деп шамырқана жырласаң, мына «Таңсәрі» деген өлеңіңде:
Бар аймақ сырлы бояуға
алуан көміліп,
Қалғандай қырға әдемі гүлдер төгіліп.
Пыр етіп ұшқан бозторғай байғұс
шырылдап,
Тіршілік әнін бастады еріп, егіліп.
Дүниеде мынау тәтті шақ неткен
көп еді,
Даланың төсі шаттығын сыртқа тебеді.
Жарысып жүрген, табысып жүрген
мың сәуле,
Асыға басып ауылға беттеп келеді, – деп табиғаттың беймарал мамыражай қалпына сүйсініп шаттанған балғын жастың лүпілдеген жүрек соғысын шарасынан асып төгілердей шүпілдеген сезімге толтыра әсем көріністі мөлдіретіп оқырманның көз алдына тартасың.
Сенің менімен танысуыңның өзі де ерекше еркелікке толы еді-ау
Сол кездерде Жазушылар одағында Мұқағалиды қорғап сөйлеген балаң бұлқынысымды естіп, жан дүниесі, мінез-құлқы өзіңе ұқсас деп тауып Фаризаны іздеген Мұқағалиша сен де менен жаныңды түсінер жақын дос іздедің бе екен
Әуелі жағдайға байланысты біздің курсқа ауысқан курстасың қазір «Сұлтан» журналының редакторы Әсия Қамыровадан танысып, достасқың келетіні туралы сәлем айтып жібердің
Менен жауап бола қоймаған соң, менің курстасым, өзіңнің жерлесің, қазір белгілі журналист Алма Мұхамеджанованы ертіп келдің
Сол күні табиғат та ешқашан санадан өшпестей сурет салып, есте қалғысы келгендей жасанып тұрды
Үп еткен желсіз тымық кеште басталып, аспаннан жерге сусылдай төгілген жібек шымылдықтай өз салмағымен құлай жапалақтап түнімен толастамай таң ата ғана басылып, қалың жауған әлі ұйый қоймаған ұлпа қар қаланы ақ мамыққа бөлеп тастаған
Бүкіл қаланы алақаныңа салып үһ деп үрлеп жіберсең аққудың қауырсынындай қалықтай жөнелетіндей жеп-жеңіл, жаңа шыққан күн сәулесіне шағылысып, ұяла жымыңдаған мың сан сәуле желегі желбіреген бейкүнә қалыңдықтай уылжып тұрған еді
Университеттің сыртқы баспалдағына көтеріле берген мені біреу жентектелген қармен жауырынымнан сарт еткізді
Ашулана жалт қарағанымда, жүзінде ыржиюы жоқ әсем жымиыс табы бар, мөлдіреген көзіне риясыз ерке күлкі үйірілген бозбала мен сәл әріректе екі езуі екі құлағына жете мәз болып тұрған курстасым Алманы көргенде сымбатты, сұлу бозбала жасын жырларымен сол кездегі әдеби ортаның аузында жүрген Артығали екеніңді түсіндім де адуын ашу албырт жастықтың ойнақы еркелігіне тез ауысып, баспалдақтың адам аяғы жете қоймаған жиегіне таманғы таза қарды көсіп алып, асығыс жентектеп мен де саған қарай жіберіп қалдым
Сенің бойың менен әлдеқайда биік болса да мен баспалдақта тұрғандықтан бір деңгейде болдық па, әлде ұшып бара жатқан құстың көзіне тигізетін мерген Молдабайдың қызы болғандықтан қолмергендік болды ма, әйтеуір әдейі көздемесем де асығыс жентектелген ұлпа қар шашылып барып, тозаңы мұрныңа тиді
Бет киелі дегенді, әйел заты қол түгілі сөзбен болса да азаматтың бетіне келмеуі керек дегенді естіп өскен, қазақы тәрбиеленген буынның өкілі емеспіз бе, кешіріңіз, сүртіп жіберейін дедім сасқалақтап
Жарайды, ештеңе етпейді демедің
«Сүрт» деп тұрып алдың
Қасыңа өзім барып сүртуіме тура келді
Сен де кешіргеніңді білдіріп, жауырыныма жабысқан қарды қағып бердің
Біз қар атысып жүргенде қоңырау соғылып, сабақ басталып кетті
Сен: «Кешірім сұрап есіктің алдында тұрмай-ақ қойшы» дедің
Жай айта салған секілді болсаң да, қасыңдағы адам қарсыласа алмастай, мысың басым екен
Мен үнсіз келістім де КазГУ-дің жатақханаларының алдындағы шіркеудің іргесіндегі баққа қарай беттедік
(Журналистика факультеті Панфилов пен Киров (қазіргі Бөгенбай) көшелерінің қиылысындағы негізгі ғимаратта оқитын болса да, неге екенін білмеймін бір тоқсан Киров көшесін тұйықтап Масаншы көшесіне орналасқан мехматтың ғимаратында оқығанбыз)
Баққа жете бере әлі ешқандай із түспеген, пәктігімен көз қарықтырған осынау аппақ дүниені басуға қимай келісіп қойғандай бірден тоқтай қалыппыз
Екеуміз де бір мезгілде бір-бірімізге ризашылықпен жалт қараппыз
Шынында да, болмысымызда бір ұқсастық бар екен
Қайран дүние-ай, біз осылай танысқан едік
Бірақ көп сырласа алмадық
Сағынған сар далаңды бір көріп, бауырларыңды аймалап, ата-анаңның мейіріне бөленіп мауқыңды басып келмекке ауылға асығыс аттанып едің
Ортамызға қайтып орала алмай сол жақта мәңгі қаларыңды білдік пе? Осыдан кейін өзіңе мынадай жолдар арнағам:
Пәк сезім, асау жүрек алқынбаған,
Заманды тәркі етіп алқымдаған.
Аспанмен астасқан сол соқпағыңдай,
Ақ бұлтпен кете бардың араласып.
Жігерің жалын еді жарқылдаған,
Ақ алмастай балдағын алтындаған.
Бүтін ең таразыға тартылмаған,
Қымбатты сенің сол бір қалпың маған.
Қазақтан текті туған намысты ұлға
Жарасқан сұлу мүсін, дара тұлға.
Ақыл-ойы халқымның асылдардан,
Жетесіз дайын тұрар «кек» алуға.
Елім-ай, кетіп жүр-ау талай есең,
Ез туған, есек дәме, қара құлға,
Жақсының қадірін Алла білсін дей ме?!
Жауһарды аз, жаманды көп жаратуда.
Табиғатпен табысып өзің кеткен
Қараймын, аспан жаққа, жолыңа көп.
Жастардан жанары отты үміттенем,
Рухың осы ақынға қонды ма деп.
Анаң Рабиғаның туған апасы Баршагүлдің қызы, бөлең сазгер Қалия Сейітхалыққызы өз Артығалиын былай баяндайды: «Екеуміз Жамбыл қаласында, нағашы әжеміздің қолында бірге тұрып, бір мектепте оқыдық
Бала болып ойын қумайтын, кітаптан бас алмайтын, үнемі ойланып жүретін, жазып отыратын
Өмірі ашуланғанын, оғаш мінезін көрмеппін, салмақты болатын
Мен музыка мектебінде де қатар оқып жүріп, алғашқы әнімді шығарғанымда, сөз арасында: «Менің өлеңдеріме де ән жазбайсың ба?» дегеніне, өлеңдерің өте күрделі, сенің өлеңдеріңе ән жазуға әлі шеберлігім жеткен жоқ дедім
Алматыға оқуға да бірге келдік
Ол КазГУ-дің журналистикасына, мен ЖенПИ-дің музыка факультетіне түстік
Біздің қуанышымызды бөлісуге екеуміздің де анамыз келіп, төртеуміз суретке түсуге жиналдық
Бір қарасақ, Артығали жоқ
Не болып қалды деп аналарымыз уайымдап тұрғанда, қолында гүлі бар Артығали келді
Осы бір мені қуантсам деген бауырмал сезім өмір бойы жүрегіме жылу сыйлап, өлеңдері шығармашылығыма арқау болып келеді
«Менің далам», «Соқпақ соңы», «Анама», «Орамал», «Көзімнің алды көрініс» деген өлеңдеріне ән жаздым
Музыка мектебін бітірген, бірақ мамандығы заңгер ұлым Азамат «Тамшылар», «Үміт» деген өлеңіне ән жазды
Сөйтіп, ұлымыз екеуміз де шығармашылық өмірімізді Артығалиға арнадық дей келіп, өзіміз де түйсініп жүрген күдігімізді растайтын мына бір сырдың шетін шығарды.
«Баршамызға белгілі оқиғадан кейін ұстаздарының: «Студенттердің ортасында жүрсең соңыңа түсуді қоймайды
Бізге де тыныштық бермейді
Біраз уақыт елге бара тұрып, ұмыттырып, дүмпу басылған соң, оқуыңды жалғастырарсың» деген ақылымен ауылға келіп, Мәдениет үйінде жұмыс істеп жүрген жерінен – «Жамбылға конференцияға келсін
Өлең оқысын» деген облыс мәдениет басқармасының шақыруына бірдеңеден секем алғандай, барғысы келмей, жұмыс бабына байланысты болған соң өзі бас тарта алмай: «Сіз бір сылтау тауып мені жібермеңізші» деп анасынан өтініп еді
Ауылымыздың беделін көтерсін деп ауыл әкімдері өтініп қоймағандықтан амалсыз келіскен анасы сол сапардан баласының сүйегін алып қайтқаннан кейін өзекті өртер өкінішті қайғыдан оңала алмай ата-анасы бірдей көп ұзамай қайтыс болып кетті
Осылай бір шаңырақ ортасына түсіп, кішісі енді ғана тәй-тәй басқан сегіз бауырының ауыртпалығын КазГУ-дің заң факультетінің алғашқы курсында оқып жүрген қаршадай бала Рысқали арқалап қалды» деп күрсінеді.
Иә, сенің жұмбақ өлімің соңғы кездердегі өлеңдерің мен болашақта жазылатын туындыларыңды өлтіру болуы да әбден мүмкін еді
Қызыл империя, Марченконың мақаласынан кейін студенттер арасында толқу тудыра жаздаған бірінші курс студентінен үлкен саяси қайраткер көріп оқудан шығартып, істі қылып, жиырма жыл, алты ай, бес-ақ күн жарық дүние көрген аз ғана ғұмырыңда көп азап шектіріп соншама өшігетіндей не жөні бар
Алдыңда Олжасың, Олжас­тан көрген үлгің бар, тегеурінің мықты, мысың басым болмысың, жанар таудай жалынды жігерің жастарды көтеріп жібереді деп сескенген болар
Айналасына сергек қарап, өзіңнің «Бас туралы» деген өлеңіңде:
Бас па орынсыз аяққа ұратын,
Бас па көргеннің бәріне бұратын.
Еңіреп туған ерлердің бастары-ай,
Екі иық арасын ел ғып тұратын – дейтініңдей елге өнеге, озық ойлы бас­тарды шауып тастап отыру үстем ұлттың қашанғы әдеті еді
Әйтпесе, он сегізге толмаған бозбаламен соңынан қалмай жабыла тіресіп, ақыры дегеніне жетіп өлтіріп тынғанымен тұрмай, сол рухани шамырқану кезеңінде жазған өлеңдерін де жойып жіберуі осының бұлтартпас дәлелі
Жәй бір бұзақылар немесе тонаушылар болса оларға қойын дәптердің, өлеңнің не қажеті бар
Осындайда Алла өзі берген жалын жігер, нәзік сезім, жылы жүрек, асқақ рухыңа сай сыйлаған көргеннің көзі тоятын сұлу мүсініңнен елім деп елжіреген жаның бөлініп мақшарға ұшарында тағдырыңа ара түсе алмағанына кешірім өтінгендей қимастықпен жәудірей қараған, өзің сүйіп жырлайтын, жұлдыздармен қоштасып мөлдіреген жанарың жұмылар сәтте артымнан ақырып теңдік сұрар ертеңгі ұрпаққа ескерткішке ақ тәнімді құшағына алған белгі төбешік қалар-ау, бірақ мына міскіндер жойып жіберер қойын дәптерімдегі езілген елімнің жетесіне жеткізгім келіп жазғандарымды келер буын өмірлік ұстанымымнан оқи алар ма деген өзекті өртер өкінішті арманмен кеттің бе екен дегенді ойлағанда ет жүрегім езіліп, көкірегіме толған шерге тосқауыл қоя алмай, көпке дейін өз-өзіме келе алмай:
Қыл арқан екі жақтан кере тартқан,
Қылғынады жас тұлпар, қылғынады.
Қамшыға көзге тиген көнбек емес,
Көкке шапшып бұла күш жұлқынады.
Ешкімге ездірмеймін еңсемді деп,
Бұлқынады, жүрегі, бұлқынады.
Еркіндікті аңсаған ерке көңіл,
Мөлдіреген көзіңде сыр тұнады.
Қасиетін таптатпай өтсем деген,
Арманының тұнығы лайланды.
Жалын жігер аспанға атылғанда
Шырайланған дүние шыр айналды, – деп қайталай беремін.
Ақырғы арманың туралы айтарым – он бес жасыңда «Лениншіл жас», «Қазақ әдебиеті» газеттерінде, «Жұлдыз» журналында жарияланған балапан жырларыңнан дара дарыныңды тани білген, қазақ әдебиетіне кең тынысты көшелі ақын келді деп жаны қалмай қуанған асқан білімді, озық ойлы, өз кезеңіндегі әдебиетіміздің де бағына, өзіңнің де бағыңа қарай туған адал да әділ сыншы Сағат Әшімбаев ағаң өзіңді азалап қинала жүріп газет-журналдарда жарияланған, достарың мен бауырларыңның есінде қалған жырларыңды жинап кітап етіп шығарып бүгінге жеткізді.
Ұлт намысы үшін құрбан болған қыршын жаның, аққан қаның текке кетпеді
Өзің тұтатқан ұшқын жалынға айналып, 1975 жылы үстем ұлт өкілімін деп тізе батырғысы келген кейбір шолақ ойлы құрбыларын қазақ студенттері біраз тәубесіне келтіріп алды
1986 жылы иесіз үйдей баса-көктеп өңмеңдеген отаршыларға қарсы сол жалын өрт болып қаулады
Қазақ жастары көрсеткен қайрат өзге республикалар жастарының да жігеріне от тастады
Нәтижесінде өзің аңсаған арманның бір парасы орындалды
Еліміз еркіндік алды
Әлемге Қазақстан болып өз атымызбен танылып келеміз
Қызыл империяның қырғынында тарыдай шашылған бауырларымыз Отанына оралып ортамызды толтырып жатыр.
Бала сүйіп, бал тілін қызықтай алмадым деп те өкінбе
Жырларыңды жанымен түсініп, рухани ұлықтап, қадіріңе жеткен ұрпақтың бәрін сенің балаң емес деп кім айтады
Сен солардың болашағы үшін жан қидың
Ең үлкен бақыт – ұлтыңа еткен еңбегің, ұқтырсам деген ұлағатың, ұрпағыңның санасына жетіп, еліңнің есінде халқыңның қастерлісі болып қалу
Олай болса, бұл фәниде татар дәм, көрер қызығың тым аз, ғұмырың келте болғанмен ұлтыңның жадында жатталған өлең-өмірің ұзақ екен
Шүкір
Арманың ақталды деген осы
Намыстың өткір жебесі – адал сүт емген арда едің, рухың қанағат тауып, жаның жаннатта, нұрың пейіште шалқысын
Аумин!
Зәмза ҚОҢЫРОВА, 
 ақын, Қазақстан Жазушылар одағының мүшесі
