Табиғаттың төл туындысы – таңғажайып шатқалдар сыры әлем ғалымдарын ғасырлар бойы қызықтырумен келеді
Дүниежүзіндегі ең терең шатқал — Гранд каньон Аризона штатында орналасқан, бұл аймақты ежелде үндістер мекендеген
Ұзындығы 446 шақырым, тереңдігі 1800 метр болатын шатқалды бір күнде аралап шыққан америкалық геолог Катерин Хайммен әңгімеміз осы төңірегінде өрбіді.
–Катерин, шатқалды жаяу аралау туралы идея қайдан келді?
–Мамандығым геолог болған соң табиғатты өте жақсы көремін
Сан алуан аңдар мен құстар, ерекше өсімдіктер әлеміне деген қызығушылық бала кезімнен оянды десем болады
Ерекше геологиялық аймақ саналатын шатқалды ғылыми мақсатта емес, әшейін қызық үшін көргім келді
Шатқалдың атауының өзі ерекше емес пе?! Гранд сөзі «ұлы» деген мағынаны білдіреді
Сөйтіп, Ұлы шатқалды көру үшін құрамында он адамы бар топпен 2012 жылдың көктем мезгілінде жолға шықтық
Шатқалға бірнеше рет түсіп-шығып, араладық
Бастан-аяқ есептегенде сексен шақырым жол жүріппіз
Күн ыстық болғанмен, біз шатқалдың төбесіне шыққанда қар жауды
Ортасына дейін жаяу жүргенімізбен, ең жоғары жағына қашырға мініп көтерілдік
Шатыр тігіп, сонда түнедік
Жолда аю, жыланның неше түрі, қоян және т.б
жан-жануарлар кездесті.
–Гранд каньон дүниежүзіндегі басқа шатқалдардан несімен ерекшеленеді?
–Шатқал шамамен 10 миллион жыл бұрын пайда болған деседі
Колорадо өзені ағып жатқан гео­логиялық бөлік жер асты күш­терінің әсерімен көтеріліп кеткен
Ал су шайған бөлік шатқалдың қалыптасуына әкелген
Шатқал түбінен ең көне жыныс қабаты гранитті көруге болады
Оны су шайып кетіру үшін бірнеше дәуір керек
Колорадо өзені бір күнде жарты миллион тонна тау жынысын теңізге ағызып әкетеді екен
Соның әсерінен ең қатты деген гранит деңгейінің өзі жыл сайын бірнеше миллиметрге төмендеуде
Су, жел эрозиясының нәтижесінде шатқал қабырғаларында пирамида, мұнара, бекініс тәрізді әдемі көріністер түзілген
Жұрт тіпті бұл суреттерге Вишну және Шива ғибадатханасы деген сияқты атаулар да қойып алды
Шатқалдың геологиялық суретіне назар салсақ, қызғылт, күрең, қоңыр, сары қабаттардан тұратынын көреміз
Шатқал шыңында 15 градус жылы болса, түбінде 40 градус ыстыққа жетеді
Бұл мекенде кактус түрлері, өзге де жыңғыл түрлері, 100 түрлі құс пен 60 түрлі сүтқоректі мекен етеді
Олардың арасында басқа жақта кездеспейтін тіршілік иелері бар
Шатқал түбінде Оңтүстік Батыс Америкада ғана өсетін агавами, юкками сияқты өсімдіктер жайқалып тұр
Емен, көктерек, шырша, майқарағай, талдың ерекше түрлері өседі
Қарақұйрық еліктер де осы өңірде жортып жүр.
– Гранд каньоннан ежелгі тір­шіліктің қандай белгілерін бай­қадыңыз?
–Аризона жері ежелгі заманнан үндістердің ата қонысы болған
Ең алғаш бұл шатқалға 1540 жылы алтын іздеген испан солдаттары келген деседі
1776 жылы екі испан священигі Калифорнияға бара жатып Гранд каньонға тоқтаған
Алғашқы ғылыми экспедиция профессор Джон Уизл Пауэллдың басқаруымен 1869 жылы зерттеу жұмыстарын жүргізген
Дж.Пауэлл шатқал туралы деректерді қағазға түсіріп, оның табиғатын суреттеген алғашқы зерттеуші
1903 жылы Гранд каньонды АҚШ Президенті Теодор Рузвельт көріп, ұлттық маңызы бар ескерткіш мәртебесін береді
Шатқал 1979 жылы ЮНЕСКО тізіміне енді
Гранд каньон шатқалына жылына 4 миллионнан астам адам келеді
Олар негізінен шатқалдың табиғатын тамашалау үшін барады
Оған қоса жартас суреттері де қызықтыратыны сөзсіз
Үндіс тайпаларының төл туындысы саналатын шатқалдағы суреттер мен таңбалар тарихын ғалымдар 3 мың жыл арыға апарады
Пуэбло үндістері шатқал қабырғаларына еліктердің суреттерін бейнелеген
Гранд каньон үндіс тайпалары үшін қасиетті жер саналған
Жаңа заман адамдары оның қасиетті екеніне онша сене бермейтін секілді
2013 жылы Николас Валенда деген америкалық даршы (канатоходец) сақтандыру арқанынсыз шатқал үстімен жүріп өтті
Соңғы 150 жылда 600-ден астам кісі шатқалдан өтемін деп құрбан болды
Шатқал түбінен ағып жатқан Колорадо өзені де талай балықшыны жұтса да адамдар бұл жерге баруын қоймайды
АҚШ-тың құтқару қызметі жыл сайын Гранд каньонда төтенше жағдайға тап болған жүздеген адамды аман алып шығады екен
Шатқал аумағындағы ұлттық бақтың үңгірлерінен ежелгі адамдардың бас сүйектері мен ағаш құралдары табылған.
– Шатқал ортасынан ағып жатқан Колорадо өзені Қазақ­стандағы Шарын өзеніне ұқсайды екен
Екеуінің түсі де бірдей сияқты.
–Иә, мен Шарын туралы көп естідім
Болашақта арнайы барып көргім келеді
Алматыдағы геология институтымен бірлесіп ғылыми жобаларды жүзеге асыруды да мақсат етіп отырмын
Қазір тек ағылшын тілін білемін, болашақта қазақ тілін де меңгеру ойымда бар.
–Әңгімеңізге рахмет!
Әңгімелескен 
Шарафат ЖЫЛҚЫБАЕВА
