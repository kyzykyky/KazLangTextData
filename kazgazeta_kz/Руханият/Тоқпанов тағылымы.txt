Т.Жүргенов атындағы Қазақ Ұлттық өнер академиясында Алматы қаласы әкімдігінің ұйытқы болуымен Халық артисі, қазақтың тұңғыш кәсіби режиссері және профессор Асқар Тоқпановтың 100 жылдығына орай салтанатты шара өтті
Шара барысында театр тарланына арналған ескерткіштің ашылуы болды
Т.Жүргенов атындағы Қазақ Ұлттық өнер академиясының ректоры, профессор Бибігүл Нүсіпжанова жиналған қауымды дарабоз өнер иесінің мерейтойымен құттықтады
Сонымен бірге қоғам қайраткері Амалбек Тшан, «Ақсақалдар» қоғамының төрағасы Қабиболла Бүркітбаев, қайраткердің туған жері Іле ауданы КазЦИК ауылының әкімі Серік Күзембаев сөз алып, Асқар Тоқпановтың ешкімге ұқсамайтын режиссерлік қабілетіне тоқталды
КазЦИК ауылында құрылған «Әжелер» ансамблі әннен шашу шашты
Ескерткіштің авторы ҚР еңбек сіңірген қайраткері, ҚР Мемлекеттік сыйлығының иегері, профессор Ескен Сергебаевқа құрмет көрсетіліп, иығына шапан жабылды.
Сонымен бірге «Бүгінгі театрдың даму мәселелері және перспективалары» атты ғылыми-тәжірибелік конференция өтті
Конференция жұмысына Қазақстаннан басқа Иран, Мажарстан, Ресей, Әзербайжан, Өзбекстан елдерінің белгілі ғалымдары, өнертанушылары қатысты.
Мерейтой аясында М.Әуезов атындағы Қазақ мемлекеттік академия­лық драма театрында Асқар Тоқпановты еске алу кеші болып өтті
Алдымен жұртшылық Асқар Тоқпановтың өмірі мен шығармашылығын арқау еткен деректі фильмді тамашалады
Бұдан кейін Алматы қаласы Мәдениет бас­қармасы басшысының міндетін атқару­шы Ерболат Әуезов сөз алды.
КСРО және ҚР Халық артисі, Мемлекетік сыйлықтың иегері Асанәлі Әшімов, Қазақстанның Халық артистері Сәбит Оразбаев, Бекен Имаханов, Нүкетай Мышбаева, Торғын Тасыбекова және ҚР еңбек сіңірген қайраткері Хұсейін Әмір-Темір ұстаздары жайлы ақжарма тілектерін айтып, естелік­терімен бөлісті
Асанәлі Әшімов өзінің өнер жолына келуіне, актер болып қалыптасуы жолында ұстазының сіңірген зор еңбегін ешқашан ұмытпайтынын айтты: «Асқар ағамыздың театр тарихы, театр майталмандары хақындағы төрт сағаттық дәрісінің өзі біз үшін қызықты болатыны соншалық тез өте шығатын
Сол дәрістерден біз көп нәрсені білдік
Сахнаға деген құрметімізді арттыра түсті
Осылайша біз театрға үлкен дайындықпен келдік
Негізінде, шығармашылық адамында талантына сай мінез болу керек
Болғанда да, мықты, қайсар мінез болу қажет
Мінезді адам ретінде Асқар ағамыз спектакль жарыққа шыққанша да, сахнада жүріп жатқан кездің өзінде де тыным таппайтын
Ол өнерге деген жанашырлығы еді
Консерватория жанынан актерлік бөлім ашқызып, алғашқы болып отыз адамды қабылдаған да осы кісі
Сол отыз адамның ішіне іліне алмадым
Бірақ Асқар ағамыз тағы бес адамға орын сұрап, мен осылайша оқуға қабылдандым
Сол отыз бес жастың тоғызы оқуды тәмамдадық
Себебі Асқар ағамыз өте талапшыл, қатал, сахна өнеріне үлкен жауапкершілікпен қарайтын
Жаны әділдік пен шыншылдықты сүйетін
Өмірден өнер жасау – біздің міндетіміз деп үнемі айтып отыратын
Бізді солай тәрбиеледі»
Сондай-ақ танымал өнер иесінің шәкірттері Мәжит Ілиясқаров, Сәбит Әбдіхалықов, Болат Ұзақов, Әлібек Әмзеев, Дүйсен Бөкебаев, Сансызбай Бекболатов ұстаздары жайлы жылы лебіздерін білдіріп, кешті ұйым­дастырушыларға алғыстарын айтты.
Мерейтойды ұйымдастыруға мұ­рындық болған Т.Жүргенов атындағы Өнер академиясы Театр өнері факуль­тетінің деканы, ҚР еңбек сіңірген қай­раткері, өнертану ғылымының кандидаты, профессор, академик Аман Құлбаев басқосуды қорытындылады.
Ақбота ИСЛӘМБЕК
АЛМАТЫ
