1961 жылы сәуір айының аяғында Ембінің тұңғышы – Доссор мұнай өндіру кәсіпшілігіне 50 жыл толып, атап өтілді
Доссорда Мақат бұрғылау кеңсесі деп аталатын Батыс Қазақстан геологиялық басқармасының іздеу-барлау мекемесі жұмыс істеді
Мен сол кеңсеге 1961 жылдың қаңтар айында бас геолог болып тағайындалдым
Кеңсеміз Дос­сор мұнай өндіру кәсіпшілігінің екі қабатты ғимаратының бірінші қабатының оң жақ қанатында орналасты
Содан ба кәсіподақ ұжымымен қарым-қатынасымыз тығыз болды
Оның үстіне, 1960 жылы Доссордан 25-ақ шақырым жерден Таңатар атты мұнай кен орнын тауып, оны тездетіп барлап, Доссордың мұнай өндірісіндегі іс-қимылына тың серпін беруді мақсат еттік
Сондықтан да Доссордың тойы өзіміздің тойымыз еді.
Доссордың қызыл кірпіштен қаланған клубында салтанатты мәжіліс өтті
Оған жан-жақтан қонақтар келді
Құттықтау сөздер сөйленді
Сол сөз сөйлеп, құттықтау айтқандардың арасында ерекше көзге түскені Саламат Мұқашев болды
Ол кезде облыстық кәсіподақ кеңесінде хатшы қызметін атқарып жүрген
Біз еңбек жолын жаңа бастап жүрген жас маманбыз
Сәкеңнің кім екенінен білмейміз
Бірақ менімен бірге сол жиналысқа қатынасып, қатар отырған кеңсеміздің басқарушысы ­Рушат Ибрагимов, бас инженер болып жуықта тағайындалған Салтанат Балғымбаев, кеңсе бастығының шаруашылық жұмыстары жөніндегі орынбасары Сары Жүсіпов, кәсіподақ төрағасы Мантық Төлеуғалиев, өндірістік техникалық бөлімнің бастығы Құбаш Орынбасаровтар: «Мынау Саламат қой, бәрекелді, жарайсың!» деп өздерінің ризашылығын білдіріп отырды.
Сол тойға көршілес Ембі ауданынан аудандық партия комитетінің бірінші хатшысы Рахмет Өтесінов бастаған бір топ адам қатысты
Келгендердің арасында аудандық комсомол комитетінің бірінші хатшысы Закаш Камалиденов те болды
Зәкеңді алғашқы көруіміз, көрікті, бірден көзге түсетін жігіт екен
Мәскеудің мұнай инс­титутын өзінен бір жыл кейін тәмамдаған Беркін Ізтілеуов пен Серго Дүтбаевтарға: «Атымыз озды, балуанымыз жықты
Сендер той иелері бола тұрып ұтыла бердіңдер, тойға нашар дайындалыпсыңдар» деп доссорлық жігіттерді қажап тұрды.
Мен 1972 жылы Ақтөбеден Гурьевке жұмыс ауыстырып «Қазмұнайгаз­бар­лау» басқармасына бас геолог болып тағайындалдым
Ол кезде Саламат Мұқашұлы Гурьев облыстық партия коми­тетінің бірінші хатшысы екен
Басқарма бастығы Хахаев Біләлді, бас инженер Липсон Эльмарды және мені обкомның бюросында бекітіп, мұнайға байланысты обкомда өтіп тұратын мәжілістерге әрдайым қатыстырумен жүрді
Ол кезде басқармаға Қазақстандағы мұнайға байланысты ұжымдардың барлығы қарайтын-ды
Мысалы, Қазақстанның батысындағылар өз алдына, Алматының айналасындағы геофизикалық экспедиция­лар, оңтүстік өңірде қызмет атқаратын мұнай іздеу, барлау ұжымдары, тағысын тағылар
«Қазмұнайгазбарлау» басқармасы С.Мұқашевтың бастамасымен Ақтөбеден Гурьевке көшірілген
Атырауға орын ауыстырғасын ол басқарманың ісі алға басып, тасы өрге домалапты деп халық айтып жүрді.
Сәкеңнің ұйытқы болуымен мұнай ізделіп, барланып, өндіріліп жатқан өңірлерге барып, жағдаймен танысып, жергілікті мамандармен тілдесіп, сол жерде қорытынды мәжіліс өткізу шаралары іске асырылып жүрді
Ондай шаралар мен еңбек етіп жүрген кезеңде «Жайықмұнай» жұмыс істеп жатқан Еділ-Жайық өзендері арасының оңтүстігінде, Каспий маңы ойпатының оңтүстік-шығыс беткейінде жүзеге асырылды
Бұндай кездесулер жұмыс істеп жүргендерді ынталандыруға, оларды батылырақ әрекет етуге, барлаушылар мен өндірушілердің ынтымақтаса әрекет етуіне, сайып келгенде кездескен кемшіліктерді жоюға бағыттады.
Жетпісінші жылдардың ортасында Биікжалда бұрғыланған аса терең №2 ұңғыма 6028 метр тереңдіктен тоқтатылып, оған пайдалану құбыры түсіріліп, шегенделіп, сынау қызметтері басталды
Бұрын-соңды болмаған аса үлкен тереңдікте бұл қызметтерді орындау біраз қиындықтарға тап қылды
Кабельдің ­немесе перфоратордың талаптағыдай жұмыс іс­темей қалуы ұңғыманың қабырғасын те­сіп, өнім алуға мүмкіндік бермеді
Биікжалдың басында сол жұмыстармен айналысып жүрген маған бір күні: «Мұқашев Құлсарыда, сені шақырды, мүмкіндігінше тезірек жет» деген хабар келді
Құлсарыға жетіп, мұнай барлау экспедициясына келсем, ондағылар: «Жаңа бір әзірде осы жердегі мәжілісті аяқтап, мұнай өндірушілерге кетті
Сол жерге барыңыз» деді
Мұнай кәсіпшілігінің кеңсесі қашықта емес, барсам мәжілістерін тәмамдап тарап жатыр екен
Сәкең амандасып: «Мейманханаға түскі ас ішуге барамыз, сол жерде әңгімелесейік» деп мені автокөлікке отырғызды
Үшінші болып автокөлікке сол Ембі ауданы басшыларының бірі Сабырова Миллат есімді әйел отырды
Сәкең жолшыбай Биікжалда болып жатқан істің мән-жайын сұрап, мәселеге қаныға бастады
Мейманханаға келгесін де, ас ішіп отырып та әңгімені жалғастырдық
Әңгімеден ұққаным, Татарстанның Октябрьск қаласында конструкторлық бюро бар, осы перфораторлар мен кабельдерге солардың қатысы бар
Кілтипан перфоратор мен кабельдің жалғанатын жерінде сияқты
Қызметті атқарып жүргендер Гурьевтің өндірістік геофизикалық экспедициясының мамандары
«Олар өз күштерімен бұл проблеманы шеше алатын емес
Бұл істі білетіндердің біреуі келіп, жәрдем берсе» деген тілегімді айттым
Сәкең: «Ертең Атыраудан телефонмен сөйлесем, жауапты қызметкерлерін осы жерге келтіруге тырысайын» деді
Айтқанындай-ақ, үш күннен кейін Октябрскіден маман келіп, ұңғыманы тескілеп берді
Өкінішке орай Биікжалдан мұнай не газ өнімдері алынбады, ол жер бос болып шықты.
Мұнайға байланысты көрші облыс­тарда не болып, не қойып жатқандығын Сәкең жіті бақылап, қадағалап жүреді екен және олардан алынған нәтижелердің қандай мәні бар, ондай нәтижелерді Атырау жерінен күтуге бола ма… осы сияқтыларды бізден сұрап, ұғуға әр уақыт тырысып жүрді
1971 жылы көрші Ақтөбе облысының Кеңқияқ алаңында, Каспий ойпатында тұз асты қабаттарынан алғаш рет аса ірі мұнай-газ бұрқағы атқылады
Ол кезде мен Геология министрлігінің мұнай-газ геологиясы бөлімін басқарам, бұрқақ алынған Кеңқияқта жүргенмін
Сол бұрқақты өз көзімен көру үшін Сәкең Атыраудан Кеңқияққа әдейі ұшып келді, қасында марқұм Бөлекбай Сағынғалиев бар
Кенқияқ кәсіпшілігі ол кезде Бөкең басқарып жүрген «Ембімұнайгаз» бірлестігінің құзырында еді.
Сәкеңнің мұнай геологиясынан ұғымдары терең, мәселеге бірден түсіне қоятынына талай көзім жетті.
Сәкең мұнай геологиясына байланысты мәжілістерді, кеңестер мен конференция­ларды Атырауда өткізуге әрдайым ықпал ететін
Ол кісінің мұрындық болуымен Атырауда ондай мәжілістердің талайы өтті және олардың бәріне де өзі қатысып, міндетті түрде сөз сөйлеуші еді.
Сәкеңе байланысты айтатын тағы бір уақиға сол кезеңде орын алды
1962 жылдың көктемінде Еділ-Жайық өзендері аралығының оңтүстік беткейінен Мартыши мұнай кен орны ашылды
Сол жылы Камышитовый, Гран алаңдарынанда да мұнай өнімдері алынып, кейінірек тағы басқа да біраз кендер табылып, бұл жерлер аса мұнайлы өңірге айналды
Шығарып алуға болатын 16 млн
тоннадай мұнай қоры бар Мартыши Каспий ойпаты тұз үсті тау жыныстарымен байланысқан кен орындарының арасындағы ең ірілерінің бірі болды
«Жайықмұнай» басқармасы жетпісінші жылдардың басында мол мұнай өндіріп, осы саладағы кәсіпорындардың алдыңғы сапына шықты
Оның үстіне бұл кен орындарының мұнайы сапалы болып, мен еңбек етіп жүрген кезеңде кейбір қабаттың мұнайы бөлек жиналып, басқа қабаттардың мұнайымен араластырмай темір жол цистерналарымен алып кетіп те жүрді
Осылардың бәрін көріп, бұл аумақта мұнайлы өңірдің ашылып, жедел өндіріске пайдаланылуын Қазақ КСР-ның Мемлекеттік сыйлығына ұсынуға ұйғарып, марқұм Бөлекбай Сағынғалиев, Таумыш Жұмағалиев үшеуміз Сәкеңе бардық
Ол: «Мұны қолдаймын, тіпті осындай шаруаны іске асыруды сендерге өзім ұсынғалы жүр едім
Бұл мұнайлы аудан табылғалы он жылдан асты, пайдалану қызметтері басталғалы да біраз уақыт өтті» деп қуанып қалды
Менің өтінішім басқа ұлттан бір адам, қарапайым қызметкерден бір адам қосыңдар, бұл қазіргі заманның талабы» деді Сәкең
Біз сол жерде-ақ, қарапайым қызметкер ретінде Бармақов Шектібай есімді бұрғылау шеберін атадық
Басқа ұлт өкілі ретінде басқарманың бас геофизигі Николай Иванович Петровты ұсына аламыз дедік
Сәкең ол адамдардың екеуін де білетін болып шықты және сол бойда келісімін берді
Облыстық партия комитетінің шешімін шығаратындығын да айтты.
1974 жылдың наурыз айының аяғында, екі ай бойы талқыланып, сарапталып, қалың бір томдай көлемі бар жұмысымызды сыйлық беруді шешетін комитетке апарып тапсырдық
Ол кездегі комитеттің жауапты хатшысы, бір кезде Атырауда Батыс Қазақстан геологиялық басқармасында бастықтың орынбасары болып қызмет атқарған Арысбай Қуанышев ұсыну құжаттарын жолдаған қағазымызға «қарауға қабылданды» деп жазып, қолын қойып отырып, «жұмыстарың сыйлық алуға тұрарлық, оның үстіне облыстық партия комитеті, оның бірінші хатшысы Саламат Мұқашевтың өзі қолдаса бәрі дұрыс болар» деп айтқаны есімде
Жұмысымыз сол кездегі Ғылым Академиясының Президенті, Мемлекеттік сыйлық беру комитетінің төрағасы Шахмардан Есеновтің басқаруымен өткен алдын ала қарауда да мақұлданыпты деп естідік
Сол екі арада Есеновты ҒА президенті қызметінен босатып, орнына Асқар Қонаевты тағайындады
Сол уақытта комитеттің жауапты хатшысының міндетін атқарушы Н.Колтихина дегеннің: «Жұмыстарың конкурстан өтпей қалды» деген қысқа ғана жауап хатымен құжаттарымыз қайтып келді.
Сол жылы біздікінен басқа, геология саласынан, оның ішінде мұнай геологиясынан ұсынылған жұмыс болған жоқ
1974 жылы осы өңірден өндірілген мұнай көлемі 1 млн
350 мың тоннаға жетті
Өңірдің мұнайлы-газдылығы хақында біздің жасаған ғылыми-геологиялық болжамдарымыз сол кезде-ақ расталып, оның дұ­рыстығы өткен 40 жылдан астам уақыт бойы дәлелденумен келеді
Барлығы жиырмадан астам кен орындары ашылып, олардың бәрі пайдаланылуда
Қазіргі уақытта Қазақстанның өз меншігінде қалған екі мұнай өндіру бірлестіктерінің бірі «Ембімұнайгаз» өзі өндіретін Қазақстанның ең сапалы мұнайын осы өңірден алуда.
Кейін бір кездескенде Сәкең осындай әділетсіз берілмей қалған сыйлықтарды қайта қарап, берілуін шешетін заң шығарту мәселесін көтеру қажеттігін айтты
Алайда ондай іспен айналысқан ешкім болмады.
Саламат Мұқашев туралы айтқанда, ол адам­ның ең алдымен мұнайшы болған­дығын, мұнайшы болғанда да білікті, қандай қиындықты болса да шешуге, жеңуге жол таба білетін мұнайшы болған­дығын айту қажет
Сәкең белгілі партия, кәсіподақ қызметкері де бола білді
Гурьев облыстық партия комитетін сегіз жыл, Маңғыстау обкомын бес жыл басқарыпты
Осы қызметтерде жүріп өзінің күш-жігерін мұнай саласын дамытуға бағыт­тады
Сәкең көп сөзі жоқ, сабырлы, ба­йыпты, тіпті даусын көтермейтін адам еді.
Майталман мұнайшы, адал да ардақты азамат, көрнекті мемлекет және қоғам қайраткері Саламат Мұқашев жөнінде әлі талай естеліктер жазыларына күмән жоқ.
Суретте — Алдыңғы қатарда: С.Мұқашев, О.Көшеков, Ш.Есенов, Б.Сағынғалиев
Сәдуақас Құрманов, 
геология-минералогия
ғылымдарының докторы, 
профессор, КСРО мемлекеттік сыйлығының лауреаты, 
ҚР-ның Құрметті жер қойнауын 
барлаушысы
АЛМАТЫ
