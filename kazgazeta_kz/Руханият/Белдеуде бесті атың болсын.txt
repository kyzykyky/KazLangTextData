Жылқы – халқымыздың жанына жақын қасиетті төрт түліктің ең қадірлісі болып саналады
Сондықтан да, «жылқы төрт түліктің төресі де  төбесі»  деп айтылады
Тіпті «жылқы» деген сөзге көп жағдайда «мал»  деген сөзді тіркестірмей оны «жануар»  деген сөзбен ерекше құрметтеп атайды
Өйт­кені Жер бетінде алғаш рет жылқы жануарын қолға үйреткен біздің баба­ларымыз  көне замандардан бастап-ақ жылқыны көптеп қолға үйретіп, басқа түліктердің ішінен айрықша қастерлеп пір тұтқан
«Жылқы – төрт түлік­тің патшасы» , «есті жануар» деген сөзде де үлкен мән бар. 
Ертеректе Қалыбек деген бабамыз мыңдаған қаракөк, көкшұбар жылқы тұқымдарын сұрыптап өсіріп отырған деген де аңыз бар
Абыз қарт жылқыларды түр-түсіне, жас-кәрісіне қарай бөліп, іріктеп баққызған
«Мал баққанға бітеді, жылқыны қумай жайып бақ, теріскейді тебіндетпе, күзде жегіз, ойдан бастап қырға шық, күңгейді төлдетуге сақта» деп үнемі ескертіп отырады екен
Бұл қарттың айтуынша жылқының бес серті бар: « Жабағымда еміз, тайымда тарта мін, құнанымда құрта мін, дөненімде дөңкит, бестімде бәйгеге қос, бәйгеден келмесем басымды кес» деп ескертіп отырған.Осы Қалыбек бабамыздың балаларын жинап алып айтатын тәрбиелік мәні зор өсиеттерінің бірі:
Өрендерім, естеріңе ұстаңдар:
Бесікте балаң болсын.
Белдеуде бесті атың болсын.
Бестіге балаң ие болады,
Есті еліне ие болады, – дейді екен.
Бұл өнегелі өсиеттің мағынасы өте тереңде жатқандығын көкірегінде көзі бар әрбір адам бірден-ақ аңғара алады.
Жиренше бабамыз айтқан деген ел арасына кеңінен таралған әрбір асыл сөздерде де жылқы жайлы көптеген даналық ұғымдар бар:
Тұсаумен өскен құлын тұлпар
болмайды,
Томағамен өскен балапан
сұңқар болмайды.
Тұлпар керек болса
тұсауын алыңыз,
Сұңқар керек болса томағасыз
салыңыз.
Құзыр – сізден, айту – бізден, ханымыз! – деген екең әз-Жәнібек ханға айтқан бір сөзіңде!
Жоғарыда айтылған қанатты сөздерде құлынды да бала сияқты жас кезінен бастап тәрбиелеуге мән беру керектігі атап көрсетілген.
Ұл баланың кіндігін кескеннен кейін оны ұшқыр айғырдың жалына түйіп байлап жіберетін әдет болған, оның мәнісі бала жылқы түлігіне үйірсек болсын деген үмітті білдіреді.
Баланы бесікке салған кезде де құйрығынан, жалынан және кекілінен қыл алып, бесіктің арқалығына іліп қоятын болған
Бұл ырым жылқы қылы тұрған жерге бәле-жала, жын-шайтан жоламайды әрі қауіп-қатерден сақтайды деген сенімді білдіреді.
Ұл баланы бесікке салған кезде бесіктің екі бүйірінен қамшы үйіріп, «Тақымыңнан тұлпар кетпесін, бәйге бермек шабандоз бол» деген ізгі тілектер айтылып жатады.
Аяулы аналар бесік жырын айтқан кезде де жылқы жануарын бесік жырына арқау ететіні белгілі
Мысалы:
Құйрығыңды майырып,
Түнде жылқы қайырып,
Жаудан жылқы айырып,
Жігіт болар ма екенсің, – деген сөз тіркестері кездеседі.
Бесікте жатқан нәрестенің мойынына да жылқының жалынан, кекі­лінен қыл алып, оны шүберекке тігіп тұмар ретінде тағып қою ырымы да бар.
Бала аяғын апыл-тапыл баса бас­таған кездегі тұсаукесер дәстүріндегі ала жіптің құрамына жылқының қылы міндетті түрде қосылып, «Тұлпардай жүйрік бол» деп тұсауын өткір пышақ­пен кесетін болған
Тұсауды қайшымен кесуді халқымыз дұрыс деп санамайды
Қайшымен кесу баланың өмірі қарама-қайшылықта өтеді деп есептейді
Тіпті «Тұсаукесер» деген қос сөздегі «тұсау» сөзі тікелей жылқыға қатысты ғана айтылатынын аңғаруға болады.
Ұл бала үш жасқа толған кезде баланы «Ашамайға мінгізу» салты жасалады, яғни арнайы балаға лайықты ер жасалып, атқа мінгізеді
Баланың ашамайға мінуі үлкен өмірге алғаш аяқ басуы дегенді аңғартады
Бұл кезде жылқының да жасы баланың жасымен шамалас құнан не дөнен болуы да міндетті түрде ескеріледі.
Ашамайға отырған баланың ата-анасы «ұлымыз ат тізгінін ұстайтын азамат болды» – деп қуанып жатады.
Ұл бала нағашы жұртына алғаш рет қыдырып барған кезде құлынды ен салып жиеніне арнайы атау дәстүрін халқымыз «бәсіре атау», кей жерлерде «жиенқұрық» деп аталады
Бәсіре атау кезінде анау-мынау емес, жорға, жүйрік сәйгүлік секілді тұқымы асыл құлынды атайды
Бәсіре ретінде тек жылқы түлігі аталады, басқа түліктерді бәсіреге атауға болмайды
Сонымен қатар бәсіреге аталған құлынды нағашылары ерекше қамқорлықпен бағып өсіреді
Жиенге бәсіре атау нағашылар мен жиен арасындағы сыйластық пен татулықтың дәнекері деп есептелінеді.
«Нағашыңды сыйлай біл, ақ сүт үшін анаңның, жан-жарыңды сыйлай біл бақыты үшін балаңның» деген даналық нақыл ұлтымыздың рухани ұлттық тәрбиеге мән беруінің айрықша айғағы деп атауға болады.
Жасөспірім бозбала тұңғыш рет шет жерге сапарға аттанарда «тоқымы жерде қалмасын», «ат – көлігі аман – келсін» деген жақсы ниетпен «то­қымқағар» жасаған
Мұны кей жерлерде «тоқымсалар», кей жерлерде «тоқымсілтер» деп атайды.
Жылқы жылы берілетін баталардың көбі жылқы жануарына қатысты ақ тілек, ізгі ниет ретінде айтылады.
Рысбай Сәтімбеков, 
Қазақ мемлекеттік қыздар педагогикалық университетінің 
профессоры
