Осыдан біраз уақыт бұрын жас босанған құрбымның үйіне бара қалсам, қолындағы баласының құлақ тұсына ұялы телефонды ұстап алып, нәрестесін жұбата алмай әлек болып отыр екен
Ұялы телефоннан шетелдік әуен естіледі, оны құрбым өзі қосыла орындап, үйдің іші бейне бір би алаңына ұқсап тұр
Сонда байқағаным, мән-мағынасы түсініксіз әрі жат әуенге жас сәби жұбанбақ түгілі одан сайын мазасы қашып кеткен сияқты
«Мынау не әуен? Оны балаға не үшін тыңдатып отырсың?» деген сауалыма: «Сен бұл әуенді білмейсің бе? Бұл Мишель Телоның белгілі әні ғой жаңадын шыққан, – деді құрбым
Бұл қазір – мода
Елдің бәрі осы әнді тыңдап жүр»
Сөйтіп ол маған бейтаныс әнді таныстырмақ болып әлек
«Ал жақсы, бұл қазіргі уақытта хитке айналған әуен делік
Мүмкін түсінген адамға мағынасы да жақсы шығар
Бірақ мұны балаға не үшін тыңдатасың? Оған дәл мына музыка кері әсер етіп жатқан сияқты ғой
Одан да өзіміздің бесік жырын айтпайсың ба?» дедім
Құрбым: «Бесік жырын қайтып айтам, сөзін де, әуенін де білмеймін ғой» деп ақталғандай болды
«Білмесең, үйрен» деген сөзіме «Қойшы, енді сол бесік жырын жаттаймын ба? Қазір мына телефон бар, қандай музыка тыңдатқың келсе, соны қоса сал.
Айтып ауыз ауыртпайсың, бала да жұбанады
Осы әнді балам негізі жақсы көреді
Қоссаң болды, бірден ұйықтай қалады» деп баласын әрі қарай жұбатумен әлек болып кетті
Мүмкін баланың бір жері ауырды ма, әлде даңғырлаған әуен дегбірін қашырды ма, әйтеуір «тез ұйықтап қалады» деген баласының тап жарты сағаттай мазасы кетті-ау
Мән беріп жатқан анасы жоқ, әуенге елтіп, қосыла шырқап жүр.
Бүгінгі таңда бір бұл емес, жас аналардың көпшілігі баласын осындай шетелдік әуенмен уатып, біздің дәстүрлі мәдениетімізге жат музыкамен әлдилеп жатады
Мән-мағынасы түсініксіз, құлаққа түрпідей тиетін әуен балаға қандай пайдасын, не болмаса қандай зиянын тигізіп жатыр деп бас қатырмаймыз да
Ал жаңа ғана дүние есігін ашқан бейкүнә сәбидің психологиясын әу бастан осындай жат елдің мазмұнсыз дүниесімен уласақ, ертең ол бала қандай болып өсеріне кім кепілдік береді?Төле би бабамыз «Баланың бесігі – кең дүниенің есігі» деген екен
Ендеше кең дүниенің есігі болған бесікте жатқан сәби даңғырлаған еш тәлім-тәрбиесі жоқ шетел музыкасын тыңдап өссе, оның болашағы не болмақ? Бұған назар аударып жатқан ешкім жоқтай сезіледі.
Қазір қай ортада болмасын жас­тарды, жасөспірімдерді қатыгез, мейірімсіз, ұлттық құндылықтан ада болып бара жатыр деп сөгеміз
Бірақ оның себеп-салдарына, астарына үңілмейміз.
Дала данышпандары болған ата-бабамыз ұрпағының тәлім-тәрбиесіне ерекше мән берген
Жас ұрпақ дүние есігін ашқаннан-ақ түрлі әдіс-тәсілдер арқылы ұлттық құндылықтар мен ұлттық дүниетанымды оның бойына дарыта білген
Солардың бірі – сан ғасырлар бойы көздің қарашығындай сақталып келген бесік жыры.
Бесік жыры – халық педаго­гикасының мәйегі, төл тарихымыз бен дәстүрлі мәдениетіміздің, ежелден келе жатқан наным-сеніміміздің, дүниетанымымыздың көрінісі, ұлттық тәрбиенің қайнар бұлағы
Әдемі әуен мен сырлы сазға толы осынау жыр арқылы сәби өз елінің рухани құндылықтарымен сусындайды
Сол арқылы тарихын таниды, сол арқылы өткенінен өнеге алады.
Бір қолымен әлемді, бір қолымен бесікті тербеткен ақ жаулықты аналарымыз сәбиінің алаңсыз ұйқыға батуы үшін бесік жырымен әлдилеп, бір жағы қазақы тәрбиені бойына сіңірте білген
Бесікте жатқан бейкүнә сәби әуезді ән арқылы ең алдымен анасының мейіріміне қанса, одан соң ата-бабасының ұлттық ән-күйімен сусындайды
Осылайша бесік жырын тыңдап өскен бала ертеңгі күні ел бастар көсем, сөз бастар шешен, жезтаңдай әнші, бармағынан бал тамған күйші, суырыпсалма ақын болып өсері хақ
Себебі мұның бәрі ана тілінде бесік жырымен әлдилеген ананың ақ сүті арқылы дариды
Ана сүті арқылы ата-баба өсиеті де, қасиеті де бірге беріледі
Әйгілі зерттеуші Александр Затаевич қазақ даласында өскен қазақ баласының өнермен өрнектелген өміріне тәнті болып «Бүкіл қазақ даласы ән салып тұрғандай…» деген еді
Ал қазақ даласына жер аударылып келген поляк революционері А.Янушкевич болса «Қазақтың 3-4 жасар баласының тілі жатық, ал 5-6 жастағы балалары шешен, әрі тауып сөйлейді, ойын ұтымды жеткізе біледі» деген таңданысын жасыра алмаған
Иә, қазақ жерін зерттеген қай ғалым болса да қазақтың өнеріне тамсанған, дала қазағының даналығына дән риза болып қайтқан
Әрине, мұның бәрі балаға берілетін алғашқы тәрбие бесік жырының құдіреті десек, қателеспейтін шығармыз
Алаш ардақтысы Мағжан Жұмабаев: «Жас балаға қазақтың әлди-әлди деп басталатын бесік жырын жырлау керек
Бұл жырдың күйі де, сөзі де тәтті» деп бесік жырының ерекшелігін, қажеттілігін тағы бір мәрте ескертіп кеткен.
Бесік жыры арқылы ана баласына өзінің сағыныш-сазын да, мұң-шерін де, тіпті тәтті тілегін де жеткізіп отырады
Онда айтылған тілектер мен өнеге-өсиет халықтың арман-ниеті мен мақсат-мұратын көрсетеді
Баласының болашағынан зор үміт күтетіндігі де бесік жырында айқын көрініс табады.
«Қолымыздан іс алып,
Мойныңа күш алып,
Бізді бағар ма екенсің?
Құрығыңды майырып,
Түнде жылқы қайырып,
Жаудан жылқы айырып,
Жігіт болар ма екенсің?
Айыр қалпақ киісіп,
Ақырып жауға тиісіп,
Батыр болар ма екенсің?
Бармақтарың майысып,
Түрлі ою ойысып,
Ұста болар ма екенсің?
Таңдайларың тақылдап,
Сөзіңді жұрт мақұлдап,
Шешен болар ма екенсің?
Кең балағың түріскен,
Ұлы топта күрескен
Балуан болар ма екенсің?
Қуып ойдың жетігін,
Біліп ғылым тетігін,
Ғалым болар ма екенсің?
Еңбек етіп бар елге,
Өнеріңмен әлемге
Мәлім болар ма екенсің?» –
деген үзіндіден-ақ қазақ халқының бала тәрбиесіндегі ой-арманы анық көрінеді
Жас сәбидің болашақта адам болып, халқына адал болып қызмет істеуі қажеттігін, одан зор үміт күтетінін бала санасына ертеден сіңіре білген
Ол бесік жыры арқылы жүзеге асқан
Патриоттық тәрбие ұрпақ санасына дәл осы бесік жыры арқылы берілген
Шыр етіп жарық дүниеге жаңа келген жас сәбидің өмірге деген құштарлығын, айналасындағыларға деген сүйіспеншілігін қалыптастыратын да – ана жүрегін жарып шыққан, мейірім мен шапағатқа толы бесік жыры емес пе? Өнегелі сөзбен өрнектелген, қазақы сөздің кәусар бұлағымен көмкерілген бесік жыры сәбиге рухани азық беріп, имандылық пен инабаттылықты жанына дарытады
«Туғанда дүние есігін ашады өлең» деп Абай айтпақшы, қазақ баласын әнімен әлдилеп жұбатқан, әнімен тәтті ұйқыға бөлеген
Осылайша ауыздан-ауызға жеткен халық ауыз әдебиетінің бай үлгісінің бірі – бесік жыры баланың батыл да батыр болуына зор үлес қосқан
Осы тұрғыдан алғанда, қазақ халқының фольклорындағы бесік жырының тәрбиелік маңызы мен шаршаған сәбиді жұбатып ұйықтатудағы рөлі зор.
Бесік жыры осылайша бабадан балаға мирас болып келе жатқан құнды дүние
Бірақ бір өкініштісі бүгінгі жастар осы бір баға жетпес асыл қазынадан қол үзіп бара жатқандай
Кешегі бабалар жаз жайлау, қыс қыстау көшіп-қонып жүрсе де бесігін бірге алып жүрген
Емшектегі шаранасын қай ана болмасын мейірлене оты­рып емізіп, бесік жырымен тербеткен
Ал бүгінде жоғарыда атап айтқандай бесік жырының орнын шетелдің даңғаза әуені алмастырды
Бесік жыры баланың тілінің ерте шығуына, оны тыңдап өскен сәбидің есте сақтау қабілетінің жақсы жетілетіндігіне, ой-өрісінің жылдам дамитындығына мән бермейміз
Бұған дәлел – ертедегі бабаларымыз түнді таңға, таңды түнге жалғаған жыр-дастандарды айтып, елдің ризашылығына бөленгені
Ол кезде қағаз бен қаламның жоқтығын ескерсек, сол жыр-дастанды өзгенің аузынан естіп, құйма құлаққа құйып алудың өзі үлкен өнерге жатады
Ал бүгінгі ұрпаққа күнұзақ айтылатын жыр түгілі бірнеше бет өлеңнің өзін жаттау қиынға соғатынын көріп жүрміз
Сонымен қатар баланың бәрі теледидар алдына телміріп, шетелдің түсініксіз әуенін тыңдап өскен соң ба, тілі де кеш әрі түсініксіз болып шығады
Баланың не өзге тілде, не өз тілінде сөйлеп тұрғанын аңғармайтын кездер күнделікті өмірде жиі кездеседі
Осылайша бүгінгі ұрпақ шешендігінен, көсемдігінен, әншілік, жыршылығынан, ақын­дығы мен батылдығынан, парасат-пайымынан ажырап барады
Қайта ойын еркін, сөзін тұшымды айта алмайтын, көрген-білгенін әсерлеп жеткізе білмейтін, тіпті қарапайым сөз қолданысын да дұрыс пайдаланбайтын, қазақы қалыптан, тілден айырылған ұрпақ көбейіп келеді
Кейде кешегі өткен, әлемді тізе бүктірген елдерге азулы қарсылас бола білген, сөз бастаған шешен, топ бастаған көсем елдің ұрпағы мынау деп көрсетудің өзі мүмкін еместей
Әрине, көпке топырақ шашуға болмас
Кейде ауылды жердегі көненің көзін көрген әз әжелеріміздің бесік тербетіп, сәбиді жырмен сусындатып отырғанын көргенде жаныңа жұбаныш табасың
Бірақ осыдан үлгі-өнеге алып жатқан ешкім жоқ
Ертең сол дана қарттар көзден кеткенде, оның сырлы сазға толы жыры да көңілден кетері хақ
Демек, бесік жыры деген киелі де қасиетті рухани қазынаның әлсіреуі – қазақ ұрпағының мінез-құлқын қалыптастырудағы, көкірек көзін ашудағы құнды жауһар­дың көзден ғайып болуы деген сөз
Ал бесік жырының орнын алмастырған теледидар мен ұялы телефондағы шетелдің шым-шытырық, мағынасыз әуені бала психологиясы мен жүйке-жүйесіне кері әсерін тигізіп, қатыгез ұрпақ тәрбиелейтіні бүгінгі күнде дәлелдеуді қажет етпейтін жағдайға айналып отыр
«Ел боламын десең, бесігіңді түзе» дейді қазақ
«Халық айтса, қалт айтпайды»
Ендеше, саналы да салиқалы, инабатты да ибалы, ел ертеңіне елжірейтін, қазақтың қамын жейтін отаншыл, өр рухты ұрпақ тәрбиелейміз десек, тәрбиені бесік жырынан бастағанымыз жөн.
Анар ДҮЙСЕНБАЙҚЫЗЫ
Тақырыпқа орай
Айымгүл әже, 86 жаста:
– Қазір келіндер бесік жырын айтпақ түгілі, баланы бесікке салудан қашады
«Бесік зиян екен», «бесіктегі балада қан дұрыс айналмайды екен», «бала қимылдамаса анау болады екен, мынау болады екен» деген сылтауларды алға тартады
Ал бесік жырын ыңылдап айта бастасаң болды, «Апа, тыныш, бала ұйықтамай қояды» деп өзімізді үйретіп жатқаны
Бұрындары осы біздің ата-бабамыз да, әке-шешеміз де, тіпті біз де, біздің балалар да сол бесікте өсіп, бесік жырымен тербелмеп пе едік? Ендеше, бесіктің зияны, бесік жырының кері әсері болса, бабалар неге батыр, шешен болды екен? Оны түсініп жатқан жастар жоқ
Бірақ мен келіндеріме осыны барынша түсіндіруге тырысып бағамын
Жасым келсе де, немере-шөберелерімді бесікке бөлеуден жалықпаймын, бесік жырымен ұйықтатамын
Осыдан болар немерелерімнің бәрі алғыр, сөзге де жүйрік
Ата-анаға деген махаббаты да ерекше
Сол себепті баланы бесікке бөлеп, бесік жырымен сусындатқанның пайдасы орасан дер едім
Ал біз – қарттар соны жастар жадына құйып отырғанымыз абзал.
