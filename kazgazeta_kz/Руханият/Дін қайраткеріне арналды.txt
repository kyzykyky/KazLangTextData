Жуырда Түркістан қаласындағы Қожа Ахмет Ясауи атындағы Халықаралық қазақ-түрік университетінде «Ер Жәнібек» Халықаралық қоғамдық қорының қолдауымен ғалым, діни ағартушы Халифа Алтай Ғақыпұлының 100 жылдық мерейтойына орай «Халифа Алтай – исламның көрнекті ғұламасы» атты танымдық конференция өтті
 
Х.А.Ғақыпұлы қасиетті Құранды қазақ тіліне ең алғаш аударушы ретін­де халықтың рухани санасын жаңғыр­туға үлес қосқаны баршаға аян
Ғалым­ның «Құран Кәрім
Қазақша мағы­на және түсінігі» атты еңбегі Қазақстан­да ғана емес, көршілес Ресей, Моңғолия, Қырғызстан, Өзбекстан, Әзербайжан елдерінде тұратын қандастарымыз­­дың рухани байлығына айналды
Осылайша Халифа Алтай Ислам дінін өр­кен­детудің жолдарын көрсетіп, асыл дінімізді ардақтаушы дін қайраткері ретінде тарихта қалды.
Түркістан төріндегі аталмыш шарада Халифа Алтай туралы деректі фильмнің тұсауы кесіліп, жастар қажының өнегелі, үлгілі өмір жолымен танысты
Алтайдан басталған үр­кіншілік, қиын-қыстау жылдар, Құран-Кәрімді көз майын тауысып алты жыл бойы аударғаны көркем дүниеге көрік бере түскендей әсер қалдырды
Қазақ диаспорасының көрнекті қайраткерінің шеттегі қилы тағдыры көз алдымызға келіп, қиындыққа қарамастан ілімін же­тілдірген ұлағатты өмірінен ғибрат алғандай болдық.
Осы ретте Бас мүфти Ержан қажы Малғажыұлының: «Ұрпақтары ұлықтап, Шығыс Қазақстандағы об­лыстық мешітке Халифа Алтайдың есімі берілді
Ендігі кезекте, ­Елбасымыз айтқан еліміздің алтын қорына енетін 100 жаңа есім ­атауына қайраткер Халифа Алтайдың есімі енеді деп сенемін» деген сөзі өз ұлтының асыл перзентіне деген құрмет деуге болатындай.
Салтанатты жиында «Ер ­Жәні­бек» Халықаралық қоғамдық қоры­­ның президенті Ж.Түркия, Түр­кістан қаласы әкімінің орынбасары Ғ.Рысбеков, асылдың сынығы, ­Ха­лықаралық Ислам қайырымдылық қо­рының басшысы А.Алтай сөз алып, қайраткердің өшпес өнегесі туралы естеліктерін айтты.
Мемлекет тарихы институты­ның жетекші ғылыми қызметкері, тарих ғы­лы­мының кандидаты Қ.Ерімбетова­ның «Қазақтың тектілік феномені» атты баяндамасы, ҚМДБ-ның республикалық ақпараттық-насихат тобының мүшесі, исламтанушы А.Қуанышбаевтың «Құран Кәрім
Қазақша мағына және түсінігі» кітабы туралы ой-тұжырымдары көптің көкейінен шықты.
– Бүкіл Құран 114 сүреден, 6300-ден аса аяттан, 77 мың 400-ден аса кәлимадан тұрады
Халифа Алтай аудармасы – нағыз ғылыми-акаде­мия­лық аударма
Еңбекте діни сөз­дердің мағынасы дұрыс берілген
Қиын жерлерінде Ибн Кассир, әл-Табари секілді ғалымдардың еңбегіне сілтеме беріп, тығырықтан шыға білген, – деп А.Қуанышбаев аударманың сапасын тілге тиек етті.
Сондай-ақ конференция аясында орталық «Түркістан – ­Ахмет Ясауи» мешітінде өткен Құран оқу жарысының жеңімпаздары марапатталды
І орын иегері Жақсылық Мұстафаға «Ер Жәнібек» Халықаралық қоғамдық қорының, ІІ орын иегері Айтмахан Диасқа «Әзірет Сұлтан» мемлекеттік тарихи-мәдени мұражайының, ал ІІІ орын иегері Нұрмұхаммед Жұмабай мен Қасым Розханға Ясауи атындағы Халықаралық қазақ-түрік университетінің жүлдесі тапсырылды
Шара соңында ғалымның ұлы Абдураһим Алтай шараны ұйым­дастырушы Ахмет Ясауи универси­тетінің ұжымы мен «Ер Жәнібек» Халықаралық қоғамдық қорына алғыс білдіріп, оқу ордасының ғылыми кітапханасына кітаптарын табыс етті.
Хақ дініміздің даңғыл жолын нұсқаған рухани ұстаздың өмірі мен қызметін насихаттауды мақсат тұтқан бұл шараның жас ұрпаққа берері мол болғаны айдан анық
Шара қонақтарына ғалым қазақ тіліне тәржімалаған қасиетті Құран кітабы сыйға тартылды.
Нұрбақ ЕДІГЕ
Түркістан
