Адамгершілікті, тазалықты, адалдықты, имандылықты талап ететін мұсылмандық шарттары асыл қасиеттерімен бағалы
Осы қасиеттерді қанымызға, жанымызға сіңіруде дін өкілдерінің еңбегі ерекше
Белгілі дін өкілдерінің бірі Орынбет ишан болатын.
Орынбет ишан үстіміздегі жылы 240 жылдық мерейтойы жоғары деңгейде атап өтілген қазақтың хас батыры Жанқожа бабамыздың пірі болған Дәрменқұл ишанның шаңырағында 1821 жылы дүниеге келді.
Ол Бұхара қаласында атақты Мір Араб медре­сесін 15 жыл оқып, ғұлама ұстаздардың ұйғары­мымен оған «Ишан» атағы берілген
Бұхара хандығында 3 жыл діни қазылық қызмет атқарып, 1857 жылы ежелгі Сыр бойының Арал теңізіне құяр сағасына жақын қоныстанған Қазалы топырағына өз ықыласымен келген еді
Орын­бет ишан бір рудың немесе бір тайпаның емес, бүкіл елдің, қалың халықтың арқа тұтар азаматы болды.
Ал Орынбет ишанның бес баласының бірі Иман Мақсымның өткен ғасырдың отызыншы жылы осы өңірде Кеңес өкіметінің отарлау саясатына қарсы шыққан, халқымыздың теңдігі мен бостандығы үшін күрескен «Асан көтерілісіне» қатысушылардың рухани басшысы болғаны тарихтан белгілі.
Таяуда Қызылорда облысы, Қазалы ауданы, Алға ауылдық округінің орталығы Ү.Түктібаев ауылында есімі ел есінде сақталған, зама­нын­да мешіт ұстап, халықтың діни сауатын ашуға, ұрпаққа имандылық ұрығын себуге қызмет жа­саған Орынбет ишанның құрметіне тұрғы­зыл­ған жаңа мешіттің ашылу салтанаты болып өтті.
Ғибадатхананың ашылу салтанатына Алматыдан, Қызылордадан, Қазақстанның тағы басқа қалаларынан аруақты бабамыздың ұрпақтары, жанашыр-тілекші азаматтар қатысты.
Жиында аудан әкімінің міндетін атқарушы Сұлтан Мақашов сөз сөйлеп, соңғы жылдары ауданымызда имандылыққа бетбұрыс жасалғанын, үстіміздегі жылдың өзінде Жанқожа батыр, Жалаңтөс батыр атында, бүгін міне, «Орынбет ишан» мешітінің ашылуын жақсылықтың нышанына балады
Осы ауылда биыл дәрігерлік амбулатория пайдалануға берілді, клуб үйі тұрғызылуда
Енді жаңа мешіт ел игілігіне қызмет жасамақ.
Мешіт ғимаратының тұрғызылуына атса­лысқан Алматы облысының Қаскелең қаласы­нан келген Даража қажы игілікті істі бітірген азамат­тар­ға алғысын жеткізді
Мүсірәлі бабамыздың ұр­пақ­тарының атынан Қызылорда қаласының тұрғыны Жетес Нағымадинұлы құттықтау тілегін айтты.
Бұдан соң, аудандық ардагерлер кеңесінің төрағасы Оразғали Бекбанов, ауыл ақсақалдары атынан Сейілхан Манауов мешіттің жас ұрпақты имандылыққа тәрбиелеуде ерекше орны бар екенін тілге тиек етті.
Аудандық «Жанқожа батыр» мешітінің бас имамы Қайрат қажы Дәуіржанұлы көпшілікті құттықтап, жаңа мешіт құрылысына демеушілік жасаған, қамқор қолын созған азаматтар Самұрат Имандосовқа, Сәбит Аралбаевқа, Алмас Бегалиевке, Төремұрат Тәжімұратовқа, Мағжанбай Тұрсынбаевқа ризашылық білдірді.
Ал «Орынбет ишан» мешітінің имамы Ғаб­дулла қажы Инаятұлы қайырымдылық жасағаны үшін ауылдың бір топ азаматтарына алғыс айтып, Даража қажы анамызға ат мінгізді
Өз тарапынан жұртшылық имандылық тәрбие беру жолында аянбай қызмет ететініне сендірді.
Жаңа мешіттің тұсауы кесіліп, жиналған жамағат ғимараттың ішкі құрылысымен танысты
Аруақты бабаларымыздың рухына бағышталып құран-хатым оқылды.
Жетіскен МӘКЕНАЛЫ
Қызылорда облысы
Қазалы ауданы
