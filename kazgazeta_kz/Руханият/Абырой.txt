Қостанай өңірінде де руханият саласында жемісті қызмет атқарып, ел-жұртына танылып жүрген азаматтар жеткілікті
Солардың бірегейі бүгінгі кейіпкерім Қуанышбай Төребекұлы Орманов дер едім

Қуанышбай аға ақырын жүріп, анық басатын азамат
Ол ешқашан да мақтануды, өзін-өзі әсерлеп сөйлегенді жаны сүймейді
Қашан да «Тура биде туыс жоқ» деген қағиданы берік ұстанады
Ғұмыр бойы тынбай ізденгендіктен де шығар, айтары да мол.
Онымен бірде өзі қызмет атқа­ратын Қостанай мемлекеттік педагогикалық институтында арнайы болып, сөйлестім
Сонда байқағаным, әріптестері және қалың қауым біле бермейтін қырлары жеткілікті екен.
Ол өзіміздің облысқа қарасты Жітіқара ауданындағы Милютин деп аталатын елді мекенде дүниеге келді
Онымен бұдан бұрын да талай рет жүздесіп, әңгімелескенімде өзінің кіндік қаны тамған мекенді жер жәннатына балайтынын естіген едім.
Қуанышбай аға өзге әріптестері секілді жастайынан жазу-сызуға бейім болды
Арманы Алматыдағы іргелі оқу орындарының бірі – Қазақ мемлекеттік университетінің журналистика факультетіне түсу еді
Бұл көксеген мақсатына да жетті.
Алматыда оқудың өзіндік артықшылықтары да бар еді
Өйткені әлгінде тілге тиек етілген факультетте кіл мүйізі қарағайдай профессорлар, әдебиет пен баспасөздің нағыз көрнекті өкілдері дәріс берді
Жылдар жылжып өте берді
Университетті аяқтайтын кез де келді.
Осы арада өзгелерге үлгі ретінде айта кетер жай, Қуанышбай Төребекұлы дипломдық жұмысын елімізде алғаш рет университеттің түлегі ретінде экономика тақырыбынан қорғады
Бұл тақырыпқа кез келген журналистің батылы жетіп, бара бермейтіні белгілі.
Оның айтуына қарағанда, өздері жылда студент ретінде өндірістік тәжірибеден өтер кезде облыстық басылымдарға барады екен
Ол уақытта газет басшылары қолынан іс келетін, болашағынан үміт күттіретін жастарды демалыста жүрген қызметкерлердің орнына жұмысқа алатын.
Біздің Қақаң да осындай дарынды жастардың бірі еді
Қаншама әріптестерінің тарапынан қолдау көрді
Мәселен, сол кездері «Коммунизм жолы» (қазіргі «Қостанай таңы») газетінде бөлім меңгерушісі болып жұмыс істеген Мағзұм Сағынбаевты журналистикадағы ұстаздарының қатарында атайды.
Мағзұм аға Қуанышбай Орманов­тың тындырымдылығына, ізденімпаздығына іштей тәнті болатын
Сондықтан оған қаламын шыңдай түсу үшін түрлі тақырыптарда мақалалар жазуға тапсырыс беретін.
Дер кезінде кейіпкерлерімен жүздесіп, тәлімгерінің тапсырмасын орындап, көзге түсіп жүрді
Дарынды да талапты бозбала осылайша алға қарай талпына түсті
Сонымен қатар дәл сол жылдары аталмыш басылымда Бас редактордың орынбасары болып қызмет атқарған Сапабек Әсіповтің де сүйікті шәкіртіне айналды.
Әңгіме арасында Алматы облыстық радиосында абыройлы қызмет атқарған ұстаздарының бірі ретінде Мадат Аққозиннің де есімін ерекше тілге тиек етті
Себебі, бұл кісіден де кәсібінің қыры мен сырын үйренді
Сондықтан олар мұның өмірінде әрдайым ерекше орын алады.
Журналистика факультеті республикамыздағы журналист мамандарын дайындаған соң, оған жан-жақтан болашақ ақын-жазушылар, өзі секілді қаламы қарымды жігіттер мен қыздар келетін
Бұларға бәріміздің де ұлағатты ұстаздарымыз болған атақты ғалымдар Тауман Амандосов пен Темірбек Қожакеевтің тигізген ықпалы зор.
Әрбір азаматтың өмірінде отбасы айрықша орын алады
Өйткені шаңырағына ие болып, ұл мен қыздарына ұлағатты тәрбие бере алмаған кісінің жұмысында да береке болмайды.
Мұны айтып отырған себебіміз, Қуанышбай Төребекұлы ынтымағы жарасқан отбасының тірегі
Ол ұзақ жылдардан бері қол ұстаса ғұмыр кешіп келе жатқан жан жары Кәмила апамызды да сол Алатаудың баурайындағы әсем қалада оқып жүрген кезінде кездестіріпті.
Болашақ жарымен өзінің курс­тасы, өмірдегі сырлас досы, бұл күндері Арқалық қаласында тұратын журналист-жазушы, Қазақстан Республикасының мәдениет қайраткері Жақсылық Жүнісовтың үйлену тойында танысқан.
Бір ғажабы, үйлену тойында Қуанышбай аға Жақаңның күйеу жолдасы болса, Кәмила апамыз Қалқа жеңгеміздің қыз жолдасы болыпты
Сол жерде Жамбыл облысының тумасы, ақылды да көрікті бойжеткен Кәмиланы шын мәнінде ұнатып қалады.
Содан кейін бұлардың арасындағы сыйластық одан әрі жалғаса түседі
Кәмила апамыз сол кезде Қазақ қыздары оқитын педагогикалық институттың жаратылыстану-география факультетінің студенті еді.
Әрине, бойжеткенге де Қос­танайдың сұңғақ бойлы, келбетті жігіті жақсы әсер қалдырып, екеуі қос аққудай жарасады
Ғұмыр бойы бір шаңырақтың астында бақытты ғұмыр кешуге серттеседі
Міне, осылайша олардың бақытты отбасы 1968 жылы құрылған еді.
Қарап отырсақ, содан бері де елу жылға жақын уақыт өтіпті
Отбасын құрған соң, Қуанышбай аға Алматыдағы Қазақстан телерадио корпорациясына қатардағы стажер-редактор болып қабылданып, төрағаның орынбасарлығына дейін көтеріледі.
Қазақстан Республикасы Прези­денті Әкімшілігі мен Министрлер Кабинетінің аппаратында аға-рефе­рент болып та жұмыс істеді.
Ал шаңырақтың бақытын тасытып отырған Кәмила апамыз да соңына өшпес із қалдырып келе жатқан ұлтымыздың аяулы қыздарының бірі
Кез келген кісімен тез тіл табысып кететін мейірбан жан Алматы қаласындағы Кітап палатасында жұмыс істесе, Қостанайға қоныс аударған соң құрметті демалысқа шыққанға дейін Н.Островский атындағы қалалық кітапхананы басқарды.
Қуанышбай аға да сол кездегі облыс басшыларының шақыруымен Қостанай облыстық телерадио компаниясына директор болып қызметке тағайындалды
Осы ұжымның дүниеге келуіне де өзінің тікелей қамқорлығы мен септігі тигендігін айтып өткеніміз орынды болар.
Ол сонау бір жылдары облыс әкімінің мәдениет жөніндегі кеңесшісі болып қызмет атқарғанынан да хабардармыз
Сөйтіп, Қостанай өңіріндегі руханият саласының жандана түсуіне айтарлықтай үлесін қосты
Облыстың 70 жылдығына байланыс­ты «Алтын дала» деп аталатын үлкен энциклопедиялық еңбектің жарық көруіне де атсалысты.
Зейнеткерлікке шыққанша облыстық тілдерді дамыту басқармасында бөлім меңгерушісі болып қызмет атқарды
Мұнда да ана тіліміздің өркендеуіне мол еңбек сіңірді.
Оның өткен ғұмырындағы алған асуларының бәрін айта берсек, уақыт жетпес
Кейін Қостанай мемлекеттік педагогикалық институтында тілді дамыту бөліміне жетекшілік етті
Атақ-абырой өздігінен келмейді
Қаншама құнды еңбектер жазды
Олардың саны да бұл күндері оннан асады.
Қазіргі таңда аталған жоғары оқу орнындағы Ыбырай Алтынсариннің мұраларын зерттеу орталығының білікті маманы
Онымен бірге қазақтың көрнекті ақыны Серікбай Оспанов қызмет атқарады.
Ағамыз Ақтөбе және Қостанай мемлекеттік педагогикалық инсти­туттарының құрметті профессоры
Қостанай облыстық меценаттар клубы «Қазына» сыйлығының лауреаты
Басқа да атақ пен дәрежеден кенде емес.
Оразалы ЖАҚСАНОВ,
Қазақстанның 
Құрметті журналисі
Қостанай
