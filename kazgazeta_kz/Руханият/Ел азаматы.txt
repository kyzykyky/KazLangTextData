Зікірия Шаймерденов… Сөзі мен ісі жарасқан, жаны жомарт, жаратылыс бойына кісілік қалып пен кішілік мінезді молынан берген, шешендік болмысынан біткен ерекше жан еді… Өз басым осынау елде туып, елде өскен, саналы ғұмыры Қарадала дейтін аймақтың қара орман жұртының ортасында өткен Зікірияны көп білем деп те, аз білем деп те айта алмаймын… Көп білем десем – көлгірсу, аз білем десем – ақиқаттан аттаған болар едім… Жасы менен бес жастай кіші осы бір жүрісі маңғаз, сөзі мен ісінен сабыр мен мұндалап тұратын, қашан көрсең, азаматтық адал бітіміне көлеңке түсірмей жүретін, орынсыз өрекпуді білмейтін, жүрісі мығым, тебінгісі берік, тектілігі мен беттілігі, көзге бірден байқалатын жігітті алғаш көргеннен қайран қалдым
Бүгежектемей тура қарайтыны ұнады
Бойын шалқақ ұстағанымен, елдің дегбірін алып шалқымайтыны ұнады.
Отызға толар-толмас жасында талай-талай абыройлы ел ағалары басқарған «Октябрь» орта мектебіне директор болып келген Зікірияны алғаш көргендегі әсерім осы
Бұл мектептің кезінде Заманбек Батталханов секілді қазаққа қадірі асқан ағалар төр қылған
Менің әкем – Мырқасым, Керімақын аға, Абдолла аға, Әбілқасым ағалар басқарған
Мәкен Тойшыбеков, Сәйден Жолдасбаев секілді даңқты ғалымдар оқыған
Алғашқы әсер алдамайды… Зікірияның байсалды қалыбы, ойлы көзі, тереңнен тартып, толғап айтатын сөзі ұнады
Зікірияның сөзі қалай ұтқыр, ұтымды болса, әні де солай тыңдаушыларын баурап әкетті
«Өнерлінің өрісі кең» дейтін елдің баласымыз
Зікірияның домбырасы өзінен өткен шешен болып шықты
Тіпті тоқтар емес
«Ішек бойлап, он саусақ жорғаласа, пейіштің үні шығар қоңыр салқын» деп, Байрон мен Лермонтовты қазақша тамылжыта сөйлеткен қайран Абайдың қаламынан қапысыз төгілген жыр жолдары осындайда жазылған шығар? Кейін Зікіриямен сан кездестік… Ауылда… Шонжыда… Ақтамда… Алматыда… Кездес­кен сайын Бақағаш пен Кеңестің аспанын әуелетіп, ән кезген сол бір тамаша күндерді жиі-жиі еске аламын.
Бір күні Зікірия: «Молдасан Шәпиев ағамыздан үйрендім
Әннің төресі…» деп, Сәдіқожаның «Сарыбидайын» төгілте шырқады
Дәнештің әндерін айтты
«Ысқақ ағадан естігенім» деп, арғы бет асып, өрге кеткен жұрттың қайғы-зарын жеткізер сарындар алма-кезек төгілді
Қапездің әндері шырқалды
Әңгімесінің бір тұсында Зікірия: «Аға, осы Сіздің «Шарғын Алғазиевке жақындығыңыз» бар дегенді естідім… Рас па?» деді
«Ия…» «Қандай жақындық?» «Шешемнің нағашысы…» дедім, сирек айтылатын бір әңгімені есіме алып… Зікірия: «Шарғын көзі ботадай тұнық кісі екен… Көрдім… Мектепте оқып жүргенімде… Ақтамның жұрты дүрлігісіп қалды
«Шарғын келді… Шарғын келді» десіп… Шарғын ақсақал, сүйегін таратып айтса, Қожбамбеттің бір баласы Кәдір-Шорадан тарайды… Қытай ішінде жүргенде аты жер жарған Таңжарық, Көдек секілді кісілермен сөз жарыстырған, өлеңдері ауыздан-ауызға көшкен мықты ақын болған
Түнеу жолы «Егеменге» бір бет қып суретімен қоса өлеңдерін жариялағаныңызға арғы бет-бергі беттің елі риза… Сіздің Шарғын ақынға қатысыңыз бар екенін сонда естідік…» деп сөзін жалғағаны, «Ақтамның басындағы «Алғазының жайлауы» дейтін сұлу төр де, Қарадаланың қақ төріндегі «Ұзын там» дейтін елдімекен де, сол түп нағашыларыңыздың қыстауы көрінеді, аға… Мен көр­генде Шарғын сол атамыз ата-бабалары жатқан Қарадаладағы қара жұртына тәу етіп, аруақтарға құран оқыта келген көрінеді» деп сөзін қайырғаны есімде
Иә… «Қолда барда алтынның қадірі жоқ…» дегенді тауып айтқан елміз ғой
Зікірия Шаймерденов қанатын енді жайып, Қарадаланың қалың жұртының құрметіне енді бөленіп, ісі мен сөзі, еліне таныла бастағанда ойда-жоқта мына жалғанды бақи дүниеге айырбастады
Кетерінен біраз бұрын хабарласып, ол аудандағы, облыстағы білім жүйесі туралы көкейкесті ойларымен бөлісті
Алматыға келіп, емделгенін, қан қысымы мазалап жүргенін айтты
Сөйтсем… Бұл сәт, бұл әңгіме Зікіриямен болған соңғы шүйіркелесу екен
Зікірияның қайтқанын іссапарда жүріп естідім… Келген соң… Арнайы барып, Шонжыда тұратын отбасына, інісі Нұрмұқаға көңіл айттым
Құран оқытып, дұғамды бағыштадым
Көңілдің үлкенін Зікірия марқұм ауызынан тастамай жүретін Қарадаланың жаны таза, жүрегі мейірімді қалың жұртына – жерлестеріме айттым іштей
Өйткені ол ел адамы, ел ағасы, ел азаматы дейтін мәрте­белі биікке еңбегімен, дарынды болмысымен, тағылымды мінезі­мен көтеріліп, небәрі 46 ғана жыл мына жарық дүниенің қызығын көрген, жаны жайсаң, жүрегі жомарт жан еді
Содан бері де, міне, 20 жыл өтіпті… Елі-жұрты – туған Қарадаласы перзентін еске алып жатқанына Алла алдында ризашылық айттым
Ел дұғасы қабыл болсын! Әумин!
Нұрлан ОРАЗАЛИН, Қазақстан Республикасы Мемлекеттік сыйлығының 
лауреаты, Қазақстан Республикасының 
Еңбек сіңірген қайраткері
