Қазақстан Республикасының Ұлттық кітапханасы ғимаратының алдында еліміздегі белгілі баспалардың қатысуымен кітап жәрмеңкесі болып өтті
Көктемнің жайма-шуақ күніне белгіленген жәрмеңкені ҚР Ұлттық кітапханасы мен Қазақстанның баспалары бірлесіп ұйымдастырды. 
Отандық баспалардан жарыққа шыққан кітап өнімдерімен жұртшылықты таныстыру, кітап таралымын арттыру, баспа – кітап – оқырман арасындағы байланысты нығайту болып табылатын шара өзінің мақсатына толыққанды жетті деп айтуға негіз бар
Кейбір кітаптардың оқырманға жетпей сөреде шаң басып жататыны жасырын емес
Мұндай кітап жәрмеңкелері баспагерлер үшін де, оқырман үшін де тиімді екені даусыз
Дүкендерге қарағанда арзан бағамен, яғни баспадан шыққан бағасымен сатылатындықтан қалтаңыздағы қаржыңыз үнемделеді.
Жәрмеңкені Ұлттық кітапхана директоры Әлібек Асқар сөз сөйлеп ашып, шараның маңыздылығына тоқталды
Елімізге белгілі қаламгерлер өз ойларымен бөлісіп, ақындарымыз жырдан шашу шашты
Қоғам қайраткерлері, зиялы қауым өкілдері, елімізге белгілі ақын-жазушылар жәрмеңкенің көркін қыздыра түскендей
Осындай игілікті іс арқылы қоғамда кітапқа деген қызығушылықты арттырып, кітап оқу деңгейін көтеруге ықпал еткен азаматтардың әрекеттері баршаға үлгі.
Жалпы саны Алматыдағы ірі-ірі 30-ға тарта баспа шақырылып, өз өнімдерін жұртшылыққа ұсынды
«Ана тілі», «Атамұра», «ҚАЗақпарат», «Алматыкітап», «Қазақ энциклопедиясы», «Раритет», «Қазақстан», «Алатау», «Аруна», т.б
баспалардың туындылары сапасы жағынан да, мазмұны жағынан да ерекшеленеді.
Жәрмеңкенің ерекше атап өтерлік тұсы, кітапсүйер қауым өзінің сүйікті ақын-жазушысымен кездесіп, автордың қолтаңбасымен қалаған шығармасына қол жеткізе алды
Қазіргі ақпараттық технологиялар дамыған заманда, кітап оқу мәдениеті өзекті мәселеге айналған уақытта бұл жастардың кітапқа деген қызығушылығын арттырары сөзсіз.
Бағдагүл Мұратқызы
