Елімізде халқымыздың салт-дәстүрлері мен әдет-ғұрыптары молынан сақталған өңірлердің бірі – Оңтүстік Қазақстан облысы
Мен бұл мақаламда осы өңірде күні бүгінге дейін сақталып келе жатқан қазақтың байырғы салттарының бірі – отқа жыртар салты туралы сөз қозғамақпын.
«Отқа жыртар» дегеніміз – ұзындығы он-он бес метрді құрайтын ақ мата, яғни сол матамен жасалатын салт
Бұл екі жақ­тың құдаласуы кезінде атқарылады
Күйеу жігіттің анасы құдағиына, яғни қыз жаққа алып барған жасау-жабдықтарын, тарту-таралғысын көрсету кезінде жасалады
Сол әулеттегі көпшілікке сыйлы, балалы-шағалы абысындар екі үйдің құдағилары болашақта бір-бірімен тату-тәтті болсын, құшақтары ажырамасын деген ниетпен «отқа жыртарға» матап  тастайды
Ал оның «отқа жыртар» деп  аталуының мәнісі – бөліске салынып жыртылуында
Матаның жыртысы қонақтарға, көпшілікке таратылады
Құдалық рәсіміндегі таратылған әшекей, тәтті-дәмділер де сол жыртысқа оралып, салынады
Матаның ақ түсті болуы  аруақтарға арналған сый-құрметтің белгісі
Олардың көре алмаған күндерін, жасамаған жастарын балаларға берсін деген бата қайырысумен аяқталады.
Ақ матаның ұзындығына қойылатын шек жоқ
Ол құдағидың жағдайына, пейіліне байланысты
Көп жағдайда ол бес-алты метрге дейін, кейбір кезде он метрге дейін дайындалады
Ең қызығы, мата қаншалықты ұзын болса да, айналдыра орайды
Матаға оралған аналар бір-бірімен құшақтасып, бет сүйістіріп, сый-сияпаттарын жасасады
Алтын сырға, сақиналармен алмасады
Бір айта кетерлігі, бұл рәсім тек әйелдердің қатысуымен орындалады.
Құдалық ертеректе «ұрын бару»,  «үкі салу», «қалың мал беру» және т.б
салттар арқылы орындалса, бүгінгі таңда бұлардың кейбіреуі орындала бермейді
Мәселен, «ұрын бару», «үкі салу» заман ағымына байланысты ма екен, ұмыт қалып бара жатыр
Қазір құдаласу рәсімдерінің жайын саралаған кезде, бүгіндегі тойдың барынша ықшамдалып келе жатқанын байқаймыз
Соңғы жылдары «сырға салу» немесе «үкі тағу» мен ұзату тойы бір күнде қатарынан атқарылып, сол күні қалыңдықты алып қайту рәсімі орындалатын болып жүр
Бұл уақытты үнемдеуге тырысушылықтан, алыс-жақыннан келетін ағайындардың уақыт тапшылығын да ескеркендіктен заманға сай жасалған өзгеріс болар.

Гүлжанат Абиханова, 
М.Әуезов атындағы 
Әдебиет және өнер институты
фольклортану бөлімінің 
кіші ғылыми қызметкері
