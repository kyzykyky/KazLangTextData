Тарихи жадымыз қайта жаңғырып, ұрпақ алдындағы борышымыз орындалсын десек, бабалар аманатына құрметпен қарап, оларды ұлықтау ісінде өзгелерден озық болуымыз керек
«Сындарлы заман тұлғасы: қазақтың Бас сардары Бөкенбай батыр Қарабатырұлының өмірі мен ерлік жолдары» атты аймақтық ғылыми-теориялық конференцияға жиналған ағайынның басты мұраты осы болды.  Ақтөбе қаласындағы тарихи-танымдық шара – рухани жаңғыру бағдарламасының аясында  ұйымдастырылды.
Айтулы шараға Ақтөбеден бөлек еліміздің Алматы, Астана, Маңғыстау, Атырау, Орал, Шымкент, Қарағанды және Ресей астанасы – Мәскеу мен Орынбор қалаларынан делегаттар қатысты.
Ғылыми конференцияны Ақтөбе облыс әкімінің орынбасары Ербол Нұрғалиев алғы сөзімен ашты.
Бұдан соң Қазақстан Ғылым академиясының жетекші ғылыми қызметкері, қазақ хандарының өмірбаянын зерттеуші Ирина Ерофеева сахна төріне көтеріліп, жаңадан жарық көрген Бөкенбай Қарабатырұлының өмірі мен ерлігіне арналған «Рыцарь – звания чести» атты кітабының тұсауын кесті
Орыс тілінде басылған кітап әзірге 500 ­данамен жарық көрді, алдағы уақытта қазақ және ағылшын тілдеріне аударып шығару жоспарланған.
«Аты аңызға айналған ­Әбіл­­қайыр ханның сенімді серігі жә­не қолбасшысы болған Бөкенбай батырдың есімі Қазақстан тарихы­на алтын әріптермен жазылды
Қазақ жеріне қаншама қасірет әкелген, күллі ұлтты жоя жаздаған жоңғар шабуылдарының жылдарында ­Батыр Бөкенбай қазақты бірігуге шақырды және оның бұл шақыруы күллі үш жүзді қамтыды
Осылайша тарихи сәтті орайлы пайдаланып, ел тыныштығының алтын қалқаны болды» деді Ирина Ерофеева.
Мұнан соң сахна төріне танымал жазушы Смағұл Елубай көтеріліп, тарихи деректерге әдеби-шығармашылық тұрғысынан сипаттама беріп, нақты деректер келтірді
Оның айтуынша, тарихта азаттық үшін күрес жолында жанын құрбан еткен Бөкенбай Қарабатырұлы 1726-1729 жылдардағы Бұланты, Бөленті, Аңырақай, Қалмақ қырылған, т.б
соғыстарда жоңғарларға қарсы қол бастаған даңқты қолбасшы, тарихи тұлға, айбынды саясаткер ретінде халықтың есінде мәңгі сақталып қалды.
«Ең бастысы, біз мынаны есте сақтауымыз керек
Әбілқайыр хан қазақ халқының жойылып кетуі мүмкін екендігін сезінген соң, қолында қаруы бар құдіретті мемлекетпен дос болуға мәжбүр болды
Яғни қазақ жер басып жүру үшін, Ресейге қосылуға қол қойды
Бұл Әбілқайыр ханның трагедиясы еді, амалының жоқтығынан сондай қадамға барды
Соның арқасында қазақ деген халық аман қалды
Әрине, Әбілқайыр ханның алдында таңдау тұрды
Ол басқа мемлекетті өзіне аға етуі мүмкін еді, мысалы Қытай елін
Алайда Әбілқайыр хан болса өркениеттің Еуропада басталғанын көріп тұрып, сонда бет бұрды, яғни білім, ғылым, қолында қаруы бар елмен бірге өмір сүру жолын таңдады
Бұл ретте Әбілқайыр хан Бөкенбай Қарабатырұлына арқа сүйеді және ол қателескен жоқ, бұл туралы заңғар жазушы Әбіш Кекілбаевтың өзі жазып кеткен еді» деді өз сөзінде жазушы Смағұл Елубай.
Конференцияда Ақтөбелік сазгер Орал Байсеңгір ақын Жақсылық Айжанның сөзіне жазылған «Әбіл­қайыр, Бөкенбай» әнін орындаса, маңғыстаулық Жақсыбек Елубайұлы «Бөкенбай батыр» атты толғауын жырлады.
Шара аяқталған соң, жиналған қауым Бөкенбай батыр көшесіндегі батыр ескерткіші орнатылатын жерде салтанатты митинг өткізді
Ақтөбе облысы мәслихатының хатшысы Сәния Қалдығұлова, жазушы-драматург Смағұл Елубай, Ақтөбе облысының құрметті азаматы Сапар Сағынтаев, Батыс Қазақстан облысының құрметті азаматы Тілекқабыл ­Имашев, «ALASH PARIZI» қоғамдық қоры­ның директоры Серік Әбілжанов тілектерін білдіріп, конференция делегаттары атынан болашақ ұрпаққа ескерткіш үндеу-кап­суласын салды.
Сөз орайы келгенде айта кетсек, Бөкенбай батырға ескерткіш орнату жөнінде бұған дейін де бірнеше мәрте мәселе көтеріліп, тіпті өтініш те берілген болатын
Алайда түрлі себептер мен үнемі кейінге шегеріліп келді
Тек, қазіргі облыс басшысы Бердібек Сапарбаевтың тікелей араласуымен ғана халықтың бұл жолғы өтініші ескерілді
Осылайша, елдің жанашыр азаматтарының арқасында биіктігі 14 метрден тұратын қазақтың даңқты батырының ескерткіші бой көтеретін күн алыс емес, ең бастысы, тасы қаланды
Үлкен іске ұйтқы болған Бердібек Мәшбекұлына қолдау көрсетіп, азаматтық танытқаны үшін ақтөбеліктердің айтар алғысы шексіз
Ел тілегі қабыл болсын, Алаш жұрты!
Еркін АСЫЛҰЛЫ
