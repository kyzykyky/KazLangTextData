«Анаңның табанының астында Жұмақ бар!» деген екен пайғамбарымыз Мұхаммед ( Алланың оған игілігі мен сәлемі болсын) сахабаларына
Анамыздың көзі тірісінде тым сәби болғандығымыздан, қадіріне жете алдық па, жоқ па білмеймін
Сол себепті, ата-анасы көз алдында аман жүрген бауырларымызды Жаратушыға ұнамды осындай шексіз сауаптарды жинауға шақырар едім.
Дертіне шипа іздеп…
Алғашқы қоңырау қайта соғылып, Көктерек ауылында оқуымды одан әрі жалғастырып кеттім
Төртінші сыныпта оқып жүргенмін
Құмша сусыған уақыт-ай десеңізші, нағашы атамның қолына келгеніме де екі жылдан асып барады екен
Мамыр айының басында нағашымның үйіне анам келді
Інімді көтере келген екен
Ұшы-қиырына жетіп болмас, үй-ішілік күйкі тірліктің соңында зыр жүгіріп жүріп, тіпті жайлаудағы жалғыз көршісінің үйіне де бас сұғуға уақыт таба бермейтін анашымның мынау келісі мені таңдандырып тастады
«Мүмкін мені қатты сағынған шығар» деймін іштей.
Ол кісі шай үстінде Сарыбай атама, яғни ағасына аңқылдап, өзіне тән жарқын мінезімен әңгімесін айтып отырды.
– Аға, жасырып-жауып қайтейін, соңғы жылдары ас батпайтын бірнәрсеге тап болдым
Үшбай күйеубалаңыздың Алма­тыдағы туыстары: «келсін, қара­тамыз» деп шақыртып жатыр
Бір жаным үшін бала-шағамды, үй-орманымды тастап кетіп барам
Осы бала-шағамның жайын ойлап, доғдырға уақтылы көрінбеп ем
Ауру шын айналдырса, бәрі де қалады екен ғой жайына
Мен жарытып тамақ іше алмағаннан кейін мына балам да әлжуаз боп қалды
Бұ баламды да көрсетпекшіміз
Алла қайырын берсін, енді
Біздің қолда не тұр дейсіз
Ертеңгі «аптабозбен» (автобус) Шуға жетіп, ары қарай пойызға отырмақшымын
Айналып келгенде, сізге қолқа салғалы отырмын, аға… «Арпа ішінде – бір бидайым» деп, қызымды ерекше еркелететінімді білесіз ғой
Ұл балалар трактор айдаса да бір күнін көрер
Мен мына қызымның жайын уайымдап отырмын, аға
«Жаман айтпай, жақсы жоқ» әгәрәңки мен олай-бұлай боп кетсем, осы қызым өзіңізге аманат
Әкесі де қарайды ғой
Дегенмен, Тұрайым жеңгем екеуіңізге жеке табыс еткелі отырмын
Менің көңілім тыншып аттансын десеңіз, уәдеңізді беріңіз, – деп анам жарықтық мәселені төтесінен бір-ақ қойды.
– Айналайын, Мазақ-ау, ауырғанның бәрі өле берсе, мына жер бетінде адам қалар деймісің?! «Ауырып тұрдым-аунап тұрдым» демекші, Алла шипасын салса, құлантаза айығып, әлі-ақ ортамызға аман-есен ораларсың
Айтпа, ондай жаман сөзіңді
Ал қызымыз жайлы айтарым, Үшбай күйеубалам жинаған малын ауы­лына сыйғыза алмай, амалсыз жайлауда жүр ғой
Сондықтан Бөкетайыңды бәрібір бір туыстарыңның үйіне тұрғызар едің
Біздің үйден қолайлысы жоқ деп ойлаймын
Сендердің ауылдарың бөлімше болғандықтан, мектептерің де сегізжылдық екен
Ал мына біздің Көктерек ұзақ жылдар аудан орталығы болған
Мектебіміздің негізі – мықты
Білім сапасын аудан тұрмақ, облыста мақтап жатады екен
Киров мектебін бітіргендер институттарға бірден түсіп кететін көрінеді
Сондықтан Бөкетайыңды өзім де саған бергелі отырғам жоқ
Екінші кластан бері оқып келеді ғой бізде
Өзі әбден үйреніп алды мектебіне
Қызымызды ойлап, алаң болма, қалқам
Алланың рақымынан күдеріңді үзбе! Дертіңе шипасын сұра, – деп Сарыбай атам да әңгімесін алыстан орағытып барып әрең тоқтады.
Әншейінде көп сөзге жоқ нағашымның сол жолы нақты тұжырымдарымен қарын­да­сының алды-артын орап, осын­ша­лық­ты ұзақ сөйлеу себебін кейін келе түсін­ген­дей болдым
Сезімтал жан анам­ның түр-әлпетіне қарап-ақ, мәселенің түп-төр­кінін дөп баса түсініп, қарындасын үл­кен сапарға тым болмаса, қызы үшін ор­ныққан сезіммен аттандырғысы келген екен-ау!
Анам одан әрі сөзін жалғап:
– Аға, тағы бір айтар өтінішім бар
Алматыдай үлкен қалада жол тауып жүре алмасым белгілі ғой
Үшбай ана үйдегі балаларға, мал-жанға бас-көз боп қалды
Мені жетектемек түгілі өзінің жүріп-тұруы да оңай емес
Шайымкүл деген жиен қарындасын мен келгенше «тамақ істеп берсін» деп шақыртқалы отырған
Әне-міне дегенше, барып қалар
Бұрындары жай құсып жүрген ем
Кейінгі кездері қан аралас құса бастаған соң, шыдамай, бері шығып кеттім
Айран сұрап келіп, шелегімді жасырып қайтейін! Қамшыбек інім мені мына баламмен Алматыдағы Үшекеңнің туысқандарына жеткізіп салсын
Ар жағын өздері реттей жатар.
– Қарындасым-ау, саған қызмет етпегенде, бұл інің кімге қызмет етпек?! Барады, әрине! Бастығымен телефон арқылы сөйлесіп, бір-екі күнге сұрап алармын
О жа­ғынан қам жеме! – деп жатыр нағашы атам.
Есік сыртында тұрып естіген осы әңгімелерім мені астаң-кестең бір күйге түсірген болатын
Қонақ бөлмеге қайта кіруге дәтім бармады
Жай басып, сыртқа шықтым
Мамырдың кеші қоңыр салқын, жанға жайлы болып-ақ тұр екен
Бірақ менің көңіл-күйімді серпілте алмады
Ауладағы ұзынша орындыққа қалай жет­кенімді де білмеймін
Бір түрлі өз денем өзімдікі емес сияқты
Әп-сәтте кеудемде бір бос кеңістік пайда болғандай… Сол кеңістікті белгісіз суық самал кеулеп алған­дай ма, жоқ әлде біреу мұз салып жібергендей болды ма… Әйтеуір, түсініксіз бір жағдай…
Келесі күні анамды Шу қаласына қатынайтын автобусқа шығарып салдым
Ол кісі шағын ғана «Пазик» автобусының бір кісілік орындығына барып жайғасты
Алдында – кіші баласы
Денсаулығының әсерінен болар, жып-жылы күнде тым қалың киініп алған екен
«Қонаққа бар­ғанда тартармын» деп жайшылықта сандық түбіне салып қоятын, алуан түрлі әдемі гүлдермен көмкерілген үлкен ақ орамалын алқымын орай тартқан екен
Онысы жүзіне ерекше нұр беріп тұрғандай еді
Дәл сол сәт менің көзіме анам дүниедегі ең сұлу әйелдей көрінген болатын
Анамды құшақтап, бетінен сүйіп: «Мен сізді өте жақсы көрем
Жазылып, тез қайтып оралыңызшы бізге! Күтеміз…» дегім-ақ келді
Бірақ сөйте алмадым.
– Бөкетай, ақылың көп қой сенің
Нағашыларыңның тілін алып, жақсы оқып, жақсы қыз боп жүр, ботақаным
Бауырларыңа да қарап қой
Құдай қаласа, көп кешікпей кеп қалармын, – деді де мені өзіне тарта құшақтап, маңдайымнан сүйді
«Жақсы» деген сөзді күбірлеп айтқандай болдым
Не істерімді білмей, өзімді біртүрлі ебедейсіз сезініп тұр едім
Соны сезгендей-ақ, нағашы ағам:
– Нұрлытай, сен енді көп бөгеле берме
Сабағыңнан қап қоярсың, – деді.
Осы сөз бірін-бірі қия алмай тұрған аналы-балалы екеумізге дем бергендей болды-ау деймін
Автобустан түстім де бірден бұрылып, анама қайта көз салдым
Ол кісі айтып жеткізгісіз, ерекше бір мейіріммен маған күлімсірей қарап отыр екен
Осынау мейірімді көзқарасына ол кісінің маған деген бүкіл махаббаты сыйып тұрғандай көрінді
Жайшылықта, «тіршілік, тіршілік…» деп шапқылап жүретін анам байғұстың мамыра-жай отырып, бізді емін-еркін еркелетуге де, бізге деген өзінің көл-көсір мейірімін жеткізуге де уақыты бола бермеген екен-ау! Енді тұра берсем, көзіме жас іркілерін білдім де, тағы да «жақсы» деген сөзді күбірлей айтып, тез басып, мектебіме қарай беттедім.
Мәңгілікке сапар
Сөйтсе-е-ем, иә, сөйтсем, бұл ме­нің ана­­шымды соңғы көруім екен ғой… Ма­мырдың соңына қарай жазғы дема­лы­сымызға шыға салысымен сол кездегі Амангелді кеңшарының 2-бөлімшесіне (қазіргі Күшаман ауылы) қарасты жайлау­да отырған отбасыма тезірек жетпекке асықтым
Келсем, әкем мен қос ағам, әсіресе, үлкен інім Рысқұлбек аз күн ішінде жүдеп қалысқан екен
Отбасымыздағы тұтас тірліктің қоңырқайлана, бұлыңғыр тарта бастағаны көзіме бірден шалынып, жүрегіме тікенектей қадалды
Қолымнан келгенінше, үй-ішілік тірліктерге көмек­те­сіп, әсіресе, інім Рысқұлбекті көбірек ой­­натуға тырысамын
Кішісі-анамызбен бірге Алматыда.
Сөйтіп жүргенде бір күні әкем жа­рықтық:
– Шешелеріңнің соңынан барып келейін
Халі нешік екен
Алдың он жетідесің, бала емессіңдер
Рысбай, сен мына бір отар қойға жауаптысың
Рысқұл, сен ауыл үйде қалатын нашар малдар мен қозыларды жайып, біздің жылқылар су ішуге келсе, уақытымен суғарып, жіберіп тұр
Шайымкүл, мен бұйыртса, бір-екі аптада кеп қалармын
Мына кішкентай нағашыларыңның тамағын істеп беріп, біраз шыдай тұр, – деді де жайлаудағы малшыларға күнара тұщы су таситын кеңшарымыздың «водовозына» мінді де, бел асып кете барды.
Үш-төрт күнге дейін жап-жақсы жүр­ген едім
Содан кейін менен мүлдем маза кетті
Шаруадан қолым қалт етсе бітті, әкем кеткен жолға телміріп қараймын да оты­рамын
Әне-міне, кеп қалатын сияқты
Әке-шешемді, әсіресе, анамды сағынып, оңашаларда жылап алам
Қарсы белдегі, ауылға апарар қасқа жолға қарай-қарай көзім бұлдырап, кейде тіпті сол қырқалар жонында ойнаған сағым біткен бейне бір ұзыннан-ұзақ созылған керуенге айналып кетіп, менің анам жатқан ауруханаға беттеп бара жатқандай көрінетін маған
Осылай күнде кешке сағыныштан сарғая, қалжыраған күйімде ұйқыға бас қоям да, таңертең «анам бүгін кеп қалар ма екен?!» деп үлкен үмітпен оянам.
Сөйтіп жүргенде, арада екі аптаға жуық уақыт өтті-ау деймін
Бір күні таңғы алакеуімде біреудің бетімнен шөпілдете сүйіп, басымнан сипағанынан оянып кеттім
«Анам кеп қалған екен» деп көңілім өрекпіп көзімді ашсам, анамның жақын жеңгелерінің бірі екен
Көздері домбыға ісіп, жүзін жас жуып кеткен екен
Көзімді ашқаным да сол еді:
– Айналайындар-ай, сорлап қал­дыңдар-ау
Қайтейін, аналарың келмеске кетті ғо-о-ой-й-й!…– деп, бізді бас сала құшақтап, дауыс салсын келіп
Жүрегім бір сәтке тоқтап қалғандай болды
Құдды бір демім бітіп, үнім шықпай қалғандай… Үй алды тола адам екен
Бәрі жапа-тармағай атсалысып, келесі бір киіз үйді тігіп жатыр
Әйелдер жағы бізді көре салып, бізге қарай тұра жүгірісті
Алма-кезек құшақтап, басымыздан сипап, еңіресіп жүр
Әлі де не болғанын толық түсіне алмай, мең-зең күйдемін
Кенет көзім анадай жерде тұрған ағаш табытқа түсті
Орыстардың өміріне қатысты кітаптардан өзім суретін талай рет көрген, жалпақтау келген, кәдімгі ағаш астау
Ішінде ақ матаға оранған біреу жатқан сияқты
Жүрегім шым ете түсті
Бәрін де енді түсінгендеймін…
Біз отырған жайлаудан жіңішке ғана бір өзен ағып өтуші еді
Біздің үйге жақын маңда сол өзеннің жартасты аңғары бар болатын
Аса Шебер Жаратушы Иеміздің суреткерлігінде мін жоқ қой, шіркін! Әлгі шағын ғана жартас, құдды біреу арнайы аспаппен кескендей-ақ жылтыр да теп-тегіс еді
Жартастан жарқабаққа дейін екі-ақ адым жер
Сол екі адым жер жайшылықта үлкен інім екеумізге таптырмас ойын орны еді.
– Абайла, ары қарай құлап кетпе
Қозғалмай отыр
Сен – оқушысың, мен – мұғаліммін
Мынау тас – біздің тақтамыз
Мен қазір тақтаға жазу жазам, сен соны жаттап алып қайтала, – деп «мектеп» ойнаушы ек
Жайлауда қына бояуы араласқан кесек тастар көп болатын
Соны бор ретінде пайдаланамын
Ал шаршаған кездерімде сол жартасқа арқамды сүйеп, сәт ­сайын түрлі пішінде көк аспанды көмкере қалатын шарбы бұлттарға, айналамдағы жазғы жайлау көріністеріне, одан қала берді сонау төбе-төбелерге жалғаса асылып жатқан «машина жолдарға» ұзақ қараушы ем
Сол себепті, бұл жер Рысқұлбек інім екеуміздің сүйікті орнымыз болатын.
…Қалай кеп қалғанымды өзім де білмеймін, бір кезде байқасам, жартасқа сүйеніп тұр екем
Ыстық жас жанарларымнан өз-өзінен ақтарылып жатқандай… Дыбысымды шығарсам, біреу естіп қоятындай-ақ, қыстыға егілемін
Осы бір оңаша сәтімде ғана басымызға түскен жағдайды анық сезіне бастағандай болдым
Әлім кетіп бара жатқан сияқтанды
Жартасқа сүйене төмен сырғыған күйі бүк түсіп, отырып қалған екем
Бір кезде үй жақтан дауыстар шыға бастады:
– Әй, әлгі Бөкетай қайда? Қызы қайда, іздесеңдерші
Балаларды байқаңдар, – дескен әбігер жұртқа көз жасымды көрсетпеуге тырысып, тез-тез басып, алдарынан шыға келген едім, – Ә-ә-ә, міне, міне, мұнда екен
Бөкетай, сен естиярсың ғой
Алысқа ұзама
Әйтпесе, мына інің сені іздеп, жылайды, – десіп жатыр анамның көзкөргендері
Ел көзінше жылағым келмеді
«Үлкендер іздей қоймайды-ау» деген келесі ыңғайлы сәтте жартастың қалқасына қайта тығылып, көз жасымды төгемін кеп
Бір кезде қасыма інім кеп тұр
Өзі әлі ешнәрсені түсіне қоймаған сияқты
Менің қолымнан ұстап: «Жыламаңыз, көке
Сізді кім ұлды, маған айтыңызшы?» деп қояды үлкендерше қамқорлық көрсетіп
«Ешкім ұрған жоқ, жай көзім ауырып тұр» деймін күлімсіреген болып
Келесі күні ағайын-туыстарымыз бен ауылдастарымыз анамыздың денесін жер қойнына тапсырысты.
Өткен ғасырдың сол алпысыншы жылдарында, біздің өңірде «Мекалай» заманында медреселерде оқып, білім алған аталарымыз арамызда біраз баршылық еді
Жастары шамамен 65 пен 90-ның аралығында болатын
Кеңес өкіметінің заңы қатал
Ол кісілер жайшылықтағы жиын-тойларда Шариғат жөнінде жақ аша алмаушы еді
Тек осындай жаназаларда ғана шешіліп біраз сөйлейтін
Онда да кісіні мәңгілік жайына аттандырудың ережелерін түсіндіруші еді
Бұл жолы да ауылымыздан ере келген бір-екі қария біраз ұлағатты сөздерін айтты
«Барлық тіршілік иелеріне жанды беретін де, алатын да бір Алланың өзі
Демек, пенденің өмірі мен өліміне иелікке басқалардың ортағы да, қатысы да жоқ
Сондықтан қайтқан кісінің соңынан орынсыз көп жылап, Алланың жазуына қарсы болған сыңай танытпаңдар, түге» дескен еді ол кісілер.
Сөздеріне қарағанда, Алла пендесіне аманат қойған жанын өзі қайтып ала­тын­дықтан, марқұмның денесін «аманаттап» жер қойнына табыстау керек екен
Ол кісілерден өзге Шариғаттың жағдайын айтатын адам болмағандықтан, расында, анамның денесін жерден көтеріп алғаннан бастап, қабіріне толық жайғастырғанға дейін сүйекші кісілер: «Аманат! Аманат!» деп арагідік қайталаумен болды
Жарықтықтардың білімдері шала болса да, атеистік қоғамда өсіп келе жатқан біз сияқты кейінгі ұрпақтарға мұсылман екендігімізді ұғындыруға тырысқан ниеттері түзу еді
Аманаттың шынайы мәнін кейін келе, қасиетті дініміздің кәусар Бұлақтарымен сусындай бастағанымызда ғана түсінгендей болдық қой.
Соңыңда дұға 
жолдар ұрпағың болса…
Басымызға түскен бұл ауыртпалықты, балаңдығыма қарамастан, бір Алланың санама салуынан болар, әйтеуір, сабырмен көтере білдім деп ойлаймын
Ол кісінің: «Бөкетай, ақылың көп қой сенің
Нағашыларыңның тілін алып, жақсы оқып, жақсы қыз боп жүр
Бауырларыңа да қарап қой» деп айтқан соңғы өсиеттері көкейімде тұратын да қоятын
Анамның сол тілектерін қолымнан келгенінше орындауға тырыстым
Байқап қарасам, «анамның осынау аманат сөздерін орындаймын» деп жанталасып жүргенімде орынсыз қайғырып, мүжіле беруге уақытым да қалмаған екен…
Тоқсаныншы жылдардың басында, маң­­дайым алғаш сәждеге тиген сәттен бас­тап, арагідік болса да анам үшін дұға жасап отыр­атыным бар
Атеистік қоғамда дүниеге ке­ліп, «советтік» мектепте білім алып, азамат боп қалыптасқанына қарамастан, анашым екі дүниенің шынайы бақыты жайлы еміс-еміс болса да естіген болар-ау, бәлкім
Се­бебі шын қиналған сәттерінде: «Я, Алла!» деп еңірей жалбарынғанын талай көрген едім
Ғұламалардың айтуынша, «Алла»-Раб­бымыздың ең ұлық есімі
Екіншіден, «Алла»- ең қысқа дұға
«Сыйынуға лайық жал­ғыз құдіретті Ие!» дегенді білдіреді
Яғни одан басқа ешнәрсеге сыйынуға, табынуға, жалбарынуға, дұға тілеуге лайық емес
Ендеше, Жаратушы Иеміз өзіне тән ерекше Мейірімімен анамның: «Алла!» деп әрбір аһ ұрған сәттеріне зор сауаптар жазса екен
Білместікпен айтқан «советтік» пікірлерінің күшін жойып, біліп те білмей істеген күнәларын кешіргей
Себебі ол– шексіз Кешірім Иесі ғой!
Жоғарыда айтқанымдай, Шариғи азды-көпті білімі бар қарияларымыз, Кеңес өкіметі кезінде алқалы топта болмаса да, үй-ішілік шағын дастарқандарда насихат айтушы еді
Алайда қонақ күтімімен үнемі қазан-ошақ басында жүретін қайран анам, дастарқан шетіне тізе бүгіп, тым болмаса Ислам қағидалары туралы әлгіндей шағын ғана әңгімелерді тыңдауға да мұршасы бола бермейтін.
Қолынан ожауы мен көсеуі түспестен, кел­ген қонақтарының қас-қабағына қарап, оларға бар ықыласымен қызмет еткен әр­бір сәттеріне зор ұпайлар жазып, я, Хақ Та­ға­лам, Ақырет күнінде анамның сауаптарын көбейте гөр! Алла Тағалаға, Ақырет күніне иман келтірген кісі, көп міндеттерінің қатарында, сүннет бойынша, қонағының қас-қабағына қарап, мейлінше жағдайын жасауы тиіс екен
Таразысының сауапты істері жағы басым болып, Жаннаттың Фирдаус бағында анамыздың, ол кісімен бірге біздің де, бір өзіңнің нұр жүзіңді көруімізге нәсіп ете гөр, аса Кеңдік Иесі, я, Раббым!
Түйін сөз орнына…
Жылдар өте келе ойлап қарасам, менің анам Мазақ Жанпейісқызының тағдыры Кеңес өкіметі кезінде дүниеге келіп, соның аясында бар ғұмырын өткізіп, бақилық болған талай-талай қазақ әйелдеріне тән сипат сияқты
Ұлы Жаратушымыздың мәңгілік бұйрықтарын оқып білуден, соған сай ғұмыр кешу мүмкіндіктерінен күштеп шеттетілген ұрпақтың өкілдері еді ол кісілер.
Соған қарамастан, Алла берген ішкі бір түйсіктерімен, өздерінің жекелеген іс-әрекеттерінде сол ұлы Заңдылықтың кейбір шарттарына сай өмір сүруге талпыныс жасаған екен-ау
Сондай талпыныстарына Алла Тағалам зор сауаптар жазғай! Хақты тануға қазіргідей кең жол ашылған заманда әлі де бейғам күй кешіп жүрген талай замандастарымызға Жанпейісқызы сияқты жандардың рухани қыспақта өткен тағдырлары ескерту болғай!
