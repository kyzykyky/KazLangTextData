Қазақстан көптеген шетелдерге мұнайымен танымал екені даусыз
Бұл жағынан алпауыт елдермен де барыс-келіс орнатып, алыс-беріс қатынас жасап жатқанымыз әмбеге аян
Сырт елдермен саяси экономикалық тұрғыдағы қарым-қатынасымыз кемшін қалды деп айта алмаймыз
Жетіспей жатқан жағы – руханият саласы
Қазақтың сан мың жылдық сахара мәдениеті, бөгенайы бөлек ән-күйі өзге жұрттарға талантты ұл-қыздарымыздың түрлі сапарларында көрсеткен өнерлері, ішінара кинотуындылары арқылы жетіп жатқаны болмаса, әзірге әлі жұмбақ күйде
Қазақ халқының шынайы болмысы өнерімен біте қайнасқан
Оны ашып көрсету, басқаларға ұғындыру оңай-оспақ іс емес екені және айқын
Ал өнеріміз арқылы өзімізді таныта білмесек, өзгелердің «танымасты сыйламасы» тағы белгілі.
Осы кемшін тұстың орнын тол­тыруға соңғы жылдары ел азаматтары мықтап көңіл аудара бастады
Тіпті жекелеген азаматтар өзінің ұлтжандылығы мен іскерлігінің арқасында қазақтың қара домбырасын Еуропа сахналарында талай рет күмбірлетті
Талай әншілері қазақ ән өнерінің тоқсан толғаулы иірімдерін нақышына келтіре шырқап, таңдай қақтырды
Мұндай мысалдар көп-ақ
Қазақ өмірі жайындағы қаншама кітаптардың жарыққа шығуына, талай өнер саңлақтарының түрлі беделді байқауларға қатысуына демеушілік жасап жүрген азаматтардың еңбектері елеусіз қалған емес
Қара орман халық қашан да разы.
Қазіргі күнде елді насихаттаудың тәсілдері көп
Соның бірі – кино саласы
Бұдан бұрын да қазақтың талай кинолары қыр асып, шетелдік киномамандардан тиісті бағаларын алып келгені мәлім
Жуырда кино әлемінің мамандарына шабыт сыйлап, ағылшындық көрермендерді дүр сілкіндірген, қазақ өнерінің дәріптелуіне себепкер болған тағы бір оқиға болды
«ҚазМұнайГаз» Барлау Өндіру» акционерлік қоғамы «Қазақфильм» киностудиясының атсалысуымен Лондонда отандық киномыздың апталығын өткізіп берді
Бұл апталық (фестиваль десек те жарасып тұр
авт) аталмыш компания акцияларының Лондон қор биржасында айналымға шыққанына бес жыл толуына орай ұйымдастырылды.
Қазақ киносының апталығы Лондон кино әлеміндегі бірталай оқиғалармен тұспа-тұс келді
Атап айтқанда иран, корей, орыс кинофестивальдері мен Мадонна және Кира Найтли сынды өнер жұлдыздарының қатысуымен британ кинофестивальдері өтіп жатты
Бірақ бұл оқиғалар ағылшындық көрермендер­дің қазақ киносына деген қызығушылы­ғын бәсеңдетпегені анық
Өйткені осы­ған дейін қазақтың классикалық музы­касын тыңдаған ағылшын аудитория­сы қазақ киносына да елең етпей қалмады
Неше жүздеген көрерменнің біздің киноларды көруге ағылғаны – сөзімізге дәлел.
«Қазақфильм» киностудиясы Лондонда өткен фестивальге түрлі жанр бо­йынша он екі фильм апарды
Ұлыбри­та­ния астанасында өткен фестивальдің ашылуына «Қазафильмнің» продюсер­лері мен режиссерлері, фильмдерде бас­ты рөлдерде ойнаған әртістер: Берік Айтжанов пен Қарлығаш Мұхамеджанова («Ликвидатор», «А нүктесіне оралу», «Мұстафа Шоқай»), Карина Абдуллина («Мұстафа Шоқай») қатысты.
Осы орайда сондағы Қазақстан елшілігінің де қолдау көрсеткенін атап өткеніміз жөн
Кино апталығына қатысқан Қазақстанның Ұлыбритания және Солтүстік Ирландия біріккен Корольдігіндегі төтенше және өкілетті елшісі Қайрат Әбусейітов ашылу салтанатына жиналған қонақтар мен қатысушыларға жылы лебізін білдіріп, еліміздің тәуелсіздігіне 20 жыл толуымен құттықтады
Сондай-ақ «ҚазМұнайГаз» Барлау Өндіру» акционерлік қоғамының бес жылдан бері Лондон қор биржасындағы табысты еңбегін атап өтті
Апталықты ұйымдастырған акционерлік қоғамға алғыс айтып, мұндай шаралар еліміз бен Ұлыбритания халқының арасындағы рухани байланысты күшейтетін бір­ден-бір алтын көпір екеніне тоқталған ол: «Ағылшын фильмінен – ағылшынды, немістің фильмінен – немісті, орыстың фильмінен орысты іздейсің
Сөз жоқ, ағылшын көрермені де қазақ киносынан қазақты іздеді
Біздіңше, қазақ киносынан ұлттық болмысымыз бен мінезімізді тани алды
Ағылшын елінде қазақ киносын көргенімді, сірә, ешқашан ұмыта алмасам керек», – деді.
Шынымен, солай болса, болғандай
Қазақ киносының апталығы атақты «Қыз Жібек» фильмімен ашылды
Қазақ даласын күймен тербеген Нұрғиса домбырасының сиқырлы үні-ақ ағылшын көрермендерін «Қыз Жі­бек» фильміне байлап тастады
Ер Тө­легеннің үні болып қалықтаған әйгілі Қайрат Байбосыновтың қоңыр дауысы Алтай мен Атырауға дейінгі қазақ­тың асқаралы шыңдарына бұлттай шөгіп, мұнардай сіңіп жатты
Кең экранда кө­сіліп жатқан қазақ даласы қаланың ығы-жығы көшелері ығыр қылған британдық көрермендердің тынысын ашып, серпілтіп жібергендей болды.
Қалада қазақ киносының апталығы туралы жарнамалар да жақсы жасалыпты
«Көшпенділер» фильмінің жарнамасы (басты рольдегі актрисаның бейнесімен) күніне үш миллион адам мініп-түсетін Лондон метростасасында ілулі тұрды
Көптеген ірі британ басылымдарында, оның ішінде Financial Times, Evening Standard, Time Out, The Sunday Times, Metro, Pulse UK, City AM, Kommersant UK сынды әрі іскерлік, әрі мәдени тақырыптардағы басылымдарда жарық көрді
Оған қоса Британ Кинематография институтының беделді басылымы Sight and Sound-тың соңғы нөміріне Ник Роддик есімді киносыншының қазақ кинолары туралы мақаласы жарияланды
Ол былай деп жазады: «Мұнда жергілікті көрермен мен халықаралық артхаус деңгейінде көрсету үшін энергияны шоғырландырып, кино жасау үрдісі байқалады
Бұл – Еуропаның көптеген елдерінде күрделі реттелудің (Франция), бюрократияның (Германия), адасушылықтың (Италия), нарық талабының (Англия) кесірінен жойылып кеткен қасиет».
Мұндай пікірлер де бекер айтылып отырған жоқ
Ал қазақ өмірінің бей­мә­лім қырларына таңғалмай, таңдай қақ­пай қалған көрермен аз
Кино маман­да­ры да қатты қызығушылық танытып, кей эпизодтарға түсінік сұрап, бас изесті.
Шетел түгілі өзіміз ұмытып үлгерген көп жайдан мағлұмат беретін Досхан Жолжақсынов пен Рымбек Әлпиевтің «Біржан сал» тарихи драмасы қазақ өмірі мен салт-дәстүрінің айнасы іспетті болды
Бұрынғы сал-серілердің ауылға қалай келетінін әр кітаптан оқып әртүрлі елестетіп жүрген біздің өзіміз «Біржан салды» көргенде барып көңіліміз көншіп, сал-серілер өмірі туралы ойымыз орнығып еді
Енді оған Лондон көрермендерінің таңғалысын сұрамай-ақ қойыңыз.
Талантты жазушы, талғамды тарихшы Таласбек Әсемқұловтың Біржан салдың өмірімен қазақ тарихының қайғылы парақтарын астастыра бейнелеген сценаристік шеберлігі – өз алдына бөлек әңгіме
Қазақтың өз арасынан сайлаусыз шыққан белгілі билерінің сөзі заң болып есептеліп, қарашаның оған қар­сы келмей, сөзге тоқ­тағыш мінезі бүгінде жалпы адамзат ба­ласының жоғалтып алған асылы іспетті
Сөзден жеңіліп, оған іспен қарымта қайтару нағыз кісілік белгісі
Біржан салдың әйелі күйеуінің тоқал алуына ренжіп, енесіне келгенде Біржанның анасы Әбіштің өзіне ұрсып: «Әй, сен Абылайға алты қатын алып берген атақты Атығай Қарағұл­дың қызы емес пе едің, Біржаныңа бір тоқал алып беруге өрең жетпей ме!?» – деуі, келінінің де осы сөзге тоқтап енді соған сай әрекет қылуы – сөз сыйлаудың, кісі құрметтеудің, жөн білудің сипаты емес пе?! Бұл да ата-бабамыздан қалған асылдың сынығындай сырлы болмысымыз еді ғой.
Лондондық кинокөрермендердің көзайымына айналған фильмдердің тағы бірі – режиссер Рүстем Әбдірашев түсірген «Балалық шағымның аспаны» фильмі
Қазақстан Республикасының Президенті Нұрсұлтан Назарбаевтың балалық шағы мен жастығы туралы бұл фильмі де көрермендердің ыстық ықы­ласына бөленді
Бұл кинокар­тинаның көркемдігі мен техникалық сапасын да кино мамандары жоғары бағалады.
Осы апталықта режиссердің тағы бір картинасы – «Сталинге сыйлық» та көрсетілді
Бұл фильм алғашқы ха­лық­аралық «Шығыс&Батыс: классика және авангард» кинофестивалінде Гран-при иеленген болса, Кореяда өткен 13-ші Пусан кинофестивалін ашқан еді
Сондай-ақ осы фильмнің алғашқы бітпеген нұсқасы Берлин және Каан кинофестивальдерінде көрсетілген
Бұл фильмде де қазақ даласына бір кездері сырттан ағылған өзге жұрт өкілдерінің өмірі суреттеледі
Оларға деген қазақтың ыстық құшағы, кең пейіл бауырмалдығы бейнеленеді
Көркемдік шеберлігі жоғары бұл фильм талай рет кино бәсекесінде тиесілі орнын алып келе жатқанын айттық
Бұл жолы да ешкімді бейжай қалдырмады.
Жалпы, ағылшын көрермендерінің назарына әртүрлі уақытта түсірілген фильмдер ұсынылды
«Қыз Жібектен» басталып «Транссібір экспресі», Егор Михалков-Кончаловскийдің осы жылдың қыркүйегінде үлкен экранға жол тартқан әрі «Шет тіліндегі үздік фильм» номинациясы бойынша Америка киноакадемиясының «Оскар» сыйлығына ұсынылып үл­герген «А нүктесіне оралу» фильміне дейін бар
«А нүктесіне оралу» – 3Д форматындағы тұңғыш отандық фильм
Мұнда Ауғанстаннан оралған қазақ жауынгерінің қолына қайта қару алуға мәжбүр болған тағдыры суреттеледі.
Сондай-ақ режиссер Сламбек Тәуе­келдің «Жерұйық» фильмі де апта­лық­тың ажарын ашты
Бұл фильм 30-шы жылдары Қазақстанға зорлықпен қо­ныс­тандырылған халықтардың тағ­ды­рына арналған
Осы фильмнің тұсау­кесері 2011 жылдың маусым айында өткен еді.
«Транссібір экспресі» фильмін кеңестік кезеңде түсірілген классикалық драма деуге болады
Ал «Сіз кімсіз, Ка мырза?» осы заманда түсірілген соның заңды жалғасы іспетті есептеледі
Бұл фильм өткен жылы Мәскеуде ұйым­дас­тырылған детективті фильмдер кино­фестивалінде арнайы жүлдемен мара­патталған
Бұл екі фильмнің арасында бір ғасырға жуық уақыт тұр
Бас­ты кейіпкерлері – екі дәуірдің адамы
Бірақ екі кейіпкер бір-біріне қатты ұқсайды
Өйткені екеуі де парыз бен намысты ту еткен, рухы биік нағыз еркекті сомдаған
Уақыт өзгергенмен рухани құндылықтардың, адамгершілік қасиеттердің өзгермейтінін осы екі дәуірде түсірілген екі фильм арқылы көруге болады
Ең қызығы, екі фильмдегі басты кейіпкерді сомдаған да –  бір актер
Ол – қазақтың аса талантты перзенті Асанәлі Әшімов.
Ақан Сатаевтың «Ликвидатор» фильмі де ағылшындық көрермендердің ықыласына бөленді деуге болады
Мұнда көрермендермен кездесуге фильмнің басты кейіпкерлері Берік Айтжанов пен Қарлығаш Мұхамеджанова келді
Бұл фильмде ағылшындық атақты актер, кәсіби футболист Винни Джонс­тың ойнағанын атап өтуіміз керек
Са­таевтың тағы бір фильмі «Адасқандар» да ағылшындық көрерменге жол тартты
Бұл фильмнің басты кейіпкерін атақ­ты Ресей актері Андрей Мерзликин ойнаған болатын.
Сценарийін Рүстем Ибрагимбеков жазған «Көшпенділер» фильмінің қаһар­мандары тарихта болған, қазақ хал­қының сол тұстағы тағдырына ай­тар­лықтай әсер еткен Әбілқайыр хан, Абылай хан, Төле би және жоңғар қоң­тайшысы Қалдан Серен сынды тұлғалар екені белгілі
Тарихи негізді өзек ете отырып, шеберлік үлгісін танытқан бұл фильм алыс-жуық шетел киносүйер қауымына таныс десек те болады.
Енді жуықта түсірілген «Мұстафа Шоқай» да – қазақ қоғамынан бағасын алып үлгерген фильмдердің бірі
Дарынды режиссер Сатыбалды Нарымбетов түсірген бұл кинокартинада бас кейіпкердің ролін қырғыз актері ойнағанын қабылдай алмағанымыз рас
Десе де, ағылшындар бұл фильмді де жылы қабылдады
Өткен ғасырдағы қазақ зиялысының тауқыметті тағ­дырын, азаттыққа ұмтылған асқақ арман, ерік-жігерін бейнелеген бұл фильм Лондон кинотеатрында қойылды
 Осы орайда лондондық көрермендермен кездесуге осы фильмнің басты кейіп­кері, ХХ ғасыр басындағы айтулы сая­саткердің жұбайы Мария Гори­на­ның рөлін сомдаушы әрі әнші, талай ән­дердің сөзін жазған ақындығы да бар, бір сөзбен айтқанда, сегіз қырлы, бір сырлы Карина Абдуллина да барды.
Фильм Орта Азия халықтарын түркі атауымен біріктіруді армандаған, сол жолда талай қиындыққа душар болған Мұстафа Шоқайдың өмірі мен тағдырына арналған
Фильмде оның эмигранттық өмірінің барлық бағыттары көрсетілген – Түркістан, Кавказ, Түркия және Франция
Картинада Мұстафа Шоқайдың образы тек саяси тұлға емес, кәдімгі адам, тұлға, сүйікті жар ретінде де жақсы ашылған
Ал оның жұбайы, опера әншісі Мария Горина сүйікті адамы үшін әншілік өнерін құрбандыққа шалып, басын тағдырдың тауқыметіне тігеді
Осы яғни Мұстафаның жары Мария Горинаның ролі үшін Карина Абдуллина сыншылардың жақсы бағасын алып жүргенін де айта кеткеніміз артық болмас.
Ағылшын көрермені алты күн бойы қазақ киносын тамашалап, Берік Айтжанов («Мұстафа Шоқай» және «Ликвидатор»), Карина Абдуллина («Мұстафа Шоқай»), Қарлығаш Мұхамеджанова («Ликвидатор», «А нүктесіне оралу») фильмінде бас­ты рольді ойнаған жас актерлермен жақын танысып, пікірлесті
Киногерлерімізге сан қилы сұрақтар қойып саналарына өшпестей болып сақталған қаншама картиналардың анық-қанығын тәптіштеп тұрып біліп алмаққа тырысты
Аса жоғары қызығушылық танытты.
Қазақ киносының апталығы Apollo британ жүйесінің Лондонның қақ ортасындағы бес залдан тұратын заманауи кинотеатрында өтті
Бұл кинотеатрда жыл са­йын Ресей киноларының фестивалі өтіп тұрады
Осы жылы қазақ фильм­деріне жасалған жарнаманың ауқым­дылығына байланысты орыс­тардың өзі «өз көрермендерін жоғал­тып аламыз ба» деп қауіптенген сыңайлы.
Қазақстандық киноапталығының Лондондағы ашылуына байланыс­ты сөз алған Apollo Piccadilly Circus кинотеатрының бас менеджері Том Дим: «Қазақ киносының фестивалін Лондонда өткізу туралы идея өте тамаша
Мұны акционерлік қоғамның бес жылдығымен сәйкестендіріп ұйымдастыра білген кісілерге де қол соғуымыз керек
Қазақтың классикалық және заманауи фильмдері әкелінген екен
Осы арқылы Қазақстанның бай тарихы мен жарқын болашағын көруге болады әрі еуропалық кең аудитория қалыптасады деп ойлаймын
Қазақстан бұған лайық», – деді.
Қашанда елдіктің туын асқақ ұстап, жұмыр жерді ат тұяғымен дүбірлеткен ер бабаларымыздың рухын ұрпақ бойына сіңірер өнер туындылары көбейсе екен деп тілейміз
Білікті де білімді елжанды ұл-қыздар қанаттана берсе, қазақ киноөнерінің жұлдызы ешкімнен де төмен болмасы анық
Оны алыс жұртқа жеткізіп осылай айбынымызды асырар «елім» деген ер-азаматтар мұндай игі шаралардың басы-қасында жүрсе, іргеміз – бекем, абыройымыз асқақтай берері даусыз!
Нұрлан ҚҰМАР
