Қаламгер Жұматай Сабыржанұлы  туралы бір үзік сыр
Қостанай облысының қасиетті Торғай топырағында дүниеге келіп, оның ішінде Аманкелді батыр ауданының Алакөл ауылынан түлеп ұшқан, аты бүкіл елге белгілі күрескер журналист, тотияйын тілді сатирик Жұматай Сабыржанұлының қайтыс болғанына да 15 жыл болыпты
Ол саналы журналистік ғұмырының ең жарқын жылдары Торғай облысы алғаш ашылғаннан бастап жабылғанға дейін облыстық «Торғай таңы» газетінде қызмет етті
Биыл оның 70 жылдығы аталып өтуде
Астанада ас беріліп, достары мен қаламдастарының және жары Әмина Мыржүсіпованың Жұматай туралы «Шындық үшін шарпысқан» атты естелік кітабының тұсаукесері өткізілді
Соған байланысты Қазақстан Жазушылар одағының мүшесі, ақын Жұма-Назар Сомжүректің «Қайран, дос» атты эссе-естелігін оқырмандарымыздың назарына ұсынып отырмыз. 
ДОСТЫҚ ТУРАЛЫ  БІРЕР СӨЗ
Өміріміздің әр кезеңдерінде сыйлас, дәмдес достарым болды, қазір де жоқ емес, бар
Бірақ солардың ішінде шын досым біреу-ақ болыпты
Ол – Жұматай Сабыржанұлы
Екеуміз де Аманкелді батыр ауданының түлектеріміз
Ол менен біраз жас кіші еді.
1967 жыл
Ол аудандық газетке тілшілік қызметке жаңа орналасып жатты
Мен болсам, Торғай өзенінің жоғарырақ жағындағы Сарыторғай кеңшарындағы мектептен тағдыр айдап, аудан орталығынан жеті шақырым жердегі сол кезде дүрілдеп тұрған Ленин атындағы мектеп-интернатқа мұғалімдікке ауысып келгенмін
«Лениншіл жас» және «Қазақстан мұғалімі» газеттерінің штаттан тыс тілшісімін
Әлеуметтік және педагогикалық тақырыптар бойынша проблемалық өткір сын мақалаларым, өлеңдерім жарияланып жататын
Жұматай мені қай жағынан да өзіне ұстаз тұтты.
Бізді достастырған екеуміздің өмірге деген көзқарастарымыздың ұқсастығы, әділетсіздік атаулыға төзбейтін, соған қарсы күреске құлшынып тұратын табиғи мінезіміздің сәйкестігі еді
Сағаттар бойы әңгімеміз таусылмайтын
Аудан мен ел өміріндегі келеңсіз жағдайларға, кеңшар директорлары мен аудан басшыларының түрлі қиянатты әрекеттеріне күйіп-пісіп қалатынбыз
Қолымыздан келері газеттерге жазу
Қудалауға да ұшырап жататынбыз
Ел-жұрттың мүддесі үшін сол күресіміз бізді достастыра түсті
Нағыз достық туған халқыңның мұңын мұңдап, жоғын жоқтау жолындағы күресте нығаятыны анық.
Оның сыртында мен сүрбойдақ, ол жас бойдақ
Мектебімізде педучилищені жаңа бітіріп келген жас мұғалім қыздар көп
Қай­сы­сына ғашық боларыңды білмейсің, көз сүрінеді
Жұматай газетке қызметке тұрмас бұрын аудандық бір ­мекеме басшысы машинасының жүргізушісі болған
­Содан жүйткітіп келеді де тұрады.
Қыздар-ай, сендерменен бұлғақтаған,
Күндерім бірге өткізген қымбат маған.
Апарып қайда кино, қайда той бар,
Бұл маңда жол қалмады-ау шаңдатпаған.
Біреу бар іштеріңде аяулы аса,
Сол менің айым болып таяу тұрса.
Айрылып машинадан сендер үшін,
Қыздар-ай, боп жүрмейін Жаяу Мұса, – деген өлеңі сол кезде аудандық «Тың шұғыласы» газетінде жарияланған.
Мен үшін ауыл мектебінде жай мұғалім болып жүрудің мәні қалмады
Жұматай да: «ақындық, әдеби сыншылық талантыңды ­ауылда қор етіп, қашанғы жүресің, астанаға – Алматыға тарт» деп кеңес айтумен болды
Шешім қабылдау оңай болмады
76 жастағы қарт әкем, белі шойырылма мүгедек шешем бар
Жалғыз ұлымын
Жалғыз қарындасым Алматыдағы қазіргі әл-Фараби атындағы универститетте студент
Ақыры «шешімге келсең, шешінбе» деп, ­аудан орталығынан екі шақырымдай жердегі Есір атты ауылдан үй тауып көшіріп апардым
Қарындасымды бір жыл академиялық демалыс алуға көндіріп, «Мен Алматыда жұмысқа тұрып, үйді көшіріп алғанша ата-анаңды бағасың» деп астанаға аттанып кеттім.
Алматыға аттанарда Жұматайға: «Қарттарым ауылда бір жапырақ қарындасымның қолында қалып барады
Оларды көшіріп алғанша екінші ұлы боласың
Апта сайын барып жағдайларын біліп, отын-шөбі, басқа жұмыстарына көмектесіп тұрасың» деп тапсырдым
Қайран дос өтінішімді бұлжытпай орындады
Бір жыл бойы біздің үйге күзде де, қыста да жауын-шашын, қарлы борандарға қарамай барып көмектесіп тұрды
Шын достық сондай қиыншылықтарда сыналады емес пе
Айына кемінде екі рет хат алысып тұратынбыз
Әр хатында менің үйіме барып, не істеп, не қойғанын жазып, кәдімгідей есеп беріп тұратын.
Бір хатында мынадай жолдар бар: «Көмір түсіріп беруге көмектестім
Жауынгердің отбасын қамқорлыққа алудың парыз екенін титтей де есімнен шығармаймын
Әлбетте, командирінің айтқанын солдат екі етпес болар»
Алматыға кетер алдында Жұматайға кітапханамдағы кітаптардан және газет-журнал тігінділерінен бірінші кезекте қайсыларын оқу керек екенін айтып, өз білімін көтеруді тапсырғанмын
Соларды қалай оқып жүргені туралы: «Сенің универститетіңнің ­1-курсына түсіп, алғашқы семестрін аяқтадым
Қатынап оқу қиынға соғыңқырап тұр» деп жазғаны бар
Осылардан-ақ Жұматайдың маған әрі дос, әрі іні, әрі ұғымды шәкірт бола білгенін көреміз.
Жұматай мені әдебиетте ғана ұстаз тұтқан жоқ, әділетсіздіктерге, басшылар тарапынан қарапайым халыққа көрсетіліп жататын қиянаттарға қарсы журналистік күрес жүргізуде де ұстаз тұтты
Бұрнағы жылы Әмина «естелік жазсаң, керек болар» деп, Жұматайдың архивіндегі менің оған жазған бір бума хаттарымды өзіме қайтарып берді
Оның маған жазған хаттары да бір бума
Мен бір хатымда: «Алғашқы елеулі сын мақалаңды оқыдым
Өте сәтті жазылған, тамаша! Сол бетіңнен тайма! Сондай дүниелер жазып, түбегейлі мәселелер көтеріп жүру журналистік басты мақсатыңа айналсын» деп қуана оқып, ақыл-кеңес беріппін.
Жұматай менің Алматыға бара салысымен тез көрінуімді асыға күтті
«Көріне алмай жатырсың, тездет» деп асықтыратын
Алғашқы өткір әдеби сын мақалаларым републикалық газеттерде жарық көре бастағанда оның да қуанышында шек болмады.
Алматыда жұмыс таба алмай алты айдай бос жүріп, ақыры белгілі сыншы Зейнолла Серікқалиевтің көмегімен «Қазақстанның ауыл шаруашылығы» журналына әдеби қызметкер болып орналастым
1971 жылдың күзінде үйді Алматыға көшіріп әкелдім
Жұматай да сол университеттің журналистика факультетіне сырттай оқуға түсті
Жазда, қыста сессияларға келгендче, мәре-сәре болып жататынбыз
Достығымыз шынайы қалпында солай жалғаса берді
Ол өмірден озғанға дейін көлеңке түсіп көрген жоқ.
Жұматай мектепте де, жоғары оқу орнында да жүйелі білім ала алған жоқ
Сол жайындағы хикаяларын көзі тірісінде жарық көрген «Өкпелесең өзің біл» атты кітабында жазып кеткен
Жұматай табиғи талант еді
Іштен оқып туған деп, Жұматайды айтса болар
Әсіресе оның сатирик, сықақшылығы – тума таланттылықтың жемісі
Оның хаттарын оқудың өзі бір ғанибет
Хатты көбіне сықақ тілімен, юмормен жазатын.
Сын-сықақта мен де қара жаяу емеспін
Өзім істейтін «Қазақстан ауыл шаруашылығы» журналында «ҚҰҚ!» атты сын-сықақ бұрышын ашқанмын
Жұматайдың хаттарына барынша юморлатып жауап жазатынмын
Бірде мынадай қызық болды
Жұматайдан кезекті хат келді
Ашсам, дәптердің әр парағын шаршылап төртке бөліпті де хатты сол шаршы қағаздарға жазыпты
Сосын оларды ретімен нөмірлемей аралас­тырып жіберген
Қайсысынан кейін кайсы келетінін білмейсің
Мағынасына қарай бораған шаршы парақшаларды салыстыра отырып зорға оқып шықтым.
Енді мен қандай айла тапсам екен деп біраз ойландым да қолыма циркуль алып, парақтың үстіне дөңгелек шеңберлер салдым
Ерінбей-жалықпай қағазды айналдыра отырып, дөңгелек жолдарға хатты жазып шықтым
Оны оқыған адам да қолындағы парақты шеңбер бойымен айналдырып отырып оқиды
Жұматай өзі күлегеш, әлгі менің хатымды айналдырып оқып отырып, «әбден күлкіге баттым, қалай ойыңа келді» дейтін.
Зерделеу
Жалпы жазушылар мен ақындардың еңбегі көп кітап шығарғандарымен өлшенбейді
Аз жазса да саз жазғанымен, бір кітап жазса да бірегейлігімен, маңыздылығымен өлшенеді
Жұматайдың «Өкпелесең өзің біл» атты жалғыз том кітабы он томға татитын еңбек десек еш қателеспейміз
Оның жазу стилі де ешкімге ұқсамайды
Мейлінше қысқа да нұсқа жазудың асқан шебері
Сосын оқырманын өзіне ғана тән бірде ащы да уытты, бірде кісіні еріксіз күлдіріп, көңілдендіріп, жымитып отыратын юморлы көркем тілімен баурап алады.
Мені Жұматайдың жоғары көркемдік талғамы қатты сүйсіндіреді
Мың-мыңдаған қара сөздердің арасынан құмнан алтын түйіршектерін теріп алғандай ең көркемін, әсерлісін, әдемісін іріктеп-сұрыптап алып, солардан маржан моншақтай тізіп көркем туынды туғызатын
Өлеңге деген талғамы мен талабы да аса жоғары болатын
Оның бойында табиғи сыншылық касиет бар еді
Бұл саладағы басқа сыншылардан ерекшелігі – нысанаға алған шығарманы көп сөз етіп жатпай, қысқа қайырып, сықақ тілімен түйреп түсетіні
Кейде ащы әжуа, кейде кекесін тәсілдерімен сынайды
Және ақынның қисынсыз, мәнсіз, мағынасыз бірер шумағын ғана іліп алып, қатесін дөп басып мысқылдайды.
Жұматай қысқа сықақ сын ғана емес, байсалды әдеби сын жазуға да қабілетті еді
Оның бір мысалы, менің 1975 жылы жарық көрген «Нұрлы нысана» атты тұңғыш жыр жинағыма жазған «Шырайлы жырлар» мақаласы қай жағынан да әдеби сын талабына сай келеді
Әттең, Жұматай кәсіби сынға мойын бұра алмады
Оған уақыт таппады
Кәсіби сын өзіңді бүтіндей арнауыңды талап етеді
Мен сыншы бола жүріп, өлең де жазып жүрдім
Белгілі сыншы Сағат Әшімбаев мені өлеңнен қызғанатын
«Сынға бүтіндей беріл» дейтін
Мен кейін өлеңге бұрылып кеттім де сыным жетімсіреп қалды
Қазір сирек жазамын
Шынында, сынға аса көп уақыт пен үлкен ой керек
Жұматай да сол себептен сынға басы бүтін шыға алмады
Шіркін, бел шешіп шыққанда, қазақтың нағыз Белинскиі Жұматай болатын еді, сөз жоқ
Себебі нағыз сыншыға қажетті табиғи талант пен ешкімнің бет-жүзіне қарамайтын батылдықтың екеуі де Жұматайда бар болатын.
АЗАМАТТЫҚ ҰСТАНЫМ
Біз «ақын болу міндет емес, азамат болу парызың» деген орыстың ұлы ақындарының бірі Некрасовтың әйгілі қанатты сөзін құлағымызға құйып өскенбіз
Бұл ақындығың мен жазушылы­ғың­нан азаматтығың бірінші орында тұрсын деген сөз
Яғни қолыңа қалам ұстадың ба, алдымен халқыңның қамын ойлап, елің мен жеріңнің, ұлтыңның, Отаныңның мүддесі үшін жан аямай бел шешіп күреске түсуің керек
Ақын болсаң өлеңіңді сол мақсатқа жек, жазушы, журналист болсаң, қаламыңды өткір қару етіп, елің мен жеріңді қорға деген мағынаны білдіреді
«Отан үшін отқа түс!» деп, Бауыржан батырымыз да күндей күркіреп ­патриот болуға үндеген
Бірақ Некрасов ­немесе Бауыржан айтты екен деп қаламгерлердің бәрі бірдей ел үшін, әділдік пен шындық үшін ­шырылдап жанпидалыққа бара бермейді.
Әділдік үшін алысу, әлеумет үшін айқасу, күресу – ерлердің ісі
Нақтылап айтқанда, күрескерлік туабітті қасиет, яғни ол да табиғи талант
Міне, осы табиғи қасиеттер Жұматайдың қанына сіңген, бойында бұрыннан болған
Қарапайым шопырлықтан бірден журналист болуы, жүйелі түрде алған жоғары теориялық білімі болмаса да республикаға белгілі сатириктік биікке көтерілуі сол табиғи қасиеттері мен тума талантының арқасы екені даусыз
Оның өзге сатириктерден басты ерекшелігі – қоғам қайраткері деңгейіндегі күрескер саяси сатирик бола білгендігі.
Жай сықақшылар қоғам мен адамдар бойындағы кеселдерді шартты түрде, шартты кейіпкерлер арқылы сынап сықақтайды
Сондықтан олар қудаланбайды
Өйткені ешкімнің атын атап, түсін түстеп сынап жазбайды
Ал Жұматай «Өкпелесең өзің біл» деп, аудан мен облыс басшыларын, министрлер мен атақты жазушыларды аттарын атап сын-сықақтарының, сатиралық өткір сын-мақалаларының нысанасы етеді
Сонау 1994 жылы «Ана тілі» газетінде жарияланған «Қазақстандағы қазақ мәселесі» атты сын мақаласы Ақмолада бомба түскендей дүмпу туғызған
Облыс әкімі Браун бастап, қалғандары қостап Жұматайға қарсы нағыз майдан ашқан
Бұл соғыс келесі жылдың қыркүйек айына дейін тура бір жылға созылған.
Жұматай бір өзі нағыз хас батырдай мыңмен жалғыз алысқан
Сөйтіп, сол шайқаста соттаса жүріп жеңіп шыққан
Қарсыластары кешірім сұрап құтылған
Лев Толстой мен Бауыржан Момышұлының бейбіт күндері жасалған азаматтық ерліктің оқ борап тұрған майдан даласындағы ерліктен бір де кем емес екені ­туралы айтқаны бар
Шынында, соғыста не ­жауды өлтіресің, не өзің өлесің, екінің бірі, таңдау жоқ
Сосын жастығымды ала жығылайын деп шайқасады ғой
Сөйтіп ерлік жасауға еріксіз мәжбүр болады
Ал бейбіт күнде ше? Сені әділетсіздік пен шындық үшін күреске ешкім мәжбүрлемейді
Бетегеден биік, жусаннан аласа, қойдай жуас болып, жайыңа жүрсең, сенде ешкімнің жұмысы болмайды
Бейбіт күнде көп адам солай өмір сүреді
Ал Жұматай өз жанының тыныштығын ғана ойлап, «сен тимесең, мен тимен бадырақ көз» болып тыныш отыра алмады
Әділетсіздікті ата жауындай көріп, өмір бойы онымен жауласып, айқасып-шайқасып өтті
Және бір ғажабы жауырыны жерге тимеген балуандай ылғи жеңіске жетіп отырған.
Жалпы Жұматайдың журналистік, сатириктік өмірі мен әділетсіздіктерге қарсы күресі – нағыз бейбіт күндегі азаматтық ерліктің ерен үлгісі деуге болады
Шынында солай.
Адам бар жауын жаншып ұра білген,
Адам бар жақынға да бұра білген.
Алайда шын азамат тек сол ғана,
Шындық үшін тіресіп тұра білген!
Менің осы бір дара шумағым Жұматайға арналып шығарылғандай
Әділдік үшін алысу, шындық үшін күресу мен тіресу оған оңай болған жоқ
Қаншама қиындықтар көрді, жүрекке қаншама күш түсті, қаншама күйінішті күндерді бастан кешіріп, іштен тынды
Сондай қаны қайнаған сәттерде ашу-ызасын ащы сумен басқан кездері де аз болмаған
Мүмкін, сыртқы жау мен аталмыш ішкі жау екеулеп іштей мүжіп, ағзасын әлсірете берген шығар
Кейістік іштен тындырып, апта мен айларға созылса, ол дертке шалдықтырып адамды төсекке таңады
Әйтпесе 55 жасында ажалға дес бермеген болар еді.
Жұматайдың жазып кеткен мынадай сөзі бар: «Ақылым жеткен жерге дейін әділін айттым, шама-шарқым жеткенше Шындық үшін шарпыстым
Бұл өмірде мен көрген бір ғанибет тірлік – сол!»
Бұл мағынасы теңіздей терең, астарын түсінген адамға ой салатын аса салмақты сөздер
Әділін айтам деп, азап шеккені, шындықты шыңғыртып жазғаны үшін әкімдер мен жандайшаптары өзін қалай шыжғырып шырылдатқаны кітабында жан-жақты жазылған
Бірақ Жұматай көрген қорлық-зорлықтарына, шеккен қиянаттарына өкінбейді
«Отан үшін отқа түс – күймейсің!» деп, Бауыржан батыр айтқандай, азап шексе де, әділдік деп алысқанын, өзін шыжғырып күйдірсе де, шындық үшін шарпысқанын өзі жасаған қысқа өмірінде көрген, бастан кешкен ғанибет іс деп есептейді
Ғанибет тірлік кешу – мағыналы-мәнді өмір сүру деген сөз
Демек, ол әділдікке ара түсіп, шындық үшін күресе білгенін бақытым деп білген
Ерлік жасадым демейді, сыпайылап ғанибет тірлік кештім дейді
Ал оның азаматтық ерлік екенін біз айтуымыз керек
Міне, айтып та отырмыз, әлі де айтамыз
Болашақта басқалар да айтатын болады.

ДОСТЫҚ ТУРАЛЫ  СОҢҒЫ СӨЗ
Жұматайдың «Өкпелесең өзің біл» атты кітабының XVI тарауы былай басталады: «Менің әдебиетке ықыласымды аударған, талғамымды көтерген ұстазым Жұма-Назар Сомжүректің «Ғұмыры бір бастыққа жаққаным жоқ» деп, келетін өлеңі бар-ды
Мен де сол
Сөгіс дегенді сұмдық көп алатынмын» деп, әрі қарай жалғастырған
Шәкірттеріңнің осылай өзіңнен алған үлгі-өнегесін бағалап, айта жүргенін естіп білу бір ғанибет қой
Жұматай мысалға келтірген өлең жолдары мынадай ­болатын:
Тілші боп сынап пайда тапқаным жоқ,
Ғұмыры бір бастыққа жаққаным жоқ.
Жабылып бар басшысы ауданымның,
Ақталып обком барып дау да қудым.
Түк өнбей бәрінен де бас сауғалап,
Ақыры Алматыға ауған ұлмын.
Алматыға ауып барғанымнан жамандық көргенім жоқ
Қайта маған солар жақсылық жасаған екен
Бүкіл республикаға әдебиет сыншысы болып танылдым
Газеттер мен журнал редакциялары «бізге бір сын мақала керек боп тұрғаны» деп өздері тапсырыс беретін
Өйткені дәл сол кезде Кеңес Одағы Компартиясы Орталық комитетінің «Әдебиет сынын өрістету туралы» арнайы қаулысы шыққан болатын
Сыншыларға қолдау көрсетілетін
Қазір бізде әдебиетке байланысты идеология жоқ.
Содан өлең жинақтарым да шыға бастағасын жинағым да жоспарға енген еді
Төбесіне көтерген сол Алматыдан бес жылдан соң патриоттығым ұстап, елге Торғай облысына қайта көшіп келдім емес пе
Сол қадамым дұрыс болды ма, әлде бұрыс болды ма, бұл сұраққа әлі күнге жауап беруім қиын
Ол ұзақ хикая
Мүмкін, мемуарлық шығарма жазсам, сонда айтып берермін.
Жалпы Жұматай екеуміздің басшылардан қуғын-сүргін көру жөніндегі тағдырымыз көп ұқсас
Жұматай мінезінің тағы бір қыры жағымпаздықты да әділетсіздікке жатқызатын
Одан жағымпаздың өзі пайда тапқанымен, қоғам зардап шегеді дейтін
Жағымпаздықты ең сұмпайы, жексұрын қасиет деп есептейтін
Аталмыш кітабында ақындардың жағымпаздықпен жазылған жырларын мінеп, түйреп тастаған сындары бар
Жағымпаздықты жыландай жиырылып жек көретін
Жұматай бүгінгі асқынған жағымпаздықты көрсе, қандай ащы мысқылға толы сықақтар туғызған болар еді
Асқынған жалғыз жағымпаздық па, өзге де кеселдер өршіп тұр емес пе
Рас, шартты түрде жазылған сын-сықақтар баршылық
Бірақ сол кеселді кейіпкерлердің атын атап, түсін түстеп, сын садағының астына алатын Жұматай жетіспей тұр.
Менің өміріме де Жұматайдай күрескер дос жетіспей жалғыздық күй кешіп жүрген жайым бар
Келеңсіздіктерге қарсы тізе қосып, ақыл қосып бірге күресер ме едік деп, қайран ­досты ойлап пұшайман боламын
Қолдан ештеңе келмеген күнде де сол елдік мәселелер жөнінде мұңдасатын, сырласатын, ішкі шеріңді бүкпесіз ақтаратын досың болмаған жаман екен ғой
­Дегенмен, өлең деген досым бар, сырымды соған ақтарамын
Кезінде Алматыда 500 жазушыдан бір шын дос таппаған Оралхан Бөкеев сияқты мен де Астанадан мұраттас-күрескер дос таппай жүрмін.
Қайран, дос інім Жұматай, мен үшін орның бөлек еді-ау.
Жұма-Назар СОМЖҮРЕК
