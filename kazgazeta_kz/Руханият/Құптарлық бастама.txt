«Ана тілі» газетінің осы жылдан бастап қолға алған «Қазақ тілін үйренеміз! Изучаем казахский язык!» атты айдары орынды деп білеміз
Өйткені мемлекеттік тілді үйрету – аса күрделі ізденісті қажет ететін жұмыс.
Бір айта кетерлігі, «Ана тілі» газе­тінің жаңа айдары тілді меңгерудің коммуникативтік тәсілін негізге алғандығы қуантады
Тіпті бұл әдістемені біз, мектеп мұғалімдері де негізге алуды ойлап отырмыз
Алғашқы сабақтан бастап жеке сөздер емес, жағдайлық сөйлемдерден басталған әдіс тиімді болары анық
Себебі жеке атау тұлғалы сөздер де, грамматикалық формалар да өзара бір-бірімен байланысып, сөйлем құрамына енгенде ғана тұтас аяқталған ойды білдіреді
Оқытудағы коммуникативті әдісті Германияның оқу бағдарламасын жасаған неміс ғалымдары Г.Нойнер, Г.Хунфельд қолданып, «коммуникация – тіл және іс-қимыл (күлу, дауыс ырғағы сияқты) әрекеттері арқылы болады
Ол алдын ала жоспарланған, дайындалған немесе жоспарланбаған болуы мүмкін» деп түсіндіреді
Сабақ үстінде әдетте дайындалған, жоспарлы сөйлеу коммуникациясына көп көңіл бөлінеді.
Мектеп оқушыларымен әңгіме барысында байқағанымыз, түрлі суреттер, жағдайлық сұрақтар, жарыс сабақтар біріншіден, олардың бойындағы қызығушылықты оятса, екіншіден, өз ойларын жеткізе білуге дағдыландырады, белсенділігін, ынтасын арттырады
Күнделікті өмірдегі болып жатқан құ­былыстар, қоршаған ортамен байланыс­ты, т.б
да түрлі сұрақтар оқушылардың сөйлеу тілінің дамуына зор ықпал етеді
Мысалы, «Бүгін ауа райы қандай?» деген сұраққа біреуі «Жақсы» десе, екіншісі «Бүгін күн жылы, мұндай ауа райы маған ұнайды», енді бірі «Ауа райы тамаша» сынды жауап беріп, пікір алмасу туындайды
Сондықтан тілді меңгерудің бұл әдісін толық құптаймын.
Біз мектепте коммуникативті тәсілді енді қолданып келеміз
Ал газетте берілген мәлімет қосымша әдістемелік болатыны анық
Бұл айдар бойынша алдағы уақытта қазақтың ұлттық дәстүрлеріне, әдет-ғұрпына, наным-сеніміне байланысты сөздер мен сөйлемдер енсе деген ұсыныс бар
Себебі тілді толыққанды меңгеру үшін оның мәдениетін де, дәстүрін де ұғына білген абзал
Сонымен бірге жағдайлық сұрақтар бірте-бірте күрделеніп тұрақты сөз тіркестерімен, мақал-мәтелдермен толықса нұр үстіне нұр
Ал кейбір сөздердің мағынасын ашу үшін көркем шығармалардан, өлең шумақтарынан үзінді келтіруге де болады
Мұндағы мақсат үйренген сөздерді дұрыс қолдана білуге жаттықтырып, сөздік қорын молайту болып табылады.
 
Г.ҚОЙЖАНОВА, 
А.ҚАУРАНБЕКОВА, 
№12 орта мектеп-гимназиясы
қазақ тілі мен әдебиет пәнінің мұғалімдері
ТАЛДЫҚОРҒАН
