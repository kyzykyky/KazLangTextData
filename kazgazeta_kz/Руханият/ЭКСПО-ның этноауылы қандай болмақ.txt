Дүниеде қазақ сияқты этнографиясы бай халықты кездестіру қиын шығар
Ғасырлар бойы дамып, қалыптасқан рухани-мәдени құндылықтарымыз, материалдық жәдігерлеріміз, салт-дәстүрлеріміз бен әдет-ғұрыптарымыз осының айғағы
Ал біз бүгінде соның бәрін дұрыс сақтай алып отырмыз ба? Қаншалықты бағалап, ардақтап жүрміз? 
Жалпы, әрбір халықтың өмірінде мәдени-рухани түлеу, жаңғыру мен өзгеру үдерістері болып жататыны заңдылық
Осы орайда өз дәстүрін, мәдениетін, ұлттық ерекшелігін, дара болмысын сақтап, заманға сай дамыта білген ел ғана жаһандануға төтеп береді
Төтеп бере алмағандар басқа құндылықтарын айтпағанда, өздерінің төл мәдениеттерінен айырылады
Тек-тамырынан қол үзеді.
Қарап тұрсақ, ата-бабамыз бізге ұлан-байтақ жермен бірге телегей-теңіз рухани мұраларды аманаттап қалдырған екен
Ал енді сол өнерді, шалқар қазынаны игеру үшін де, қыр-сырына қанық болу үшін де терең білім мен пайым-парасат қажет
Мұны жөнді ұғып-түсіне алмағандар ондай дәстүрлерін ұмытуға айналады
Содан келіп өнерін ардақтамайтын, әні мен күйін қасиет деп танымайтын, ұлтының дүниетанымына бойлай алмайтын ұрпақ өсіп шығады
Ұлттың ертеңгі өмірін әріге жалғайтын сондай ұрпақ пайда болса, кімнен көріп, кімді кінәлаймыз? Сол үшін де біз ұлт ретінде, өзіміздің қазына-байлығымызды шашау шығармай, әр уақыттың, мезгіл-заманның биігінен бағалап, осы ретте тапқанымыз қайсы, жоғалтқанымыз қайсы деп саралап отыруымыз қажет
Ұлттың ғұмыры уа­қытпен ғана өлшенбейді, өзінің ұлт­тық бет-бейнесін сақтай білуімен де өлшенеді
Ұлттық сипатыңды жоғалтып, дәстүріңнен жұрдай болып айырылған күнің – ұлт ғұмырының тоқтаған күні
Дәс­түрді сақтап, оған ие болатын қа­шанда халықтың өзі ғой.
Өкінішке орай, біз бүгінде салт-дәстүрімізді, мәдени мұраларымызды, төл өнерімізді терең танып біле бермейтін ұлтқа айналдық
Мұның бәрі парқына жетіп бағалай білмеуден, соған деген шынайы жанашырлықтың жоқтығынан орын алып отыр
Әйтпесе, ұлттың дәстүрін ардақтап, заманға сай жаңғыртып отырған елдерден біздің неміз кем? Айналып келгенде, тағы да ұлттық намысымыздың кемшін соғып тұрғаны өз әсерін тигізбей қоймайды
Мысалы, 2017 жылы елімізде өтетін ЭКСПО көрмесінде біз өзіміздің ұлттық дүниелерімізді әлем елдеріне қалай танытамыз? Әрине, әлем елдерінің назарына ұсынатын да, көрсететін де дүниелеріміз көп
Ал соларды лайықты дәрежеде таныта білу үлкен мәселе

Жуырда Алмас Мұстафа (суретте) есімді қолөнер шеберімен таныстым
Алмас қолөнерді студент кезінен бастап серік етіп келеді екен
Ұлттық музыкалық аспаптарды жасаудың кәнігі шеберіне айналған ол соңғы жылдары зергерлік бұйымдарды да жасаумен айналысып жүр
«Дала сазы» және «Almaster» деген шеберлік орталығы бар
Қолөнер шеберінің қолынан шыққан бұйымдар өзінің ұлттық бояуымен, өрнек-нақышымен көз тартып, ерекшеленіп тұрады
Біраз жылдар құрылыс саласында еңбек еткен ол елімізде кенже қалып келе жатқан қолөнерге өз үлесін қосуды жөн көріп, жеке кәсібін ашыпты
Содан бері барлық ой-арманы – қазақтың ұлттық қолөнерін барша әлемге таныту болып келеді
Алмастың айтуы бойынша, қазақта «брендке» айналдыратын дүниелер өте көп
Дұрыс қолданудың, тиісті қамқорлықтың болмай отырғанынан біз бар дүниемізді көрсетіп, насихаттай алмай отырмыз.
– Менің арманым – қазақтың этноауылын құру
Бірақ оған үлкен қаражат, инвестиция қажет
Мемлекет тарапынан тиісті қолдау жасалса, Қазақстанның көрікті табиғаты бар әр қаласының маңынан бір-бір этноауыл тұрғызуға әбден болады, – дейді Алмас Мұстафа.
Шебердің айтуынша, мұндай этноауылдарда ұлттық мәдениетімізді, салт-дәстүрімізді, әніміз бен күйімізді, тағы да басқа көптеген өнер түрлерін шетел туристеріне жан-жақты таныс­тыруымызға болады.
Қайбір жылы Алмас өзінің дос­тарымен Непалға барған кезінде ұшақпен Гималай тауын тамашалап көріпті.
– Гималайды ұшақпен айналып тама­шалағанымыз үшін 400 доллар төледік
Көрдіңіз бе, кішкентай ғана Непал елі бір туризмнің өзімен күн көріп отыр
Ал біздің аспанмен астасқан тауларымыз қандай керемет
Бұл да дұрыс пайдалана білсек, туризмнің көзі
2017 жылы өтетін ЭКСПО-да этноауылдар жасалады деп жатыр
Бірақ ол көрме өткеннен кейін жалғасын таппай, жабылып қалатын сияқты
Біз ұлттық мәдениетімізді, салт-дәстүрімізді, өнерімізді жан-жақты танытатын этноауылдар ашып, көкпарымызды, бәйгемізді, ұлттық спорт түрлерін, саятшылығымызды, бие сауу, шұбат дайындау, тағы басқа да көптеген ұлттық дүниелерімізді танытуымыз керек
Туристер қашанғы Тайландқа, Дубайға бара береді, бір күні біздің елге де келеді
Сонда дайын болуымыз керек, – дейді ол.
Шебердің тағы бір қынжылатыны, біздің елімізде әлі күнге дейін ұлттық аспаптарымыздың стандарты жасалмапты
Алмас осы мәселені алға тартып, тиісті сала басшыларымен жолығыпты
Бірақ ұсынысы нәтижесіз қалып келеді
«Домбыраның шегін иіретін станогымыз да жоқ
Ол өте қымбат тұрады
Миллиондаған қаражатты қажет етеді» дейді шебер.
Иә, елімізде Алмас Мұстафа сияқты ұлттық өнер десе, ішкен асын жерге қоятын азаматтар аз емес
Тек оларға қолдаудың болмай отырғаны өкінішті
Мұндай азаматтар мемлекет тарапынан тиісті қамқорлық жасалмаған соң, қолөнер саласын қалай дамытпақ? Осыдан бір-екі жыл бұрын Елбасы «Қазақстандық брендті» қалыптастыру жөнінде айтқан еді

– Бізде бренд жасауға лайықты дүниелер өте көп
Қазақтың өзіне тән перуза сияқты асыл тас түрлері бар
Әлемде теңдесі жоқ бес білезік қандай
Одан да бренд жасауға болады
Одан кейін ортеке аспабымыз
Оның бүгінде 20 түрі белгілі болып отыр
Түйені де қазақтың ұлттық брендіне айналдыруға әбден болады
Өйткені түйе – кезінде Ұлы Жібек жолының негізгі көлігі болды
Түйелер Қазақстан аумағында мекендейді
Моңғолияның батысында, Қытайдың шығысында бар
Оның өзінде қазақтар көп шоғырланған жерде тіршілік етеді
Яғни қос өркешті түйелерімізді де брендке айналдыруға болады, – дейді
Алмастың ойынша, бренд жасау үшін мемлекет тарапынан арнайы бағдарлама қабылдануы керек.
Елімізде ЭКСПО – 2017 көрмесіне өздерінің этнографиялық жұмыстарын әзірлеп жүрген авторлар аз емес
Солардың бірі тарих ғылымының докторы, профессор Жұмабай Байнатов
Ол қазақтың киіз үйін түрлендіріп, екі қабатты етіп дайындапты
Айтуынша, туындысының заманға сай көптеген артықшылықтары бар екен
«Екі қабатты киіз үй сұранысқа ие болып, ұлттық брендке айналмасына кім кепіл» дейді Жұмабай Байнатов.
Еліміздің Мәдениет және спорт министрлігі тарапынан ЭКСПО – 2017 көрмесінде «Қазақтың дәстүрлі мәдениеті» мәдени-туристік кешені ұйымдастырылмақ екен
Онда ұлттық қолөнеріміз (зергерлік, былғары, тоқыма, ағаш, керамика және т.б
бұйым­дар қойылмақ)
Қолөнер шебер­ле­рінің көрмелері де өткізіледі деп жоспарлануда.
Қалай болғанда да, бізге ұлттық этнографияны қорғауда, өнердің көптеген түрлерін дамытуда ортақ мүдде мен мақсат керек
Ол болмаса, «домбырам не дейді, мен не деймін?» деп аң-таң болып қалуымыз ғажап емес
Тізе қосып, бірлесе жұмыс істеу үшін министрлік өкілдері мен қолөнер шеберлері бір үстелдің басына жиналып, туындаған мәселелерді бірге талқылап, жауабын ортақ мүдде тұрғысынан тапса, құба-құп.
Д.Жұматұлы
