Бет қатталып жатқанда Тараз қаласында дүбірлі ақындар айтысы өтіп жатқанын журналист Есет Досалы хабарлады
Төменде сол ақпаратпен бөлісіп отырмыз. 
Тараз қаласында Жамбыл Жабаевтың құрметіне арналған «Жамбыл — менің жай атым, Халық — менің шын атым» тақырыбында өтіп жатқан республикалық айтысқа есімдері ел аузында жүрген ақындар қатысуда
Олардың қатарында «Алтын домбыра» жүлдесінің иегері Мұхтар Ниязов, арынды ақындар: Айбек Қалиев, Дидар Қамиев, Нұрлыбек Мейірманов, Аспанбек Шұғатев, Шұғайып Сезімхан, Талғат Мықи, Қайнар Алакөзов, Нұрлан Есенқұлов, Ержеңіс Әбдиев, Олжас Отар жыр бәйгесінде сөз сайыстырды
Сонымен қатар Жамбыл өңірінің жас жүйріктері Асхат Қылышбек, Қанат Мырзахан, Дархан Әбдіманат және т.б
бақ сынады.
Айтулы шара алдында БАҚ өкілдеріне арналған баспасөз мәслихаты ұйымдастырылды
Баспасөз конференциясында сөз алған меймандар: Халықаралық айтыскерлер мен жыршы-термешілер одағының төрағасы, айтыстың жанашыры Жүрсін Ерман, Мемлекеттік сыйлықтың лауреаты, қазылар алқасының мүшесі Алтынбек Қоразбаев, Жамбыл облыстық Мәдениет, архивтер және құжаттама басқармасы басшысының орынбасары Зүбайра Сембина ақындар айтысының мақсаты мен өту барысы жайында әңгімеледі
Жүрсін Ерман өз сөзінде айтыстың ұйымдастырылуына қолдау білдірген өңір басшысы Асқар Мырзахметовке алғысын айта келіп, алдағы уақытта Әзімбек Жанқұлиев атындағы республикалық ретро айтыс өтсе деген тілегін де жеткізді.
Айтысқа қатысушылар жыр алыбы Жамбыл Жабаевтың ескерткішіне гүл шоқтарын қойып, рухына құрмет көрсетті
Шараның ашылуында облыс әкімінің бірінші орынбасары Бекболат Орынбеков сөз сөйлеп, жыр алыбы Жамбылдың кемелденген жырларына тоқталып, айтыскерлерге сәттілік тіледі.
Қазылар алқасының құрамында мемлекеттік «Дарын» сыйлығының иегері, филология ғылымының докторы, белгілі айтыскер Аманжол Әлтаев, сазгер, Мемлекеттік сыйлықтың лауреаты Алтынбек Қоразбаев, Қазақстанның еңбек сіңірген қайраткері, ақын Қайырбек Асанов, республикалық «Ана тілі» газетінің бас редакторы Жанарбек Әшімжан, елімізге белгілі айтыскерлер Бекарыс Шойбеков, Бауыржан Халиолла, Ахметжан Өзбеков бар
Бас жүлде иегеріне жеңіл автокөлік табыс етілмек.
Есет ДОСАЛЫ
Тараз
