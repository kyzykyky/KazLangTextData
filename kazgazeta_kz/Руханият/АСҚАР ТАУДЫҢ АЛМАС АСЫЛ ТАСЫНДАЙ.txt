О, құзыреті күшті Құдай-ай!… Беу, опасыз дүние жалған-ай
Не болып барады, мына өмір? Бүгінде газет оқуға қорқатын болдық
Қай басылымды ашып қарасаң да оқитының «Пәлен өңірде пәлен адам коронавирус жұқтырыпты, пәлен адам қайтыс болыпты» дейтін жүрекке найзадай қадалатын жайсыз хабар
Жалмауыз дерт халықты жалмап жатыр
Тойымсыз дерттің тоқтайтын түрі жоқ, күн сайын өртеп, өршіп барады
Соның бәрі аздай, онсыз да сыр беріп жүрген сырқат жүректі сыздатып, денені мұздатып Арқалықтан қаралы хабар жетті
Бірінен соң бірі телефон шалған Абзал, Ғабит, Бақыткерей бауырларым Жұмағали Өмірбековтің өмірден озғанын айтты.
Қаралы қалам қалтырап, жаралы жүрек жылап тұр…
Қалай қайғырмассың, қалай жыламассың, өмірден озған жан аяспас досың болса, өмір бойы халыққа қалтқысыз қызмет етіп, соңғы деміне дейін «Елім!» деп өткен ер болса?!
Жұмағали екеуміз сонау мектепке бармай тұрған балдан тәтті бала кезден күні кешеге дейін жұбымыз жазылмаған Дос едік
Оның бүкіл өмірі жасқа ғана емес, жасамысқа да үлгі
Еңбек жолын қатардағы комсомол қызметкерінен бастап, аудан, облыс жастарының бірінші басшысына дейін өскен, кейін аудан, облыс деңгейіндегі басшы қызметтерде болған ол, ел десе ет жүрегі елжіреп, халық десе құлшынып жемісті жұмыс істеді
Жұмағалидің әкесі Сүлеймен бір колхозда, анасы Зейнелғарап екінші колхозда басқарма болды
Ол ел басқарудың – халыққа қызмет ету екендігін бала кезінен өз көзімен көріп, өзгеше өнегені көкірегіне құйып өсті.
Алла тағаланың Жұмағалиға берген тағы бір үлкен сыйы – тұла бойы тұнып тұрған сан қырлы талант еді
Елдегі той сазгер Жұмағалидың әндерінсіз өтпейді
Өзі де әнші
Бармағынан бал тамған он саусақ екі шекті домбыраны шебер шертіп, шешен сөйлеткенде халық таңдай қағып, тамсанушы еді.
Текті еді Жұмекем
Тектіден текті туады, текті туған Азамат әке жолын қуады
Әке жолын ұстаған Жұмағали Алматы мен Нұр-Сұлтандағы, Қостанайдағы жолдастары мен билік иелері қызмет, пәтер ұсынып сан мәрте шақырса да Арқалықтан алысқа ұзамады
Шағын қаланың шаруасын дөңгелетті, қоғамдық жұмысқа үлес қосты.
Жаны көктегі Жұмакемнің жердегі денесі Жұмақтың төрінде болғай….
Азамат еді ол жарқылдаған жасындай,
Асқар таудың алмас асыл тасындай!
Ойлайтын Ел мен Ердің жайы еді,
Өмір сүрді қиындыққа жасымай.
Жан сырыңды жайып салған жасыңнан,
Кім бар қымбат бала күнгі досыңнан?!
Қабырғамды қақыратып сөкті ғой,
Арқалықтан жеткен хабар тосыннан.
Иә, қайғылы хабар тосыннан болды
Қайран Жұмакем күнде, әрі кетсе күнәра телефон шалушы еді
Кеше ғана еді телефон шалып, емен-жарқын сөйлескеніміз
О, Жаратқан Ием-ай, тал бесік пен жер бесіктің арасы тым жақын екенін тағы бір мәрте еске салып, есеңгіретіп тастадың
Жұмакемнен айрылғаным бір қинаса, топырақ салуға бара алмайтыным екі қинап, қос өкпеге шаншу болып қадалғаны-ай
Құстай ұшып жетер ем, ауру дейтін ауырлық аяқ-қолды жіпсіз байлап тұр
Жұмакемнің жұбайы Күләшқа, балаларына, бауырларына алыстан көңіл айтқаннан бөтен амал жоқ.
Барайын десем жер шалғай,
Бармайын десем ел қандайдың, – кері ғой.
Қош бол, қоштасуға қимайтын, тар табытқа сыймайтын қайран Дос! Жаның жәнната болсын!
Сәбит ДОСАНОВ,
Мемлекеттік сыйлықтың иегері


