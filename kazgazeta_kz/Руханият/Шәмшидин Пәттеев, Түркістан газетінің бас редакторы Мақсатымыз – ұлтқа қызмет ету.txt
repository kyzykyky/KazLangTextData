Қазақ баспасөз айдынында өзіндік үні бар халықаралық «Түркістан» газетіне 20 жыл толып отыр
Ел тәуелсіздігімен қатар дамып, қазақтың ұлттық мәселелерін, қоғамның өзекті жайттарын нысана етіп келе жатқан «Түркістан» газеті оқырмандар тарапынан жоғары бағаға ие болған басылымдардың бірі
20 жылдық мерейтой қарсаңында, біз газет редакциясында болып, басылымның бас редакторы Шәмшидин Пәттеевпен және газет тілшілерімен жүздесіп қайтқан едік.
«Түркістан» газеті 1993 жылы Қазақстан Республикасы Үкіметінің қаулысы негізінде ашылып, бірінші нөмірі 1994 жылдың 28-қаңтарында жарық көрді, – деді Ш.Пәттеев
– Содан бері еліміздің баспасөз айдынында қызмет етіп келеді
Қиындықтар да болды
Ол кезде мемлекеттің өзінде қаражат тапшы еді ғой
Бірақ соған қарамастан басылым қал-қадірінше, шама-шарқынша шығып жатты
Газеттің «Түркістан» деп аталуының негізінде кешегі Алаш арыстары Мұстафа Шоқайдың, Тұрар Рысқұловтардың көтерген «түркі» идеясы жатыр
Түркі жұртының, түркі мемлекеттерінің саяси-экономикалық, мәдени ықпалдастығын нығайтуға атсалысу, сонымен қатар КСРО құрамында болған посткеңестік елдермен де еларалық ынтымақтастықтың дамуына мән беру газеттің негізгі міндеттерінің біріне жатады
Ал басты тақырыбымыз ол, әрине, тәуелсіздік, ұлттық мәселелеріміз.
– Газет үшін жиырма жыл аз уақыт емес қой
Өзіңіз осы кезеңді қалай бағалайсыз?
– Жиырма жыл, шынында, аз уақыт емес
Жетістіктер де болды, кемшіліктеріміз де бар шығар
Оның бағасын беретін оқырман қауым ғой
Бірақ осы уақыт ішінде «Түркістан» газеті қазақ баспасөз айдынында өзінің орнын алды деп нық сеніммен айта аламын
Газетімізді шетелдерден жаздырып алып оқитындар бар
Ресейдің баспасөз каталогына енген
Сонымен қатар интернет-нұсқамызды да дамытып жатырмыз
Апталық басылым болсақ та, қоғам өмірінде болып жатқан күнделікті маңызды жаңалықтар сайтымызда жарық көруде.
– Газет ұжымы туралы айтып өтсеңіз.
– Ең бірінші «Түркістан» газетінің қалыптасуына мол еңбек сіңірген қаламгерлерге тоқтала кетейін
Ол қазақтың белгілі жазушысы, драматургі, басылымның тұңғыш редакторы Қал-аға – Қалтай Мұхамеджанов ағамыздың біз үшін орны қашанда бөлек, оның есімін ерекше ардақ тұтамыз
Содан кейін басылымда еңбек етіп, қоғамдық, ұлттық мәселелерді қаламына арқау еткен белгілі ақын-жазушылар Әбілмәжін Жұмабаев, Сейфолла Оспанов, Әбдіраш Жәмішев, Қажығали Мұхаметқали тәрізді қаламгер ағаларымыздың орны ерекше
Ал бүгінгі ұжым туралы айтатын болсақ, бізде қазақтың белгілі жазушылары Дидахмет Әшімханұлы, Жаңабек Шағатай, белгілі журналист Көлбай Адырбекұлы, ­Тынышбек Дайрабай, Есенгүл Кәпқызы, Таңсұлу Алдабергенқызы, Гүбиғаш ­Омарова, Нәзия Жоямергенқызы, Гүлзина Бектасова, ­Динара Мыңжасарқызы сынды әріптестеріміз еңбек етеді
Кейінгі келген жас толқыннан Ақниет Оспанбай да қалам қарымын шыңдап келе жатыр
Бір айта кетерлігі, біздің журналистеріміздің арасында ағылшын тілін меңгергендер бар
Олар бүгінгі таңда әлемдік ақпарат құралдарын еркін оқып, таныса береді
Шетелдік сая­саттанушылармен, ғалымдармен, қоғам қайраткерлерімен ағылшын тілінде де сұхбат ала беретін деңгейге жетіп қалды
Бұл газетімізге жаңа серпін береді ғой деп ойлаймын.
– Алдағы уақыттағы жоспарла­рыңыз қандай?
– Бүгінгі ақпарат саласының жедел қарқынмен дамыған уақытында өмір сүріп отырмыз
Ақпарат берудің, ақпарат таратудың көздері өзгеріп жатыр
Ел бұрынғыдай газетпен ғана шектелмей, интернет арқылы да өздеріне керек мәліметті тауып алатын жағдайға келді
Міне, ақпарат саласындағы осындай өзгерістер біздің бәсекеге қабілетті бола түсуімізді міндеттейді
Сондықтан негізгі мәселе ол күнделікті өмірдің ағымына ілесіп отыру, ғылым мен білімнің жаңалықтарынан шет қалып қоймау
Ақпаратты жан-жақты талдап, оқырманға объективті материал ұсыну
Ал ең бастысы ол, әрине, тәуелсіздігіміздің нығаюына атсалысып, ұлтымыздың жарқын келешегіне қызмет ете беру.
«Жақсыдан – шарапат»
«Түркістан» газеті қазақтың белгілі жазушысы, драматург Қалтай Мұхамеджановтың есімімен тығыз байланысты
Біз басылым қызметкерлері Көлбай Адырбекұлы мен Таңсұлу Алдабергенқызынан Қал-аға туралы айтып беруін сұраған едік

– Қал-аға туралы өте көп айтуға болады, – деп бастады әңгімесін қаламгер
– Ол өте білімді, өте мәдениетті, жан дүниесі таза, ақыл-парасаты мол жан еді
Қал-ағаңмен бірге бес жыл жұмыс істеген адам бір университет бітіріп шыққанмен бірдей десем, еш қателеспеймін
Лездеме болып жатады
Қал-аға газетте көтерілген тақырып туралы ой қозғайды
Сын айтады, бірақ онысын астарлап, қалжыңмен жеткізеді
Сондай кезде күлкі қысып, шыдай алмай, үстелдің астына еңкейіп, ішек-сілеміз қатып күліп алатынбыз
Тамаша адам еді
Оқыған-тоқығаны көп
Білмейтіні жоқ
Бір ерекшелігі – оқудан жалықпайтын
Газеттің ұсақ хабарына дейін оқып шығатын
«Бәрін оқып отырасыз ба?» дегенде: «Әй, Көлбай, менің хоббиім – оқу
Мен оқудан ешуақытта жалықпаймын» дегені есімде
Қалтай Мұхамеджанов қазақ драматургиясына тұңғыш рет комедия жанрын әкелген қаламгер болды
Қал-ағаң тек қазаққа ғана емес, күллі түркі жұртына ортақ тұлға болатын
Түркі елдерінің ғалымдары, профессорлары Қазақстанға келгенде міндетті түрде Қал-ағаңа келіп сәлем беріп кететін
Бірде Қазақстанға Иран ғалымы келді
Ол Қал-ағаңды ерекше құрметтейді екен
«Қазақстанға келген кезімде оның дүниеден өткенін естіп, әуежайда отыра қалып жыладым» деп, қатты қайғырғанын айтқан еді
Сол кісіні өзінің өтініші бойынша Қал-ағаның шаңырағына апардым, рухына арнап дұға жасады
Қазақ руханиятына Қалтай Мұхамеджановтың сіңірген еңбегі өте зор
Қал-ағаның шығармашылық мұрасын кейінгі жас ғалымдар әлі көп зерттейді
Менің оған ешқандай күмәнім жоқ.
***
– Газетіміздің жиырма жылдық мерекесі қарсаңында мына бір оқиға есіме түсіп тұр
1998 жыл болатын
Қал-аға – Қалтай Мұхамеджанов басқаратын «Түркістан» газетіне қызметке жаңа келген кезім
Бірде қабылдау бөлмесіндегі хатшы қыз Айнаш: «Сені Қал-аға іздеп жатыр» деген соң, кабинетіне келдім
Ол өзінің қашанғы сырбаз қалпымен: «Байқаймын, сен әйел мәселесін қаламыңа арқау етіп жүрсің
Осы тақырыбыңды тереңдете бер, газет бетінен айына бір рет «Әйел – Әлем» деген қосымша ұйымдастыр
Әйел тақырыбы жазған сайын тереңдей беретін, сыры да, сыны да бітпейтін тақырып» деді
Содан кейін сөзін әрі қарай жалғап: «Білесің бе, Таңшолпан (мені осылай атайтын еді), – деді
 «Әйел құлағымен тыңдайды» деген қағида бар
Ал біздің қазақ әйелдері көзімен де тыңдай алады екен» деп ерекше бір ой тастады
 Қалағаңның сол сөзі маған қатты әсер етті
Содан бастап газет бетінде «Әйел – Әлем» қосымшасын ұйымдастырдым
Бүгінде ол «Әйел – Әлем» деген тақырыппен жеке кітап болып жарық көрді
«Жақсыдан – шарапат» деген осы шығар.
«Түркістанның» қыздары
Қазақ оқырмандарының аузынан «Түркістанның» қыздары» деген сөзді жиі естуге болады
«Түркістан» қыздары? Олар кімдер? Оқырман қауымды қалай баурады? Әрине, жазған мақалаларымен, назар аудартар сұхбаттарымен, ой жүйріктігімен, жеке көзқарастарымен
«Түркістан» қыздары – кәсіби шебер, ұлт мұратына адал әріптестеріміз
Оларды атағанда Есенгүл Кәпқызы, Таңсұлу Алдабергенқызы, Гүлбиғаш Омар, Нәзия Жоямергенқызы, Гүлзина Бектас, Динара Мыңжасарқызы, Ақниет Оспанбай есімдері тіл ұшына оралады.
 Есенгүл КӘПҚЫЗЫ,  журналистер  тобының жетекшісі:
– «Түркістан» газеті құрылғалы бері көптеген өзекті мәселелерді көтеріп қана қоймай, ол мәселелердің шешілуіне де ықпал етті
Осыған байланысты бір-екі мысалды келтіре кетейін
Қазақстан өз тәуелсіздігін жарияласа да, 2001 жылға дейін ұлттық әскеріміз КСРО кезінен қалған әскери билеттерді беріп жүрді
Біз мұны газеттің бірінші бетіне мәселе етіп көтеріп, әскери билеттің суретімен қоса жарияладық
Ертеңінде Қорғаныс министрлігінен жауап келді
Біраз уақыттан кейін, КСРО кезіндегі әскери билеттер берілу тоқтатылды
Сонымен қатар Атамекенге оралған шетелдегі қандас бауырларымыздың азаматтық алу шараларын жеңілдетуге, қазақ мектептерінің түлектеріне мемлекеттік гранттарды көбірек бөлдіру мәселесін де қозғап, сол кездегі Білім және ғылым министрі Жақсыбек Құлекеевпен сұхбат құрып, мәселенің оң шешілуіне ықпал ете білдік
Жалпы, «Түркістан» газетінің ұлттық мәселелерді назардан тыс қалдырған кезі болған емес
Ұлт жолында, мемлекетті, тәуелсіздікті баянды ету жолында еңбек етіп жүрген журналистеріміздің материалдық жағдайы оң шешімін тапса дейсің
Өткенде орыстілді басылымға қызметке тұрайын деп жатқан журналистің 130 мың теңге айлықты менсінбей, кетіп қалғаны туралы оқып таңғалғанбыз
Ал қазақ журналистерінің көбісі пәтерден-пәтерге көшіп, айлығы шайлығынан аспай күн көріп жүр
Сондықтан журналистің қоғамдағы рөлі Батыс елдеріндегідей, тіпті көршілес Ресей еліндегідей жоғары болуы керек
Ал ол үшін қызметіне сай мәртебесі айқындалып, әлеуметтік мәселелері шешілуі тиіс.
Гүлзина БЕКТАС, тілші:
–  «Түркістан» – менің алғашқы мектебім
Қалыптасу кезеңім
Әл-Фараби атындағы Қазақ ұлттық университетінің журналистика факультетінің магистратурасын тәмамдаған кезім
Ұстаздарым аспирантураға түсуіме кеңес берген соң, құжаттарымды реттеп, университетке өткізіп қойғанмын
Емтихандар қараша айында басталатын болған соң, бос жүрмейін, жұмыс іздейін деп, ең алдымен, «Қазақ әдебиеті» газетінің есігін имене аштым
Жұмыс сұрап көрсем деген ойым бар
Алайда бос орын жоқ екен
Содан көп ұзамай «Түркістанның» табалдырығын аттаған едім
Одан бері де міне, он жылдан астам уақыт өтіпті
Бұл газет бізге  көп нәрсені үйретті
Шағын ақпараттан бастап, сараптамалық ойлы мақалалар жазуға дейін үйреніп жатырмыз десек, артық айтқандық емес
Шәмшидин Пәттеевтей іскер редактордың қол астында қызмет ету бақыты бұйырғанына қуанам
Дидахмет аға Әшімханұлы маған үлкен тәрбие мектебі болды
Ғалымжан ағаның талапшылдығы бөлек еді
Жаңабек аға қателігімізді түзеді, кемшілігімізді жөндеді
Қазақ журналистикасында азды-көпті еңбек сіңірсем, оның бәрі осы тәлімгерлерімнің арқасы деп білемін.
Динара Мыңжасарқызы, тілші:
– Бір байқағаным, «Түркістан» газетінің табалдырығын аттаған тілшілер осы редакцияға әбден бауыр басып алады екен
Уақыттың көбін жұмыста өткізетіндіктен бе, кәдімгі екінші үйімізге айналды десе болғандай
Өзімнің де осы газетті имене аттаған кезім есімде
Небір кіл мықтылар, сайдың тасындай іріктелген аға-апайларымыз жұмыс істейтіндігіне бұған дейін қанықпын
Алғаш газетке жұмысқа орналасқанда өзінің журналистік тәжірибесін барынша бойыма сіңіре білген ағаларымның еңбегін ерекше бағалаймын
Мәселен, тақырыпты жан-жақты ашуға жол көрсеткен газеттің бас редакторы Шәмшидин ағаның, тілшіге тән стильді қалыптастыруға үлес қосқан Дидахмет пен Жаңабек ағаның, сондай-ақ қашан да ойға түйгендерін шәкірттерімен бөлісуден жалықпайтын Көлбай ағаның, т.б
қамқорлығына бөлендім.
«Ана тілі» газетінің ұжымы да «Түркістандық» әріптестерін басылымның мерейтойымен шын жүректен құттықтап, шығармашылық табыстар тілейді
Жазар көбейсін! 
Дайындаған Дәуіржан Төлебаев
