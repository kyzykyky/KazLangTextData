Жуырда Алматы облысы Сарқан ауданында Алаш автономиясының 100 жылдығы қарсаңында қазақ елі тәуелсіздігіне зор еңбек сіңірген Мұхаметжан Тынышпаевқа арналған «Алаш мұраты және Мұхаметжан Тынышпаев» атты ғылыми конференция өтті
Конференцияға алыс-жақыннан келген зиялы қауым өкілдері Сарқан қаласындағы ел ардақтысының ескерткішіне гүл шоқтарын қойды. 
Сарқан ауданының Екіаша ­ауыл­дық Мәдениет үйінде басталған жиын­да қонақтар Мұхаметжан ­Тыныш­паев­тың мұралары, Жетісудың ар­дақ­ты перзенті жайындағы кітап көрме­­сімен танысып, қазақтан шық­қан ғалым, этнограф, қоғам қайрат­керінің өнегелі істерінен сыр шертетін бейнефильмді тамашалады.
Алматы облысының Тілдерді дамыту жөніндегі басқарма ­басшысы Ахмет Кендірбекұлы Қазақстан Респуб­ликасы Тәуелсіздігінің 25 жылдығына орай өткізіліп отырған алқалы басқосудың мақсатымен таныс­тырды
Алғашқы сөз Сарқан ауданының әкімі Ерғазы Қошанбековке беріліп, ол Мұхамеджан Тынышпаевтың есіміне құрмет көрсету, ұрпақтар жадында қалдыру мақсатында аудан көлемінде атқарылған ауқымды шараларға тоқталды.
Қазақ инновациялық гуманитар­лық-заң университеті Алаштану ғы­лыми зерттеу орталығының директоры Тұрсын Шаңбай «Мұхаметжан Тынышпаев және Алаштың пассио­нарлық қуаты» тақырыбында баяндама жасады
Ғалым он том­дық Алаштану ғылыми-зерттеу кітапта­рының жарық көргенін атап өтті.
«Жетісудағы Алаш қозғалысы және Мұхаметжан Тынышпаевтың қайраткерлігі» тақырыбындағы баяндамасында Қазақстан Республикасы Мәдениет және спорт министрлігі Тілдерді дамыту және қоғамдық-саяси жұмыс комитетінің үйлестіру-әдістемелік орталығының директоры Ербол Тілешов Алаш қозғалысының бастауында тұрған ғибратты ғұмыр иесінің рөлі мен айшықты орнына тоқталды.
М.Тынышпаев атындағы Алматы облыстық тарихи-өлкетану музейінің аға ғылыми қызметкері Бауыржан Құрбан дара тұлғаның қолтаңбасын кейінгі жастарға үлгі ете сөйледі
Атал­ған конференцияда Алаш арысы туралы өзге де қатысушылар көкейкесті мәселелерді ортаға салды.
Жомарт ИГІМАН
