Белгілі ақын, сазгер Бейсебай Қаратаевты  жұртшылық Жетісу музыка мектебінің көрнекті тұлғасы ретінде ғана емес, елінің амандығы үшін күрескен қайраткер ретінде таниды
Жуықта Жамбыл атындағы Қазақ мемлекеттік филармониясында ақын, композитор Бейсебай Қаратаевтың 150 жылдығына арналған кеш өтті.
Ол әйгілі Қазыбек бек Тауасар­ұлы­ның шөбересі, жекпе-жекте қалмақ Боралдайды өлтірген Қасқары батыр немересі
Ақындық мұра­сынан бүгінде бізге жазбаша түрде жеткені біршама лирикалық өлеңдер және «Құсалық» дастаны
ХХ ғасыр басында орыстардың отарлау саясатына қарсы ереуіл Жетісуда үдейе түсті
Қазақтар ата-бабасынан қалған шұрайлы жерден қуылып, онда орыстар мұжықтары орналастырылды
Сол шиеленістің нақ ортасында болған Бейсебай, жағдайды поэмасында жырлады.
Шараны ұйымдастыруға Қа­зақстан Композиторлар одағы мұрындық болды
Кешті ҚР Мем­лекеттік сыйлығының лауреаты, композитор Балнұр Қыдырбек пен Алматы қаласы Мәдениет бас­қармасының басшысы Ерболат Әуезов ашты
Балнұр Қыдырбек өз сөзінде өнер иесінің өмірі мен шы­ғар­машылығы хақында ой өрбітті
«Бейсебай Қаратаевтың мұрасын «саз» және «сөз» деп екіге бөлген дұрыс
Бейсебай Жетісу әншілік музыка мектебінің бастауында тұрған Дәурен сал Құдабайұлы мен жыр сүлейі Сүйінбай Аронұлының дәстүрінің негізінде, философиялық маңызы бар, адамгершілік тақыры­бындағы тың дүниелерді жалғас­тырып әкеткен ерекше дарын иесі» деді Б.Қыдырбек.
Кеш тізгінін ұстаған музыкатанушы, әнші Қуат Бағысбек Жетісу әншілік мектебінің өзіндік ерекшеліктерін атап өтті

ХІХ ғасырда дами бастаған Жетісу әншілік музыка өнерінің негізі Ақ табан шұбырынды, Алқакөл сұлама заманынан қалған мұң мен зарға толы әуендер деуге болады
Жетісу әніне тән – әуенінің тетрахорлық желісі, гексатоника мақамы сияқты музыка элементтері – әйгілі «Елім-ай», «Әй-әй, бөпем» әндерінен бас­талып, Дәурен сал Құдабайұлы шы­ғармашылығында Жетісу ән дәстүрі тек өзіне тән музыка элемент­те­рімен, ерекшеліктерімен біржола қалыптасады
Бүгінгі күні өнертану ғылымының назарынан тыс қалған әнші-композиторлар Бейсебай Қаратаев, Пышан Жәлмендеұлы, Иса Тергеусізов, Шүкітай Әбдікерімов, Тәбия Қаражанова, Омарқұл Итаяқов, Сәдіқожа Мошанұлы, Қапез Байғабылұлы сияқты даналар, бергенінен берері көп шамада қайғы-қасіретке ұшыраған, трагедиялық жағдайда өмірі үзілген
Олардың шығармалары «халық әні» делініп, басқа авторлар атынан айтылып, бұзылып, бүлініп, бізге үзік-үзік жеткен
Соңғы жылдары, қандастарымыз ата-баба жеріне қайта оралғанда, сол әндердің біршамасын ала келді
Бірақ айтуларынша, олар шыққан елдің үні әуен иірімдерінде, ырғақ суретінде баршылық, басымшылық болып, түстікте жатқан халықтар мәдениетінің лебі естіледі
Соның бәрін жіктеп, талдап, өз орнына қою – алда шешетін мәселе.
Кеш барысында, Бейсебай ­Қа­ратаев­тың туған жерге арналған «Үш Алматы», Сібірде айдауда жүргенде шығарған «Қош аман бол», «Ой, жалған, алтын таң» және сүйікті жарына арналған «Нұржамал» атты әндері шырқалды
Кон­церттің ерекшелігі, бұрын-соңды ел естімеген Бейсебай мұрасынан өзге Дәурен салдың «Жігіттің нар жол­дасы», «Алматы, туған жерім», Иса Тергеусізұлының «Ат жібердім беделге», Кенен Әзірбайұлының «Мен сүйемін халқымды» ән­дерін Ж.Аманова, Б.Бөкенов, Б.Қалибаев,Т.Күзембай, Г.Сапақова және т.б
белгілі өнер иелері тарту етті
Сонымен бірге «Бейсебай – Ораз» капелласы композитор Балнұр Қыдырбектің «Реквием» шы­ғармасын орындады.
А.ҚАЙРАТҚЫЗЫ
