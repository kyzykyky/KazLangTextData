Қазақстан Жазушылар одағында Елбасы Н.Назарбаевтың «Болашаққа бағдар: рухани жаңғыру» атты мақаласына арналған жиын өтті
Жиында қаламгерлер қауымы халық талқысына түскен маңызды мақала жайындағы ой-пікірлерімен бөлісті
Басқосуды Қазақстан Жазушылар одағы басқармасының төрағасы Нұрлан Оразалин жүргізді. 
Ол өз сөзінде ұлт коды сақталғанда ғана рухани жаңғыру болатынына тоқталды
Жүз кітап, жүз тұлғаға қатысты ойларын ортаға салды
Сонымен қатар «Мәдениет туралы» заң жобасының Сенат талқылауынан өтіп, Президентке жолданғанын айтып, қаламгерлер қауымын Елбасы бастамасымен тұспа-тұс келген хабармен қуантты
Аталмыш заң негізінде қаламақы мәселесі үш бағытта – шығарманы қабылдау, жарыққа шығару және тарату бойынша жүзеге аспақ
«Ендігі жерде әдебиеттің өркендеуіне жол ашылды деп нық сеніммен айта аламыз» деді Н.Оразалин.
Басқосуға жиналған ақын-жазушылар маңызды мақалаға пікірлерін білдірді
«Жұлдыз» журналының бас редакторы, ақын Ұ.Есдәулет мақаланың басты ­идеясы – ата-бабамыздың мәдени мұрасына қайта оралу екенін атап өтті
Сондай-ақ «100 оқулық» жобасы бойынша аударылатын шығармалардың сапалы болуы үшін бұл жұмыстың тізгінін Қазақстан Жазушылар одағына беруді ұсынды.
Елбасы мақаласындағы басты ұстаным­дар қаламгерлер қауымының көптен көкейінде жүрген мәселелерді дөп басқаны аян
Жиында сөз алған Қазақстанның еңбек сіңірген қайраткері, «Ана тілі» баспасының директоры Ж.Дәуренбеков өркениеттің ортасынан орын алып, күн сайын өзгеріп жатқан жаһандық үрдістерден қалмау үшін барлық саланы жаңғыртуымыз керектігін тілге тиек етті.
«Простор» журналы бас редакторының орынбасары Л.Шашкова еліміздегі шы­ғармашылық ұйымдар үшін өздерін қоғамға таныта алатындай мүмкіндік туып отырғанын жеткізді
Заманауи әдебиетті БҰҰ қолданатын алты тілге аудару мәселесінде ең алдымен «Жұлдыз» және «Простор» журналдарының алатын орнын айта келе, қазақ тілінен орыс тіліне аударма жасайтын жастарға қамқорлық көрсетуді, шығармашылықпен алаңсыз айналысуына жағдай жасауды ұсынды.
Жиынға қатысушылар Елбасы мақала­сында айтылған латын тіліне көшу, «100 кітап», «Туған жер» тақырыптарына да кеңінен тоқталды
Мәселен, жазушы С.Ақтаев өз дүниемізді өзгелерге лайықты көрсете алмай жүргенімізді, орыс тілін жақсы білсек те көркем әдебиет жоғары деңгейде аударыла бермейтінін айтты
Қаламгердің ойынша, орыс тілді басылымдар қазақ әдебиетінің насихатшысы болуы тиіс.
Ұйғыр жазушысы А.Ашири Президент мақаласындағы туған жер мәселесіне тоқталды
«Туған жерімізге, кіндік қанымыз тамған өлкемізге қандай көмек бере аламыз, нендей ой қоса аламыз – осы маңызды
Ауылдың өзекті мәселелерін жазып, ондағы адамдардың ахуалын барлап отыру біздің шығармашылығымызға да оң әсерін тигізер еді» дейді жазушы.
Сонымен, қаламгерлер қауымы рухани жаңғыруға атсалысу өздері үшін парыз екенін баса айтты
Елбасы мақаласындағы тапсырмалар шығармашылық өкілдерін жаңа істерге құлшындырып, ұйыта түспек
Бір сөзбен айтқанда, кемелдікке, келешекке бастайтын рухани жаңғыру – үлкен жаңалықтардың бастауына айналмақ.
Дина ИМАМБАЕВА
