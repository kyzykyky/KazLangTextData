Қазақстан мұсылмандары діни басқармасы Баспасөз күні мерекесі қарсаңында бас редакторлардың басын қосып, алқалы жиын өткізді
Иман, иба, адамгершілік, ізгілік тақырыбында қалам тербеп жүрген тілшілер мен есімі елге белгілі қаламгерлер дәстүрімізбен бітеқайнасқан дінімізді бұқаралық ақпарат құралдары арқылы насихаттаудың мәні мен маңызы, жолы мен жүйесі жайлы пікір алмасты
Бас редакторлар басқосуында Бас мүфти Ержан қажы Малғажыұлы журналистерді ортақ мақсат, ізгі ниет жолында бірге қызмет етуге шақырды.
«Шығыс даналығында: «Терезені ашсаң, саф ауамен бірге шаң-тозаң ілесіп кіреді» деген сөз бар
Тәуелсіздік алған жылдары Исламның қайнар бұлағы саналған Құран мен сүннетті, асыл дінімізбен үндескен дәстүрімізді жоққа шығарып, оны бұрмалап жеткізіп, тура жолдан тайдыратын ағымдар да жұмысын белсенді жүргізе бастады
Біз оның зардабын әлі күнге дейін тартып келеміз
Ендеше, Отанын сүйетін, дін мен ділдің қадірін сезінетін әрбір азамат өзіне жүктелген жауапкершілікті сезіне отырып, халыққа қызмет етуі тиіс
Асыл дініміздің адамгершілікке негізделген құндылықтарын жұртқа насихаттау – тек діни басқарманың жұмысы деген пікірден аулақ болғанымыз абзал
БАҚ – Діни басқарма мен халықты жақындататын алтын көпір деп білемін
Әйгілі қолбасшы Наполеон Бонапарттың: «Мен алты қатар әскерден емес, алты беттік газеттің идеологиясынан қорқамын» деуі газеттің маңызды рөл атқаратынын айғақтайды
Ахмет Байтұрсынұлы атамыздың «Қазақ» газетін шығаруы да халықты ізгілікке, жақсылыққа шақырудан туған игі мақсат еді
Олай болса, баршаңызды елдің игілігі жолында бірлесе қызмет етуге шақырамын
Төл мерекелеріңіз құтты болсын
Алла тағала жұмыстарыңызға береке беріп, ізгі істеріңізді сауаптан жазғай!» деді Бас мүфти Ержан қажы Малғажыұлы.
Діни басқармадағы дөңгелек үстелге белгілі журналист-жазушылар, қаламгерлер – Жұмабек Кенжалин, Самат Ибраим, Жүсіпбек Қорғасбек, Марат Тоқашбаев, Қорғанбек Аманжолов, Ермахан Шайхыұлы, Сәрсенбек Бекмұратұлы, Бекжан Әшірбаев, т.б
қатысып, өзара пікір алмасты.
Іс-шара барысында Бас мүфти имандылықты, ізгілікті бұқаралық ақпарат құралдары арқылы насихаттап жүрген белгілі қаламгер, дін жанашыры Нұрлытай Үркімбайға, «Қазақстан» телеарнасының тележүргізушісі Есболат Айдабосынға, «Ұлан» газеті бас редакторының орынбасары Серікбол Хасанға, Алматы қаласы Орталық мешітінің www.azan.kz сайтының бас редакторы Талғат Балгерейге ұмра қажылығының сертификатын табыстады.
Ағабек ҚОНАРБАЙҰЛЫ, 
ҚМДБ-ның баспасөз хатшысы
