Заң оқулықтарын тұңғыш рет қазақ тілінде жазып шығарған профессор Асабай Мамытовқа Оңтүстіктегі Шардарада ескерткіш ашылды.
Араб халқында «Бойына бар білімді жинап, жұртқа бермеген адам айдалада жанып өшкен шырақпен тең» деген ғажайып сөз бар
Асабай ағамыз бойындағы бар жақсылығын халқына арнаған абзал азамат
«Ер есімі – ел есінде» тұратыны сондықтан
Асыл азаматтың өшпес бейнесі ұрпақ жадында
Уақыт өткен сайын ел үшін еңбек еткен, өнегелі ісімен танылған азаматтың бейнесі оны білетіндердің көкірегінде сақтаулы
Оның өмір жолы, қалтқысыз еңбегі тарих беттеріне алтын әріптермен жазылды
Кейінгі ұрпақ асқар таудай қадірлейді
Асабай аты қастерлейтін есімдердің біріне айналды
Біз Қазақстанның Бас прокуроры болған, үлкен ғалым Асабай Мамытовтың Отан алдында сіңірген еңбектерін әрдайым мақтаныш етеміз. Бар саналы ғұмырын туған елі үшін сарп еткен Асекеңнің жанкешті қам-қарекеті кім-кімге де өнеге
Мейлінше ақиқат-шын­дыққа жүгінген, құрғақ дәріптеуден, орынсыз мадақтаудан аулақ адам еді.
Асекең бойындағы бар күш-жігерін, білімін сарқа жұмсап, соңында ерен игі істердің өшпес белгісін қалдыра білді
Ол өз заманының құқық саласындағы жаңашыл, ізденімпаз реформаторы болатын
Республикамыздағы заң шығару ісінің іргетасын қалап, негізін сомдағандар қатарында болды
Кезінде атқарған шаруалары, іс-тәжірибелері бүгінгі таңда да мән-мағынасын жойған жоқ.
Асабай Мамытұлы да халқының пейіліне, ниетіне жаралған, заманының ауыртпалығы мен қиындығын қара нардай көтере білген, елінің ыстығына күйіп, суығына тоңа білген дара тұлға еді
Сүрінгенге сүйеу, тарыққанға демеу, қамыққанға жебеу болған қазақтың қадірлі ұлы өзінің бүкіл саналы ғұмырын егемен еліміздің заңнама, құқық саласын дамытуға арнап өтті.
Бесіктен белі шықпай жатып, ата-анасынан айрылғанын, жетімдік пен жоқшылықтың тақсіретін, тағдырдың тауқыметін аз тартпағанын құрдасы, ағайыны Шымқорған ауылында, Көктөбеде бірге өскен менің әкем жиі айтып отырушы еді
Біреуді орға жығып, енді біреуді өрге сүйрейтін қу жетімдік тумысынан қайсар ұлды мұқата алмады
Қиындыққа тайсалмай төзе білген қазақтың қара баласы діттеген мақсаты мен мұратына жету үшін жалықпай ізденді, талмай талпынды.
Өзіне жүктелген міндеттерді абыроймен іске асыруға қабілеті мол болғандықтан, жауапты жұмыстардың тізгінін ұстап, мінсіз атқарды
1939-1942 жылдары Алматы облыстық сотының мүшесі, Алматы облыстық партия комитетінің екінші хатшысы болды
Ал 1943-1945 жылдары Қазақ КСР-нің прокуроры болып істеді
Осы мерзім ішінде құқық бұзушылық пен қылмысты әрекеттерге қарсы батыл күресті
Әсіресе қылмыстың алдын алу шараларын шебер ұйымдастырды
Азаматтардың құқы мен бос­тандығын қорғауға бар күш-жігерін аямай жұмсады
Мемлекеттік органдар мен мекемелердің қызметінде заңдылықты қадағалау, сот шешімдерінің әділдігі үшін күрес жолында адал болды
Оның адал қызметтеріне көз жеткізген адамдар арқасын тауға сүйегендей әсер алды.
1945 жылғы наурызда Қазақ КСР Жоғар­ғы соты төрағасының орынбасары қызметіне ауысты
Бұл қызметті ол бір жыл атқарды.
Еңбектегі тәжірибесін ғылыммен ұштас­тырды
Талмай ізденіп, заң ғылымдарының кандидаты, докторы атанды
Еліміздің заң, құқық жүйесін дамытуға өзінің құнды ғылыми еңбектерімен, табыстарымен сүбелі үлес қосты
Ғұмырының ширек ғасырын еліміздің заң және құқық қорғау мамандарын даярлауға арнады.
1986-1988 жылдары Қазақ мемлекеттік университетінде аға оқытушы, доцент, 1970 жылдан профессоры болды
1956 жылы докторлық диссертация қорғады
1970-1988 жылдары «Қылмыс процесі» кафедрасының меңгерушісі болды
Айта кететініміз, кандидаттық және докторлық диссертацияларын Асекең Мәскеуде (МГУ) қорғады
Ғылыми және ұстаздық қызметтен қол үзбей 1965 жылы Мәскеу ұлттық университеті заң факультетінің ғылыми кеңесінде қорғаған докторлық диссертациясы белгілі ғалымдар тарапынан жоғары баға алды
Қазақ тіліндегі заң оқулықтарының көптеп жарыққа шығуына сол кездің өзінде аса үлкен белсенділік танытты, ұлт танымына сай бағыттап ұйымдастыра білді
Ол оқулықтар қазір де қолданыста.
Ол қандай қызметтерді атқарса да республика құқық қорғау органдары қызметкерлері, ғалымдар мен студенттер арасында үлкен беделге және сый-құрметке бөленді
Студент кезімізде оқыған дәрістері әрдайым мазмұндылығымен, қызықтылығымен және ғылыми тұрғыдан қисынды тұжырымдалғандығымен ерекшелен­етін
Ұлағатты ұстаз дәрісті шебер оқумен қатар, семинар сабақтарын да тыңғылықты өткізетін
Мен осы адамнан терең білім мен өнеге алған шәкірті болғанымды мақтан тұтамын.
Қазақ ССР қылмыстық кодексін екі тілде даярлау жұмысына, терминологиялық комиссияның қызметіне белсене қатысып, қомақты еңбек жасағаны үшін Қазақ ССР Жоғарғы Кеңесінің Құрмет грамотасымен марапатталды
Заң ғылымы саласындағы майталман маман Қазақ ССР Жоғарғы Кеңесі төралқасының қоғамдық кеңесшісі ретінде Жоғарғы Сот Пленумының Қаулыларын қазақ тілінде әзірлеуге үлкен үлес қосты.
Кең байтақ жеріміздің ертеңгі иесі, тірек-тұтқасы жастар тәрбиесіне бел шеше, білек сыбана үлес қосқандықтан, ол еңбек еткен әл-Фараби атындағы Қазақ ұлттық университеті заң факультеті сол сәттерден заңгерлер дайындаудың ұстаханасына айналды
Салмақты жүктерді мойнына алып, салиқалы істер атқарған азамат туралы қазір де жас және аға ұрпақ өкілдері үнемі жылы лебіздер айтып жүргені сол ірі еңбектерінің арқасы.
Еліміздің заң ғылымы саласына өлшеусіз үлес қосқан ағамыз Отан мен ел, жақсы өмір, қазақ халқының болашағы үшін 58 жыл қызмет жасапты
Асекеңнің оқушылары Ж.Тұяқбай, М.Нәрікбаев, И.Рогов, И.Бақтыбаев, М.Сүлейменов, Ө.Қопабаев, т.б
мемлекеттің барлық салаларында қызмет атқарып жүр.
1993 жылы ізгі жүректі азамат өмір­ден өтті
Оның жарқын бейнесін әл-Фараби атындағы Қазақ ұлттық университетінің ұжымы ұмытылмастай есте сақтауда
Ұстаз суреті оған көрсетілген үлкен құрмет ретінде қылмыстық іс жүргізу кафедрасында ілулі тұр
Алматыда бір көше оның есімімен аталады
ҚазҰУ-дың заң факультетінде аудитория ашылған.
Он екі томдық Қазақ энциклопедиясында көрнекті ғалым және мемлекет қайраткері Асабай Мамытұлы туралы шәкірті, Қазақ ұлттық университетінің Қылмыстық іс жүргізу кафедрасының меңгерушісі, заң ғылымдарының докторы, профессор К.Халиков жазған мақала бар.
Жұрттың сенімін ақтаған, қай жерде еңбек етсе де өзін тек қана жақсы жақтарымен көрсете білген ағамыз өмірден озса да ерлік ісі, адал еңбегі елдің есінде қалды
Сондықтан осындай өнегелі өмір кейінгі жастарға үлгі.
Асабай Мамытов әсте де кемерінен ас­паған, жеттім, болдым деп таспаған, қара­пайым қалпынан айнымаған, ішкі жан дүниесі рухани байлыққа, мәдениетке толы абзал аға, ардақты азамат еді
Ұлт рухы ұлы­лармен мықты
Асабай Мамытұлы ұлт ме­рейін өсірген осындай біртуар тұлға
Ендеше, жақсының аты өлмейді, ғалымның хаты өлмейді.
Оның өмір жолы ауыртпалық пен қиын-қыстауға толы зұлмат жылдармен басталды
Тағдырдың ауыр соқпағынан мойымай өтіп, халқымыздың барлық жақсы қасиеттерін, үлгі-өнегесін, асқақ рухын өзіне сіңіре білді, жоғалтпады
Со­ның арқасында алыстағы ауылда туып-өскен балаң жігіт табандылығымен, еңбекқорлығымен, зерек­тігімен өз ортасында айрықша көзге түсті.
Асекең сыйлы, абыройлы, білімді, қара­пайым азаматтылығымен бірге бауыр­малдылығы мол адам еді
Соның жарқын бір мысалы, мерейтойларында туыстары, жолдастары автокөлік алып берейік дегенде: «Өзім жүргізе алмаймын, балаларым жас, кейін өздері табыс тауып, сатып алады» деп қарсы болған
Бұл қарапайымдылығы мен дүниеге қызықпаған қасиеті еді
Кітап жинағанды жақсы көретін, кітаптан мол мұра қалдырды, ұрпақтары сусындауда
Жетім, жағдайы жоқ қазақ жастарына әкелік ақылын айтып, көп қамқор болған, қол ұшын берген.
Зәкия жеңгемізді айтпасақ, әділет­сіздік болар еді
Балалары үшін заң саласындағы қызметін тастаған отба­сының ғажап ұйытқысы болған еді жең­­ге­міз
Тәрбие негізі анадан дегендей, кең пейілді ғажайып адам болатын
Туысқандарының бәрін жинап, соғыс кезінде жетім-жесірдің бәрін үйіне әкеліп, жатқызып, тамақ беріп, киіндіріп, бәріне жоғары білім алып беріп, бүкіл жастарды оқытуы сол Зәкия әжейдің арқасы ғой.
Қазақтың талай-талай маңдайалды ұлдарына тән қасиет халықшылдық еді
Олар қарапайым халықтың қайнаған ортасынан шығып, мемлекетіміздің нығаюына, қоғамымызды дамытуға бар білім-тәжірибесін жұмсап, тынымсыз еңбек етті
Елі үшін ерінбей тер төккен жаны жайсаң арыстардың бірі Асабай Мамытұлы жайлы алда да көп айтылады.
Бұлытбай Мамытов,
Алматы қаласы қылмыстық істер жөніндегі мамандандырылған ауданаралық соттың төрағасы,
аға әділет кеңесшісі
