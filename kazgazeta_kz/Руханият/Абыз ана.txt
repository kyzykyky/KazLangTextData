Алаш арыстарының көген түбіндегі көне көзіндей, кейінгі ұрпаққа қалдырған мирас сөзіндей болған көңілі дария, көкірегі қазына абзал анамыз Гүлнар Міржақыпқызы Дулатованың дүние салғанына жыл толып отыр
Сүйіндіргенінен күйіндіргені көп, қуантқанынан жылатқаны көп екі бірдей аумалы-төкпелі алапат дәуірдің көзі тірі куәсі болған зердесі алтын сандық ғазиз қария аз жасаған жоқ
Бір ғасырға екі жылы ғана жетпейтін бейнеті де, зейнеті де шаш етектен келерлік ұзақ та, ұлағатты ғұмыр кешті
Асылдың тұяғы боп туған ол ақылдың бұлағы боп артына айта қалардай мол мұра қалдырып кетті.
Өткен ғасырдың басында-ақ «Оян, қазақ!» деп ұлы далаға жар салып, орыс отаршылдығынан иіні жаншылып, мойнынан бұғау, аяғынан тұсау арылмаған азапты халқын азаттық күреске үндеген Алаш қозғалысы басшыларының бірі, бірі ғана емес бірегейі, айбынды да айдынды ақын Міржақыптың бес баласынан жалғыз ғана аман қалған алтын тұяғы Гүлнар апамыздың тұла бойы тұрған қайрат, ақыл-ойы тұнған тарих еді
Қашан ақтық демі таусылғанша, алдында газет-журнал, қасында қалам, қағаз жатты
Тынымсыз жүрегі соғуын тоқтатқанша, қолынан түспеген қасиетті қаламынан «Шындық шырағы» , «Алаштың сөнбес жұлдыздары» сияқты тәлімі терең, тәрбиелік мәні бар күшті кітаптар туындады.
Кезінде үш том болып жарыққа шығып, оқырман көзайымына айналып, жоғары бағаланған бұл тамаша туындыларды Алаш арыстарының, олардың үрім-бұтақ зәузетінің ғана емес, тұтас алғанда, жүздеген қазақ зиялыларының сан-қилы тағдыры мен қиын-қыстау өмірінен энциклопедиялық дәлдікпен сыр шертетін сындарлы шежіре деуге әбден болғандай
Қай-қайсымыз да олардан өзімізге таныс, бейтаныс тұлғалардың тағдыр-талайы, тірлік-қарекеті туралы тың деректер табатынымыз шүбәсіз
Кітаптардың мәнін ашып, мазмұнын байытқан естелік эсселердің қайсы болсын, ардагерлеріміздің өмірін зерделеу­де кенжелеп келген төл тарихымыздың тамырына қан жүгіртіп, нәрлендіре, әрлендіре түсеріне күмән жоқ.
Осыларды ой елегінен өткізіп, зерде сарабына салғанда, кәсіби әдебиетші де емес, тарихшы да емес кісінің, оның үстіне жасы ғасыр шыңын қаузап қалған адамның әр сөзді екшеп қолданып, әр деректі таңдап пайдалануына, әсіресе, тот жалмаған жадының кең шарқарлығына таңғаласың
Ойының айшықты оралымы, тілінің айқын мөлдірлігі, сөзбен сурет салып, кез келген көріністі кес­телеп беруі тәнті етпей қоймайды
Бәлкім, бұл өмірбақи бұлығып келіп, күткен күні туғанда жанартаудай бұрқ етіп бір-ақ атылған дарын құдіреті де болар
Ал ол дарын оған ата қанымен, ана сүтімен дарыған керемет қасиет
Оны қисынсыз қуғын-сүргін де, қисапсыз қайғы-мұң да өшіре алмай, қайта іштей шыңдап, шамырқандыра түскен тәрізді.
Екі ғасырдан астам созылған отаршыл обырлардың алдап-арбауы, озбырлардың қорлап-қанауы діңкесін құртып, қалғып жатқан қалың елін ұйқыдан оятып, ереуіл атқа ер салуға үндеген алғашқы жыр жинақтарымен-ақ аты аңызға айналып, қазақтың тұңғыш романын дүниеге әкелген даңғайыр дарынның небәрі төрт-ақ мүшелді көмкерген қысқа ғұмырының тең жартысы абақты мен айдауда өткені белгілі
Әуелі патша өкіметіне қарсы деп ұрда-жық орыс ұлықтары түп ізіне түсіп, қайта-қайта түрмеге қамаса, кейін кеудемсоқ кеңес белсенділері басқан ізін аңдып, еңбекші елге пікірі жат ұлтшыл деп қудалап, қыр-соңынан қалмайды
Мұндай қысас қуғын-сүргіннің отбасына қандай қасірет тартқызып, зардап шектіретіні айтпаса да түсінікті
Бауыр еті — бес баласынан жалғыз Гүлнардың ғана аман қалуы, жан-жары Ғайнижамалдың қырыққа жетпей дүние салуы соған айғақ.
Соңына шырақ алып түскен жандайшап жансыздардың бүгін болмаса, ертең бас салып ұстайтынын сезген сергек те, сұңғыла ақын отбасын аман сақтау үшін оны ұдайы қауіпсіз жерге көшіріп, бой тасалатып жүрді
Бір жылы бес-алты айдың бағдарында ғана зайыбы мен қызын Орынбордан өзімен бірге ауылға ала келіп, одан біраз күн Торғайда тұрақтап, жаңа орнаған жас өкімет күн көрсетер болмаған соң, оларды Атбасарға ауыстырып, бірер айдан соң Көкшетау асырады
Мұнда олар Ғайнижамалдың жақын жездесі, жергілікті дәрігер Ерқосай Мұқышевтың үйіне тоқтап, жұмыс бабымен жол жүріп жеткен Жақаңды күтеді
Жасы алтыдан асқан Гүлнар нағашы апасының өзі құралыпты балаларымен тез бауыр басып, асыр сап ойнап жүре береді
Біржарым айдың шамасында сағындыра күткен әке де келіп, арнайы жайылған дастарқан басында оның иығына басын салып, бауырына кіріп отырғанда сыртқы есік кенет тарс-тұрс қатты қағылады
Міржақып атып тұрып киінеді де, сыртқа шығып кетеді
Ізінше сау етіп үйге мылтық кезеп түсі суық, шинельдері шұбатылған, шошақ бөрік төрт орыс солдаты кіріп келеді: «Қайда Дулатов?» деп зіркілдеген олар жауап күтпей-ақ асүймен бірге бес бөлмені түгел тінтіп шығады
Балалар жылап, Ғайнижамал талып қалады
Солдаттардың соңынан кірген жиырмалар шамасындағы тапанша асынған қараторы қазақ жігіті: «Бұл үйде ол жоқ
Кәне, кеттік!» деп солдаттарды алып кетеді.
Ғалия апай сіңлісінің бетіне дереу су бүркеп, есін жиғызып алады да: «Қорықпа, Гая, әлгілер кірген кезде Жақаң екі есіктің арасына жасырынып, сыртқа шығып үлгіреді, қазір біздің бір сенімді орыстың үйінде, әйтеуір, аман құтылды» деді
Ол тұста төтенше комиссияның сен тұр, мен атайындары қолына түскенді ақ-қарасын анықтап жатпай табанда атып тастайтын-ды
Құдай сақтап, Жақаң тура келген ажалдан аман қалды
Ал әлгі қызылдың қызылкөздерін бастап келген де, алып кеткен де сол кезде белсенді кеңес қызметкері болып жүрген қазақтың кейінгі ұлы қаламгерi кәдiмгi Сәбит Мұқанов еді
Осы оқиға жайында ол өзінің «Өмір мектебі» эпопеясында да жазған
Соны кейін «Досыма хат» атты очеркінде қайталап, «шын ажалдан құтқарып қалғаныма қарамастан, ол сенімді ақтамады, Кеңес жазушысы болмады» деп өкініш білдірді.
Осы очерк жайында Қазақстан Компартиясы Орталық Комитетінің бірінші хатшысы Д.А.Қонаевтың атына бір белсенділер арыз түсіріп, «С.Мұқанов: «Досыма хат» деген очеркінде 1921 жылы Көкшетау қаласында ЧК-дан жасырып, қашқын М.Дулатовты төніп келген ажалдан құтқарып жібердім, – деп жазады
Алайда оның Аманкелді Имановтың құныкері екенін айтпайды» дей келіп, жазушыға жалпақшешейлігі үшін партиялық жаза беру керек, деп салады.
Жалаңтөс жас кезінде Сәбең жалғыз Міржақып қана емес, жалпы алашордашыларға қарсы шығып, қатты-қатты сөз айтқанымен, олардың ешқайсысына көрнеу қиянат жасап, қысастыққа бармаған
Былайша айтқанда, өкпеге қиса да, өлімге қимаған
Қанша жерден социализмді жақтап, Кеңес өкіметінің сойылып соққан белсенді болғанымен, исі қазақ зиялыларына бүйрегі бұрып, олардың ұлт үшін шыр-пыр болып отқа түсіп жүргенін іштей сезген
Кезіндегі кемшіліктерін жағымсыз жағынан көрсеткен болып-ақ, олардың есімін кейінгі ұрпаққа жеткізді
Кейін солардың соңында қалған алтынның сынығындай сирек ұрпағына көз қырын салып, ілтипат білдіріп, қажет жерінде қамқорлық та танытты.
Жиын-тойда кездесе қалса, «Міржақып ағамның қызысың ғой» деп жылы шырай танытып, арқасынан қағып сан мәрте еркелеткенін Гүлнар апай да мойындап, разы боп отыратын-ды
Жалпы, Cәбең Міржақыпты жек көрмеген де сияқты
Қызылордада келім-кетімі көп, дастарқаны ешқашан жиналмайтын оның ошағын әзілдеп: «коммунизмді көрем десеңдер, Міржақыптың үйіне бар» дейді екен ол.
Ұзақ уақыт осындай ыстық ықылас пен аялы алақанды аңсап, тағдыр-тауқыметін тартса да, «халық жауының қызы, Алаш Орданың қалдығы» деп алая қараған көздерден қаймықпай, тұлпар тұяқ текті тұқымнан шыққан Гүлнар қиындыққа қылыш жүзіндей қылпыған қайраты мен айбатын қарсы қоя білді
Әкесі жазықсыз айдалып, анасы науқасқа шалдығып, басқа ауыртпалық түсіп, тұрмыс тапшылығы байқалғанда, ақынның рухани ағалары, адал достары, Алаш абзалдары Әлихан Бөкейханов пен Ахмет Байтұрсынов көмек қолын ұсынды
Олардың жолын қуған жаны жомарт жампоз азаматтар қамқорлық аясына алды
Жиырма жасқа жетер-жетпесте әке-шешеден бірдей айырылған қамкөңіл қыз соның арқасында жетімдікке жеңгізбей, қиындық пен қысастықтың қара бұлтын жарып шығып, діттеген биігін бағындырды
Қанағаңның, Қаныш Сәтбаевтың жолдамасымен Томск университетінің дәрігерлік факультетіне түсіп, ауру анасының жағдайымен Алматыға ауысып, медицина институтын бітіріп, жоғары білікті дәрігер болып шықты.
Қырқыншы жылдардың орта шенінде журналист-жазушы, әйдік аудармашы, кейін энциклопедист-ғалым болған Әбен ­Сатыбалдиевпен шаңырақ көтеріп, алтын асықтай төрт перзент сүйіп, отбасының бақытына бөленді
Балаларының бәрі де жоғары білім алған, ғылым жолын қуған білікті мамандар
Түр-түсі, тіпті мінезі де нағашы атасынан аумайтын Ерлан қазақтың көшелі қаламгері, көрнекті баспагері
Мәскеудегі Әдебиет институтын тәмамдаған ол қазақ эпостарын орыс тіліне аударып, туған әдебиетін дүйім дүниеге танытып жүрген тамаша тәржіман.
Құдай қосқан қосағының пайым-парасатына марқайып, артқан сенімді ақтаған балаларының атақ-абыройына мерейленіп жүрсе де, Гүлнар апайдың жанын жегідей жеген бір күдік пен бір үміт жүрегін мүжіп, маза бермей ұдайы ойға шомдырушы еді
Сәті түсіп, сексенінші жылдардың аяғында сол күдік сөніп, үміт оты жарқ етті
1988 жылы жазықсыз жазғырудың жалауы құлап, әділеттің ақ туы көтеріліп, Алаш көсемдері Әлихан мен Ахмет, ұлы ақындар Мағжан мен Шәкәрім және Жүсіпбек, ақыр соңында Алашорданың идео­логы Міржақып ақталып, қастерлі есімдері халқына қайтарылып, қалпына келтірілді
Елін сүйген, елі сүйген, аты аңызға айналған осынау ардақ арыстардың ақталуы олардың көзі тірі ұрпақтары үшін ғана емес, күллі қазақ қауымы үшін қойынға сыймас қуаныш, қолға түспес бақыт еді
Әділеттіліктің бұл жеңісі оны өмір бойы аңсап, жасы жетпістен асса да үмітін үзбеген Гүлнар Міржақыпқызының екінші тынысын ашқандай, екінші ғұмырын бастағандай ғып ұябасар қыран секілді дүр сілкіндірді
Ойында екшеп, жадында тоқып жүрген жайлардың бәрін жатпай-тұрмай қағазға түсіріп, жұртшылыққа жеткізуге асықты ол
Жазғандары іле мерзімді баспасөзде жарияланып та жатты.
Сондай күндердің бірінде ол «Ақиқат» журналының бас редакторы болып тұрған маған телефон шалды
Телефон тұтқасын көтере отырып, «әкесі не Алаш арыстанының бірі жөнінде жазғанын ұсынбақ шығар» деп ойлаған едім, жоқ оным қате болды
Сөз журналдың кезекті санында жарияланған менің «Науан хазірет кім» деген очерк-эссем жөнінде боп шықты.
— Айналайын-ай, Науан хазірет жайында жазғаныңды оқып бір қуанып қалдым
Ақиқат шындығын ашып, хазірет жарықтықты ақтап шыққан екенсің, — деді ағынан ақтарылып
— Жазықсыз жазғыру мен орынсыз ғайбаттаудан асылдарымыздың аттарын да атай алмай, теперішті көрдік қой қайсымыз болсын
Науан тоқал ала алмаған кісі, Ғабиттің пьесасындағы тоқалы деп жүрген Мәрзия үлкен ұлы Қалымтайдың әйелі депсің
Сонда ол хазіреттің немересі Ұрқия Таласованың шешесі болып шығады ғой
Мен Ұрқиямен Қызылордадағы алғашқы үлгі-тәжірибе мектебінде бірге оқып едім
Кейін кейбір жағдайларға байланысты онымен араласпай кеттік, өзі осы оңтүстік жақта тұрса керек.
Шынтуайтына келгенде, Науан хазірет күні кешеге дейін көркем әдебиетімізде кейіптеліп келгендей, шариғатты бетке ұстап, еркіндікке ұмтылған әйелдерді тірідей көмдіріп, дүре соқтырып өлтіртетін қаныпезер емес, халқы үшін қарақан басын бәйгеге тігіп, қыруар жақсылық жасаған ұлтжанды ғұлама, ұлағатты оқымысты Орыс патшалығының қазақтарды күштеп шоқындыру саясатына тікелей қарсы шығып, батыл үн көтерген, сол үшін сотқа тартылып, Итжеккенге айдалып, азап шеккен, сонда да қарсылығын тоқтатпаған қайсар қайраткер
Мешіт салдырып, медресе аштырып, қарадомалақ қазақ балаларының басын құрап, қазақша-орысша сауатын ашып, діни уағызбен қатар математика, орыс тілі, әдебиет, тарих және жағрапия пәндерінен сабақ жүргізіп, жастарға зайырлы білім берген озық ойлы ұстаз
Оның алдынан түлеп шыққан шәкірттердің дені бертін елдің қоғамдық өміріне белсене араласуы содан, деген пікірімді апай әбден құптап:
– Иә, діндарлардың көбі дегдар еді ғой, тек солардың хақ жолын дұрыс ұстай алмай, дінге қарсы шыққанымыз өкінішті-ақ
Діннен бас тарту — ділден, тілден бастарту екенін ескермедік қой, — деп ауыр күрсінген еді.
Содан кейін арагідік кездескенде жазғандарымды жібермей оқып жүретінін айтып, оң пікір білдіретін
Бұрнағы жыл күз айларының бірінде баласы Ерлан бір кездескенінде: «Мамам сізбен сөйлескісі кеп жүр» деп еді, «Не жайында?» деген сауалыма: «Ана тілінде» жарияланған Жұмағали Тілеулин жөніндегі очеркіңізге қатысты болса керек деген
Апайдың Алаш ардағының бірі, Міржақыптың отбасымен араласқан жақын досы, көкшетаулық дәрігер, үлкен ұстаз Жұмағалиды жақсы білетінінен хабардармын
Ол жайындағы естелік жазбасын да оқып біраз мағлұмат алғаным бар
Бірақ неге екенін білмеймін, кездесудің сәті түспей, былтыр жыл басында ол кісінің қайтыс боп кеткенін бір-ақ естіп, қатты өкіндім
Осы жуық күндердің бірінде Ерланды көріп:
— Мамаң маған Жұмағали жайында не айтпақ болды екен, бауырым? Осы жайт есімнен екі елі шықпай, әлі күнге дейін мазалап жүр, — дедім.
— Мамам қашан көзі жұмыл­ғанша оқуын да, жазуын да, бір сәт доғармаған кісі ғой
Сіздің де жазғандарыңызды қалт жібермей, оқып разы болып отыратын
Жұ­мағали жайындағы очерк-эссе­ңізде келтірілген Сарыарқа туралы академик В.Гордлевскийге жолданған хат Тілеулиндікі емес, Дулатовтікі екен
Соған басын шайқап: «Бірақ бұл автордің кінәсі емес, пайдаланған дерек көзінің қатесі, әйткенмен алда есінде жүруі үшін ескертейік» деген еді.
Шынында да, бұл хаттың мәтінін мен Жұмағали Тілеулиннің туған жиені, қазіргі көрнекті ақын Бақытжан Қанапияновтың нағашысы туралы жазбаларынан алған едім
Алайда дерек көзіндегі жақсақтық оны сол қалпында алып пайдаланған мені ақтай алмайды
Қателікке қайткенмен де қатысым барын мойындауға тура келеді
Абзал әкенің асыл еңбектерін өлердей қорғап, қызыл саясаттың сұқ көзіне шалдырмай сақтап, бүгінгі буынға жеткізген, оларды қызғыштай қорып, қиянат жасауға жол бермеуді перзенттік борыш санаған аяулы апамыздың аруағы алдында басымды иіп, жіберген ағаттығымды түзеу үшін қолға қайта қалам алып отырмын.
Міне, алдымда Міржақып атамыздың былтыр «Мектеп» баспасынан жарық көрген алты томдық шығармалар жинағы жатыр
Соның соңғы кітабында аталмыш хаттың фотокөшірмесі берілген екен
Қолтаңбасынан, жазылу мәнерінен, авторының Міржақып Дулатов екені менмұндалап тұр
Жинақты ішінара шолып шыққанда қуғын-сүргіннің топанын толарсақтан кеше жүріп осынша телегей-теңіз мол мұраны отқа-суға тигізбей аман сақтаған ақылына айбаты, қабілетіне қайраты сай саңлақ апаның ерен еңбегіне тәнті болдық.
Жан жары, абзал азамат, алғыр ғалым, қарымды қаламгер Әбен аға кезінде оған:
«Жастайыңнан өртке күйген жан едің,
Сонда-дағы өмірдің гүл сәні едің.
Сұм жалғанның соққысынан мойымас,
Жігер, қайрат, ақылға артық дана едің»
деп жазған екен
Қаршадайынан қиын­дық­пен айқасып, қысастықпен шайқасып, сұм тағдырдың соққысына шыдас беріп, жігерін жанып, қайратын қайрап, ақылын серік еткен қайсар жан Алаштың баласы боп туып, Алаштың анасы боп өмірден өтті
Алдымызда осындай өлмес өнегесі, өшпес үлгісі бар Абыз апамыз болғанына мың да бір тәуба.
