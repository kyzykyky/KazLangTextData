Аудан орталығы теміржолға жақын орналасса да, поселке деп аталады
Қазалы қаласынан жиналысқа келген едік
Теміржол клубынан шығып, вокзал алдына жақындай бергенде Арал қаласында орта мектепте бірге оқыған Пердегүл машина кабинесіне отырғалы жатыр
Амандық-саулық сұрасам дегенше, көлік жүріп кетті
Қасымда келе жатқан поселкелік аурухана дәрігерінен:
– Алдымыздағы көлік кабинасына мініп кеткен келіншекті танисыз ба? Оны сұрап тұрғаным, Аралда Т.Шевченко атындағы орта мектепте бірге оқыған едік
Сәлемдесуге үлгірмей қалғаным

Білемін
Ол – Карл Маркс совхозындағы учаскелік аурухананың бас дәрігері Файзырахман Жұмағұлов ағаның үйіндегі бәйбіше.
Бұл – 1963 жылдың жаз айы болатын
Аудан­дық газетте денсаулық жайлы материалдар жиі беріліп тұрады
Сол кезде ауданда білікті дәрігерлер тым аз
Сондықтан, редакцияға Карл Маркс совхозынан дәрігерлер мен акушер, фельд­шерлер жайлы хаттар көп келеді
Көпшілігінде учаскелік бас дәрігер Файзырахманның совхоз тұрғындарына көрсеткен дәрігерлік ем-домы, көптеген малшылардың жұбайларын өлім аузынан арашалап қалғандығы жайлы жиі жазылады.
Файзырахман – Қазалы ауданының тума­сы
Жастай, әкеден ерте айырылған ол анасы­ның қажыр-қайраты арқасында мектеп қабыр­ғасында жүргенде сабаққа ынталы болды
Жоқ­шы­лық қажытса да, анасы жалғыз ұлдың қатардан кем болмауына күш салды
Ағайын-туысқа қол жайып отырмады
Ауылдың ешкі-лағын бағып, баласының үсті-басының түзу болып, жамау киім киінбеуіне тырысты
Файзырахман кедейліктің қамытын кигендіктен болар, ерте есейді
Сабақтан қолы босында анасының көмекшілігіне жарады
Мектепте қатарластарынан үздік оқыды
Сөйтіп, ол мектепті «Алтын белгімен» бітіріп, үздік аттестат иеленді
Ол кездің Алтын аттестатымен бүгінгінің «Алтын белгісінің» арасы көк пен жер­дей
Ол кезде білімге құштарлық басым болатын
Соғыс азабынан тарыққан отбасылардың қай-қайсысының да әлеуметтік жағдайы төмен-тұғын
Осындай кедей отбасынан шыққан Файзырахман алдына ерекше мақсат қойды
Қалай­да жоғары білім алуға ұмтылды
Оған анасы да қарсы келмеді
Баласының талабына ерекше сүйсінді
Қол дорбасына киім-кешегін, ауылдың ешкі-лағын бағып тапқан болар-болмас тиын-тебенін тыққыштап беріп жатып анасы:
– Жарығым, ашығып қалма
Мына қалтаң­ның астына тігіп отырмын
Балалар тартып алып жүрмесін
Үнемдеп жұмса, – деп ақ батасын беріп, вокзалға ере барып, Алматыға шығарып салған еді.
Файзырахманның жолы болды
Алматы меди­цина институтына оқуға түсті
Жеті жыл дәріс алып, институтты бітірген ол, өзі туған ауданға жолдама алып, алғаш Карл Маркс атындағы совхозға учаскелік дәрігер болып келгендердің бірі.
Институт қабырғасында оқып жүргенде, жазғы каникул кездерінде пойыз үстінде орта бойлы, қараторының сұлуы бір қызбен танысады
Сөйтіп, бір-бірін ұнатып, жиі хат алысады
Қыз­дың ата-анасы Аралқұм стансасында тұрады
Бір келгенінде анасына айтып қуантып та қойған-ды
Ақыры, олар жұбайлық жұп құрап қосылды
Сондағы Аралдың сұлу қызы осы Пердегүл еді
Пердегүлдің әкесі Мақаш Арал және Қазалы өңіріне танымал бақсы атанған қожа
Ол кісінің алдынан ауруын асқындырып алған талай адам шипа тауып, өмірге оралғандардың санына жету қиын
Текті, дәстүр-салтқа ұстанымды әулеттен шыққан қызды жар еткен Файзырахман өзінің биік парасатты, адал азамат екендігін танытты.
Файзырахман Карл Маркс атындағы сов­хоз­­ға бас дәрігер болып барғанда ауыл ақ­сақалда­ры, шаруашылық басшылары ерекше қарсы алды
Бұрын фельдшерлер қызмет еткен ауылдық аурухананы бұдан былай жоғары білімді терапевт дәрігер басқаратынына қуан­ды
Нәтижесінде, ауыл тұрғындары арасында жұқпалы сүзек, іш ауруы түрлері азайып, төсек саны көбейтіліп, ауданның алдыңғы қатарлы учаскелік ауруханасына айналды
Бұрынғыдай сонша жердегі аудан орталығына шапқыла­май, осы жерде-ақ аурулардың емделіп, сауы­ғып шығуына жағдай жасалды.
… Көп жыл өтпей, Файзекең аудандық ауруханаға бас дәрігерлікке жоғарылатылды
Бұл азаматтың осы саланы басқаруынан аудан басшылығы еш ұтылған жоқ
Ауданның қаншама ұжымдарында учаскелік ауруханалар жаңадан ашылып, халықтың денсаулығын жақсартуына үлкен қамқорлық жасалды.
Файзекең Қазалы ауданының орталық ауруханасын ширек ғасырға жуық басқарып, беделді басшы, білікті дәрігер атанды
Көптеген дәрігерлер мен фельдшер, акушер, медбикелер осы кісінің тәрбиесін көріп, қамқорлығын сезінді.
Файзекең мінезге бай
Оның досы көп
Біреу­дің сыртынан болжам жасап, өсек-аяңға бұрылып, қоластындағы қызметкерлерге қиянат жасағанын талай жыл бірге жүрген әріптестері­нің бірде-біреуі тілінің ұшына салған емес
Мұның өзі ол кісінің парасаттылығын аңғартса керек
Бүгінге дейін бұдан көп жыл бұрын қарауында қызмет жасағандар зейнет жасына шығып кетсе де, кездесе қалғанда қолын алыс­тан созып, құшақтасып қауышып жатқанын көресің де қызығасың.
… Файзекең ата-ананың жалғыз ұлы болға­нымен, Пердегүл екеуі он екі ұл мен қыз өсіріп, Батыр ана және Батыр ата атанды
Балалары – елге танымал азаматтар
Бәрінен немере және шөбере көріп отыр
Өмірдің қайшылықтары болмай қалмайды
Жүріп келе жатқан жолдың бәрі әйнектей тегіс емес
Өмір де солай
Қу­а­ныш пен қайғы бірге жүретіндігі белгілі
Бұдан біраз жыл бұрын Рахат есімді ұлы қызмет үстінде кенеттен қайтыс болып, Файзекең мен Пердегүлдің жан дүниесіне салмақ салғанын білеміз
«Орнында бар оңалар» демекші, қазір Рахатынан қалған немерелері өсіп жетіліп, бүгінде солардың қызы­ғына кенеліп, шүкіршілік жасайды
Өт­кен заманда үлкен кісілер балаларының санын жасырады екен
Сірә, олар тіл мен көзден сақ­танған болар?! Біздің Файзекең де Алла берген балаларының арқасында өсіп-өркендеп, отызға жуық немере көріп, Жұмағұл әулетінің негізін қалап отыр
Бүгінгі күні Файзекең жеті шөбересінің қолынан су ішіп, абыз ата кемесіне мініп келеді.
Файзекең ұзақ жыл денсаулық саласында басшы қызметте жүргенде қарамағындағы қызметкерлерге қайырымды, қамқор болғанын әріптестері жиі сөз етеді
Ол ағайынға, дос-жарандарына да қолынан келген көмегін әрдайым ұсынып, алғысқа бөленді
Зейнет жасына шыққанға дейін Алматы облысындағы Жамбыл ауданына қарасты Қарақастек аулында бас дәрігерлік қызмет атқарды
Көп жыл басшы қызметте жүрсе де ол мемлекет қаражатын көзінің қарашығындай сақтап, қазынаға қол сұққан жан емес
Сондықтан да ол кісінің қызметі қай жерде жүрсе де жоғары бағаланды
«Қазақстанға еңбегі сіңген құрметті дәрігер» атағына ие болып, орден-медальдармен марапатталды
Республикалық дәрежедегі құрметті зейнеткерлікке шығып, бала-шағалары мен құда-жекжаттары арасында үлкендікті иеленген қадірлі ақсақал атанып жүріп жатыр
Қазалы ауданының құрметті азаматы.
Файзекең сексеннің сеңгіріне секіріп шықты
Денсаулығы жақсы, тың, ширақ
Айтқан әңгімесінен өмір көрген, талай аптал азаматтармен дидарласып, табақтас болған Файзекеңе әлі де ұзақ ғұмыр жасап, жапырағын жайған мәуелі бәйтеректей ортада жүре беріңіз демекпіз.
Киікбай Ізетұлы
Алматы
