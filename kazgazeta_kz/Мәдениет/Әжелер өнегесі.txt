Көзтартар табиғатымен кез келген жанды өзіне баурап алатын Шығыс Қазақстан өңірі тәуелсіздік алған жылдардан бастап елдің рухани-мәдени дамуына, халықтар достығының нығаюына атсалысып келеді
Бұған дәлел ретінде республикамызда ең алғаш болып 1992 жылы бой көтерген облыстық Достық үйін айтуға болады
Өскемен қаласындағы ұлттар мен ұлыстардың татулығының ұйытқысы ғана емес, ұлттық салт-дәстүр мен әдет-ғұрыптарымыздың жаршысына айналған Достық үйінің табалдырығын біз де аттадық
 Достық үйінің басшысы Эльдар Төлеубеков пен аналитикалық-әдістемелік бөлімнің меңгерушісі Айбарша Жұмаділова бізді жылы жүзбен қарсы алды. 
Алдымыздан құшақ жая шыққан жетпісті еңсерген қазына қарттарымыз бен ақ кимешек киген әжелеріміздің жүзінен мейірімділік байқалады
Достық үйіндегі «Ақниет», «Атамұра», «Қазына», «Ажарым» ансамбльдері бүгінгі өскелең ұрпақты отансүйгіштікке тәрбиелеп қана қоймай, олардың ана тілімізді, ұлттық салт-санамызды ұмытпай, өнерлі де өренді болып өсуіне демеу болып отырғанын аңғардық
Ең әуелі 2010 жылы құрылған «Атамұра» фольклорлық ансамблінің жетекшісі, облыстық ақсақалдар алқасының төрағасы Фрунзе Жақсылықов пен оның орынбасары Жаңабай Әшімов сөз алды
Ф.Жақсылықовтың айтуынша, облыс көлеміндегі барлық шараларға белсене қатысып жүрген ансамбль халық әндері мен күйлері арқылы ұлттық болмысымызды сақтап қалуды мақсат тұтып, жас ұрпаққа үлгі-өнеге көрсетуде
Бүгінде өнерімен барша жұртты тәнті етіп жүрген ұжым шетелдік көрермен тарапынан да ыстық ықыласқа бөленіп жүр
Күні кеше ғана өнер ұжымы «Достықтың жол картасы» жобасы аясында Моңғолияның Баян-Өлгей және Ресейдегі Қосағаш елді мекендерінде өнерлерін көрсетіп, еларалық мәдени байланыстың дамуына өз үлестерін қосыпты.
«Өткеніңді білмей болашаққа қадам баса алмайсың» дейді «Шығыс Қазақстан мұсылман әйелдері» қоғамдық бірлестігінің әрі «Ақниет» әжелер ансамблінің жетекшісі Гүлбаран Етекбаева
«Дүниенің бастауы имандылық» деген қағиданы ұстанып тіліміз бен дініміздің тазалығын сақтау мақсатында, тіпті бас бостандығынан айырылған жастарға, балалар үйі мен қарттар үйіне дейін барып оларды имандылық жолында тәрбиелеуді қолдарына алған «Әжелер алқасы» болып құрылған ұйым қазір «Шығыс Қазақстан мұсылман әйелдері» қоғамдық бірлестігі деп аталады
Бұл ұйымда бас қосқан ақ жаулықты аналар «Ақниет» ансамблін құрып, халық әндерін орындап, балабақшадан бастап мектеп оқушыларына дейін тығыз байланыс орнатып, тәрбие сағаттарын да өткізеді
Құрылғандарына 10 жыл толуына орай шыққан ұжымның «Ақниет аналар ғибраты» атты кітабы қалың көпшіліктің ықыласына бөленді
Бұл кітап бүгінгі күндері Өскемен қаласының мектептерінде қосымша пән ретінде оқытылады
Ал тәуелсіздік алғанымызға 20 жыл толуына орай жарық көрген Гүлбаран Етекбаеваның «Бесіктен – бақиға дейін» атты жинағы танымдық, тағылымдық мақсатты көздеген бүгінгі ұрпақ үшін таптырмас дүние екені аңғарылады
Сонымен қатар Нұржамал Абдуллина жетекшілік ететін «Қазына» фольклорлық ансамблінің де атқарып жүрген істері ауыз толтырарлық
Алпысты алқымдаған жандардан тұратын ұжымның ерекшелігі олардың тек халық әндерін орындауында
Достық үйінде өзге ұлт өкілдерінің қазақ тілін үйренуіне демеу болып, ана тіліміздің көсегесін көгерту жолында атсалысып жүрген «Қазақ тілі» қоғамының басшысы Роза Дәуітқызының да еңбегі зор
Бұл қоғамның бастамасымен жыл сайын аралас және орыс мектептерінде «Абай оқулары» ұйымдастырылып келеді
«Қазақ тілі» қоғамының жанынан құрылған «Ажарым» өнер ұжымының жетекшісі Г.Төлегенқызы болса талантты жас өрендерді тәрбиелеп келе жатқанын айтады.
Ақбота ИСЛӘМБЕК
