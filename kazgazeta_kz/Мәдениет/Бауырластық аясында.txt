Жақында Анкара қаласында Етимесгут муниципалитеті мэриясының ұйымдастыруымен ХІV халықаралық «Анадолы күндері» мәдениет және өнер фестивалі өтті
Онда ­Елбасы Нұрсұлтан Назарбаевтың «Болашаққа бағдар: рухани жаңғыру» мақаласы мен Қазақстан-Түркия арасындағы дипломатиялық қарым-қатынастардың 25 жылдығы аясында Жамбыл облысы Тұрар Рысқұлов ­ауданынан «Әдемі-ау» би ансамблі мен Меркі аудандық «Меркі әуендері» фольклорлық ансамблі өнер көрсетті.
Фестиваль барысында еліміздің мәдениеті мен әдет-ғұрпын жан-жақты таныстыратын «Қазақстан» үйі ашылып, жұртшылық назарына сурет көрмесі ұсынылды
Жамбылдық өнерпаздарды Қазақстанның Түркиядағы елшісі Абзал Сапарбекұлы қабылдап, халықаралық өнер мерекесіне шақыртуды қабыл алып келгендері үшін алғыс білдірді
Қолдау көрсеткен облыс және аудан әкімдеріне ризашылығын жеткізді
Екі ел арасындағы мәдени байланыстар мен атқарылған жұмыстарға тоқталып, делегация мүшелеріне Түркия Респуб­ликасында қазақ өнері мен мәдениетін насихаттауға қосқан үлесі үшін Алғыс хаттар табыстады.
Жамбыл облысы әкімдігі Мәде­ниет, архивтер және құжаттама басқар­масының халық шығармашы­лығы орталығының көркемдік жетек­шісі Эльмира Дүтбаева өз кезе­гінде Қазақстанның Түркиядағы елшілігінің шалғай ауданда жатқан шығармашылық ұжымдарды елеп-ескеріп жасаған ұсынысына ерекше қуанғандарын жеткізді
Бұдан кейін қазақстандық делегация Етимесгут муниципалитеті басшысы Энвер ­Демирелмен кездесті
Ол өз сөзінде «Біздің мақсатымыз – түбі бір түркітілдес елдердің өзара ынтымақтастық, достық қарым-қатынасын нығайтып, бауырлас мемлекеттердің рухани мұрасын кеңінен насихаттау
Шығармашылық ұжымдарды бір алаңда тоғыстырып, әр халықтың ұлттық музыкасын және өнерпаздарын таныстыру» деп атап өтті.
Кешкісін «Анадолы күндері» мәдениет және өнер фестивалі бас­талып, «Әдемі-ау» би ансамблі мен Меркі аудандық «Меркі әуендері» фольклорлық ансамблі халықтық ән-күй мен түркітілдес елдердің бай мұрасын тарту етті
Фестиваль алаңына күн сайын 20-30 мың адам жиналса, сол күні 50 мың көрермен ресми тіркелген.
Концерт соңынан Қазақстанның Түркиядағы елшісі Абзал Сапарбекұлы екі ел бауырластығының мәңгі жасайтынын айта келе, Етимесгут муниципалитеті басшысы Энвер ­Демирелге қазақ өнерін танытуға қосқан үлесі үшін ризашылық білдіріп, сый-сияпат жасады.
Бағдагүл Балаубаева
