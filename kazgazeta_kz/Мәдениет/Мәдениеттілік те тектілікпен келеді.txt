Қанша жерден екі сөзіміздің бірінде «көп түкірсе көл болады», «көп болып қолға алайық» десек те, мұндайда барды ұқсатып, жоқты тауып, сол көпті  ұйыстырып отыратын әрі өз ұлтым дегенде өзегін суырып беруге даяр ел басқарған азаматтар керек
Жақында Ақтөбе облысының біраз ауданында болып, Шалқар қаласына 2-3 күн аялдағанда сәл желпінте айтсақ,  солардың Шалқар мәдениетіне шалқар шабытпен һәм өзгеше ықыласпен қарайтынын аңғардық
Иә, Шалқар мәдениеті, Шалқар руханияты дегенде кейбір қаламгерлерше құрдан-құр жалаулатып,  ұрандатудан аулақпыз.  Шалқар дегенде көңілдің көк дөненінің тізгінін тарихтың түпсіз тереңіне қарай жіберсеңіз,  о шеті мен бұ шетіне көз жетпес бір салқар көш-керуен, сол көш-керуеннің басынан өткерген  қасіреті мен шапағаты, реніші мен  күйініш-сүйініші аралас небір қым-қуыт уақиғалы заманалар көз алдыңызда көлбең қағар еді.  Сондықтан да Шалқар шаһары өз алдына бір мәдениеттің, бір өзгеше өркениеттің отауы десек еш қателеспейміз.
Әлемдік өлшеммен алып қарағанда аядай ғана аймақ деуге болатын бұл өңірден бұл дүнияға кімдер келіп, кімдер кетпеді дейсіз
Ар жағы аруағыңнан айналайын Тілеу батыр, қазақтың жүздеген жыл кейінгі болашағын болжап, сол болжамдары бүгінге дәл келіп отырған әулие Мөңке би (тілеу руынан) сияқты  кемеңгер ұлт тұлғаларын айтпағанда тарихта махаббат пен адалдықтың ақ мұнарасындай боп аты қалған «басына жібек байлаған», Төлегендей ер намысын, кейін ата-дәстүріне деген адалдықпен әмеңгер Сансызбайға қосылып, ел намысын қорғаған ару Қыз Жібек, ащы зарлы әнімен аспандағы аққуға үн қосып, артында «Әлиманың әнін» қалдырған Әлима сұлу, ел анасы Ұлпан (Ғ.Мүсірепов шығармасының басты кейіпкері) Ресей отаршыларынан  ұлтын, жерін қорғап, бір аяғы төсекте, бір аяғы үзеңгіде күн кешкен Көтібар батыр, оның  азаттық үшін алысқан баласы Есет батыр, бір жағынан орыс отаршылары, бір жағынан өз қандастары қыр соңынан қалмай, тағдырдың темір ауыздығын қарш-қарш шайнап қандыкөбік түкіріп тұрып, күйінгеннен:
Баласы мен Батақтың атым Сары
Құрысын мендей болса жұрттың бәрі, – деп аңырата ән салып, Орынбор түрмесіне жақындап қалғанда орыстың екі сарбазын кісендеулі қолына түскен балтамен шауып түсіріп, үшінші айдауыл офицер қарнынан үш атқанша алысып өлген әрі сері, әрі әнші, әрі ақын, әрі батыр Батақтың Сарысы, екі өлеңінің бірінде қазаққа патшалы орыс көрсетіп жатқан қорлық-зорлықты ашына айтты.
Аттанайық, азаттық алайық «күнде жасып жүргенше, көзден аққан жас кепсін, қанжығада бас кетсін» деп қазақты көтерілуге шақырып шерменде шайыр Сарышолақ Боранбайұлы (тілеу руынан), «Торы аттың бөгелек қағуын» төгілдіріп, «16 жасар Балжан қызды» былқылдатып, туған жерін амалсыз тастап төбесінен сұңқылдап өтіп бара жатқан аққу мен үйрек-қазға үрзада жүрекпен үздіге тіл қатып, қимастықпен қош айтысқан «Құс қайтару»-ды зар еңіретіп күйші Қазанғап:
Шер-шемендей қайнайды-ау,
Көкіректің санасы-ай.
Санасыз болып барасың,
Сары қазақтың баласы-ай.
Орысқа елін жем қылған
Билердің аузы аласы-ай,–деп Есенгелді Ақпан жырау, «кәпірге қылыш сермеп, айбат шеккен», би Мырзағұл Шманұлы жалған дүниеден өткен Шалқар өңірі бұл
Бұл жерде басқыншыларға қарсы мың баладан жасақ құрып, Әбілхайыр ханның әскеріне қосылып, ел қорғаған Сартай батырдың (Байжан бидің баласы) оның жанындағы мың баланың тұлпарының тұяғы тиген
Бұлар бізге белгілілерінің  бірнешеуі ғана
Олардың айтылмай жатқан, бүгінгі ұрпаққа беймағлұм белгісіздері қаншама? Оның бәрін былай қойғанда бүгінде атағы алты әлемге әйгілі қаламгер Әбдіжәміл Нұрпейісов екі сөзінің бірінде өзін шалқарлықпын деп отырады.
Мұның бәрін неге айтып отырмыз? Осының бәрі тұнып тұрған тарих, шетсіз-шексіз шежіре, әркім әртүрлі  анықтама беретін мәдениетің де, осы күнгі өзеурей қайталайтын өркениетің де осы емес пе?! Иә, кейде мына заманда болып жатқан оңынан-терісі, дұрысынан-бұрысы көп небір сөлекет уақиғаларды көріп, естіп бар дүниядан баз кешердей болған сәттерде ел ішінде ұлттық тарихтың, ұлттық мәдениеттің осындай бірегей тұлғаларын бүгінгі де, ертеңгі де қазақ ұрпағына үлгі етіп, ұрпақ санасынан ұмыт болмауына қолдан келгенше осы Шалқар ауданында еңбек етіп жүрген ірілі-уақты қызметтегі азаматтарды көргенде көңілің көкке жеткендей қуанышыңды жасыра алмайды екенсің
Ауданның мәдениет саласын 12 жылдан астам уақыттан бері тапжылмай басқарып келе жатқан Ғанибет Төлегенге сол бір сезімдік сәттерімді аңғартқаным да бар
Ол Шалқар қаласының 80 жылдық мерейтойы ұлы дүбірге, шадыман шаттыққа толы салтанатпен өтіп жатқан (бұдан 2 жылдан астам бұрын) кез болатын
«Азамат ердің баласы аз сөйлер де көп тыңдар» дей ме? Осы сөзді осы заманда  біреу айтса, соны осы Ғанибетке арнаған-ау деп әзілдесеңіз де болады
Жалпы батыс өңірі қазақтарының тілімен айтқанда «жау шауып», «жау қуып келатқандай» апыл-ғұпыл емес байыппен, биязы сөйлейтін, сабырлы мәдениетті,  ислами зердемен айтсақ имандылығы көрініп тұратын Ғанибетті бір қарағанда осыншама қыруар мәдени шаруаны қалай атқарып тастаған деп таңдансаңыз да болады
Әрине, бұл орайда егер басшылық тарапынан сүйемел, жанашырлық болмаса «еңбегің – еш, тұзың – сор»
Телефон арқылы әңгіменің бір кележағында Ғанибет «О-о-ой! Қалай десең де жастың аты жас қой! Әкіміміз қай шаруаның ұштығын шығарсаң да дереу іліп әкетіп, соны бітіргенше өзі қадағалап, көз қырынан шет қалдырмайды» дегені кейін Шалқарға  барып жан-жаққа назар салғанда есіме орала кетті
Қазір  үлкенді-кішілі басшылармен сұхбаттаса бастасаң-ақ солардың екеуінің бірі «өткен жылдармен салыстырғанда аудан (немесе облыс-М.К) экономикасы айтарлықтай дамып», «өнім өндіру пәленбай пайызға артып», «мал басы көбейіп» дей бастағаннан-ақ кабинетінен тұра қашқың келеді
«Аса зор саяси өрлеу үстінде» дейтіндері тағы бар
Солардың  көпшілігі елдің әл-ауқаты, тұрмыс-тіршілігі тек экономикамен емес,  оның мәдени, рухани саласының  деңгейіне  тікелей байланысты екенін не білмейді, білсе ескермейді.
Иә, мәдениеттілік, адамгершілік қасиеттер тектілікпен келетіні белгілі
Яғни ұрпақтан ұрпаққа қан арқылы, генетикалық заңдылықпен келеді
Аудан  әкімі сұңғақ бойлы, ақсары тартымды өңді жас жігіт  Ербол Жеткергенұлы Данағұловпен әңгімелескенде соның, рас екеніне, яғни қандай игі, ізгі қасиеттің де тектілікке тікелей байланысты екеніне көзіміз  жеткендей болдық
Оның  арғы ата-бабасы атағы алты Алашқа аян Тілеу батыр, АллаТағала болашақты көзбен көріп, қолмен ұстағандай дәл болжайтын қасиет берген әулие Мөңке би, сонау Едіге, Орақ-Мамай, Қарасай-Қазиден бермен таратсаңыз, шетінен от ауызды, орақ тілді шешен, ел басына, ұрпақ басына қатер төнгенде.
…Өзінен бір жас кішіге:
Ботам-ау, ботам, сен өлме
Мен өлейін дер екен, – деп жанын шүберекке түйе салатын ержүректер екенінен хабарым бар еді
Жас әкімнің сөз саптауынан әуелі ел бірлігін, ағайын-туманың татулығын ойлайтынын, ұлт тағдырын оның рухани, мәдени қазынасына  тікелей қатыстыра қозғайтынын аңғардық.
Ол  әсіресе ауылдық жерлердегі мәдениет саласындағы мамандардың жоғары арнаулы білім алуына, кадрлардың біліктілігін арттырып, ілім-білімін, машығы мен дағдысын тәжірибесін жетілдіріп, кадрлардың  тұрақсыздығына тоқтау салу мәселелерін мықтап қолға алған
Шалқар  ауданы – Ақтөбе облысының ең үлкен ауданы, Шалқар қаласы да үлкен қала
Мұнда  іс қағаздары түп-түгел қазақ тілінде
Сөйте тұра, сол қазақ тілін, яки мемлекеттік тілді қолдану аясын онан сайын кеңейте беру мақсатында биыл осындағы өзге ұлт балаларына қазақша коммуникация дағдыларын дамыту үшін «Тіл болашағы – балабақшада»,  тіл мәдениетінің  деңгейін көтеру мақсатымен «Тіл – халық жанын танудың кілті», Абайды насихаттау мақсатымен «Мақсұтым – тіл ұстартып, өнер шашпақ» байқауы, әр тілді жетік меңгеріп тілдік қарым-қатынас мәдениетін қалыптастыру үшін жас жеткіншек арасында «Тілдарын» олимпиадасы, көркемсөз оқу шеберлерінің аудандық, «Қазақ тілім, өркенде» мәнерлеп оқу байқаулары өткізілуде.
Жас әкімнің қолдауымен мәдениет мекемелері, оларда жаңа жұмыс орындары ашылуда
Шалқар ауданында бұрын барлығы 19 мәдениет мекемесі болса, Ербол  Жеткергенұлы келгелі олардың саны 34-ке жеткізілді
Ауданда оларды ашу жөнінде ұсыныстар енгізіліп, әр округтен клуб, кітапханалар ашып,  жас мамандар тартылуда екен
Ал аудандық театр ұжымы екі жылда бір болатын облыстық театрлар фестиваліне қатысып, қатарынан 5 мәрте Бас жүлдеге ие болды
Атақты да даңқты тарышы Шығанақ Берсиевтің 125 жылдық мерейтойына орай өткізілген фестивальде 1-орын, облыстық деңгейдегі талай-талай жарыстарда жоғары көрсеткіштерге қол жеткізді.
Иә,  ата-баба тарихын білмейтін ұрпақ жаңаның да қадірін білмейді
Қазақтың этно-фольклорлық мәдениет қазынасында Батақтың Сарысы атанып кеткен батыр, әнші, сазгер Сары Батақұлының алар орны ерекше
Әттең, осынау тарихи зор тұлғаның есімін қалың қазаққа паш ету әлі де ойдағыдай емес
Осы орайда аудан әкімінің қолдауымен,  Мәдениет және Тілдерді дамыту мекемесі (Ғабиден Төлеген) басқаратын кең ауқымды  мәдени,  танымдық іс-шаралар өткізді
Кейінгі жас ұрпақ арасында Сарыны білмейтіндер де бар екеніне таңдануға болмайды
Оған, әрине, кешегі заман мен соның ыңғайында болған қоғам  кінәлі, ал қалың ел ішінде оның басынан өткерген алақұйын арпалысқа толы өмірі мен жігерге, жалынға, зар-мұңға толы әндерін Арал, Шалқар өңірінде аузынан тастамайтындар әлі де бар
Ойға, терең толғанысқа, мұңға толы күйлері тыңдап отырған адамның делебесін қоздыратын күйші  Қазанғап Тілепбергенұлы атындағы байқаулар, дәстүрлі әндер орындаушылар жарыс­тары Шалқардың мәдени, рухани өмірі жаңа бір жарқын жолға бет алғанын көрсетсе керек
Бұлар қазақтың ұлттық музыка өнерін жаңаша жетілдіріп, жас ұрпаққа ұлттық тәрбие беріп, олардың ұлттық санасын, ұлттық мақтанышын оятудағы орасан зор қимылдың үлкен бір көрінісі
Қазір ауданда барлығы 60 көркемөнер үйірмесі жұмыс жасайды екен, олардың құрамында 580 өнерпаз бар
Оған қоса халық театры, А
Жұбанов атындағы ұлт аспаптар оркестрі, «Үлгілі» балалар би ансамблі тағы бар
Ал аудандық мәдениет үйі жанындағы «Салтанат» және Бозой мәдениет үйіне қарасты «Ақ шағала» би ұжымдары талай-талай жемісті жүлделерге ие болды.
Әдетте, бір аудан не облыс көлеміндегі жұмыстар туралы әңгіме бола қалса, алдымен экономиканы, өндірісті қамту шартқа айналғаны рас
Біз  ауданның тек мәдени өміріне және  ұлт келешегінің ең бір басты сауалы  тілге байланысты атқарылып жатқан ауқымды істің бір бөлігі  және  Ақтөбе облысындағы ең жас аудан әкімі ­Ербол Данағұл мен мәдениет саласының басшысы Ғанибет Төлегеннің осы орайдағы азаматтық борышына деген жауапкершілігін қалай бағалайтыны туралы өз ойымызды білдірдік
Әрине, бұл осынау қыруар шаруаны тек осы екі жігіт тындырып жүр деген сөз емес
Сөз басында айтқанымыздай, әңгіме шалқарлық ел басқарып жүрген азаматтардың қай-қайсысы да ең әуелі, ұлттық-қазақи мәдениетті, ұлт тілін,  қысқасы ұлттық рухты алға тұтуды дағдыға айналдырғандығында
Ал бұндай қасиет ұрпақтан ұрпаққа, кім-кімге де тектілікпен, ата-баба дегдарлығымен  келеді
Ол ғылыми да, тарихи да дәлелденген құбылыс
Адамзат тарихындағы бүкіл атақты тұлғалардың бойында ең алдымен өз ұлтына, оның тіліне, салт-дәстүріне, дініне, діліне деген сүйіспеншілік болған
Шалқар азаматтары қашанда осынау ұлы да ұлағатты қасиетті қадір тұтатынына қуанамыз.
Тіле, Сұра! Көкке алақан тос мейлі,
Өмір деген шолтаң етер көш дейді,
Сол көшпенен бәріміз де кетсек те
Шалқар барда атымыз еш өшпейді,–деген өлең жолдары да Шалқардың сондай азаматтарына арналған еді.
Мырзан КЕНЖЕБАЙ
Ақтөбе облысы
