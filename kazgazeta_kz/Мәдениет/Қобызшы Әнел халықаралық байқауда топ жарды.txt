Қазақ қобыздың киесі бар екенін біліп  айтқан
Құдіретті аспапқа бала кезінен-ақ аса үлкен жауапкершілікпен қараған қаршадай Әнел Талғатқызының ойы да осыған саяды
Жуырда оған өзі де көз жеткізіп қайтты
Түркия Республикасының Анталия қаласында өткен «Анталия – 2017» атты Халықаралық достық фестивалі мен ғылыми конференциясында қобыз аспабында асқан шеберлікпен ойнап, Гран-приді жеңіп алды.
«Бейбітшілік әлемі» халықаралық қазақ шығармашылық бірлестігінің ұйымдастыруымен өткен шарада әр елден келген өнерпаздардан оқ бойы озып шыққан Әнел биыл Талғар қалалық балалар музыка мектебінде қобыз аспабы бойынша 5-сыныпқа өтті
Бір кездері жойылып барып, қайта жанданған қобыз өнеріне деген қызығушылығының оянуы өнерге деген махаббатымнан дейді талантты қыз
Ұстазы Гаухар Асқарбекова болса көне аспапқа сүйіспеншілік танытқан жастар қатарының көбейіп келе жатқанына қуанады.
– Қобызда ойнау қиын әрі күрделі
Десе де, соңғы жылдары үйренем деген жастардың қатары көп
Рас, қобызға психологиялық емдеу аспабы ретінде қарайтындар да бар
Өйткені қобыз күйлерінен бақсылық сарын байқалады
Қазақ қобызшыларынан, мәселен, Қорқыттан, Қойлыбайдан, Нышаннан бүгінге көп қазына қалмаған
Бірақ Ықыластың, Сүгірдің күйлері кең тараған
Өзім де осы күйлерді балаларға үйретіп, күйдің болмысынан философиялық ойларды ұғындыруға тырысамын
Күйдің астарында жатқан тылсым дүниені ұғына білген бала өмірге ғашық келеді, – дейді қобыз аспабын үйретуден жалықпай келе жатқан Гаухар Асқарбекова.
Байқауда Ықыластың «Жезкиік» күйін қобыз шанағында құлпырта ойнап, көрермендерді тәнті еткен Әнелдің жарқырап көрінуі өзі білім алып жатқан қара шаңырақ Талғар қалалық балалар музыка мектебінің жемісі екені анық
«Ұлттық өнер – ұлттың мәйегі» деген тәмсілді ұстанатын білім ошағына қай кезде бара қалсаңыз да рухани ләззат алып, мәдениеттің қыр-сырына қанып қайтасыз
Өнерді жанына серік еткен бүлдіршіндерге білім нәрін беріп қана қоймай, түрлі деңгейдегі байқауларға қатыстырып, өнерін шыңдап отыру мектептің де, білім ордасының тізгінін ұстаған Гүлбағила Мұсабекқызының да игі істерінің бірі десек артық айтқандығымыз емес.
Айтпақшы, білікті басшының өзі де осы жолы үлкен жүлдемен оралды
Фестиваль аясында өткен ғылыми-тәжірибелік конференцияда «А.Жұбановтың қазақ ұлт аспаптарын жетілдірудегі еңбегі» тақырыбында ­баяндама жасап, жан-жақты талдап, қазақ аспаптарының қадір-қасиетін өзге ұлт өкілдеріне таныта білді
Әнел болса А.Жұбановтың «Көктем» шығармасын қобызда ойнап, ғылыми жұмыстың мазмұнын ашып, мағынасына мән қосты
Нәтижесінде ұстаз «Үздік ғылыми баяндама» аталымын жеңіп алды.
Өнердің шыңын бағындырғысы келген жеткіншектердің қанатының қатаюына еркіндікпен қоса қамқорлық та қажет
Өнерді өзі үшін ғана емес, өзгені тамсантамын деп үйрену оң нәтиже бермек
Байқауға қазы­лық танытқан Ресей, Түркия елдерінің мамандарының қарақөз қазақ қызының талантына тамсанып, жоғары ұпай беруі – қазақ өнеріне көрсетілген құрмет деп қабылдасақ, артық кетпегеніміз
Қазақ елінің рухани жаңғырып, Мәңгілік ел болуы үшін өнерпаз, талантты жастарды демеуден жалықпайық.
Меруерт ДҮЙСЕНҒАЛИЕВА
Алматы облысы
