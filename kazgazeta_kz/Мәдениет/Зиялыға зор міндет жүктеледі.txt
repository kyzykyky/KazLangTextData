Жаңа уақытты бастан кешіріп жатырмыз
Міне, жиырма жылға жуық уақыт болды
Тәуелсіз, егемен ел атандық
Алдымызда асқаралы міндеттер тұр
Тәуелсіздікке қол жеткізу бар да, оны баянды ету бар
Мұның өзі жеңіл іс емес
Осы жолда ұлт зиялыларына жүктелер міндет зор
Кейде біреулер әдейі сұрай ма, «Осы бізде зиялылар бар ма?» деп төбеден түскендей дүңк еткізетіні бар
Неге болмасын
Зиялы азаматтар бұрын да болған, қазір де бар
Бұрын дегенде, ең алдымен, ауызға ұлтым, халқым деп өмір сүрген Алаш арыстарының есімдері ілігер еді
Әлихан Бөкейхан, Ахмет Байтұрсынұлы, Халел Досмұхамедұлы, Міржақып Дулатов, Жүсіпбек Аймауытұлы, Мағжан Жұмабаев… ұлт үшін ажалға да бас тігер халқымыздың аяулы перзенттері еді ғой.
Жаңа тілге тиек еткендей, қазірде де зиялылардан құралақан емеспіз
Академик С.Зиманов, жазушы Ә.Кекілбаев, Ш.Мұртаза, ақын Ф.Оңғарсынова, қайраткер азамат М.Жолдасбеков… елге танымал тұлғалар
Олардың пікіріне жұрт құлақ асады, ден қояды.
Өткен ғасырдың басында өмір сүрген Жүсіпбек Аймауытұлы «Қазақты тура жолға бастайтыны да, адастыратыны да – оқығаны
Оқығанын қазақ сыйлайды, соңына ереді
Қадірлейді
Сенеді
Білімді, ақылды, жақсылықты, үлгіні, тәртіпті, ақиқатты, әділдікті, қызметті оқығандарынан күтеді
Оқыған – қара халықтың шырағы (идеалы), бұқарасы сонша қадірлегенін оқығандар білу керек
Халыққа қызмет қыла білмеген, үлгі, шырақ болуға жарымаған оқыған халықтың ықыласын қайырады, көңілін шығарады
Халықты өзінен алыстатады, өсек арқалайды, пайдасы артық тимейді».
Осындағы оқығандар деп отырғаны бүгінгінің зиялыларына келмей ме? Зиялыларды адастырмасын деп білейік
Қоғамға да, халыққа да олардың жөнімен сөйлегені, көпшілікті татулыққа, бірлікке, жақсылыққа бастайтын парасатты сөздері қажет
Өмірде кейде қарын аштыратын жайттар кездесіп қалады
Бір зиялы бір зиялының атына өрескел, әдепсіз сөздер айтып жатады
Осыны оқып отырып, көңілің алай-дүлей болады
Неге осындай қадамға барды екен дейсің
Байқалып тұр, жеке бір араздығы бар секілді
Өзінше соны елдің пікірі секілді көрсеткісі келеді
Алайда халықтың да көкірек көзі соқыр емес
Ел қазір саналы
Жақсы мен жаманды айыра біледі.
Жаңадан жарық көрген бір газеттен елге танымал ардақты ақынды сынаған бір мақаланы оқыдым
Көзге ап-айқын көрініп тұр
Жөнсіз сынап отыр
Дәлелдері көңілге қонымсыз
Сынап отырғаны – нағыз ұлтжанды ақын еді
Өлеңдерінде қандастарын елдікке, қаһармандыққа шақыратын рух бар
Сыншысымаққа осының бәрі ұнамайтындай
Сірә, көре алмайды-ау
Басқа түк те емес
Осындай ұнамсыз қылықтардың не керегі бар? Тектен-текке қаралау, жала жабу ұлтқа ешқандай пайда әкелмейтінін өткен уақыт көзге шұқып көрсеткендей анық дәлелдеді емес пе? 1937-ші жылдарды қа­лай ұмытармыз? Ұлттың қаймағы, жақсылары мен жайсаңдары «халық жауы» болып, еш негізсіз, дәлелсіз жазықты болды емес пе? Олар нағыз халық достары, ұлттың жанашырлары еді ғой
Жүректері қазағым, ұлтым деп соққан қайран азаматтардың атылып кететіндей, өлім құшатындай не жазығы бар еді? Осының өзі түсіне білген адамға үлкен сабақ қой
Сондықтан арамызда жүрген зиялыларды – олар атақты ма, әлде қатардағы қарапайым замандастарымыз ба – құрметтей, қадірлей білу парыз
Әлдекімдер сынаған, қаралаған екен деп оларға жон арқамызды тоспайық
Жүрегі таза, ұлтым, халқым деп қызмет етіп, өмір сүріп жүрген бауырларымызды жаманның сөзінен, жүрегі қараның ниетінен қорғай білейік.
Біреулер біздің зиялыларымызға жасық, жағымпаз деп өздерінше мін тағып жатады
Өз басым бұған келіс­пеймін
Біздің зиялыларымыз қазір қандай уақытта өмір сүріп отырға­нымызды жақсы түсінеді
Қазіргі уақыт аяқастынан шешім қабылдайтын, жеңіл сезімге беріліп кететін шақ емес
Нендей сын сәтте де сабырлылық пен парасаттылық танытатын кезең
Біз Тәуелсіздіктің құнын бағалай білуіміз қажет
Бұл – ата-бабаларымыздың талай ғасыр армандап-көксеген Тәуелсіздігі
Біз сол зор бақытқа, ұлы қуанышқа жеткен ұрпақпыз
Олай болса, әрбір қадамымызды ойланып басқанымыз, әрбір сөзімізді мың толғанып барып айтқанымыз абзал
Алла Тағала қазаққа бұйыртқан Тәуелсіздіктен, Егемендіктен айырылып қалуға, қолымыздан босатуға еш құқымыз жоқ
Ондай жаманаттың бетін ары қылғай.
Зиялы болғаннан кейін оның атқарар міндеті зор
Өйткені ел «не айтар екен»  дегендей, бетке ұстар азаматының бетіне қарайды
Міндет дегенде зиялы, ең алдымен, ұрпақ алдындағы парызын жеткілікті сезінуі керек
Себебі елдің болашағы, мемлекетіміздің одан әрі өсіп-өркен жаюы жас ұрпаққа байланысты
Жас ұрпақ та жас шыбық секілді
Қалай исең, солай өседі
Қалай тәрбиелесең, дәл солай өсіп-жетіледі
Тәрбие – сан алуан
Сонда да қазақ тілін терең білудің маңызды екенін санаға сіңіре берсе, еш артықтығы болмас
Тілде көп мағына, мән бар
Қазақ тілі ізгілікке, имандылыққа, мейірімге тұнып тұр
Тілді білу арқылы қазақы дәстүр мен ғұрыптарды да жақын тартатынына сен күмәнданбайсың
Жалпы, ұлттық қасиеттерді бойына сіңірген жас нағыз отаншыл, елшіл болып өсетініне толық сенгің келеді.
Елімізде көп азаматтар лауазымды қызметтер атқарады
Компания басқара­ды, ірі банктердің тізгінін ұстап жүр
Өкініштісі, осы азаматтар қара халықтан қашық жүреді
Тіпті өнер, әдеби кештерде де солардың қарасын байқамаймыз
Қызмет дегеннің де міндеті халыққа қызмет ету емес пе? Халықтың арқасында қызмет тағына жайғасып отыр
Халық болмаса,  қызметтің қажеті не? Осы бір қарапайым қағиданы да түсінбей, төңірегіндегілерге шекесінен қарайтындарды көріп, бір жағы, қынжыласың, бір жағы, ашу-ызаға берілесің
Үлкен қызметтің тізгінін ұстап отырған азаматтардың қарапайым халықпен сырлас, мұңдас болғанына не жетер дейсің.
Тағы да Жүсіпбек Аймауытұлына оралайықшы
Алаш азаматының былай деген сөзі бар еді: «Оқығандар! Бұл уақыт – жан тыныштық іздейтін, қызық қуатын уақыт емес, қызмет қылатын, еңбек сіңіретін уақыт
Ойлаңыздар: халық біз үшін емес, біз халық үшін туғанбыз, олай болса, мойнымызда халықтың зор борышы, ауыр жүгі бар».
Дәл осы сөз біздің бүгінгі зиялы­ларымызға арнап айтылғандай
Расында да,  қазіргі таңда зиялы қауымға зор міндет жүктеліп отыр
Олар адамдарды ізгілікке, жақсы қасиеттерге тәрбиелеуде өнеге-үлгі көрсетулері тиіс
Әрі бұл бағытта алдыңғы қатарда бой көрсетіп жүргендері абзал болар еді.
Таяуда бір газетте жазушы Дулат Исабеков қазақ зиялыларына қатысты былай депті: «Қазақ зиялыларының аты бар да, заты жоқ
Бәрі жалтақ, жасқаншақ болып барады
Батылдық таныту деген – көшеге шығып айғайлау немесе биліктің жағасына жармасу емес, әрқашан да әділін айту
Біліп айту
Көзге көрініп тұрған шындықты бұрмаламау… Зиялы қауым өкілі қоғамдағы орын алып отырған олқылықтарды ашып айта білулері керек
Тек сынап қана қоймай, қоғам өміріндегі келеңсіздіктердің себебін ашық айта білуі керек
Пікір айту мәдениетін де ұмытпаған жөн»
Әрине, мұның ішінде артықтау кеткен жерлері де бар
Зиялылардың бәрін жалтақ, жасқаншақ дегеніміз жөн бола қоймас
Ал пікір айту мәдениеті жөнінде айтқаны көңілге қонады.
Бір сөзбен айтқанда, тағы да қайталағымыз келеді, зиялыға артылған жүк ауыр
Қоғам зиялыға қарайды
Зиялы жерге қарамаса болғаны.
Алмагүл Құрманбаева,
филология ғылымдарының
кандидаты
