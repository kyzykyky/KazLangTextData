Алматыдағы Мұхтар Әуезов атындағы Қазақ мемлекеттік академиялық драма театрын­да белгілі жазушы, драматург Рахымжан Отарбаевтың «Бейбарыс сұлтан» тарихи драмасының тұсаукесері болып өтті
 Туындының қоюшы режиссері Қазақстан Республикасының еңбек сіңірген қайраткері Ю.Ханинга-Бекназар, қоюшы суретшісі Қазақстан Республикасының еңбек сіңірген өнер қайраткері Есенкелді Тұяқов, киім үлгісінің суретшісі Любовь Возженикова, музыкамен көркемдеуші Ербол Есенбаев, балетмейстер Гюзель Мұхамеджанова, режиссер ассисенті Азамат  Сатыбалды. 
Қойылымда бала Бейбарыстың құлдық өмірден ел басқарар басшыға дейінгі өмір жолы суреттеледі
Дешті-Қыпшақ ұланы он жасында жетім қалып, құлдыққа өзге елге сатылып кеткен Сұлтан аз-Захир Бейбарыс (1223-1277) қатардағы құлдан Мәмлүк мемлекетінің ойлы да кемеңгер билеушісі дәрежесіне дейін көтерілген тұлға
Өмірінің 17 жылын Мысыр елін гүлдендіруге арнағанымен, кеудесін сағыныш кернеген, тағдыры қым-қиғаш қарама-қайшылықта өткен.
Қазақстан Республикасының Президенті Н.Назарбаев Бейбарыс сұлтан жайында «ерек­­­ше ерлігі, асқан ақылымен құлдықтан хандыққа дейін кө­теріліп, Мысырдай алып елді 17 жыл бойы билеп, моңғол жаулаушылары мен крест жорығын бас­таушылардан жалпы ислам әле­мін аман сақтап қалған ұлы бабамыз Бейбарыстың бала кезде тұтқынға Атырау бойынан әкетілгені, оның Бе­ріш тайпасынан екенін көп­теген тарихшылар жазып қал­дыр­ған» дей келе, арабтардың өз заманында Мысырды алдыңғы қатарлы, қуатты елдердің қатарына қоса білген оның есімін осы күнге де­йін құрмет тұтатынын мақ­­та­нышпен атап өткен болатын.
Ал бүгінгі қойылымның режиссері Юрий Ханинга-Бекназар «Бейбарыс билігі, Бейбарыс ерлігі, Бейбарыс сағынышы деген ұғымдар әр қазақтың жүрегін жылытуға тиіс» деп, одан әрі сөзін былайша сабақтады: «Ол сәнді сарайда алтын аяқтан ас ішсе де, өмір бойы туған жерін аңсап өткен
Тақымы таққа тие сала, Дешті-Қыпшақпен қатынас орнатқан
Солай қарай керуен тартқан көпестерге ылғи бір түп жусан ала келуді тапсырып тұрған
Тіпті жусанның жұпарын бір жұту үшін астындағы тағын, басындағы тәжін тәрк етуге бейіл еді
Қазір біздің ұлан-ғайыр даламызға жан-жақтан сыртқы күштер көз тігіп отырғанда патриотизм мәселесі өте өзекті
Сондықтан жастарымыз Отан сүюді Бейбарыс бабасынан үйренсе деймін».
Жазушы-драматург Рахымжан Отарбаевтың пікірінше, кітаптағы кейіпкер мен сахнадағы кейіпкердің арасында өзара айырмашылық бар
Өзінің туындысында Бейбарыс туған жеріне оралмай жолда қайтыс болатынын, тағы бір ерекшелігі Бейбарыс сұлтанның мықты қолбасшы, әмірші болғанына қарамастан, Бейбарыс пен Тәжі Бақыт арасындағы махаббат алдыңғы кезекке шыққанын атап өтті
Актерлердің шеберлігіне, әсіресе ұрыстарды бимен көрсеткен режиссердің тапқырлығына разы екендігін білдірді.
Қойылым «Өзге елде сұлтан бол­ғанша, өз еліңде ұлтан бол» дейтін нақылды дәріптей отырып, жас­тарды өз елінің патриоты болуға, отаншылдыққа, ұлтын, елін, туған жерін сүюге шақырады.
Бағдагүл Балаубаева
