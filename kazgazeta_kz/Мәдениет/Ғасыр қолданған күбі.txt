Қазақ халқының танымына терең бойлаған сайын көкірегіңе қуаныш ұялайды
Ол ұлтыңа деген шексіз сүйіспеншіліктен туындайтын сезім
Мәселен, кешегілерден қалған жәдігерді қастерлеп, көздің қарашығындай сақтай білетін тектілерді тудырған ұлт бар ма деген сауалға жауап ретінде қай халықты алға тарта аласыз? Қасиетімен қара шаңырақтың берекесін ұйытқан әженің зерлі сақинасын, тіпті жағасы ақжемделген камзолына дейін «Кимешекті анамның көзі еді» деп, қастерлейтін ғазиз жүректі жандардың қылығына қанығып өскендіктен болар, Алаштың әр баласына жарасып-ақ тұратын осы қасиеті көңілге жылу сыйлайды.
Иә, бұл ойды қара өлеңнің киесі қонған Райымбек ауданына барған сапар барысында тағы бір мәрте санада жаңғыртқандай болдық
Тарихтың талай сырын кеудесіне бұғып жатқан Қайқы асуында қымыз иісін аңқытқан ақшаңқан үй бар
Сан жолаушы ат басын бұрып, бір сәт мейірі қана шөл басар бұл қазақ үйін көпшілік «Шәрбат» қымызханасы деп атайды
Қызығы таңдайда дәмі қалар тәттілігінен «Шәрбат» атауы берілген шығар деп жорамал жасаған жандар жаңылыспайды
Дегенмен, аталмыш құтхананың атауы, иесі Шәрбәт Тайлыбекованың есімімен аталғаны да жалған емес-ті.
Түн асқан сайын күшіне енер ақ нәрдің дәмі жайлы тәтпіштеудің қажеті жоқ
Бірақ ауданға ат басын бұрған жолаушы мен жергілікті халықтың тамағын жібітер қымыздың бал татуына да себеп бар
Оның құпиясы – қасиетті күбі.
Жүзінен мейірім төгіліп тұратын Шәрбат Тайлыбекова әңгіме барысында бұл күбінің тарихына да тереңнен тоқталып өтті
Сапарластарым айтылған сырға таңданды
Таңданбасқа шара да жоқ еді
Өйткені күбінің сыры кетсе де сыны қайтпай сақталғанына 100 жыл болған көрінеді.
– Қымызхананы ашқаныма 8 жыл
Осы уақытта көпшіліктің алғысына бөлеудің, қымыздың дәмді шығып, алушылардың күн сайын үзілмей келіп жататынының сыры бір ғасырлық күбімде жатыр
Мұны әкемнің әкесі Жүніс Шахұлы атам қарағаштан шауып жасаған
Бұл кезінде сырты ішекпен қапталып, әрленген еді
Қазір жаңа талапқа сай сыртын әдемілеп бояп қойдық
Негізінен, бұл күбіде піскен қымызға халықтың сұранысы жақсы, – деген қымызхана иесі ғасырлық күбіні сат деп қолқа салушылардың да аз емес екендігін жеткізді
Алайда ол: «Сырлы аяқтың сыры кетсе де, сыны кетпейді» демекші, мен мұны атамның көзі ретінде артындағы ұрпағы бағалап жүрсін деген ниетпен сатпадым, – деп ағынан жарылды.
Мамыр-қазан айлары аралығында жұмыс жасайтын «Шәрбат» қымыз­ханасынан қымызбен қатар ұлттық ас мәзірінің барлығы да табылады
Дегенмен, бір ғасыр бойы сақталған күбіден тамған ақ нәрдің жөні басқа
Бұл жағын көненің көзін сақтап отырған тектілердің төрінде бір сәт қонақ болып көрген жандар жақсы біледі.
А
ЖҰМАБАЙ
Алматы облысы
