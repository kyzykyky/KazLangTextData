Қазақстан театрлар қауымдастығы Астананың 20 жылдығына орай ҚР Мәдениет және спорт министрлігінің қолдауымен театр өнері қайраткерлерінің республикалық практикумын өткізді.
Алматы қаласындағы М.Әуезов атын­дағы Қазақ мемлекеттік академиялық драма театрында өткен шара еліміздегі театрлардың шығармашылық деңгейін көтеруге бағытталған
Оған еліміздің түкпір-түкпірінен режиссерлер мен актерлар қатысты
Театрға арналған түрлі жобалар назарға ұсынылып, отандық және шетелдік мамандардың қатысуымен теориялық және практикалық жаттығулар, театр көрсетілімдері, сондай-ақ лекциялар мен шеберлік сағаттары өтті
Атап айтсақ, шетелден шақырылған қонақтар: Шота Руставели атындағы Тбилиси мемлекеттік театр және кино университетінің ректоры, А.С.Грибоедов атындағы орыс драма театрының бас режиссері, профессор ­Георгий Маргвелашвили мен Халықаралық театр фестивалінің «Үздік сценография» номинациясының жеңімпазы, Әлемдік Прага Квадриеннале лауреаты ­Тамара ­Окихян режиссураға енді аяқ басқан жастарға өз тәжірибелерінен білген-түйгендерін баяндап берді.
Практикум соңында қатысушылар А.Чеховтың «Апалы сіңлілі үшеу» пьесасын негізге ала отырып, драмалық шығар­маның қақтығысы мен ерекшелігіне, жаңалығы мен айқындық дәрежесіне, айтар ойының тереңдігіне, туындыдағы әре­кеттің дамуы жайына талдау жасай келе, автордың өзге де драмаларындағы сцено­графия­лық шешімдер туралы ой қозғады.
Шараның жабылу салтанатына Қазақ­станның Еңбек Ері, Қазақстанның Халық артисі Асанәлі Әшімов, М.Әуезов атын­дағы Қазақ мемлекеттік академиялық драма театрының директоры Асхат Маемиров, Корей музыкалық комедия театрының ди­ректоры Любовь Ни және шетелден келген қонақтар қатысты
Республикалық практикум қатысушыларына шеберлік сабақтарына қатысқандығын растайтын арнайы сертификаттар табысталды.
Жалпы алғанда республикалық практикум – Қазақстан театрлар тәжірибесіне театрдың заманауи формаларын таныстыру мен енгізуге, еліміздегі барлық драма­лық және музыкалық-драмалық театрлар­дың дамуы мен байланысын нығайтуға, талант­ты шығармашыл жастарға қолдау көр­сетуге, театр режиссерлері мен өнер қайрат­керлерінің кәсібилігін арттыру және тәжірибе алмасуға мүмкіндік тудыруға бағытталған.
Майя МҰРАТБЕК
