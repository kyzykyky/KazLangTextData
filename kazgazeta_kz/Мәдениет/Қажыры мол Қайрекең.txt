Бұл дүниеде өз кәсібін жетік меңгерген, сонысы арқылы өмірінің күллі мәнін тек өзіне ғана емес, еліне, халқына арнаған қайраткер тұлғалар болады
Солардың бірі сексеннің сеңгіріне шығып отырған Қайыржан Әбділдаұлы Айтбаев
Ол – Қазақстанның белгілі мұнайшы геологтарының бірі
Әрине, ол мұндай атаққа бірден жете қойған жоқ
Күнделікті тынымсыз еңбегімен, қажыр-қайратымен жетті
  Он тоғызыншы ғасырда Қай­рекеңнің ата-бабасы Ресейдің Омбы шаһарының маңына қоныс аударады
Сол өңірде Қанапия атты елді мекенде 1932 жылы желтоқсан айының 1-жұлдызында Қайрекең дүниеге келген
Бастапқы тәлім-тәрбиесін орыс жерінде алып, орысша мектеп бітірген ол еңбекке араласады
Бірақ туған жердің топырағының тартуымен 1954 жылы ата-қонысына оралып, КазГУ-дың мұнайшы геологтар даярлайтын факультетіне түсіп, оны 1959 жылы тәмамдайды
Сол кезден бастап өз елінде қажымай-талмай еңбек етіп, нағыз еңбекқор азаматтың бірі ретінде танылды.
Қайыржанмен бес жыл аталған оқу орнында бірге оқыдық
Оқуға түскен 1954 жылы белгісіз себептермен оған жатақханадан орын тимей қалды
Бірінші курсты атыраулық Төлеу есімді азаматпен «пышақтың қырындай» ғана темір төсекті бөлісіп, бірге жатып оқып шығуға мәжбүр болды
Көнбістік, шыдамдылық, төзімділік дегеннің не екенін сол жолы көріп білдік
Келесі жылы орын берілсе де, Қайыржан сол КазГУ-дың биология-топырақтану факультетінің қатарлас курсында дәріс алып жүрген Хадиша есімді қызға үйленіп, жатақханамен қош айтысады
Жарасымды отбасы болып, Қайыржан мен Қадиша екі бірдей баланы дүниеге әкелді
Кейінірек тағы үш балаға үлгілі ата-ана бола білді.
1959 жылы университет бітірген Қайрекең бәріміз сияқты мұнайлы өлке Атырау жеріне жолдама алып, Құлсары бұрғылау кеңсесінің Боранқұл, Прорва, Қараарна, Ақтөбе мұнай бағдарламаларында коллектор, геолог, аға геологтар қызметтерін атқарып, аталған кен орындарының зерттелуіне үлесін қосты
1964 жылы Маңғыстауда (Жетібай кентінде) жаңадан ашылған мұнай-газ кен орындарын барлауды тездету үшін құрылған Маңғыстау терең ұңғымаларды сынау байқау кеңсесіне бас геолог болып тағайындалып, сол өлкедегі барлау қызметтерінің пәрменденуіне үлес қосады
Ол кездегі Маңғыстаудағы ең үлкен қиындық – мұнайлы қабаттардан өнім алу
Әсіресе өзен кен орнында, мұнайлы қабаттардың тайызда орналасуына және мұнайда парафиннің мол болуына байланысты өнім шығару бірінші кезектегілердің ішіндегі ең өзектісі болып тұрған еді
Қайыржан осы мәселелерді шешуде белсенділік танытып, тындырған істері оң бағаланды
Өзенмен қапталдас жатқан Теңге алаңынан мол өндірістік мәні бар өнім алуға атсалысып, ол кен орнының алғашқы ашушысы атағына да ие болды.
Ол кезде, әсіресе Маңғыстау өңірінде кен орындары тез қарқынмен барланушы еді
Мысалы, теңдесі жоқ алып кен орны Өзен 1961 жылы ашылды
1964 жылы оның қор мөлшері КСРО мемлекеттік қор комиссиясында бекітіліп, сол жылы өндірістік пайдалануға табыс етілді
Өзенмен бір жылы ашылған Жетібай кен орнын барлау бес-ақ жылда, яғни 1966 жылы аяқталды
Маңғыстаудағы іскерлігімен ерекшеленген маманның іс-тәжірибесін енді геологиялық іздеу-барлау қызметтері кең өріс ала бастаған оңтүстік өңірде пайдалану қажеттігі туындады
1967 жылдың басында Қайыржан Әбділдаұлы Алматыдағы Оңтүстік Қазақстан геологиялық басқармасының мұнай-газ бөлімін басшылық етуге шақырылады
Ол басқарманың сол кездегі басқарушысы Қазақстанның белгілі геолог-барлаушысы, Социалистік Еңбек Ері марқұм Нұрлығайын Төкенов Оңтүстіктің мұнайлы газдылығын анықтап, оң нәтижеге қол жеткізуге бар күш-жігерін салып жүрген еді
Мұнай-газ қызметтерін басқаратын білікті маман іздеп жүрген Нұрекең Қайыржанды кездестіріп, іссапарда жүрген жерінен қызметке алып қалады
Сол оңтүстіктің мұнайлы газдылығын бағдарлап, зерттеп, пайдаға асыру әрекеттерін дұрыс жолға бағыттауда, оларды тездетіп іске асыруға Қайыржан бар ынта-жігерін жұмсады
Нұрекең Қайыржанның іскерлігі мен біліктілігіне үнемі риза болушы еді.
Оңтүстіктің мұнай-газ қорын анықтауда қанша күш-жігер жұмсалынып, қаншама құлшынып қызметтер атқарылса да, айтарлықтай нәтиже алынбады
Кішігірім бес газ кен орны ашылып барланды, олардың да үшеуінің газдары азотты-гелийлі, екеуінікі ғана көмірсутекті болып шықты
Дейтұрғанмен, Амангелді кен орны өндірістік пайдалануға берілгесін өзбек газына деген тәуелділіктен арылтып, оңтүстік өңірді, Алматыны газбен қамтамасыз етуде өз үлесін қосумен келеді
Қайрекең бұл кен орындарының алғашқы ашушысы атағын алумен қатар, оңтүстік өңірдің геологиялық құрылымдарының ерекшеліктері мен мұнайлығы-газдылығы туралы ғылыми еңбек жазып, оны Мәскеуде қорғап, геология-минералогия ғылымдарының кандидаты деген ғылыми атаққа ие болды.
Кеңес Одағы ыдырап, геологиялық барлау назардан тыс қалған кезде де Қайыржан қызметсіз қалған жоқ
Сол өзі тауып, барлануына атсалысқан кен орындарын игерушілерге кеңесші болып әлі күнге дейін іс басында жүр
Сайран, Ардақ, Шахмардан есімді ұлдары мен Балқия, Ләззат есімді қыздары өнегелі отбасында тәрбие алып, бүгінде елімізде елеулі азамат атанды.
Тоқсаныншы жылдардың аяғында Түркияда ұзақ іссапарда жүріп, елге бір айлық демалысқа келгенімде дәрігерлік тексерулерден өтпекші болдым
Себебі ол жақта дәрігерлік көмек алу қызметтері өте қымбат
Емханадан компьютерлік тексерулердің бір түрін қаладағы жекеменшік емхананың бірінен өтіп келуге жолдама алдым
Бұл жеке емханасы Алматының батыс беткейінде шағын, бірақ әдемі ғимаратта орналасқан екен
Осы емхананың қожасы білікті маман Балхия Қайыржанқызы екенін білдік
Ұлдары Сайран, Ардақ, Шахмардан іскерлікпен шұғылданады, бәрі де әжептәуір бір-бір кәсіп иелері
Бір-екі жыл бұрын Қайрекең бір топ курстастарын кіші ұлы Шахмарданның бизнес ғимаратына ертіп апарып көрсеткенде, риза болғанымыз бар.
Қайыржанның 80 жылдық мерейтойына байланысты тағы бір есте қаларлық оқиға, ол еңбек етіп жүрген «Саутс-Оил» компаниясы Қайыржанның отбасын, бір топ курстастары мен жолдас-жораларын Шымкентке шақырып, мерейтойды атап өтті
Сол мерейтойда автокөлік кілті, «Қазақстанның құрметті жер қойнауын барлаушысы» атағын беру туралы куәлік пен төсбелгісі табыс етілді.
Бір топ курстастары атынан Қайрекеңнің отбасына аман-саулық, табыс, ырыс, өзіне зор денсаулық, ұзақ бақытты өмір тілейміз!
Садуақас Құрманов,
геология-минералогия ғылымдарының докторы, профессор, КСРО Мемлекеттік сыйлығының лауреаты, Қазақстан Республикасының Құрметті жер қойнауын барлаушысы
