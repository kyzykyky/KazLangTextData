Қасым ақын айтпақшы «Күркіреп күндей өткен соғыста» ерлермен бірге ерлік көрсетіп, есімдері мәңгілік тарихта қалған апаларымыз Әлия мен Мәншүк әрқашан да құрметтеуге лайық
Биыл менің жетекшілігіммен шағын топ батыр апаларымыз жерленген жерге барып, рухтарына тағзым етіп қайттық
Топ құрамында академияның үш студенті болды
Олар: Аслан Сандыбаев, Асхат Саликов, Дәуіржан Бақытбекұлы.
Соңғы төрт-бес жылдың ішінде Әлия Молдағұлова қаза болған Ресейдің Псков облысы, Новосокольники ауданы әкімшілігімен және жергілікті «Новосокольнический край», «Невельский вестник» газеттері редакцияларымен хат арқылы байланыстар жасалып, достық қатынастар орнаған еді
Бұл достықтың түп тамыры мына төмендегі оқиғадан бастау алады.
1973 жылдың көктемінде Кентау қаласындағы №2 мектеп-интернаттың 5-сынып оқушылары 20 тонна металл сынықтарын жинап, Кентау экскаватор зауытына тапсырады
Зауыт жұмысшылары осы металдан Әлия Молдағұлова атындағы экскаватор құрастырып, оны Әлияның майданда қаза болған жері – Ресейдің Псков облысы, Новосокольники ауданы еңбеккерлеріне сыйлық ретінде жібереді
Сол жылдың маусым айының 12-нде сынып жетекшісі Әбден Тұржановтың басқаруымен алты оқушы (олардың қатарында мен де болдым) Псков жеріне барып, Новосокольники қаласының орталық алаңында экскаваторды машинист Александр Алексеевич Арбузовқа табыс еттік
Ертеңіне осы ауданның Монаково селосында орналасқан Әлия апамыздың бейітіне гүл шоқтарын қойып, тағзым етіп қайттық
Осы сапарда Мәншүк апамыздың да жатқан жері – Невель қаласында болып, қаланың орталық саябағында орналасқан батыр қыз бейітіне де гүл шоқтарын қойып, апаларымыздың ерлігіне бас иіп қайтқан едік.
Әр жылдың 28-29 қаңтарында Новосокольники және Невель аудандарының неміс басқыншыларынан азат етілген күндері атап өтіледі
Міне, биыл жергілікті әкімшілік пен жергілікті «Новосокольнический край» және «Невельский вестник» газеттерінің ұжымдары осы мерекелік шараларға қатысу үшін біздің академияға шақыру қағазын жіберді.
Әрине, қыс кезінде жолға шығу оңай емес, алайда Қазақ елінің атынан баратын болғандықтан, бұл сапарға мұқият дайындалып қаңтардың 22-сі күні сапарға аттандық
Сапар бағыты Алматы – Ақтөбе – Мәскеу – Новосокольники – Невель – Мәскеу болып жалғасты
Алдымен Ақтөбе қаласына соғып, Әлия апамыздың ескерткішіне гүл шоқтарын қойдық
Кешкілік Ақтөбе – Мәскеу пойызына отырып, үш күннен соң Новосокольникиге табан тіредік
Онда делегацияны аудандық газеттің бас редакторы А.И.Сверлова, аудандық жастар ісі және спорт бөлімінің басқарушысы К.Лесиков құшақ жая қарсы алды
Аудан басшысы В.И.Соловьевтің қабылдауында болдық.
28-қаңтар күні аудан орталығынан 30 шақырым жердегі Насва селосына сапарлап, ондағы Әлияның мұражайымен таныстық
Одан соң Насвадан 7 шақырым жердегі Монаково селосындағы бауырластар зиратындағы Әлияның бейітіне жергілікті оқушылармен бірге гүл шоқтарын қойып, мәңгі ерліктің өшпес рухына бас иіп, құран бағыштадық
Сол жерде Насва селосының басшысы Н.Н.Моисеев біздерге қонақтарға 8-гвардия полкінің соғыста із-түссіз жоғалып кеткен сержанттары мен қатардағы жауынгерлерінің жақында табылған аты-жөндерін көрсетті
Белгісіз жауынгерлер туралы тың деректерді жергілікті «Поиск» отрядының мүшелері соңғы екі-үш жылда тауыпты
Тізімде тағдырлары туыстарына әлі күнге дейін белгісіз болып келген қазақ жауынгерлерінің де аты-жөндері бар екен
Құнды құжаттардың деректерін сол мезетте электронды таспаға көшіріп, қағаз бетіне жазып алып, Алматыға келген соң тізімдегі жауынгерлер есімдері «Хабар» телеарнасының «Бармысың, бауырым» бағдарламасынан берілді
Олардың кейбірінің туыстары табылып, біздер алғысқа бөлендік.
29-қаңтар күні Новосокольники ауданы тұрғындары жиналған салтанатты митингіге қатысып, қала орталығындағы мәңгі алау мен Әлия ескерткішіне тағзым еттік
Сол күні түстен кейін аудандық балалар үйіне барып, қайырымдылық іс-шара өткіздік
Кентаудың түлегі, бүгінде Қазақстанға танымал «Абди» кеңсе тауарлары фирмасының президенті Әбдібек Бимендиев берген 10000 рубль мен ойыншықтар жиынтығын балалар үйінің директоры Е.Н.Шнюкат ханымға тапсырдық.
Ал 30-қаңтарда Белоруссия шекарасына қарай Новосокольникиден 80 шақырым жердегі Мәншүк апамыздың жатқан жері – Невель қаласына бет түзедік
Делегацияны аудан басшысының орынбасары О.Е.Майоров пен аудандық «Невельский вестник» газетінің редакторы О.Герасимова құшақ жайып қарсы алды
Сол кісілермен бірге қалалық орталық саябақ жанында орналасқан М.Мәметованың бейітіне және батыр атындағы көше бойындағы ескерткішіне гүл қойып, рухына арнап құран оқыдық
Невель аудандық өлкетану мұражайын аралап, батырдың ерлігі мен өмірінен біраз мағлұматтарға қанықтық.
31-қаңтар күні сапар Мәскеуде жалғасты
Ресей астанасындағы Ә.Молдағұлова атындағы №891 мектепке ат басын бұрып, ерлігі ел есінде мәңгі қалған батыр қыздың рухына тағзым жасадық
Мұражайына сыйлықтар табыс­талды
Батыр апаларымыздың аруағына тағзым еткен делегация мүшелері отан­дастары алдында аманат парызды орындағандарын іштей түсініп, елге рухтанып қайтты.
Кеңес ЖҮСІПОВ, 
М.Тынышпаев атындағы 
Қазақ көлік және коммуникациялар академиясының доценті, 
техника ғылымдарының кандидаты
