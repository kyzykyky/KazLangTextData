Өткен аптада Жер жаннаты Жетісудың құнарлы өлкесі Сарқан ауданының 90 жылдық мерейтойы кең көлемде атап өтілді
Ауданның негізі 1928 жылы 17 қаңтарда қаланған
Сол кезде аудан орталығы бұрыннан уезд болып қалыптасқан Лепсі селосы болса, Сарқан селосының аудан орталығына айналуы ВЦИК қаулысымен 1935 жылы 9 қаңтарда бекітілген екен
Содан бері бұл аудан ауыл шаруашылығын жолға қойған, елдің талай ардақты азаматтарын ұшырған құтты мекенге айналған. 
Мерейтойда сөз алған Сарқан ауданының әкімі Ерғазы Қошанбеков жергілікті жерден шыққан ардақтыларды да еске ала өтті.
«Құм үстіне теміржол салдырған Мұхаметжан Тынышбаев сынды марқасқаларымызды мақтан тұтамыз
Сарқан ауданының орталық алаңы Алаш қайраткерінің атында, сол алаңның төрінде Мұхаметжан атамыздың ес­кірмейтін ескерткіші тұр
Сондай-ақ Алаш қозғалысының қайраткері, ­Алашорда үкіметінің мүшесі, Жетісудағы алғашқы қазақ заңгерлерінің бірі ­Базарбай Мәметов есімін мәңгілікке қалдыру – бүгінгі буынның парызы
Сонымен қатар Ұлы Отан соғысындағы Кеңес Одағы Батырларының, еңбек майданындағы Социалистік Еңбек Ерлерінің өнегелі өмірлері жас ұрпаққа үлгі болып қала бермек» деді аудан әкімі.
Ауданның 90 жылдық ­торқа­лы тойы Сарқан қаласын­дағы ­М.Тыныш­баевтың, Ә.Болсамбеков­тың ескерт­кішіне гүл шоқтарын қоюмен басталды
Әрі қарай Екіаша ауы­лындағы осы ауданның тумасы Кеңес Одағының Батыры В.Д.Белен­коның, екінші дүниежүзілік соғыс майдангерлеріне арналған ескерткіштерге гүл шоқтарын қою­мен жалғасты
Мерекелік шара аясында Екіаша ауылдық Мәдениет үйінде ғылыми-практикалық конфе­ренция ұйымдастырылып, оған М.Тынышбаевтың немересі Елена Ескен­дірқызы қатысты
Сонымен бірге жас ақындар айтысы өтіп, онда он ақын­ның ішінен үшінші орынды ақсулық Қанат Боқан, екінші орынды Ескелді ауданынан Қазыбек Жеңісхан, бірінші орынды Жамбыл ауданының аруы Айдана Қайсарбекқызы қанжы­ға­сына байлады.
Той екінші күні Аманбөктер ауылында жалғасын тапты
Жайлауда өткен тойда аудан өмірінен көрме, мере­келік концерт, теңге алу, аударыспақ, көк­пар сынды ұлттық спорт ойындары ұйымдастырылды
Өнерпаздар «Саялы, аялы Сарқаным!» деп әннен шашу шашты.
Сондай-ақ ауданның 90 жылдығы аясында бір топ азаматқа «Сарқан ауданының Құрметті азаматы» атағы беріліп, төсбелгілермен марапатталды
Олардың ішінде «Ана тілі» газетінің тұрақты авторы Мырзахан Қаббасов та бар.
Биылғы «Туған жер» бағдарламасы аясында Бақалы ауылындағы орталық алаңда ғалым-ұстаз Мұхтар Арынның және Ұлы Отан соғысының ардагері Әбдіқадір Болсанбековтің ескерткіштері орнатылды.
Ақбота ҚУАТОВА
