Мемлекет басшысы Нұрсұлтан Назарбаев Астанада Наурыз мерекесіне қатысып, сап түзеген ақшаңқан киіз үйлері көз тартқан этноауылды аралап көрді
Елбасы Наурыз тойланып жатқан этноауылда Қазақстан халқын Ұлыстың ұлы күні – Наурыз мейрамымен құттықтады.
 «Әз-Наурыз барша халқымызға құтты болсын! Осы жерге жиналған халыққа, барлық қазақстандықтарға шын жүрегіммен бақ-береке тілеймін
Осынау ізгі мереке Парламент сайлауын өткізу шарасымен қатар келді
Қазақстандықтар бір үйдің баласындай тұтастығын көрсетті
Халқымыздың осы бірлігі мызғымайтын болсын
Біздің жасап жатқанымыздың бәрі қазақстандықтардың кейінгі ұрпағына мұра болып қалады.
Біздің болашаққа апаратын жолымыз зор жетістіктер мен Тәуелсіздігіміздің игіліктері арқылы жарқырап тұратын болсын
Барша табиғат жаңарған Наурыз мерекесінде адамдар әр­дайым бір-біріне деген өкпе-ренішін кешірген, мұқтаждарға көмектескен, бақыт тілеп, ағаш отырғызған және бұлақ көзін ашқан
Халық бұл күні тілеген тілектер міндетті түрде орындалатынын айтады
Мен әрбір шаңыраққа бақыт, шаттық шуағын және бар жақсылықты тілеймін» деді Елбасы.
Мерекелік іс-шара барысында концерттік бағдарлама, театрландырылған көріністер, спорт сайыстары, колөнершілер ауылы мен ұлттық салт-дәстүрді таныстыру шаралары ұйымдастырылды
Тайқазан жанында театрландырылған қойылым көрсетіліп, қонақтарға Наурыз көже ұсынылды
Этноауылдың кіре берісінде халық биі ансамблі «16 қыз» биін орындап, ұлттық киім киген қыздар шашу шашты.
Орталық кіреберісте Шығыс базардың интерактивті учаскесі – қолөнершілер ауылы орналасты, онда қышшылар, зергерлер, киіз басу және ағашқа өрнек жасау шеберлері өз еңбектерін ұсынды
Сондай-ақ этноауылда екі алтыбақан орнатылып, қыз-жігіттер арасында ән-айтыс ұйымдастырылды
Халық әндері шырқалды
Сонымен қатар, «Тұсаукесер», «Бесікке салу», «Сырға салу», «Қыз ұзату», «Құда түсу» салт-дәстүрі көрсетілді және «Тоғызқұмалақ», «Оқтау тартыс», «Асық ойнау» ойын­дары ойнатылып, «Қамажай» биі биленді.
Астанадағы басты шаралардың бірі «Қазақ елі» монументі алдындағы алаңда өтті
Әдеттегідей, киіз үй тігіліп, спорт жарыстары ұйымдастырылды, алтыбақан орнатылып, концерттік бағдарлама көпшілік назарына ұсынылды.
Халық арасында күрес, гір спорты, армрест­линг, арқан тарту, асық ату жарыстары өткізілді
Қалалық мәдениет мекемелері адамдарға мере­келік көңіл күй сыйлауда
Жас театр артистері аста­налық­тардың назарына мерекелік қойылымдар көрсетті.
Мерекелік шаралар «Бәйтерек» монументінің алдындағы алаңда, сондай-ақ, қалалық алаңда жалғасын тапты
Ашық аспан аясында өтіп жатқан мерекеге еліміздің басқа өңірлерінен және шет елдерден келген қонақтар да қатысты.
Сонымен еліміздің барлық аймақтарында Нау­рыз кең көлемде аталып, түрлі көрме, жәрмеңкелер, концерттік бағдарламалар өткізілді
Қарағандыда Наурыз мерекесіне орайы Қ.Сәтбаев атындағы тарихи-өндірістік мұражайы көшпелі көрме өткізді
Көрме «Қазақмыс» корпорациясының киіз үйлер этноауы­лында орналастырылды
Көпшілік назарына көне қару-жарақ, ортағасырлық әшекейлер, тұрмыстық құрал-жабдықтар, ыдыстар ұсынылды.
Жалпы Наурыз мейрамы еліміздің әр өңірінде кеңінен аталып өтті
Мәселен, Оңтүстік Қазақстан облысының орталығы Шымкентте 10 мыңға жуық адам Наурыз мейрамын жаңа алаңда тойлады.
Наурыз мерекесі Орал қаласы мен аудандарда 14 наурыз – Көрісу айтына орай ұйымдастырылған шаралардан бастау алды
Алаңдар мен мәдениет ошақтарында концерттер қойылып, үлкен-кіші бірдей бір-бірімен қуана көрісіп, қазақ халқының салт-дәстүрлерінен көріністер көрсетілді.
Ақтөбе облысында басты мерекелік салтанатты шаралар Тұңғыш Президент атындағы саябақта өтті
Тойдың көркі Астанадан арнайы шақырылған «Асыл» этно-тобы болды
Ақтөбеліктердің қуанышымен облыс басшысы Бердібек Сапарбаев та бөлісті
Аймақ басшысы құттықтау сөзінде Ұлыстың Ұлы күні баршаның басын біріктіретін мейрам екенін айтты
Ақтауда Наурыз мерекесінде киіз үйлер байқауы өтті
Теңіз жағалауына ақ шағаладай киіз үйлер қаз-қатар тігілді
Бұл жарысқа барлығы 23 қазақы үй қатысты.
Еліміздің Атырау, Павлодар, Солтүстік Қазақстан, Қостанай, Қызылорда, Шығыс Қазақстан, Жамбыл, Ақмола облыстарында да жылдағы дәстүрге сай Әз Наурыз мерекесі салтанатты шаралармен өрнектелді
Алтынай ТҰРСЫНОВА
