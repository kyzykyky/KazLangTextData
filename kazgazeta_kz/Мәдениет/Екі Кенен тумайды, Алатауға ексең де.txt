Ақын, сазгер, әнші Кенен Әзірбаевтың туылғанына 125 жыл
Сексенге сыр алдырмаған сергек жүрек тоқсаныннан асқан шағында торқа жамылған еді
Енді, міне, ел назарындағы екінші ғұмыры елеусіз қалған жоқ
Өткен аптада Қордай ауданындағы Кенен ауылында ақынның 125 жылдық мерейтойы аталып өтті

Сексен

 
Атақты сексен, келдің бе,
Алайын деп сырымды.
Сезікті сексен, келдің бе,
Табайын деп мінімді.
Сүйкімсіз сексен, келдің бе,
Қатырғалы буынды.
Айналдырмай аулақ жүр,
Көрсетпеймін шенімді.
Тұсауым жоқ аяқта,
Сүйенгем жоқ таяққа.
Сыр алдырман сексенге,
Тоқсан, жүзің қай жақта?
Кіндік кескен, кір жуып,
Мәтібұлақ жартасты,
Қозы жайған, қой баққан,
Өскен жерлер алғашқы,
Жүрген өлкем сұлутөр,
Қордай, Жайсаң, Қоңырбел,
Тұрған жерім «Киров-ты»,
Шалқыған өлкем Жетісу,
Жүрген жерім думан ду,
Салқын сая көк торғын,
Мөлдір бұлақ, орман ну,
Аралаған Алатау,
Қазақ, қырғыз тамаша-ау!
Алтай, Арқа, Көкшетау,
Айналасы Бақша-бау,
Кенді көне Қаратау,
Кеннің қоры ана тау,
Орал, Орда, Маңғыстау.
Барған жерім ән шырқау,
Тоғыз бардым Мәскеуге.
Елдің тойын бастауға.
Бардым бірде Кавказға,
Алып Жамбыл қарт барда,
Ұлы Отанның көп жерін,
Өнеріммен көргенмін.
Ел алғысын көп алып,
Ел уызын емгенмін…
 
Тай үйреттім тепсеңге,
Келді Кенен сексенге

Екі Кенен тумайды,
Алатауға ексең де.
 
Сұңғақ бой, сұлу мінез сырбаз қалып,
Сырлы сөз иесінің өтті тойы…
 
Кенен – өмірде де, өнерде де қайталана бермейтін ғажайып құбылыс, тал бойында табиғат дарытқан алуан сырлы, сан қырлы өнерімен туған халқына қалтқысыз қызмет еткен аса көрнекті өнерпаз, Жамбыл дәстүрін жаңғыртушы, тұсауын кескен жорғадай, бұрауы келген домбырадай жосылған ақындардың бірі де, бірегейі еді
Оның туған халқын жарқын өмірге, еркіндікке үндеп, шақырғаны, жыр-дүрмекте ойқастап, інжу сөзден кесте түзгені, бұлбұлдай сайрағаны, кезінде Мәскеуде өткен қазақ әдебиеті мен өнерінің онкүндігіне қатысып, жыр алыбы Жамбылмен бірге жүргені, жарты ғасырдай жолдасы болғаны… Барлық өнегелі ғұмыры қазір тарихқа айналды
Қасиетті, тағылымды тарихқа, мұның бәрі тіпті халық жадына мәңгі өшпестей болып жазылып та қалды
Өзінің бар ғұмырын өткізген туған ауылында Кенекеңнің 70, 80, 90, 100, 110, 120 жылдық мерейтойларының кең ауқымда үзіліссіз аталынып өтумен келе жатқаны да есімі қазақ пен қырғызға, тіпті шет елдерге де кеңінен танымал ұлы тұлғаға деген ел-жұртының құрметі, ілтипаты екені даусыз.
 Дүлдүл өнерпаздың 125 жылдық мерейтойы да әлемдік қаржы дағдарысы қанша жерден қыспаққа алғанына қарамастан биыл да бар-сән-салтанатымен атап өтілді

 Қыруар іс, көп дайындықтан соң Кенен тойы осындағы орталық алаңда қазанның 1-і күні-ақ екінді ауа қызу басталып кетті
Осы күні алыс-жақындағы қонақтардың алғашқы легі келіп жеткен-ді
Кенен ұрпақтары, осы ауылдың өз түлектері – есімдері еліміз аумағына белгілі эстрада жұлдыздарының үлкен концерттік бағдарламасы түннің бір уағына дейін жарасымды жалғасты

 Ертесіне той Қазақстан Республикасының Мәдениет және ақпарат министрі Мұхтар Құл-Мұхаммед, облыс әкімі Бөрібай Жексембин бастап, той меймандары – ресми тұлғалар, ғалымдар, ақын-жазушылар, жергілікті жұртшылық өкілдері ақын қабірінің басында аруағына құран бағыштап, ескерткішіне гүл шоқтарын қоюымен, мұражайын аралап көрумен басталды
Бұдан кейін күрделі жөндеу жұмыстарымен қамтылып, той қарсаңында жұртшылыққа есігін қайта ашқан осындағы Кенен Әзірбаев атындағы мәдениет үйінде «Ұлттық рухани кеңістіктегі Кенен орны» атты ғылыми-практикалық конференция өз жұмысын бастады
Оны облыс әкімі Бөрібай Жексембин құттықтау сөз сөйлеп ашты
Қырғыз Республикасының мәдениет министрі Сұлтан Раев, Қазақстан Жазушылар Одағының төрағасы Нұрлан Оразалин, Алматы облысының әкімі Серік Үмбетов тілек-лебіздерін жеткізіп, тиісінше сый-сияпаттарын жасады
Қазақстан Республикасының Мәдениет және ақпарат министрі Мұхтар Құл-Мұхаммед өзінің сөйлеген сөзінде былай деді:
 – Ең құдіретті өнер – сөз өнері, ең құдіретті адам – сөз өнерін ұстаған адам
Осы тұрғыдан келгенде, біздің кешегі Сыпыра жыраудан басталған қазақтың ұлы жыраулық дәстүрін жаңғыртып, бү­гінгі ұрпаққа өсиеттей етіп қалдырған, сұң­ғақ бой, сұлу мінез, сырбаз қалып, сыр­­лы сөздің иесі Кенен атамыз деп білемін.
Әлбетте, Кенекең туралы бүгін осында жиналып отырған академик ағаларымыз бастаған әдебиетші қауым жеріне жеткізіп айтатын шығар
Бірақ мен де бір-екі ауыз сөз қосқым келеді
Себебі, кешегі Ақан се­рі, Біржан сал, Жаяу Мұса, Үкілі Ыбы­рай, Мәди, Мұхит сияқты қазақтың сал-серілері қандай болғанын көре алмадық
Бірақ біз олардың қандай болғандығын Кенен атамыз арқылы көз алдымызға ел­ес­тете аламыз
Жиырмасыншы ғасыр­дың басында-ақ Ораз Жандосовтың қолдауы­мен сол кездегі өкіметтің ісіне араласып, ревкомның төрағасы дәрежесіне дейін көтерілген Кенекең сөз өнерін бәрінен ұлық тұтып, қызметтің бәрін билікке қайтарып беріп, бүкіл өмірін ән мен жырға арнаған
Мінеки, соның арқасында Кенекең бүкіл тағдырында өнердің қадірменді ақсақалы, батагөй атасы, өмірдің де, өнердің де жолын, жөнін көрсететін ғұлама, сұңғыла шешені болды.
“Жұлдыз” журналы осыдан отыз жыл бұрын, Кенен атам дүние салған кезде “Халқынан ұзақ алған рахметті, дүниеден Кенен деген ақын өтті” деп бүкіл қазаққа күңіреніп, жоқтау айтыпты
Соны айтып келіп, аяқ жағында “Ақындардың атасы алып Кенен, Сен жасайсың мәңгілік халықпенен” депті
Атамыздың бүгінгі 125 жылдық мерейтойы ақынның мәңгілік жасап келе жатқанының белгісі, – деп тереңнен толғады

Конференцияда филология ғылымының докторы, профессор Жанғара Дәдебаев баяндама жасады
Бұдан соң филология ғылымының докторы, профессор Тұрсынбек Кәкішев, белгілі композитор Мыңжасар Маңғытаев, академик Сейіт Қасқабасов, ақын, ҚР мемлекеттік сыйлығының лауреаты Тұманбай Молдағалиев, театр және өнер институтының профессоры Әшірбек Сығай, Қазақстан Композиторлар одағының төрайымы Балнұр Қыдырбек Кенен шығармашылығын насихаттауға байланысты ой, пікір, ұсыныстарын ортаға салды

 Жыр алыбы Жамбылдың немересі Әлімқұл қарияның ақ жарыла жыр дестесін төгіп, бата беруі де жиынның ажарын аша түсті
Бұдан соң жиналған жұртшылыққа алматылық, жамбылдық өнерпаздар, республикалық «Шырқа, дауысым!» ән байқауының әр жылдардағы бас жүлде иелері үлкен концерттік бағдарлама ұсынды
Ән мен жырдың сүлейін ұлықтаған мерекелік салтанат одан әрі алпысқа жуық ақшаңқан киіз үйлер тігілген Қордай ауылының күншығыс бөктерінде, Кенен ауылының төскейінде жалғасты
Кенекеңнің көп айтылып жүрген киесінің бір белгісіндей бұл күні ауарайы аса жадырап, қоңыр күзде Қордайдың қоңыр самалы жанға жайлы леппен баяу есіп тұрды
Мұнда тек, кенендіктер емес, алыс-жақын елді мекендерден жұрт көтеріле көшіп келгендей
Ауданның барлық ауылдық аймақтарының, көптеген ұйымдар мен мекемелерінің, сонымен қатар, ақын тойының баршаға ортақтығын танытып көрші Шу, Меркі, Т.Рысқұлов, Мойынқұм, Жамбыл, Жуалы аудандарының өкілдері де бірінен бірін өткізе жасантып киіз үй тігіп, дастархандарын жайды
Ән әуелеп, күй күмбірлеп, Кененнің тойы мейманасы тасыған қазақтың ән-жырының тойына, салт-дәстүрінің шынайы көрінісіне айналды

Бәйге десе елеңдеген жұрттың да айызы қанар күн еді бұл
Тұлпарларын желкілдете жабулап Алматы, Жамбыл облыстарының әр түкпірінен, тіпті, сонау Семей, Қостанай өңірінен, көрші қырғыз елінен келгендер қаншама! Кенекеңнің көзі тірісіндегі өткен 90 жылдығынан бастап, одан кейінгі мерейтойларында ат шапқан алаң небір шашасына шаң жұқпас сәйгүліктердің тұяқ дүбірімен тағы да оянды… 45 ат қосылған «аламан бәйге» (31 шақырымдық жарыс), 56 ат қатысқан « топ бәйге» (21 шақырымдық),  53 құнан қатысқан «құнан бәйге», 19 жорға қатысқан «жорға жарыс»… Бас жүлделерді тіккен меценаттарда нағыз тұлпарларға темір тұлпарларды аяған жоқ
Одан кейінгі түйе, кілем жабылған жылқы, жабағы, өгіз, тана, қой түріндегі бәйгелерге Кенен атамыздың асқақ өнерін, киелі аруағын құрметтейтін, жалпы, халқымыздың мәдениеті мен өнеріне, тіліне, салт-дәстүріне жанашыр азаматтар — шаруашылық басшылары, кәсіпорын жетекшілері, бизнесмендер атсалысты
Осылайша ғасырға жуық ғұмырында халқына ән мен жырдан өшпес мұра қалдырып кеткен Кенекеңнің абыройын аспандатып, аруағын бір аунатып түсірген ұлы жәңгір той өтті
Сол тойдың бір қызығындай болып, бала Кененнің көкшолақпен мал қайырған, бозторғаймен мұңдасқан сәтінен бастап табан іздері шиырлап жатқан сайын даланы тұлпарлар тұяғы дүбірге бөледі…
 
  
 Баймаханбет АХМЕТ,
Құрманбек ӘЛІМЖАНОВ
Жамбыл облысы, Қордай ауданы, Кенен ауылы

