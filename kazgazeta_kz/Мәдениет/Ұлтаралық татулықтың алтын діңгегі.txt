Ата-бабаларымыз «бір жағадан бас, бір жеңнен қол шығарып», өскелең ұрпаққа бірлікті, жұдырықтай жұмылуды өсиет еткен
Дана қазақ: «Ырыс, қайда барасың? Ынтымаққа барамын» деп қадап айтуы бекер емес
Ал ұлт ұстазы, хакім Абайдың: «Адамзаттың бәрін сүй бауырым» деген нақыл сөзі келешекке қалдырған аманаты іспеттес
Елбасымыз Нұрсұлтан Назарбаев бұрынғы өткен даналардың сөзіне тәуелсіздік жылдар белесінде әрдайым жүгініп келе жатқанына куә болып отырмыз
Соның тағы бір нақты айғағы ретінде Елбасының «Нұр Отан» партиясы саяси кеңесінің отырысында «Нұрлы жол – болашаққа бастар жол» атты халыққа арнаған жаңа Жолдауын ерекше атап өтуге болады. 
Еліміз үшін маңызды болып табылатын жаңа экономикалық саясатта кемел келешегімізді айқындайтын басым бағыттармен бірге, тұрақтылықтың негізі – еліміздің әлеуметтік, рухани-мәдени мәселелерін де атап айтып, «Мәңгілік Ел» идеясының қазақстандықтар үшін маңызын толығымен түсіндіріп өтті
Конституцияның 20 жылдығы аталып, сонымен қатар биыл Қазақ хандығының – 550 жылдығы өтетін бо­лады.
Бұл шешімдер Мемлекет басшысының алысты болжай білетін көрегендігін тағы бір айқын танытқан елеулі қадам болғанын айтқан ләзім
Күллі әлемдегі кез келген егемен мемлекеттің сан ғасырлар белесінде өз маңызы мен құнын жоғалтпай, бабадан балаға асыл мұра болып келе жатқан заңдар жинағы болады
Осындай Ата Заң, яғни еліміздің әлемдік өркениетке қарай қарышты қадам басуының алғышарттарын жасап берген жасампаз құжат егемендіктің елең-алаң шағында қабылданған болатын
Бұл қазақ жерін мекендеген байырғы жұрттың сан ғасырлық арманы болса, демократиялық даму жолын таңдаған жас республиканың басқа елдермен терезесі тең болып, қанатын кеңінен жаюына мүмкіндік береді
Әлемдік дағдарыс сынақтары кезеңінде ел экономикасын тұрақтандырып, алдын алудың барлық шараларын қабылдау қажеттілігі туындады
Иә, мемлекетіміздің қысқа уақыт аралығында өз Конституция­сын жасап, қабылдағаны талайларды таңғалдырғаны рас
Десе де, біз құптай қарағандарға да, сынай үңілгендерге де мән берместен өлшеулі уақыт, табанды талап, шығармашылық іс-әрекеттің арқасында алға қойған мақсатымызға жеттік.
Ата Заң – ата-бабалар армандаған азаттығыңды айқындайтын, тәуелсіз ел екендігіңді танытатын, дербес мемлекеттігіңді көрсететін қастерлі құжат
Ата Заң – елдігіміздің тірегі, азаматтың арқа сүйер алтын арқауы
Біздің күллі тыныс-тіршілігіміз, өмір салтымыз, қоғамның тамыр бүлкілі – барлығы сол Заңнан бастау алатындығы рас
Ата Заң – тал бесіктен, жер бесікке дейінгі уақыт аралығында сіздің құқығыңызды сақтайтын, сөреде қараусыз жатпайтын алтын заң
Ата Заң – ел азаматының конституциялық құқын танытатын, әр отандасымыз бұлжытпай орындайтын заңдардың алтын арқауы, темірқазығы.
Ата Заң – ұлтаралық татулықтың алтын діңгегі
Бүкіл халықтың игілігін көздейтін Конституция қоғам мен биліктің тұрақтылығын қамтамасыз етіп қана қоймай, Қазақстанның әлем таныған мемлекетке айналуына оң ықпал етті
Еліміз – зайырлы мемлекет
Айқара ашылған құшағына, кең қолтығына сан тағдырлы көп ұлтты біріктіріп жатыр
«Береке бастау бірлік, ел іші тату тірлік» демекші, ел басына күн туып, ер етігімен су кешкен қиын-қыстау замандарда киіз туырлықты қазақ ұлтын ұлт ретінде сақтап қалған бірлігі мен ынтымағы десек, артық айтқанымыз емес
Достық пен ынтымақ бар жерде береке мен ырыс болары айдан анық
«Бірлік бар жерде – тірлік бар» дейді біздің халық
Дана жұрт мұны тегіннен-тегін айта салмаса керек
Ауызбірлік пен түсіністік, қарапайым сыйластық үстемдік құрған жерлерге қашанда нәтижелі істердің үйір болатыны белгілі
Біздің елімізде қалыптасқан ұлттар тұтастығы мен халықтар достығының арқасында бүгінде мемлекетіміз өркендеп, ілгері басып келеді
Қазақстанның көп ұлтты халқының татулығы, ынтымақтастығы, бейбітшілігі – біздің еліміздің ең басты байлығы
Оны көздің қарашығындай сақтауға тырысуымыз керек
Біздің мемлекетіміздің басты жетістігі – еліміздің халықтарының ұлтаралық және конфессияаралық келісімі, өзара түсіністігі мен сыйластығы болып табылады
Статистикалық деректер бойынша, елде 140 этнос пен 46 діни қауымдастық бар екендігі белгілі
Осылардың арасында ешқандай да келіспеушілік, дүрдараздық жоқ
Олар Қазақстанды ортақ Отаны санайды
Елімізде ынтымақ пен бірліктің қаймағы бұзылмай сақталуында бірегей қоғамдық институт – Қазақстан халқы Ассамблеясының алатын орны ерекше
Қазақстан халқы Ассамблеясы халқымыздың адамгершілігі мен толеранттылығының таңғажайып үлгісі.
Елдің қол жеткен табыстарына, біздегі орын алған татулық пен түсіністік жағдайларына әлемдік өркениет қызығушылық танытуда
Осының өзі көңілді марқайтып, туған елге, Отанға деген сүйіспеншілік сезіміңді арттыра түседі
Әрине, дос сүйсініп, дұшпан қызғана қарайтын жетістіктер оңайлықпен келіп жатқан жоқ
Бұл – ең алдымен қазақ халқының өз ішіндегі ауызбіршіліктің, жалпы, қазақстандықтардың ынтыматастығы мен бірлігі арқасында жетіп отырған игілікті нәтижелер
Біздің мақсатымыз – қазақ жерін мекен еткен көп ұлтты халықтың бірлігін бұзбай, мемлекеттің құдіреттілігін арттырып, әлемдік көштен кенже қалмай, дамыған 30 ел қатарынан көріну.
Дария ҚОЖАМЖАРОВА,
 Тараз мемлекеттік педагогикалық 
институтының ректоры, 
 ҚР ҰҒА корреспондент-мүшесі, 
тарих ғылымының докторы,
 профессор
Жамбыл облысы
