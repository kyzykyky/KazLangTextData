Шахмат десе ішкен асын жерге қоятын жұртшылық өткен аптада Қ.Сәтбаев атындағы Қазақ ұлттық техникалық университетіне жол тартты
Себебі мұнда «Қазақ газеттері» ЖШС-на қарасты «Ақиқат» журналының жүлдесі үшін журналистер арасында шахмат турнирі жалауын көтерді.
Турнирді құттықтау сөзімен ашқан «Қазақ газеттері» ЖШС-ның Бас директоры – Редакторлар кеңесінің төрағасы Жұмабек Кенжалин шахматты ХХ ғасыр­дың 20-шы жылдардағы ұлт зиялылары – Ахмет Байтұрсынұлы, Міржақып Дулатовтар ойнағанын, шахмат ойыны ұлы жазушы Мұхтар Әуезовтің де сүйікті ойыны болғанын айта келіп сөз соңында турнирдің өткізілу мақсатына тоқталды: «Бүгінде еліміз бойынша салауатты өмір салтын насихаттауға байланысты көптеген іс-шаралар атқарылып жатыр
Бұл турнир де осы мақсатқа орайластырылып өткізіліп отыр» деп жарысқа қатысушыларға жеңіс пен сәттіліктер тіледі.
Турнирдің ашылу салтанатында аталған шараны ұйымдастыруға атсалысып, демеушілік көрсеткен Қ.Сәтбаев атындағы Қазақ ұлттық университетінің ректоры Жексенбек Әділов, Қазақстан Республикасы Тұңғыш Президент қоры Білім беру қорының директоры Еркін Исраилов, Алматы Пана-LTD» құрылыс компаниясының директоры Асқар Ноғайбаев, техника ғылымдарының докторы, Қазақстан Журналистер одағының мүшесі Бақдәулет Құмар құттықтау сөздерін арнады
«Қазақ газеттері» ЖШС-на қарасты «Ақиқат» республикалық қоғамдық-саяси журналының бас редакторы, ақын Аманхан Әлімұлы: «Біз, журналистер тек қана қалам ұстайтын ғана емес, сонымен қатар футбол да, волейбол да, шахмат та ойнай білетін халықпыз
Бұл турнир журналистер арасында тұңғыш рет өткізіліп отыр
Олай болса, барлық қатысушыларға қызықты ойын, тартысты бәсеке тілеймін» деді.
Иә, журналистер арасында тұңғыш рет өткізіліп отырған шахмат турниріне қаламгерлер Аян Нысаналин, Ғазизбек Тәшімбай, Ағыбай Мұқатай, Вадим Махин, Бақытжан Қанапьянов, Жұмат Әнесұлы, «Қазақ газеттері» ЖШС-на қарасты «Ақиқат» журналының бас редакторы Аманхан Әлімұлы, «Ана тілі» газетінің «Ақпарат» бөлімінің редакторы Нұрлан Құмар, «Экономика» газеті бас редакторының орынбасары Амангелді Шопан, «Уйғур авази» газетінің бөлім редакторы Ибраим Баратов, «Қазақ газеттері» ЖШС-ның «Веб-сайт» жетекшісі Фархад Нәлібаев, «Айқын газетінің» шолушысы Құтмағамбет Қонысбаев, «Дала мен Қала» газетінің жауапты хатшысы Асқар Беков, «Алаш айна­сы» газетінің бөлім редакторы ­Алмат Исәділ және т.б
қатысты
Алғаш рет жур­на­листер арасында өткізілген ­шахмат турнирі олимпиада жүйесі бойынша өткізілді
Барлығы ойынға құлшына кірі­сіп, намысты қолдан бермеуге тырыс­ты.
Дегенмен, ойынның аты ойын, онда жеңім­паз да болады, жеңілген де болады
Шах­маттың бір қиын жері – мың түрлі нұсқадан тек бір ғана жүрістің таңдап алынатыны ғой
Сол жүріс бүкіл ойынның тағдырын шешіп кетуі ғажап емес
Ойын барысында жүрістен жаңылып, «әттеген-ай» дегендер де болды, қиыннан қиыстырып, сәтті шешім таба білген ойын­шылар да болды.
Турнирде бірден ерекше ойын өрне­гімен көзге түскендердің қатарында аға журналистиканың өкілі Жұмат Әнесұлы болды
Екінші мықтының бірі – «Дала мен қала» газетінің жауапты хатшысы Асқар Беков
Аталған азаматтар финалдық кездесуге жолдама алды
Жұмат Әнесұлы қарымды шахматшы еке­нін бірден байқатты
Журналист Асқар Беков­тың де ойын тәсілі көпшілікті тәнті етті.
Ойыншылардың аяқ алысына қарап, финалдық кездесуге Жұмат Әнесұлы, Асқар Беков, Нұрлан Құмар жолдама алатын шығар деп топшылаған едік, ойымыз дәл болыпты.
Турнирге құрметті қонақ ретінде шақырылған шахматтан жасөспірімдер арасындағы әлемнің төрт дүркін чемпио­ны, қазақтың қаршадай қызы Жансая Әбдімәлік қатысты
Жансаямен шахмат ойнап көруге ұсыныс жасаған «Ақиқат» журналының бас редакторы, өзі де мықты шахматшы Аманхан Әлімұлы талантты қыздың шеберлігін мойындап, ағалық ақ тілегін айтты
Жансая Әбдімәліктің ойын өрнегін тамашалаған көрермендер сілтідей тынып, шахмат тақтасынан көз алмай қарап тұрды
«Шын мықтыға тұсау жоқ» деген осы ғой
Аманхан Әлімұлының ойластырған тактикалық жүрістеріне ұтымды жауаптар қайтарып отырған Жансаяның шеберлігі, сөз жоқ, бәрімізді таңғалдырды
Жансая ойынды көпке созған жоқ, аңысын аңдап, қиюын келтірді де Аманхан ағаның «Ханына» мат қойды.
Сонымен турнир ойындарын әрі қа­рай сабақтайтын болсақ, «Ана тілі» газе­тінің тілшісі Нұрлан Құмар мен Жұмат Әнесұлының ойыны да қызықты да тартыс­ты болды
Бірақ Нұрлан айласын тауып, ұтып шықты
Финалдық кездесуде Нұрланды қарымды ойыншы Асқар Беков күтіп тұрды
Асқар мен Нұрланның партиясы турнирдің ең қызықты ойындарының бірі болғаны сөзсіз
Қос мықты шахмат тақтасында «жан алысып, жан берісті»
Кезектесіп шабуылдап, сәтті қорғана біліп, шеберліктерін паш етті
Нәтижесінде екі ойыншы тең түсті
Нұрлан қара тасымен ойнағандықтан, яғни қосымша көрсеткіштер бойынша жеңімпаз атанды.
Шахмат турнирінің жабылу салтанатында жеңімпаздарды марапаттау рәсімі өткізілді
1 орын «Ана тілі» газетінің «Ақ­­парат» бөлімінің редакторы Нұрлан Құмарға берілсе, 2 орын «Дала мен қала» газетінің жауапты хатшысы Асқар Бековке бұйырды
Ал турнирдің 3 орынын Жұмат Әнесұлы олжалады
Жеңімпаздар ақшалай және бағалы сыйлықтарымен марапатталды
Шахмат турнирінің чемпионы Нұрлан Құмар Қазақстан Республикасы Тұңғыш Президенті қорының Білім қоры тағайындаған «Смартфон» байланыс құралына ие болды.
«Қазақ газеттері» ЖШС-ның Бас директоры Жұмабек Кенжалин жеңімпаздар мен турнирге белсенді қатысқан ойыншыларды «Мақтау қағаздары» мен ынталандыру сыйлықтарын тапсырды
Ынталантыру сыйлығы ойыншылар – Ағыбай Мұқатайға, Ғазизбек Тәшімбайға, ­Ибраим Баратовқа берілді
«Жеңіске деген жігері үшін» аталымы бойынша ардагер қаламгер Вадим Махин марапатталды
Белгілі журналист Аян Нысаналин­ге «Аға буын ойыншысы» аталымы бойынша «Мақтау қағазы» табыс етіліп, иығына шапан кигізілді
Сонымен қатар жарысқа қолдау білдіргендері үшін «Алғысхаттармен» Қ.Сәтбаев атындағы Қазақ ұлттық техникалық университеті, ҚР Тұңғыш Президенті қорының Білім қоры, «Алматы Пана LTD» құрылыс компаниясы, «Extrapress» компаниясы марапатталды.
Осылайша, республикалық «Ақи­қат» журналының жүлдесі үшін журналистер арасында тұңғыш рет өткізілген шахмат турнирі де өз мәресіне жетті
Қалам мен сөзді қару еткен журналистер қауымы, шахматтан да осал емес екендіктерін байқатты
Биыл ұта алмағандары келесі жылғы жарыста міндетті түрде жеңіске жетеміз деп жігерленіп қайтты
Қалай десек те, спорт – мереке
Ал осы мерекенің бел ортасында жүрген ойыншылар, яғни журналистер қауымы интеллектуалдар ойынының жарқын үлгісін танытты.
Дәуіржан Төлебаев
