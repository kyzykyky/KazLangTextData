Өңірдің өрлеп-өркендеуіне үлкен үлес қосып жүрген Алматы облысы әкімінің орынбасары Серік Мұқанов асқаралы алпыс жасқа толып отыр
Бұл ел билігінде жүрген азаматтың ғана емес, күллі Жетісу жұртшылығының мерейлі тойы десек артықтық етпейді
Ұзақ жылдар бойына халқына адал қызмет етіп келе жатқан ол осылайша алпыстың асқарына шалдықпай жетіп отыр

Бүгінде Жетісу өңірінің сыйлы азаматы атанып отырған Серік Мейірханұлының ғұмыр жолына көз сала отырып, біраз жайды көңілге түюге болады
Еңбекқорлық, жауапкершілік, іскерлік пен тиянақтылық
Бұл – лауазымды қызмет атқарып, халық қамы үшін жарғақ құлағы жастыққа тимейтін шенеунікте болуы тиіс қасиеттердің негізгілері
Жауапты қызметтегі тұлғаның ғана емес, сонымен бірге қарапайым жанның азаматтық келбетін құрайтын осынау асыл ұғымдарға Серік Мейірханұлы кенде емес
Алпыстың асқаралы асуына бақ-мансаппен, халықтың зор сенімімен еш ауырсынбай жеткен азаматтың адамгершілік қырын қызметтес әріптестері мен тілектес достары ерекше бағалайды.
Серік Мейірханұлы 1953 жылы Кербұлақ ауданы, Шаған тауының баурайындағы Қарымсақ ауылында дүниеге келген
Жастайынан білімге құштар, алған бетінен таймайтын қайсар бала мектепті тәмамдағаннан кейін 1971 жылы алдымен Талдықорған зооветеринарлық техникумын, кейін 1981 жылы Алматы халық шаруашылығы институтын экономист мамандығы бойынша бітіріп шығады
Білім алып, маман атанумен қатар Отан алдындағы парызды өтеуге деген құлшынысы Серік Мейірханұлының 1972-1974 жылдары әскерге барып, азаматтық борышын өтеп қайтуына да себеп болады.
Оның алғашқы еңбек жолы өзінің туған өңіріндегі «Қызылжар» кеңшарының мал шаруашылығы жөніндегі есепшісі қызметінен басталады
Ал Серік Мейірханұлының әскерден келе салған бойда «Қызылжар» ауылдық кеңесі атқару комитетіне хатшы болып бекітілуінен, өрімдей жас жігітке деген жұрттың сенімін, үмітін көруге болатын еді
Кейін маңдайына аса жауапты, маңызы зор лауазымдарды атқару жазылған оның бұл қызметі ұзақ жолдың алғашқы қадамындай болған.
Жоғарыда айтып өткеніміздей, табиғатына тән тиянақтылық, жауапкершілік пен табандылық секілді қасиет қырлары, Серік Мейірханұлының табысқа жетуінің алтын қазығы
Туған кеңшарының ауылдық кеңесі атқару комитетінің хатшысы қызметін абыроймен атқара алған ол, аталмыш қызметтегі еңбегінің өтемі ретінде тағы да жоғарылайды
Атап айтар болсақ, тұтас ауыл-аймаққа жақсы аты шығып, жас та болса бас бола білуінің арқасында 1979 жылы «Қызылжар» ауылдық кеңесі атқару комитетінің төрағасы қызметіне тағайындалған
Аталған қызметті жеті жыл табан аудармай атқарып, 1986-1990 жылдары «Сарыбұлақ» асыл тұқымды қой совхозы партия комитетінің хатшысы болады
Ал еліміз үшін шешуші әрі сындарлы шақ туындаған 1990 жылдардың басында Кербұлақ ауданы Сарбастау ауылындағы «Арқарлы» кеңшарында партком қызметін атқарып жүрген болатын
Серік Мейірханұлының атқарған еңбек жолына, бүгінге дейін жүріп өткен өмір өткелдеріне назар салсаңыз, 1992-1996 жылдары Кербұлақ ауданы әкімшілігі басшысының орынбасары, 1996-1997 жылдары бұрынғы Талдықорған облысы әкімі аппараты ішкі саясат және әлеуметтік сала бөлімінің меңгерушісі, 1998-1999 жылдары әлеуметтік-мәдени сала, білім, денсаулық сақтау бөлімінің бас маманы қызметтерін де атқарғандығын байқауға болады
Қандай істі бастаса да гүлдендіріп жіберетін іскер жан бұдан бөлек, екі жылға жуық уақыт бойына Талдықорған ауданы әкімінің орынбасары лауазымын да ойдағыдай атқарып, біршама игі бастамаларға ұйытқы бола білді
Аталған қызметтен кейін 2001-2006 жылдары Алматы облысы әкімінің кеңесшісі болып тағайындалған еді
Міне, осы қызметті атқару барысында іскер азаматтың бойындағы барша асыл қасиеттері ашыла түседі.
Сол кезеңдегі өңірдің білім, мәдениет, өнер, спорт және денсаулық секілді маңызы зор салаларының дамуына үлкен үлес қосқан ол 2006 жылы облыс әкімінің орынбасары болып тағайындалды
Сол мерзімнен бастап жеті жыл уақыт бойы осы жауапты лауазымды үлкен абыроймен атқарып келе жатқан Серік Мейірханұлы бүгінгі жас буынға, оның ішінде, әсіресе мемлекеттік қызметкерлерге үлгі-өнеге бола алады.
Серік Мейірханұлы көп балалы отбасында өсіп-тәрбиеленген
Әкесі Мейірхан мен анасы Зибакүл өз перзенттерінің тәрбиесінде еңбекқорлық, адамгершілік секілді қасиеттерді барлығынан жоғары қойып, ұл-қыздарының жақсы адам болып қалыптасуын қалайтын
Әкесі Мейірхан техника тілін жақсы меңгерген, еңбекқор жан болған
Туған жердің ауылшаруашылығы саласының дамуына айтарлықтай үлес қосқан ол, өз ғұмырының 43 жылын жүргізушілік кәсіпке арнаған екен.
Ер еңбегімен елеулі дегендей, озат еңбеккердің мұндай ерен еңбегі ескерусіз қалмаған болатын
Өңірдің ауыл шаруашылығына және өзге де өміршең салаларға сіңірген еңбегінің өтемі болар, ол сол шақта еңбек майданындағы ең жоғары, беделді саналған Ленин және Еңбек Қызыл Ту ордендерімен, көптеген медальдармен марапатталды.
Ауыл шаруашылығындағы ерен еңбегінен бөлек азаматтың сөз қадірін бағалаған ақындық өнері де болған екен
Ал адал еңбектің нанын татып, ауыл-аймаққа тұтас сыйлы болған осындай азаматтың өз перзентін тәлімді тәрбиемен сусындатып, оны тек қана жақсы адам болып өсуге баулығандығы сөзсіз
Бұл ретте, әрине, бүгінде ел ағасы атанып отырған Серік Мейірханұлының дүниетанымының, ақ пен қараны ажыратар парасаттылығының қалыптасуына әке өнегесінің тигізген әсері мол болғаны анық.
Анасы Зибакүл де колхоз жұмысына белсенді атсалысқан құрметті еңбекқор, озат сауыншы болатын
Ұжымшарда ұзақ жыл бойына сауыншы болып еңбек еткен Зибакүл апай сондай-ақ, дүниеге тоғыз бірдей перзент әкелген батыр ана еді
Ата-ананың берген тәлім-тәрбиесі мен өнегесінің арқасында балалары парасатты азамат болып өсті
Ұжымшарда ерен еңбегі, адамгершілік қасиеттері үшін ерекше сыйлы болған әкесі мен анасы перзенттерінің бойына адамгершілік тәрбиенің дәнегін еккендігі анық
Ал ғұмыры үлгілі еңбекпен өрілген ардақты ата-ананың тек жақсы адам, адал азамат болып өссін деген тілекпен мәпелеп өсірген сол перзенттерінен қазіргі таңда 21 немере, 45 шөбере, 9 шөпшек тарап отыр.
Еңбекқорлықты өмірінің басты қағидаты етіп ұстанатын Серік Мейірханұлы бүгінде өзі де ұл-қыз тәрбиелеп отырған аяулы әке
Мектеп жылдарынан бермен қол ұстасып, өмір жолымен бүгінге дейін жұбын жазбай келе жатқан жары Әлия екеуі үлгілі отбасының қос тіреуі болуда
Серік аға мен Әлия апай төрт қыз, бір ұлды тәрбиелеп өсіріп, олардан тараған балдай тәтті он немерені сүйіп отырған жайы да бар
Серік Мейірханұлы тағдырына бағыт-бағдар, ғұмырына рухани азық болған ата-анасының айтқан өсиеттерін, көрсеткен өнегесін өзінің ұл-қыздарына да дарытуға тырысты
Қанаты қатайып, өмірдің бәйгесіне араласқан туған шаңырағындағы ізгілік рухына осылайша өзінің перзенттерін де баулыған еді.
Өнегелі отбасының отағасы бүгінде өңірдің бірқатар маңызды салаларының дамуына белсенді атсалысуда
Атап айтар болсақ, Серік Мейірханұлы ішкі саясат, денсаулық, мәдениет, тілдерді дамыту және жұмыспен қамту басқармаларына жетекшілік етіп, аталмыш салаларға байланысты атқарылып жатқан барша игілікті істердің басы-қасында жүр
Іскер азамат сонымен қатар, мемлекеттік санитарлық-эпидемиологиялық қадағалау, медициналық қызметке ақы төлеу, дін істері, балалардың құқығын қорғау, еңбек және әлеуметтік қорғау және бәсекелестікті қорғау департаменттерінің де қызметіне жауапты.
Оның адамгершілік қасиеттері мен мінезінің қарапайымдылығын ұзақ жылдар бойы қызметтес болған әріптестері, үзеңгілес достары да ерекше толғаныспен айта алады
Аса маңызды салаларды еш ауырсынбай, абыроймен басқарып, жұрттың ақ алғысын, ризашылығын арқалап отырған ардақты жанға бұдан асқан мәртебе жоқ шығар
Туған халқының игілігі үшін аянбай тер төгіп жүрген Серік Мейірханұлын мерейлі мерекесімен құттықтаймыз
Ардақты азаматтың асқаралы алпыс жасқа толуына орай білдіріп отырған бұл лебізімізге күллі Жетісу жерінің халқы да шын жүректен қосылатыны сөзсіз.
Мұратхан ТҰРАР
