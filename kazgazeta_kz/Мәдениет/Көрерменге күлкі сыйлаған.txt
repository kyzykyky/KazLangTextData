Күлдіре білу – үлкен өнер
Себебі бүгінгі жұртты арзан күлкімен алдай алмайсыз
Керісінше, өзгені күлдіремін деп жүріп, өзің мазақ болып қалуың әбден мүмкін
Ал шынайы күлкі әлбетте үлкен еңбексіз, талғамсыз келмейді
Осы ретте, елімізде ең алғашқылардың бірі болып бой көтерген Оңтүстік Қазақстан облыстық Мемлекеттік әзіл-сықақ және сатира театрының алар орны ерекше.  Таяуда Алматы жұртшылығы аталмыш театрдың  өнерін тамашалап, күлкіге қарқ болды
Елімізде бүгінгі күнде бірде-бір мемлекеттік сатиралық театрдың жоқтығын ескерсек, елден келген бұл өнер ұжымының аяқалысы көрермен қауымды қызықтырғаны анық
Осы орайда қадамын енді бастаған жас театрдың басшылығымен, артистерімен әңгімелесудің сәті түсті.
«Шаншар» әзіл-сықақ театрын білмейтін адам кемде-кем шығар
Өнер ұжымы қоғамның көлеңкелі тұстарын, адам өміріндегі жағымсыз қасиеттерді, әсіресе ауылдағы қарапайым ағайынның тұрмыс-тіршілігін, шынайы бейнесін қазақы қалжыңдарымен, ұтқыр да ойлы әзілдерімен астарлап жеткізуде айтарлықтай еңбек сіңіріп келеді
Бұны айтып отырғанымыз, Оңтүстік Қазақстан облыстық Мемлекеттік әзіл-сықақ және сатира театры да «Шаншар» театрының негізінде бой көтерді
Театр 2008 жылы белгілі өнер иесі Уәлибек Әбдірайымовтың бастамасымен ашылды
Театрдың бүгінгі директоры Қайрат Қарғабаевпен тілдескенімізде, ұжымның бет алысы бізді қуантты
Оның айтуынша, бүгінгі көрермен жеңіл-желпі интермедияларды тамашалауға үйренген
Сондықтан театр классикалық комедиялар мен салмақты сатиралық қойылымдарды қою арқылы халық талғамын қалыптастыруды мақсат етеді.
Театрда жалпы саны 86 адам, оның ішінде шығармашылық салада 36 адам қызмет атқарады
Танымал артистер, «Ерен еңбегі үшін» медалінің иегері У.Әбдірайымов, ҚР Мәдениет қайраткері Ж.Ақшоралармен бірге О.Қалыбекова, Н.Құлшынбаев, К.Қалмұрзаева, Ғ.Қалыбаев, Ұ.Базарбаева, Ғ.Қаппаров сынды талантты артистер, сондай-ақ көптеген жас мамандар жұмыс істейді.
Аз уақыттың ішінде театр біраз жетістіктерге жеткенін де айта кету керек
«Театр көктемі – 2011» республикалық театр фестивалінде Д.Исабековтің «Бонапарттың үйленуі» комедиялық қойылымы «Көрермендер көзайымы» арнайы аталымымен марапатталды
2012-2013 жылдары облыс әкімдігінің бастамасымен, облыстық мәдениет басқармасының қолдауымен, осы театрдың ұйытқы болуымен І, ІІ-ші Халықаралық «Әлем әзілі» фестивалі өткізілді
Фестивальге Ресей, Қытай, Жапония, Армения, Белорусия, Қырғызстан, Өзбекстан, Қарақалпақстан елдерінен келген белгілі сатириктермен қатар, «Шаншар», «Шымкент-Шоу», «Күлкістан», «Өнер қырандары» және басқа да әзіл-сықақ театрлары мен танымал артистер қатысып, өнер көрсетті
Бұндай фестивальдерде театр ұжымдары тәжірибе алмасып, ой-пікірлерін ортаға салады
Сонымен бірге «Театр көктемі – 2013» облыстық театр фестивалінде Т.Абдумомуновтың «Алдар көсе» комедиялық қойылымы «Ең үздік музыкамен көркемделген қойылым» атты арнайы жүлдесіне ие болды
Осы орайда театр артистерінің дені жастардан құралғанын айтсақ дейміз
Театр басшысы өз сөзінде қандай жаңа қойылым қойылмасын алдымен жас артистердің ұсыныстары, ой-пікірлері ескерілетінін алға тартты
Ал Алматы жұртшылығына ұсынған Ғ.Қаппаровтың «Өгізбайдың отбасы» Дулат Исабековтің «Бонапарттың үйленуі», Р.Кунидің (ауд
— Қ.Тө­леуішов) «Он үшінші номер», А.Вам­пиловтың «Метранпаж деген не?» (трагикомедия), И.Содиковтің «Әпен­дінің бес қатыны», Ә.Табыл­дының «Арыстанның айласы», У.Әбдірайымовтың «Күле алмасаң…» атты қойылымдарынан да ­театр артистерінің ізденімпаздығын, өздерін үнемі жаңа образдарда сынап, шеберліктерін көтеріп отыратынын аңғардық
Бастысы, актерлер қай рөлді алса да көрерменнің ықыласына бөленіп келеді.
Театр артисі К.Қалмұрзаева 2013 жылдың қорытындысы бойын­ша облыс әкімінің «Жылдың үздік артисі» аталымын иеленсе, Г.Сазанбайқызы Мемлекеттік сыйлықтың лауреа­ты, ҚР халық артисі, профессор Р.Сейітметовтің 75 жылдық мерейтойына арналған «Мен өнерде де, өмірде де бақыттымын!» атты облыстық көркемсөз оқу шеберлері байқауында бас жүлдеге ие болды
«Театр көктемі – 2014» фестивалінде Т.Жаманқұлов аударған А.Вампиловтың «Метранпаж деген не?» атты трагикомедиялық қойылымы «Жанр табиғатын көркемдікпен меңгеру» аталымын иеленді.
Бүгіндері театр репертуарында отандық және шетелдік сатириктердің 30-ға жуық комедиялары мен сазды-думанды қойылымдары бар
Театрдың репертуары жөнінде өнер ұжымының көркемдік жетекшісі Мақсат Айтжановпен тілдескен едік
Ол театрдың іргесі қаланғаннан осында қызмет етіп келеді
«Біздің қойылымдарымыз жеңіл күлкіге емес, философиялық мағынасы терең дүниелерге негіз­делген
Алайда бүгінгі таңдағы өзекті мәселе сахнаға лайық сатиралық дү­ниелер аз
Сондықтан отандық ғана емес, шетелдік сатириктердің шы­ғармаларын да аударып қойып жүрміз» дейді
Сұхбаттасушымыз театр режиссурасының әлі де болса кемшін тұстары бар екенін жасыр­мады
Осы орайда жыл ­сайын басқа аймақтардан режиссерлер шақырылып, ортақ дүниелер жасалынады екен
Ал өткен жылы театрдың көркемдік жетекшісі әрі ре­жиссері М.Айтжанов «Мемлекеттік мәдениет ұйымдары қызметкерлерінің біліктілігін көтеру» мемлекеттік бағдарлама аясында Ресейдегі Санкт-Петербург мемлекеттік театр өнері академиясында біліктілігін арттырып келіпті
Ал театр артистеріне келсек, олар да үнемі өңірлерге гастрольдерге шығып, тәжірибе алмасып тұрады
Бұл театрдың тағы бір ерекшелігі артистерді қызметке қабылдағанда олардың сатираға бейімділігі ескеріледі
Себебі сатира жанрын жан дүниесімен сезіне білетіндер кемде-кем
Театрда мамандығы актер емес, талантты жастар да труппа құра­мында бар екен
Осының өзі өнер ұжы­мының талантты жастарға кең жол ашып отырғанын көрсетеді.

 Ақбота ИСЛӘМБЕК
