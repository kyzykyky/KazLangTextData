Алматы облысы, Жамбыл ауданы, Мыңбаев ауылында Олимпиада, әлем, чемпионы Жақсылық Үшкемпіров атындағы спорт кешенінде қазақ күресінен түйе палуандар арасындағы ашық турнир болып өтті
Жеңіс күніне арналған дүбірлі доданы Жамбыл аудандық «Нұр Отан» партиясы мен спорт комитеті ұйымдастырды.
Шараның ашылу салтанатында Мыңбаев ауылының әкімі Нұржан Шадыров турнир ұлт денсаулығын нығайту және жастарды спортқа баулуды бұқаралық сипатқа айналдырып, халқымыздың салт-дәстүрін өркендету мақсатында өткізіліп отырғанын атап өтті
Сайысты Алматы облыстық «Сүйінбай сазы» этнографиялық ән-би ансамблінің өнерпазы Керім Қадырбайұлы жүргізіп отырды
Жамбыл аудандық дене шынықтыру және спорт бөлімінің бастығы Байжомарт Байшымырұлы елімізде қазақ күресі жанданып келе жатқандығын, болашақта бұл спорт түрі Азия ойындарының бағдарламасына еніп қалуы мүмкін екендігін, ал даңқты спортшы Жақсылық Үшкемпіров түйе палуандар арасындағы дода атам заманнан қазақ халқына тән екендігін тілге тиек етті
Академик, Қазақ қой шаруашылығы ғылыми-зерттеу институтының директоры Серік Оспанов бұл өңірде қазақ күресінен республикалық турнир алғаш рет ұйымдастырылып отырғанын айтып, спортшыларға сәттілік тіледі
Ал турнирдің бас төрешісі Қуанжан Күлпейісов жарыстың ережесімен таныстырды.
Дүбірлі турнирге Қы­зылорда, Шығыс Қазақстан, Жамбыл облыстары мен Алматы қаласынан, барлығы 100-ден астам спортшы жиналды
Палуандардың қай-қайсысыда намысты қолдан бермеуге тырысып бақты
Бірақ кім күшті әрі айлалы болса, сол жеңетіні белгілі ғой
Мұны біз алты сағатқа созылған белдесу кезінде анық байқадық
Талай байрақты бәсекелерде жүлде алған спорт шеберлері өздерінің оңай шағылар жаңғақ емес екендіктерін боз кілемдегі тартыста бірнеше рет дәлелдеді
Шиеленіс пен тартысқа толы күш сынасу кезінде палуандар 80 келіге дейін және жоғары салмақ дәрежесі бойынша бақ сынады
Сайыстың қорытындысында Жамбыл ауданының палуаны Қазыбек Рамазанов (80 келіге дейінгілердің арасында) жеңімпаз атанса, ал Қызылорда қаласының палуаны Ғани Келдіғұлов екінші орынды еншіледі
Жүлделі үшінші орынға Жамбыл ауданының палуаны Дамир Хабидуллаев ие болды.
Жоғары салмақ дәреже­сіндегі сайыс күрделі жағ­дайда өтті
Ақтық сайыста шығысқазақстандық Дәурен Нұралинов пен талдықорғандық Жәнібек Дүйсенбаев белдесті
Жан алысып, жан беріскен белдесудің 2 минут 23 секундында Дәурен қарсыласынан айласын асырып, таза жеңіске қол жеткізді
Осылайша ол алтыннан алқа тақты
Қола жүлде үшін болған белдесуде Ернар Айытов пен (Қарасай ауданы) ортаға шыққан Саят Шәмшиев (Іле ауданы) өзінің тәжірибесі мол екендігін көрсетіп, қарсыласынан айласын асыра білді
Турнирде «Жеңіске деген жігері үшін» арнайы жүлдесіне Айбол Айтбай (Бақанас ауылы) лайықты деп танылды
Жарыстың сәтті өтуіне ұлттық дәрежедегі төреші Қуанжан Күлпейісов (Қарғалы ауылы), бірінші дәрежедегі төрешілер Ғалымжан Қашағанов (Тарғап ауылы) пен Рүстем Үзенбаев (Сұраншы батыр ауылы) сынды азаматтар айтарлықтай атсалысты.
Жарыстың жабылу салтанатында республикалық ашық турнирдің жеңімпаздары мен жүлдегерлері диплом, медаль және ақшалай сыйлықтармен марапатталды
Сөйтіп, боз кілемде күш сынасқан палуандардың тартысын тамашалаған қонақтар да, ауылдастар да бұл жерден риза көңілмен тарқасып жатты.
Нұрлан ҚҰМАР
