Жамбыл атындағы Қазақ мемлекеттік филармониясында халықаралық байқаулардың лауреаты, әйгілі шетел сахналарында өнер көрсетіп жүрген дарынды музыкант, виолончель шебері Сәния Дүркеева «Виолончель үн қатқан мамыр кеші» атты классикалық музыка кешін өткізіп, алматылық өнерсүйер қауымды талантымен тәнті етті
Концертке Швейцариядағы Цюрих өнер университетінің профессоры, Сәнияның ұстазы Орфео Мандоцци және Қазақ мемлекеттік академиялық симфониялық оркестрі қатысты
Дирижері – Ерболат Ахмедьяров.
Концерт П.Чайковскийдің виолончельге арналған рококо тақырыбындағы варияцияларынан (ля мажор, op.33) басталды
Бұл – әйгілі өнер байқауларында талап етілетін күрделі шығармалардың бірі
Кеш шымылдығының осымен басталуының өзі солист Сәния Дүркееваның кәсіби шеберлігін айқындаса керек
Классикалық музыканың аса ірі өкілінің сонау 1877 жылы жазылған шығармасы көрерменді бірден елітіп әкетті
Одан кейін орындалған А.Глазуновтың «Менестрель әні», А.Дворжактың «Богемалық орманнан» топтамасынан «Орман тыныштығы», Сәнияның ұстазы Орфео Мандоццимен бірге орындаған Ю.Кленгельдің екі виолончель мен оркестрге арналған концерт, Б.Ромбергтің қос виолончель мен оркестрге арналған концертиносы тыңдармандарды ерекше әсерге бөледі
Классикалық әуенге бөленген көрермен қауым бір жарым сағат уақыттың қалай өткенін де сезбей қалды
Өнердің ғажайып құдыреті деген осы.
Сәния Дүркеева – П.Чайковский атындағы Мәскеу мемлекеттік консерваториясының түлегі
З.Исмагилов атындағы Тұңғыш халықаралық орындаушы-музыканттар, С.Кнушевицкий атындағы Тұңғыш халықаралық виолончельшілер байқауларының лауреаты
Бернард Хайтинк, Ральф Вайкерт, Марио Венцаго, Ваг Папян, Йохем Хоштенбах, Кевин Джон Едюсей, Ханс Кристоф Бюргер, Ван Эрнст Тиель, Кристиан Шуман, Павел Герштейн тәрізді аты мәшһүр дирижерлердің жетекшілігіндегі оркестрлер құрамында және жеке орындаушы-музыкант ретінде Австрия, Франция, Швейцария, АҚШ, Ресей сахналарында өнер көрсеткен
Биыл талантты өнерпаз Цюрих өнер мектебін тәмамдайды.
Профессор Орфео Мандоцци – Сәнияның ұстазы
Ол ұлттық байқаулардың, И.Брамс атындағы және UFAM байқауларының лауреаты
Әйгілі Карнеги-холл (Нью-Йорк), Вигмор-холл (Лондон), Музикферайн (Вена), Веналық Концертхауз, Кельн филармониясының концерт залы, Казальс-холл (Токио), Аудиторио Насиональ (Мадрид), «Колон» театры (Буэнос-Айрес), Алис Талли-холл (Линкольн-центр, Нью-Йорк) және Тон-халле (Цюрих) сынды сахналарда солист ретінде, сонымен қатар әртүрлі камералық ансамбльдердің құрамында өнер көрсетіп жүрген талантты виолончельші.1999 жылдан бастап Цюрих Жоғарғы өнер мектебінде және Имола қаласындағы Халықаралық пианино академиясында (Италия) сабақ береді.
Әсел САРҚЫТ
«Ана тілі» 
