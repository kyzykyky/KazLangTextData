Маңғыстаудың өзгеше мінезді ел екені барша қазаққа жақсы мәлім
Олардың ерекшелігі «ЭКСПО – 2017» халықаралық көрме аясында өткізген мәдени іс-шараларынан да жарқырай көрінді
Барлығы 36 іс-шара жоспарланған екен
Бір адам қанша талпынса да барлығын үлгеріп көре алмасы анық қой
Соның ішінде өзім көргендеріме тоқталсам, алған әсерім ұшан-теңіз
«Қарт Каспийден сәлем ал, ерке Есіл!» деген алғашқы күнгі Гала концерттері түрімен де, мазмұнымен де көрермендер мен тыңдармандарды өзіне бірден баурап алды
ЭКСПО алаңындағы Амфитеатрда ине шаншар бос орын болған жоқ.
«Серпер» фолькорлық ансамблі, «Гүлдәурен» халықтық би ансамблі, «Керуен» халықтық вокалды тобы, «Радуга», «Колибри» халықтық үлгілі ұжымдар, «Балауса» бишілер тобы, «Ерке Нұр» халықтық вокалды тобы, «Sax horus» джаз ан­самблінің қойылымдары, «Арай» ВАА концерттік бағдарламасы, өнер жұлдыздары Айгүл Үлкен­баева,Тамара Асар, Лұқпан Жолдасов, Ақылбек Жеменей, т.б
әншілердің ғажайып дауыстарымен тұздықталып, керемет үндестік тапты
Әлемдік классикалық опералардан, оперетталардан дүниеге кең танылған ариялар шырқалды
Қазақ әнінің батыстық мектебінің корифейі Ғарифолла Құрманғалиевтің «Сәлем, Қазақстаны» шырқалғанда қазақ даласының ұлан-ғайыр дарқандығы, арқыраған арғымақтар мен аса киелі аруаналар, ақтарыла тасыған ақ жарма өзендер мен ағын сулар әуені, қыран қүстардың қанат қағысы, алып таулар асқақтығы көз алдымызға келгендей болды
Әдетте ашық алаңдағы концерт кезінде көрушілердің қарасы біраздан соң біртіндеп азая беруші еді
Ал мына концертте, керісінше, жақсы әуендердің дабылы жан-жаққа кең шалықтап, талай құлақ пен көңілді қатты елеңдеткен болу керек, адамдардың тізбегі бір толастаған жоқ, үсті-үстіне тоқтаусыз келумен болды
Тәртіп бақылаушылардың «Орын жоқ қой» деген ескертпесін тыңдамай жатқандарын да байқадық
Өйткені маңғыстаулықтар әкелген Галаконцерттің құндылығы жанрлық жағынан алуандығында, халықтық фольклордың бүгінгі күннің жаңаша әуендерімен тонның ішкі бауындай үйлесіп, жарасым тапқандығында еді
Талғамы биік көрермен мен тыңдарман соны сезіне білді, сүйсіне жақсы қабылдады.
Маңғыстау қазақ әдебиетін байытқан, көгерткен таланттарға бай өңір
Солардың бірі – «Қара бауыр қасқалдақ» өлеңімен жарқ етіп көрініп, оқырман жүрегінен мызғымас орын теуіп, халықтың сүйіктісіне айналған, Мемлекеттік сыйлықтың лауреаты ақын Есенғали Раушан
Ақынның 60 жылдығына орайластырылған әдеби кеш Ұлттық өнер университетінің «Шабыт» сарайында өтті
Кешті Маңғыстау облысының әкімі Ералы Лұқпанұлы Тоғжановтың өзі ашты
Турасын айтсақ, билік ұстағандардың атына «білмейді, не жөнді білмейді, ұлттық әдебиет пен өнерден хабары жоқ, әрі кетсе қағазға жазып бергенді ғана ежіктеп зорға оқып шығады» деген сияқты сын айтылып жүр
Әрине, негізсіз емес
Ал Ералы Лұқпанұлы Маңғыстау өңірінен шыққан әдебиетшілер, жалпы өнер адамдары туралы, кеш иесі Есенғали ақын жайында қағазсыз, бір мүдірместен, шұрайлы тілмен кең көсіліп сөйлегенде, шыны керек, қазақ болғанымызға, арамыздан ана тіліміздің уызына жарыған Ералыдай басшы қызметкерлердің шығып жатқанына, алдағы уақытта қазақ тілі өрістеп, өркен жая береді екен ғой деп іштей мәртебеленіп, бір серпіліп қалғанымыз рас
Жалпы кешті өткізу түрі де Есағаңның өзіне ұқсаған қарапайым, бірақ әсері мен ұлағаты мол болғандай боп көрінді маған
Яғни ақынның «мен сондаймын» дейтін талайға тән мақтануы еш тұсынан байқалмады
Оны басқалар дәріптеді, жас ақындар өлеңдерін жатқа айтты
Маңғыстау облыстық драма театрының әртістері ақын шығармаларынан сахналық қойылым көрсетті
Басқаша айтсақ, ақын шығармалары талайдың санасына сіңісті боп, рухани қазынасына айналғанының куәсі болдық
Осы орайда, оның сыры неде деген сұраққа, Мемлекеттік сыйлықтың лауреаты, белгілі жазушы Әнес ­Сарай бірер сөзбен дәл жауабын берді-ау деймін
Әнекеңнің тұжырымы: «Есенғали ақындығының ерекшелігі, ол сөзбен сурет салып, оны сезім мен ойға бөлеп, өрнектейді
Әдебиеттегі сөз иесіне ең басты керегі – сурет­керлік».
Адамның ірілігі қарапайым­ды­лығынан көрінеді дегенді аксиома десек, кеш соңында өзіне сөз тигенде, Есенғалидың «Алдымдағы ұлы ақын ағаларым Қадыр ­Мырза-Әлі, Тұманбай Молдағалиевтар­дың әруағы алдында қысылып тұрмын» дегендей лебізі оның адами болмысының халықтығын, тереңдігін тағы бір байқатты
Осы сәтте кешке жиналғандар сүйікті ақындарына деген ықыластарының алданбағанына риза болғандай, дүрілдете қол соғып та жіберді
Айта кетейік, шуақты әдемі кешті нәшіне келтіріп ақын Светқали Нұржан жүргізді.
Маңғыстаулықтардың Этно-ауыл­дағы мәдени іс-шаралары да әсерлі болды
Мұнда біз ата-бабалардан мирас боп жеткен тұрмыстық жиһаздарын, тұтыну заттарын, күміс пен асыл тастардан сән-салтанат, әшекей бұйымдарын жасау мектебінің үзілмегенін, қайта, керісінше, жаңа уақыт талабы мен талғамына сай түрлене байып, жаңғыра түскенін көрдік
Көз алмай ұзақ-ұзақ қызыға қарадық
Мемлекеттік хатшы Гүлшара Әбдіхалықованың көрмедегі маң­ғыс­таулықтар әкелген қолөнер ­ше­бер­лерінің құнды жауһарларымен көпшілікпен бірге жүріп танысқаны, оң тілек айтып, құттықтауы елге деген құрметтің бір парасындай қабыл­данды.
Астананың М.Горький атындағы орыс драма театрында жазушы Әбіш Кекілбаевтың «Шыңырау» повесі ­бойынша Н.Жантөрин атындағы облыстық музыкалық драма театрының осы аттас спектаклі көрсетілді
Режиссері – Саха республикасының еңбек сіңірген өнер қайраткері Сергей Потапов
Тегі түрік, өзіміздің бауырымыз
Әбекеңнің ойы биік, мазмұны терең болып келетін, философиялық иірімдерге толы прозалық шығарма­сын сахнаға лайықтау кез-келген режиссердің қабілеті жететін шаруа емес
Сергейдің қолынан келіпті
Сүйсіне көрдік
Жетістікке жету үшін қажырлы адал еңбек, ой тереңдігі, жан мен ниет тазалығы сияқты адами қасиеттердің үйлесімі керек екенін пайымдадық.
Сөзімізді түйіндесек, ЭКСПО – 2017 көрмесінің тәуелсіз еліміздің әлемге танымалдығын арттыра түскені өз алдына, сонымен бірге ішкі бірлігіміздің нығаюына да игі ықпал жасады деп нық сеніммен айта аламыз
Кең байтақ еліміздің Оңтүстігі, Солтүстігі, Шығысы, Батысы Астанада, ЭКСПО төрінде тоғысты
­Танысты, сөйлесті
Сыр бөлісті
Тәжірибе алмасты.Рухани байыды
Міне, осынау игілікті іс-шараларды атқаруда маңғыстаулықтар да болашағын жіті барлайтын, көне тарихпен үндесе жаңғырып жатқан, өсу-өркендеу үстіндегі тегеурінді озат аймақ екенін көрсете білді
Астаналықтар мен ЭКСПО қонақтарының есінде өшпестей жылы әсерлер қалдырды.
Өтен АХМЕТ, 
жазушы-драматург
Астана
