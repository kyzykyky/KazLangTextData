Зәуреш Есбергенова:
Жуырда Жазушылар одағының ұйымдастыруымен кәсіби режиссер, әнші, «Құрмет» орденді өнер иесі Зәуреш Есбергенованың «Ұлттық ән – мәңгілік» бағдарламасы аясында өткізілген сыр-сұхбаты болашақтың иесі – жастарға арналған
Ұлттық болмыстың өнерге қатысты ауыртпалығын көтерісіп, асыл мұраны сақтап қалуға атсалысып жүрген өнердегі жолын әнге құштар көпшілік сахнадан біледі
Ал бүгін әншінің жеке өмірінен сыр-сұхбат ұсынып отырмыз.
«Дауысың неткен зарлы еді!? Қаршадай болып, кім сенің аузыңа мынадай сөз салып берген?» – деп таңдана есіктен кірген екі әйел үйдің қақ ортасында балалық болмысына жат жоқтау айтып отырған төрт жасар қыз баланың зарлы үніне сай-сүйегі сырқырай оны жұбатудың амалын іздейді
Бұл жоқтау дейтін жоқтау емес-тін
Өзекті өртеген аңсау, сәби жүректі жарып шыққан сағыныш зары еді
Есіктен кіреберісте тосылып тұрып қалған көршілері: «Жылама, көкең келеді, келеді, жылама!» – деп жанарларына іркілген көз жастарын жаулықтарының ұшымен сүртіп, мұны жұбатты да, баланың санасына кірмейтін «соғыс» деген сұмдыққа лағынет айтып, шығып кетті.
Бала көкірек үлкендердің көп білетініне, алдамайтынына сенгісі келді
Сенді
Әлгі апаларының қар­ғысынан құбыжық аждаһа жайрап жеңіліп, енді жан көкесі сөзсіз келетініне сенді
Көкесі бірақ келмеді
Өмір бойы күттірді, келмеді
Сәби санадағы сағыныштың табы айықпады
Сол сағыныш пен аң­саудың табы маңдайға жазылған тағдырдың жазмышы, жүрекке басылған мөрі іспетті
Елжіреген ет жүрегінің дауасы – ән, тек қана ән
Уақытша болса да дерттің дәруі, жалғыз арашашы да – ән.
Қаршадайынан дауысының ерек­шелігімен көзге түскен киелі түбектен түлеп ұшқан Зәурештің өнер жолы сәттіліктерге толы еді
Сол кезде Маңғыстау Гурьев облысының шал­ғайдағы түбекте жатқан бір ауданы болатын
Облыс басшылары «мектепті орталықтан бітіресің, осы өңірдің мәдениетіне атсалысасың» деп, бір жағынан, «бұлақ көрсең көзін аш» деген қамқорлықпен дарынды жеткіншектің болашағына алаңдаушылық танытады
Сөйтіп, Зәуреш (Закон) Есбергенқызы мек­тепті Гурьев қаласында бітіреді.
Зәуреш он жылдықты тәмамдап, 1957 жылы дүниежүзілік жастар фестиваліне қатысып, ән айтты
Жүлделі орынға ие болып, үміт арт­қан елінің сенімін ақтады
Жолдамамен оқуға түсті
Түсе алмас еді, өйт­кені оқу бұл келгенде басталып кеткен көрінеді
Консерваторияның жабық есігін шынайы өнердің шын қам­қоршылары, қолында құзыреті бар мейрімді жандар айқара ашқы­зып, өнерлі қыздың маңдайы жарқырап оқуға қабылданды
Білім алды, өнер жолындағы құтты қадамдар басталды
Қызықты да қиындығы мол жылдар шынықтырып, өмірге деген құш­тарлық артып, арман қанат жайды!
Оқуды бітіріп, жас маманға берілетін жолдамамен қасиетті Тараз топырағына ат басын тірегенде қолында кәсіби режиссер деген дипломы, асыл арманы, биіктерге бастаған мақсат-мұраты және жанында жары – Жаңабай есімді азаматы бар еді
Өнердің ыстық-суығына төзе жүріп, екі перзент сүйіп те үлгерді
Таудай талапты да, бармақтай бақты да бір басына берген
Оның үстіне еңбекқорлығы, білімі мен өнер жолына жігер-күшін арнаған жалынды жастығы бар
Зәуреш қай биікке ұмтылса да, қанатын сермеп, самғайтындай көрінуші еді-ау!
Уақыт өте келе өз еркін өзіне билет­пейтін тегеурінді күштің бар екендігін еріксіз мойындады
Ол сах­нада ән салу үшін жаралғанын түйсінді… Тұрмыс тауқыметі мен отбасы мүшелерінің, әсіресе, жан-жарының қалауы басқа болды
Әттеген-ай!
Алдымен – әйел, ана, жар мін­детін әншілікпен қатар қойғанда жастығы да болар, өнер қонған адамда арқа болады деуші еді, сол ма, әйтеуір бір құдіретті күш Зәурештің алған тынысын да, жүрегінің әр лүпілін де «Ән… Ән… Әншілік» деген жалғыз ауыз сөзге теліді де қойды…
«Қолынан келгені ғана болу – әр адамның ісі, кім болам десе, сол болу – ұлы адамның ісі» екенін уақыт дәлелдеп берді
Бойдағы талант, буырқанған бұлқыныс, маңдайға жазылған тағдыр дегенін істетпей қоймады! Режиссерлік қызметін атқарып, бала мен жар қызығын алаңсыз көруге жазбай тұрса, бұл өнерді құдірет демегенде не дерсің?!
Төзім мен төккен тердің есебі жоқ
Ұлы мақсат жолындағы бағыт – айқын, бағдар – түзу
Үштағанның қасиетті құмында дүниеге келген қыз қаршадай сәби шағында төрт жасынан зар илеп, Оқпан-тауға мұңын бекер шақпапты
Ақ көкесін бір көруді аңсаған сәби жүрегі көкейін тескен арыз-арманын әнге бекер қоспапты
Туа бітті дарын иесіне сол құдіретті әншілік өнер теңізде жүзсе – желкені, қиындық көрсе – қалқаны, самғаса – қанаты, қонса тұғыры болып, жан серігіне, өмірінің мән-мағынасына айналды
Оны бүгін ешкім де жоққа шығара алмақ емес.
Өмірге әкелген төрт сәбиін мә­пелеп өсіруге мұршасын келтірме­­ген өнер жолы – қиын жол
Бірақ өнер дарытқан жалғыз Тәңірім – бір Алла балаларының әрқайсысына өмір­ден өз орнын табуға өзі көмектесті
Өмі­рінің арқауына арналған әнмен қоса әншінің маңдайына жар құшу бақытын тағы да дарытқан
Ол да Зәурешті алақанында аялаған қа­зақтың нарқасқа азаматы Жамбылбек еді
Екеуі қол ұстасып жүріп қазақ мәдениетіне теңдессіз еңбек сіңірген, «елім» дегенде жар құлағы жастық­қа тимеген айтулы азамат Өзбекәлі Жә­нібеков ағаның қамқорлығымен Торғай драма театрының ашылуына үлес қосып еді-ау… Бақытты жұпқа өмірдің қызығы бұл жолы да баянсыз болды
Өнер жолы соқтықпалы-соқпақты болады екен
Зәуреш кіш­кентай Айнашын құшақтап, тағы да ән-керуеннің көшіне ілесіп, ілгері жылжыды
Тағдырдың басқа сал­ғанын ауырсынғанмен болмайды екен…
Діріл аралас үніне кенет батыл­дық дарытып, жылдар бойы жанына жай таптырмаған жайтты бөлісе оты­рып, өткен күннің өзекжарды бейнетаспасындай көз алдынан сырғып өте берді, бұл соның бәрін бейнебір өз басынан өткен жайт емес, сырттай бақылаушыдай баяу үнмен баяндауға кірісті…
Халық әндерін, оның ішінде өзі­нің табиғи дауысына лайық қазақ халқының мұңы мен шерін ақтарған сыңсу, жоқтау сарынындағы халық композиторлары туындыларының жоқтаушысы, өнерге өмірін арнаған Зәуреш Есбергенқызы талап­тың тұл­парын мініп аттанған атамеке­нінде еңбек ете жүріп, жетпіс атты қырқаның биігінде, өнер өрісін еркін жайлаған қазақы табиғаты өзгермеген қалпында ән шырқайды
«Контроальт» деген дауыс өлшеміне сыйғызып, бақ-дәулеттің де еселі еңбек пен пешенесіне жазылған бейнеттің де бел ортасында
Қартаю, шаршау немесе торығу деген сөзді аузынан шығарып көрмеген өнер саңлағы Үкімет берген шынайы марапаты – «Құрмет» орденіне нағыз құрмет иесі болған, сіңірген еңбегі қазақ өнерінің тарихына, өнер сүйген туған халқының жүрегіне әлдеқашан алтын әріппен теріліп қойған шағын­да қол жеткізді.
Өнер қазынасының мұңын мұңдап, жоғын жоқтап жүрген, халық композиторларының әр туындысын талдап теріп, дестелеп жинап жүрген ән мен жырдың жанашыры «қазақ өнерінің маңдайына бір жұлдыз жағып кетсем» деген көкейкесті бір арманын айтты
Ол – «Маң­ғыс­таудың жыраулық өнер мектебін ашсам, талапты шәкірттерімді жыр бұлағының кәусарымен сусындатсам» деген арман
Шіркін, қолдың қысқалығы осындайда білінеді екен
«Жастар емес, оларға ұлттық рухани нәрді жеткізе алмай жүрген біз осалдаумыз
Мықты болар едік, қолдаушы – қол, демеуші пәрмен жетіспей жатады
Халқымның асыл қазынасын құм қатпарлы тарих қойнауынан аршып алып, жарқыратып бір көрсету – арманымның шоқтығы!» – деп сөзін тәмамдады Зәуреш апа.
Қалампыр
КЕНЖЕҒАЛИҚЫЗЫ,
журналист
