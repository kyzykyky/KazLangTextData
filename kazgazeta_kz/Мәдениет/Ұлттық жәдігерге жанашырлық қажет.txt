«Ана тілі» газетінің биылғы 6-12 сәуірдегі №14 (1376) санында Д.Имамбаеваның «Ұлттық жәдігерлеріміз қалай сақталуда?» атты мақаласы жарық көрген болатын
Осы мақалаға орай Шығыс Қазақстан облыстық сәулет-этнографиялық және табиғи-ландшафт музей-қорығының қызметкері Валентина Лабецкая ой-пікірін білдірген еді:
Маман ретінде айтарым, қолданыстағы «Қазақстан Республикасында музей қоры заттарын есепке алу, сақтау, пайдалану және есептен шығару туралы нұсқаулық» тек қана Ұлттық, Орталық мемлекеттік музейлер сияқты қоры үлкен, қызметкерлері көп музейлерге арналған
Нұсқаулықта бірін-бірі қайталайтын тұстары өте көп
Экспонаттарды есептен шығару мәселесі де жеткілікті қарастырылмаған
Яғни нұсқау­лықта ұсынылған есептен шығару шарттары ғылыми-көмекші қорды ғана қамтиды, демек музей ішінде экспонаттарды музей директорының қолы қойылса болды, жоғарыдағы мекемелерден (мәселен, Мәдениет министрлігі, жергілікті Мәдениет басқармасы) рұқсат алмай-ақ есептен шығара беруге болады деген сөз
Оның ішінде қандай құнды заттардың кетіп бара жатқаны ешкімді алаңдата қоймайды
Сондықтан бұл мәселе арнайы қарастырылуы тиіс деп санаймыз.
Біз музей заттарын сақтауға қатысты ұсыныстарымызды ҚР Мәдениет және спорт министрлігіне жолдағанбыз
Әзірге бұл салада өзгеріс жоқ
Сондай-ақ министрлік 2010 жылы әзірлеген «Қазақстан Республикасының мемлекеттік музейлеріндегі музей құндылықтарын есепке алу және сақтау жөніндегі нұсқаулық» жобасы музейлердің қор жұмысына қойылатын талаптарға толық жауап береді деп есептейміз
Алайда бұл құжаттың беймәлім себептермен күші жойылды
Аталмыш нұсқаулықта қызметкерлердің жауапкершілігі нақтыланып, музей қорының құрамы, оларды есепке алу, пайдалану, сақтау, консервациялау және қалпына келтіру жұмыстарын ұйымдастыру анық жазылған.
Сонымен, мақалада көтерілген ұлттық құндылықтарды сақтау мәселесіне орай, Шығыс Қазақстан облыстық сәулет-этнографиялық және табиғи-ландшафт музей-қорығы қызметкерлерінің нақты ұсыныстары бар
Өйткені қолданыстағы «Қазақстан Респуб­ликасында музей қоры заттарын есепке алу, сақтау, пайдалану және есептен шығару туралы нұсқаулық» қор қызметін толық сипаттай алмайды және соған байланысты көптеген мәселелердің туындауына себеп болды
Осыған орай, бірқатар ескертпелерімізді келтіретін болсақ, олар мынадай:
1
«1 тарау
Жалпы ережелер»
Мұнда тек негізгі және уақытша қор көрсетілген
Сонда ғылыми-көмекші қор қайда кетті? Ол еліміздегі әрбір музейде бар емес пе?
2
«1-параграф
Музей заттарын бастапқы тіркеу»
Құрамында асыл металдар бар барлық заттар тіркеу кітабында бастапқы есепке алудан өтуі тиіс және содан кейін ғана Асыл металдар мен асыл тастарды есепке алу кітабына енгізіледі
Ал аталған нұсқаулықта бұл тәртіп бұзылған және асыл металдардан жасалған музей заттарын есепке алу және сақтау жөніндегі нұсқаулық туралы мүлдем сөз жоқ.
3
«2-параграф
Музей заттарын инвентаризациялау»
Музей заттарын саралау қисынсыз жасалған
Бұған дейін музей қоры материалдың түрі, мысалы, мата, ағаш, металл сияқты заттар коллекциясы бойынша бөлінетін
Ал мына нұсқаулықтағы музей заттарын топтастыру ойға қонымсыз
Айталық, «14 бап
8-тармақ
Қару, жиһаз» делінген
Сонда қару-жарақ пен жиһаздың бір-біріне қатысы қанша деген сұрақ туады.
Аталған ереженің басқа да кемшіліктері баршылық
Қысқаша айтқанда, еліміздегі музей құндылықтарын сақтау жөніндегі заңнамалық құжаттар қор жұмысының қазіргі заманғы талаптарына сәйкес тұтастай қайта қарауды қажет етеді.
