«Базарың құтты болсын, ардақты елім,
 Қоянды ту көтерген думан жерім,
 Қарқара, сұлу Көкше – жершоқтығы,
 Сарыарқа, алтын ана, асқар белім»
Атақты әнші Біржан салдың осынау ән жолдарын тыңдаған сайын кеудеңді ел мен жерге деген махаббат сезімі кернеп, көңілің биіктерге самғап, шат-шадыман күйге бөленесің! Ал бұл ән композитор Мұқан Төлебаевтың атақты «Біржан-Сара» операсының негізінде оркестр қуатымен тасқындап әуелегенде бүкіл қазақ даласы бейне бір ғажайып симфонияға айналғандай әсер қалдырады.
Иә, КСРО халық артисі, Мемлекеттік сыйлықтың иегері, композитор Мұқан Төлебаев қазақ елінің ғана емес, күллі түркі жұртының да мақтанышы
Барша әлемге қазақ операсының мықтылығын мойындатқан кемел талант иесінің есімі әйгілі композиторлар Ахмет Жұбанов, ­Латиф Хамиди, Евгений Брусиловский, Бақытжан Байқадамовтармен қатар аталады.
Биыл – Мұқан Төлебаевтың туғанына 100 жыл толып отыр
Мерейтой қарсаңында елімізде бірнеше айтулы шаралар өтті
Қазақстан Республикасы Үкіметінің арнайы қаулысы қабылданып, республика көлемінде мерекелік іс-шаралар ұйымдастырылды
«ТҮРКСОЙ» халықаралық ұйымы 2013 жылды «Мұқан ­Төле­баев жылы» деп жариялады
Ал тойдың үлкені – композитордың туған жері Алматы облысы, Сарқан ауданы, Лепсі кентінде дүркіреп өтті.
Маусым айының 13-15 аралығында өткен мерекелік шаралар Алматы қаласында бас­тау алды
Қаладағы Төлебаев көшесі басталатын жердегі Мұқан Төлебаевқа арналған ескерткішке гүл шоқтары қойылды
Сол күні Жамбыл атындағы қазақ мемлекеттік филармониясында «Мұқан Төлебаев және бүгінгі қазақ музыкасы» атты ғылыми конференция өтті
Конференцияға қатысып, дарынды композитор шығармашылығы туралы баяндама жасаған өнертанушы ғалымдар С.Күзембай, Б.Аманжол, А.Кетегенова, С.Елеманова, Т.Жұмалиева және т.б
ғалымдар қайталанбас дарын иесінің қазақ музыкасына қосқан үлесі, композиторлық қолтаңбасы мен ерекшелігі жөнінде құнды пікірлер айтты
Талантты тұлғаның өнегелі қырларына тоқталды
Бұдан байқағанымыз, Мұқан Төлебаев өнері қазақ музыка ғылымында арнайы бағыт алып, ауқымды зерттеулердің арқауына айналып келеді екен
Сол күні филармонияның әсем залында мерекелік концерт болып өтті.
Ертеңінде тойға бет алған қауым Алматыдан Талдықорғанға жол тартты
Мұнда Мұқан Төлебаевқа арналған ескерткіштің ашылу салтанаты болып, шараға Алматы облысының әкімі Аңсар Мұсаханов қатысып, сөз сөйледі.
– Ұлтының тарихын, мәдениетін, өнерін білу – бүгінгі және келер ұрпақтардың алға апарар аманаттық ісі, перзенттік парызы
Елбасы Нұрсұлтан Әбішұлы Назарбаевтың басшылығымен талай-талай тамаша салт-дәстүрімізді қайта жандандырып, оны халық жадында мәңгі қалдыру мақсатында болашаққа батыл қадам жасалуда
Мәселен, «Мәдени мұра» бағдарламасы аясында Алматы облысында кейінгі жылдары жаңадан жиырмаға жуық ескерткіштер орнатылды
Олардың қатарында Ескелді би, Балпық би, Қаблиса жырау, Қаракерей Қабанбай, Сүйінбай Аронұлы сияқты тарихи тұлғаларға арналған өнер туындылары бар
Енді, міне, тағы бір айтулы сәтте бас қосып тұрмыз
Ұлттық өнерімізде ерекше орны бар қазақ операсының жарық жұлдызы Мұқан Төлебаевтың бейнесі қаламыздың көрікті жерінде салтанатты тұғырға қонды
Мұқан Төлебаевтың ескерткіші келер ұрпақтың ұлттық өнерімізді сүйіп, олардың отансүйгіштік сезімін қанаттандырады деген сенімдемін
Жетісудің орталығы Талдықорған қаласында тағы да бір киелі орын пайда болды деп есептеймін
Бүгінгі бой көтерген еңселі ескерткіш құтты болсын, той тойға ұлассын, – деді облыс басшысы Аңсар Мұсаханов.
Осынау айтулы шараға арнайы келіп қатысқан композитордың аяулы жары Дариға мен ұлы Айдар Мұқанұлы облыс басшысына өз ризашылықтарын білдірді
Бұдан әрі той қонақтары Мұқан Төлебаевтың туған жеріне аттанды.
Ел көңілі қашанда дарқан ғой
Қонақтарды Лепсі кентіне кірер қақпадан күтіп алған Мұқаңның жерлестері құшақ жая қарсы алды
Күтіп алу рәсімінде ауыл ақыны жырдан шашу шашты, «Әжелер ансамблі» ән шырқап, ауыл ақсақалы ақ батасын берді
Мерекелік көңіл күй әркімнің жүзіне шаттық белгісін орнатқандай
Бұл күні үлкен-кіші бірдей қуанып, мәз болысты.Той қонақтары ұлы композитордың жеріне табан тіреп, жұртшылықпен жүздесіп, мәре-сәре күй кешті
Барлығының ойы бір арнаға тоғысқандай, ол ком­позитор Мұқан Төлебаевтың болмыс-бітімін тереңірек тани түсу, белгісіз қырларына қанығу.
Атағы әлемге жайылған өнер иесінің дәл осы аймақтан қанат қағып ұшқаны көпшіліктің көңіліне жылы сезім ұялатары сөзсіз
Осы тұр­ғы­дан алғанда Мұқан Төлебаевтың ұлылығын туған ауылы арқылы да танып білуге болатындай
Себебі композитор өмірге келген орта, өсіп-өнген жері адамның қиялын ұштап, арма­нына қанат байлары анық
Жердің табиғи ерек­ше­лігі, ұшы-қиыры көз жеткісіз кең-байтақ дала, өзені мен көлі, бәрі-бәрі тұтасып келіп шы­ғар­машылықтың шырқау шыңына негіз бола­тындай мәнге ие
Жадымыздан шығармай, көпке дейін айта жүрер тағы бір тағылымды жағдай – ол композитор туындыларының мінезі, жеке-дара сипаты өзінің туған жерімен үндесіп жатқандығында
Композитордың әндері мен жазған әуендері қандай кең болса, туған жерінің кеңдігі де соған пара-пар: адам жанына ізгілік пен мейірім шуағын дарытады
Өзінің тұңғиық сырына бойлатып әкетіп, кеудеңді ән мен жырға тол­тырып, шабыт құшағына бөлейді
Міне, туған топы­рақтың қасиеті де осыдан-ақ байқалып тұрады.
Мерейтойға атбасын тіреген қонақтар Лепсі кентіндегі Мұқан Төлебаевтың мұражайына бас сұқты
Мұнда композитордың өмір жолынан сыр шертетін деректі материалдар, фото суреттері, тұтынған заттары, күй сандығы, т.б
құнды заттар қойылыпты
Өнерсүйер қауым мұның барлығын зейін қойып тамашалап, Мұқан Төлебаевтың өмірі мен шығармашылығы туралы мол мағлұмат алды
Композитордың нота жазбаларына шейін сақталған мұражай шын мәнінде композитор туралы деректер жинастыруда қыруар жұмыстар атқарғаны байқалып тұр
Мұражай қызметкерлері олардың бәрін көздің қарашығындай сақтауда
Бұл Мұқан шығармашылығын зерттеушілер үшін де, композитор өміріне тереңінен қаныққысы келетін кез келген қарапайым халық үшін де пайдалы, өнегелі іс болмақ
Осындай мұражайдың ұлы композитордың туған жерінде болғаны қандай жақсы
Мұражайды аралай жүріп Мұқан Төлебаевтың рухын, болмыс-бітімін жақыннан тани түскендей боласыз
Бәлкім, туған жердің топырағы да осыны сездіріп тұрған шығар.
Бір байқағанымыз, ауыл-аймақтың гүлденуіне де ерекше назар аударылып келеді екен
Мәселен, Мұқан Төлебаев және Үлгі ауылдарының жолдары жасалып, Үлгі ауылында жаңа медициналық пункт салыныпты
Ауызсу мәселесі шешіліп, көшелерге электр жарығы тартылған
Сонымен қатар Мәдениет үйі және Мұқан Төлебаев атындағы орта мектепке бюджеттен қомақты қаржы бөлініп, күрделі жөндеуден өткен
М.Төлебаев ауылының көшелерін жарықтандыру мен абаттандыру жұмыстары жүргізіліп, бұзылған ескі ғимараттардың орны тазартылған
М.Төлебаев атындағы ауылдық Мәдениет үйінің күрделі жөндеуі мен ауласындағы абаттандыру жұмыстарын атқаруға 98,2 млн
теңге бөлініп, бұл жұмыстар бүгінгі таңда толығымен аяқталыпты
Қарап тұрсақ, атқарылған жұмыстар аз емес екен
Бұл Алматы облысы басшылығының өңір мәдениеті мен өнеріне жасап жатқан ерекше қамқорлығы деп түсіндік.
Мұражайдан шыққан жұртшылықты Лепсі кентінің Мәдениет үйінде «Мұқанның мұрасы» атты ғылыми конференция, соңынан концерттік бағдарлама күтіп тұрды
Қонақтар концерт тамашалап бір сергіп қалды
Концертте Мұқан Төлебаев атындағы ұлт аспаптар оркестрі мен «Алтын таяқша» республикалық дирижерлер байқауы жеңімпаздары өнер көрсетті
Сонымен қатар Сүйінбай атындағы облыстық филармония ұжымының, Қазақстан өнер шеберлері мен аудан көркемөнерпаздарының концерті ұсынылды
Ал салтанатты тойдың үшінші күні кең дала төсінде жалғасты
Бұл жерге келе жатқанымызда алыстан менмұндалап көрінген 70-ке жуық ақ шаңқан киіз үйлерді көріп, туған елінің төл перзентіне деген құрметінің шексіздігіне тәнті болдық
Бәйге алаңы ұйымдастырылыпты
Көрермендерге арналған еңселі сахна бой көтеріп, барлығы сән-салтанатымен әшекейлене түсіпті
Күн де шуағын молынан төгіп, айналаның бәрі жайнап, құлпыруда
Өнерпаз жастардың ұлттық нақыштағы киімдері тойға деген жарастықты көңілді байқатуда
Бір сөзбен айтқанда, той өтетін жердің қай қиырына қарасаңыз да ғасырлық мерекенің асқақ рухы сезіледі.
Кең даланы әнге сусатып, күймен көмкерген ұлы тойды Алматы облысының әкімі Аңсар Мұсаханов құттықтау сөзімен ашты.
– Құрметті қауым! Қадірменді қонақтар! Жер жаннаты Жетісу өлкесі ертеден-ақ ән мен күйдің, өлең мен жырдың алтын бесігіне айналған мекен
Бір аймақтың ғана емес, исі қазақ жұртының рухани кеңістігінде мұзарт шыңда қырандай қалықтаған небір дара тұлғаларды өмірге әкелген өлке
Бүгін, міне, қазақтың мәдени әлеміне ерекше қолтаңба қалдырып, классикалық музыка өнері арқылы қазақ операсының туын көкке көтерген жарық жұлдызы, халық артисі, Мемлекеттік сыйлықтың лауреаты, композитор Мұқан Төлебаевтың 100 жылдығына арналған мерекеге жиналып отырмыз
«Өткенін ескерген, өскендіктің белгісі» дегендей, дүбірі Жетісу топырағынан бастап, Алатау мен Арқаға, Атырау мен Алтайға жетіп жатқан ортақ қуанышымыз құтты болсын, ағайын, – деді облыс әкімі.
Өңір басшысы Мұқан Төлебаев шығарма­шы­лығының маңызына тоқтала келе, өз сөзін «Өнерін сүйген, өнерпазын мәпелеген елдің қашанда мәртебесі жоғары» деп ­Елбасы Нұрсұлтан Әбішұлы Назарбаев атап көрсеткендей, біз бүгін ұлы композитор Мұқан Төлебаевтың музыка саласындағы мұра етіп қалдырған ұлағатты жолын тағы бір мәрте саралап өтпекпіз» деп жалғастырды
Мұқан Төлебаевтың қазақтың мәдениеті мен өнер тарихындағы ұлттық және әлемдік музыканы бір арнада біріктірген бірегей сазгер екенін атап өтті.
Иә, осы күндері Мұқан Төлебаевтай дарынды композитордың айтулы мерекесіне жиналған меймандар композитордың қайталанбас өнерін, музыка әлеміндегі өзіндік орнын сөз етіп, ой-пікірлерімен бөлісті
Осындайда «Халқының ұлттық музыкасын әлемге әйгілеп кеткен Мұқан Төлебаевтай азаматы бар ел қашанда бақытты ғой» деген ой көңілге орала берді.
Салтанатты шараға Мұқан Төлебаевтың ізбасарлары да бір топ делегация болып келді
Делегацияны Қазақстан композиторлар одағының төрайымы Балнұр Қыдырбек бастап келді
Балнұр Қыдырбек мерейтойдың ресми бөлімінде М.Төлебаев шығармашылығы туралы баяндама жасады.
«Біз, қазақ композиторлары, Ғазиза Жұбанова, Құддыс Қожамжияров, Анатолий Бычков­тан оқысақ та, бәріміз шығармашылықта Мұқан Төлебаев бастаған, Еркеғали Рахмадиев жалғастырған сара жолымен келеміз
Ол бағыт – ұлттық әуезді жоғары кәсібилікпен көркейтіп, мазмұны мен форманы тең ұстау
Ұлы композитор Мұқан Төлебаевтың бұл туралы айтқан сөзі барлық кезде жадымызда болмақ» деп атап өтті Балнұр Қыдырбек.
Мерейтой барысында Мұқан Төлебаев ұлы Айдар Мұқанұлын әңгімеге тартқан едік
«Әкем музыкаға, өзінің жұмысына шынайы берілген жан болатын
Онысы бойындағы еңбекқорлығымен ұштасып жатты
Бірде менің музыкалық қабілетімді тексеріп көрді де, сен сурет өнеріне бейімің бар, осы жолды таңдағаның дұрыс деп ақыл-кеңесін айтты» дейді Айдар Мұқанұлы
Ол бүгінде «Қазақсәулет» академиясының басшысы болып қызмет атқарады.
Бұл айтулы күнде М.Төлебаевтың 100 жыл­дық мерейтойына байланысты «Нұр-Отан» халықтық-демократиялық партиясы төраға­сы­ның бірінші орынбасары Бауыржан Байбектің, Қазақстан Республикасы Мәдениет және ақпарат министрі Мұхтар Құл-Мұхаммедтің атынан құт­тықтау хаттары келіп түсті
Елді мерейтой күні­мен құттықтап сөз сөйлеушілердің қатарында «Қазақ әдебиеті» газетінің бас редакторы Жұмабай Шаштайұлы, «Егемен Қазақстан» газетінің журна­лисі Қорғанбек Аманжол және т.б
азаматтар болды
Мерейтой аясында, сондай-ақ Талды­қорған қаласында республикалық «Алтын таяқша», «Кестелі орамал» атты дирижерлер мен композиторлар және вокалистер байқауы өтті
«Біржанның інілері, Сараның сіңлілері» атты облыстық ақындар айтысы ұйымдастырылды
Композитор шығармашылығына насихаттауға арналған кітаптардың тұсаукесері болды.
Иә, Мұқан Төлебаев есімі қазақтың музыка өне­рінің көгінде әрдайым жаңғырып, оның жазған сұлу да әсем саздары бірнеше буын ұр­пақты тәрбиелері сөзсіз
Ұлы композитордың 100 жылдық мерейтойы бізге осындай ой салды.
Дәуіржан ТӨЛЕБАЕВ,
«Ана тілі» газетінің арнаулы тілшісі
Алматы – Талдықорған – 
Лепсі – Алматы
