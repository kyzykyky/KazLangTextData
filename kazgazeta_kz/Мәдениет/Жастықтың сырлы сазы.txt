Көктемнің жайма-шуақ күндерінде Алматы қаласында тәлімді-мағыналы мәдени шаралар өтіп жатыр
Солардың ішінде Құрманғазы атындағы Қазақ ұлттық консерваториясының гала-концертін ерекше атап өтуге болады
Бұлай деуімізге себеп гала-концертке Мемлекет басшысы Нұрсұлтан Назарбаев та қатысты
Сондай-ақ қонақтардың арасында Қазақстан Республикасының Мәдениет және ақпарат министрі Мұхтар Құл-Мұхаммед және басқа да ресми өкілдер болды.
Шараның ашылу ба­рысында кон­сер­ваторияның ректоры, Қазақстан Республи­касының халық артисі Жәния Әубәкірова оқу орнының қазіргі кездегі дамуындағы ерекшелік Қазақстан Президентінің еліміздегі білім мен мәдениетті қолдауға бағытталған көреген саясатының арқасы екеніне, сол себепті де мәдени саланың қалыптасуында жылдан-жылға түпкілікті жақсы өзгерістер болып жатқандығына тоқталды.
Концертте классикалық және халық музыкасы синтезінің негізінде әзірленген заманауи шоу-жоба көрсетілді
Әртүрлі жанрда өнер көрсеткен студенттік ұжымдар мен жеке дауысты әншілер көрермен көзайымына айналып, өзіндік шеберліктерімен тыңдармандарын тәнті етті.
«Аңсар» вокальды квартеті клас­сикалық шығармалармен қатар, Нұрсұлтан Назарбаевтың сөзіне жазылған жаңа өңдеудегі «Үш қоңыр» әнін тарту етіп, халықтың ыстық ықыласына бөленді
Сондай-ақ гала-концертте алғаш рет орындалып отырған Мұқан Төлебаевтың «Біржан-Сара» операсындағы танымал бидің жаңаша өңделуі, «Жетіген» фольклорлық ансамблі мен үрмелі аспаптар оркестрі бірлесе орындаған Нұрғиса Тілендиевтің «Аққу» күйі де зор қошеметке ие болды.
Соңғы бес жылдықта Қырымда, Венецияда, Шаосинде, Венада өнер көрсетіп, алтын медальдарды иеленіп жүрген студенттік хор ұжымының өнерін де көпшілік жоғары бағалады.
Концерттің екінші бөлімінде студенттердің симфониялық оркестрі (жетекшісі Валентина Урюпина) мен консерваторияның қазақ ұлттық аспаптар оркестрі (дирижері Арман Жүдебаев) жарқырап сахнаға шығып, көрер­мендерді риза етті
Бұл жерде сан қырлы талант иесі Арман Жүдебаевтың оркестрді шебер басқарумен қатар, домбыраны жетік меңгергенін де атап өткеніміз абзал
Концерт соңында дәстүрлі сайыс рухындағы домбырашылар немесе әншілер айтысының баламасы іспеттес оркестр айтысы жұртшылыққа ұсынылды
Моцарттың, Штраустың, Бизенің симфониялық оркестр­ге арнап жазылған классикалық шығармалары Құрманғазы, Тәттімбет, Түркештің музыкаларымен астасып жатты.
Екі оркестрдің бірлесіп орындаған Ж.Бизенің «Кармен» операсынан үзіндіні жұрт ықыластана тыңдады
Бұл әлем классиктері мен халық шығар­машылығының адамзаттық құндылықты дамытуға қосқан үлесі деп қабылдауға толық негіз бар
Шын мәнінде бұл кешті талантты жастардың өнер жолындағы керемет бір көрінісі деуге болады.
Симфониялық және халық­тық оркестрлер арасындағы музыкалық айтыстың мақсаты – шеберлікті және талантты таныту, классикалық және халықтық өнер әлемін өзара жақындастыра түсу болатын
Бұл тұрғыдан алғанда, жоғарғы деңгейде өнер көрсет­кен жастарымыздың еліміздің мәдени саласының дамуына үлес қосып, әлі талай биік белестерді бағындырары ақиқат.
Бағдагүл Балаубаева
