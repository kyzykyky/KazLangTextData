Тіршілік қандай жалған болса, уақыт суси жылжыған желдей жылдам
Кеше ғана қасымызда жүрген тума талант, атағы әлемге әйгілі дирижер, отыз жасында-ақ өнер тұлғасына айналған, Қазақстан Республикасының халық әртісі, Мемлекеттік сыйлықтың лауреаты, профессор Төлепберген Әбдірашевтай асыл азаматты күнделікті күйбең тірлікпен жүріп естен шығарып алғандаймыз

Осыдан елу жыл бұрын Төлепбергенмен Алматыға білім іздеп бірге келсек те, күнделікті етене араласып тіршілік кешудің реті келмеді
Тек сырттай әрі жерлес, әрі құрдас-дос ретінде бірімізге біріміз тілеулес болып жүрдік
Ол көбіне сапар үстінде жүрді
Әке-шешеден жастай қалғанмен, жаратылысы ширақ, болмысы өте зерек азамат алдымен Құрманғазы атындағы мемлекеттік консерваторияда қобыз класында дәріс алып, соңынан дирижерлық мамандығын игерген соң, 1977 жылы 29 жасында Батыс Берлинде өткен дирижерлардың халықаралық сайысында дипломант атанды
1979 жылы Чайковский атындағы Мәскеу мемлекеттік консерваториясын үздік бағамен бітірді.
1982 жылы Вена музыкалық академиясында тағылымдамадан өтті
Осындай біріне-бірі жалғасқан оқу мен тәжірибеден соң 1983 жылдан мемлекеттік академиялық симфониялық оркестрдің, 1985 жылдан Абай атындағы мемлекеттік академиялық опера және балет театрының бас дирижері, 2006 жылдан Құрманғазы атындағы қазақ мемлекеттік академиялық ұлт аспаптары оркестрінің, 2007 жылдан бастап Н.Тілендиев атындағы академиялық фольклорлық-этнографиялық «Отырар сазы» оркестрінің бас дирижері болып қызмет атқарды.
Ол кәсіби шеберлігінің арқасында АҚШ, Ұлыбритания, Австрия, Германия, Ресей, Түркия, Куба, Корея сияқты көптеген елдерге концертпен шығып, әлемдік классикалық музыкамен қатар қазақстандық композиторлардың шығармаларын насихаттай білді
Әрине, бұндай ұлы шығармалар қазынасын насихаттау үшін дирижер болып туылуың керек
Бұл адамның бойында кәсіби біліммен қабат үлкен мәдениет, үйлесім, сергек сезімталдық, мейірім, ұшқыр қиял, философиялық тұжырым, оркестрдегі барлық аспаптардың қыр-сырын түсінетін қасиеттері болуы керек
Мұнымен қабат табиғи есту қабілетінің ерекшелігі бар.
Төлепбергенді гастрольдік сапарлар шыңдады
1983 жылы ұлы музыканттар отаны саналатын Венадағы симфониялық оркестрде бір жылдық тағылымдамадан өтіп қайтуы өмірлік әсері мол дәріс, бойына қаншама жаңа шабыт қайнарын берді
Бетховен, ­Моцарт, Штраус, ­Шубертт, Брукнердің туған топырағында болып олардың басына тағзым ету Төлепбергеннің өмірін музыка әлеміндегі басқаша кеңістікке көтерді
Мұндай сапарлар оның репертуарын байытумен бірге классик композиторлардың туындыларын еркін игеруіне, оның сұлу құшағына еніп кетуге даңғыл жол ашты
Ұлы ­Демокрит «Өнерсіз өмір жоқ» десе, біздің Төлепбергеннің «Музыкасыз өмір жоқ» деп өзі сүйген өнерге жақын тартатыны да содан еді
«Дирижердің бақытты шағы жақсы оркестрі мен жақсы музыканттары болған кез
Мұндай жағдайда сөзге шығындалмай көңіліңдегі ойыңды ойып тұрып бере аласың» деп ағынан жарылатын.
Ол осындай үлкен өнердің ұлы мұхитына жүзгеннен бастап өзін аяу дегенді білмеді
Ол өмірінің соңғы күні қан қысымы едәуір көтеріліп тұрғанына қарамастан, денсаулығына мән бермей, үлкен оркестрмен дайындық жұмыстары жүріп жатқанда жанкештілікпен өмірден өтті
Төлепберген бұл дайындық жұмысын өзі көркемдік жетекшісі әрі бас дирижері болған ұжымын Корей еліне алып бару үшін жүргізіп жатқан болатын
Өнер тұлғасы үшін мұндай сапар үлкен белес, зор абырой еді
Құрамы 100 адамнан тұратын үлкен оркестрді жұдырықтай жұмылдырып өзге ел көрермендеріне алып шығу екінің бірінің маңдайына жазыла бермес бақ болатын
Әрі 1998 жылы мүшелері жан-жаққа тарап, басы құралмай бара жатқан ұжымды қайта тірілткен де өзі еді
Тірілтіп қана қойған жоқ, жігерлі жастардан құралған, көрерменді сүйсіндірер сырбаз ұжымға айналдырды.
Солай бола тұра қаншама жыл басы-қасында жүріп, өзі қолға алған сол қуаныштың қызығын көру бақыты Төлепбергеннің пешенесіне жазылмапты
Ол дайындаған ұжым дирижерды жер қойнына берген күннің ертеңіне шәкірті Қанат Ахметовтың жетекшілігімен ­Сеулге ұшып кетті
Оркестр бөтен ел, бөгде жұрттың алдында өз жауапкершілігін сезіне оты­рып, биік деңгейде өнер көрсетіп қайтты
Олар ұлы Маэстро алдында ұятқа қалмады.
Төлепбергеннің өз әкесі Әбдіраш кезінде ауылды аузына қаратқан күйші болғандықтан ба, өзінің екі бауыры Байтөре мен Жантөре де домбыраның құлағында ойнайтын
1966 жылы екеуміз Алматыға оқуға келгенімізде оның Бәден Айсынов деген күйші бауыры сол кездің өзінде КСРО халық артисі Бибігүл Төлегеновамен бірге өнер сапарларына шығып жүрді
Төлепберген болса ол кезде жастау, әлі ел көзіне түсе қоймаған, бірақ домбыра десе жарқырап жанып шыға келетін нағыз талант болатын.
Бала кезінде Исатай деген шаруа­шы­лық басшысы Төлепбергенді арқанмен тартқанда әзер оталатын «Беларусь» тракторына отырғызып, Қаратаудың жонынан пәрі бидайлық жер жыртуға жегіп қойған жерінен оқуға қашып кеткен еді
Сол кеткеннен Алматыға жетіп, бар назарын білімге аударды
Осы ықылас-дағдысы өз жемісін беріп, оны профессорлық дәрежеге дейін көтерді
Бірде мен сол кезді еске алып әзілдеп:
– Қырдың басында тот басқан қалпы қалған сол «Беларусь» тракторың сені қашан келер екен деп жолыңды күтіп әлі тұр, барып мініп қайтатын болдың ғой, – дедім
Ол күлді де:
– Қайдағыны ұмытпайды екенсің
Елмен кездесу деген осындай жастық шақтағы оқиғаларды да еске алу емес пе
Мен елге барғанда алақан жайып бірдеңе алу үшін емес, бүгінге дейін тапқан барымды беру үшін, басыма бақ болып қонған өнерімді көрсету үшін, сол жерде туып-өскеніме рақметімді айту үшін барамын.
Беру дегеннен шығады, Төлепберген елдегі орта мектепті бітіргеніне 40 жыл толу салтанатына қатысып, өзі оқыған мектептің бірнеше оқушысына шәкіртақы тағайындап қайтқанына куә болғаным да бар-ды.
Теледидарда жүргенімде Нұрғиса Тілендиев Төлепберген туралы «Төлеп­берген қазірдің өзінде әлемдік өнердің інжу-маржан тұлғасы
Оны қазақтан бұрын әлем мойындап қойды
Ал оны түсінетіндер біздің елде енді өмірге келе бастады
Оның тыңдарман қазақи ортасы енді қалыптасуда, келешекте оған солар бас иіп, солар иелік қылады» дегені есіме оралады
Өнердің нағыз майталман шеберлерінің бірін-бірі әділ бағалауы деген осылай болса керек.
Өмірден озғанына тоғыз жыл болған Төлепбергенге осы уақытқа дейін іздеуші болмай келгендігі әттеген-ай дегізеді
Соңғы үш-төрт жылда ауылдағы өзі оқыған №239 Кеңес орта мектебіне атын беру туралы әңгіме болған кезде «ол бар-жоғы музыкант қой, оның бұл мектепке не қатысы бар?» деп немқұрайдылық танытқандар да болыпты
Соңғы жылдары жазылмас дертке айналып бара жатқан бұндай көзқарасқа не айтарсың?!
Төлепберген Әбдірашев – Қазақ­станның түкпір-түкпіріндегі кез келген мектепке берсе де лайықты есім
Өздері жұмыс істеп отырған мектепке қазақтың маңдай алды өнер тарланының атын алу үлкен абырой ғой
Әсіресе оның есімін көзі тірісінде ширек ғасыр жетекшілік еткен, мемлекеттік академиялық симфониялық оркестрге, Алматы мен Астана шаһарларындағы көшелерге беруге, сол көшелерге дирижерлық таяғын көтеріп, өнер кеңістігінің шырқау биігіне ұмтылып, терең тебіреністе тұрған әсем ескерткішін қоюды, Кеңсайдағы зиратын жөндеуді, өзі тұрған үйді музей ретінде сақтап қамқорлыққа алуды қолға алсақ құба-құп болар еді.
2018 жылы Төлепбергеннің 70 жылдығы келе жатыр
Бұған үлкен дайындық шаралары жасалуы керек
Осы орайда, ең алдымен, Мәдениет министрлігі республикалық деңгейде аталап өтетін атаулы күндер тізбесінің жобасына осы бастан енгізу, соған лайықты Үкімет қаулысының жобасын жасау мәселелерін қолға алу керек
Осы мерекені Т.Әбдірашев атындағы дирижерлердің халықаралық байқауын өткізумен ұштастырып жатсақ нұр үстіне нұр болмақ
Біртуар тұлғаның 70 жылдығы өзі туған ауыл, аудан, облыс, республика көлемінде ғана ғана емес, халықаралық көлемде аталып өтуін нақтылау керек
Ол соған лайықты, бүкіл қазақ халқы мақтаныш тұтар жан.
Бақыт БЕСАРЫҚТЕГІ
