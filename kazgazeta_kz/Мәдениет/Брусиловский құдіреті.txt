Қазақ қауымының барлық буынына өлшеусіз рухани нәр берген Абай атындағы Қазақ мемлекеттік академиялық опера және балет театры бірегей өнер ордасы, ұлттық мақтаныш
Кеңес өкіметі орнаған алғашқы жылдарда шаңырақ көтеріп, елдің даңқын асқақтатуға қосып келе жатқан үлесі орасан
Онда арғы-бергіде қызмет еткен  халқымыздың дарынды ұл-қыздары Отанымыздың даңқын күллі әлемге жария етті, етіп те жүр
Бар болғаны 24 жасында КСРО халық артисі атанған Күләш Байсейітова, 33 жасында сол атаққа ие болған Ермек Серкебаев не тұратын еді
Иә, өткен жылы бақиға озған Ерекең, Ермек Серкебаевтың есімін де өткен шақпен айтып отырмыз
Жасы тоқсанға жақындап өмірден озған оның (бірыңғай ұстаздықпен айналысып) опералық басты партияларды орындаудан әлдеқашан қол үзгенін білсек те, осы жолы бұл фәниде жоқтығы алабөтен білініп, орны үңірейіп тұрғандай әсерде болдық
Яғни «Ер Тарғын» операсының өткен жолғы бір кезекті қойылымы кезінде неге екені белгісіз, сахнадағы Ер Тарғын мен Ақжүніс көз алдымызға Ермек пен Күләш боп елестеді де отырды (өз басым Күләшті сахнадан көрмесем де)
Қазақ өнерінің тарихы қоса ойға оралып… тағы да әлденелер…
Бұл жерде қазақ өнерінің (театр деп біл) тарихы дегенде, кеңестік кезеңді меңзейміз
Қазан төңкерісіне дейін опера, балет, концерт, оркестр, композитор, дирижер, маэстро, метр дейтін ұғымдар болмағанын мәнзалдаймыз (әлде, болып па еді?)
Және солардың арқасында тұтас халықтың орасан зор рухани байлыққа ие боп, басқалардан асып кетпесе де, қалып та қоймай, терезесі теңелгендей болғанын да бағамдаймыз
Бағамдай отырып…
Тыңға түрен салып, оларды жасаған кімдер еді дегенде амалсыз тосыламыз
Басқадай мүмкін емес
Осы біз қазаққа әлемдік өркениетпен өзектес өнер үлгілерін әкеліп, ақ тер, көк тер болған бас­таушы қайраткерлердің жанпида еңбегін ұмытқаннан саумыз ба, жазатайым ұмытып, ардақтау, еске алуға енжар емеспіз бе? «Ер Тарғынның» сол жолғы кезекті қойылымын тамашалау үстінде осындай бір бейжай ой-сезімдер иектеп, көкіректі тырнаудай тырнады
Әсіресе, Брусиловский… Өткен ғасырдағы 30-шы жылдардың басында Ахмет Жұбанов Ленинградқа барып, сондағы консерваторияны енді бітірген жерінен Алматыға әкелген Евгений Григорьевич… Онан соң өзіне ұстаз тұтып, оны да Мәскеуден «әкелген» Латиф Хамиди екеуін ардақтаған Ахаң, Ахмет Жұбанов
Бұл орасан ерлік, жанашырлық еді
Брусиловский де, Хамиди де қазақ өнеріне терең бойлап, ықпыл-жықпылын шебер меңгерді
Опера, балет, симфония жанрларын жандантумен бірге, ұлттық кадрлар дайындады, қазақша шығарған әндері өз алдына
Ол екеуінің алдында сахараға сапар шегіп, ой мен қырды шарлау нәтижесінде қазақтың мың және бес жүз әнін жинап, екі бірдей кітап етіп шығарған – Мәскеуде тұратын – халық артисі А.В.Затаевич бар-тын.
Олар аз десеңіз, қазақ музыкасын зерттеп, түрлі жанрда шығармалар жазған Шабельский, ­Шаргородский, Орлов, Мацуцин, Ерзакович, т.б
болмады ма? Қазақтың кәсіби музыка өнері солардың арқасында шешек атып гүлденбеп пе еді
Солай, бірақ…
Соларға мән беріп, тиісінше, бағалай алдық па? Жоқ! Оған бір ғана дәлел – 1958-59 жылдары «Қыз Жібек» операсының афишаларында Брусиловскийдің атын атамай, музыкасын қасақана халықтікі деп көрсетіп, КСРО халық артисі атағына ұсынбай, ақыры ол өкпелеп Мәскеуге кетіп, сонда дүниеден өткені, қазақтың қаншама халық әнін өңдеп-қырнап, қаншама әншілерге қамқорлық жасап, зерттеу кітаптар шығарған Борис Ерзаковичті өсек-аяңға таңып, жерге қарату десек те жетіп жатқандай (бұлар бір шөкім жөренесі)
Ал ­Брусиловскийге қайта оралсақ…
Ермек Серкебаевпен жасалған эссе-диалог («Маэстро») кітапта Ерекең Брусиловскийдің қазақ тақырыбына 31 опера жазып, солардан сахналанғаны «Қыз Жібек», «Жалбыр», «Ер Тарғын» екенін айтады
Үшеуі де халық әндерінің інжу-маржандары негізінде
1967 жылы «Қыз Жібек» операсы мыңыншы рет қойылып, ол мәдени өмірдегі елеулі оқиға ретінде атап өтілгені, «Ер Тарғын» операсы да одан аз қойылмай, өзбек опера театрында сахналанғанына қарағанда, олар бертінге дейін көрсетіліп келген болса керек
Соңғы он бес, жиырма жыл көлемінде сахнада жылына бір-екі рет қана шаң береді
Соның өзінде тек қана қазақтың халық әндерінен тұратын осы екі операға ағылып-төгіліп келетін қазақтарды байқау қиын
Ау, бұл енді (шығармашылық оқиғасын айтпағанда) түсіңде тыңдай алмайтын ғаламат ән-күйлердің қазынасы емес пе? Бұл мақала жазылар ма еді, жазылмас па еді, «Ер Тарғын» қойылған күннің дәл ертеңінде бұдан отыз жыл бұрын радиоға жазылған Илья Жақанов екеуміздің музыкалық сұхбатымыз түнгі сағат он бірде эфирден беріліп, сонда Ілекең осы жайларды қинала, күйіне сөз еткенін (тағы да) тыңдамағанда
Тыңдадым да ойға қалдым: содан бері не өзгерді? Ештеңе! Баяғы жартас – бір жартас!..
Оны да айта кетейік, Брусиловский жазған «Жалбыр» операсының кей­бір арияларын ертеректе Құрманбек Жандарбеков, Күләш Байсейітованың орындауында плас­тинкадан тыңдағанымыз ­болмаса, опера театрында қойылғанын көрмедік
Тек бір жолы Жетісай музыкалы-драма театры Алматыға гастрольге келіп, Әуезов атындағы театрда көрсеткенде тыңдағанымыз бар
Ғажап болатын
«Қыз Жібек» пен «Ер Тарғыннан» асып түспесе, кем емес-тін (халық ән-күйлерін айтып отырмыз)
Ара-тұра «Жалбырды» неге қоймайды деген өкінішті ой қылаң береді
Ал…
«Ер Тарғынның» (жоғарыда аталған) қойылымында көрермен болмады емес, болды, әрине, Зал толды
Олардың үштен біріне жуығы өзге ұлт өкілдері – қазақты, оның ұлттық ән-күйі, операсына мән беріп, ардақтап сыйлайтын, өнерін бағалап түсінетін мәдениетті қауым
Үнемі солай
«Қыз Жібекте» де солай болады
Тек… тек… Анау жоқ, мынау жоқ, олай емес, былай емес деп Алатаудай арманын айтатын, айтып жүретін, айтудан алдарына жан салмайтын, айту арқылы мәртебелі атақ алуды көксейтін, кейде алып та жіберетін, сөзге бар, іске жоқ, шетінен мәдениетті, шетінен зипа, өнерсүйгіш зиялы қауым өкілдері театрда төбе көрсетпейді демесе
Бұл біреу-міреуді кінәлау емес, пікір
Бар болғаны
Өмірбақи көрме, тыңдама
Театрда қазақ операсы қашан қойылар екен деп қарап, байқап, мән беріп жүретін жұрт сенсіз де жоқ емес (дедік)
Енді…
Сол жолғы «Ер Тарғын» қалай өтті, декорация, басты партияларды кімдер орындады, солар жайлы бір-екі сөз
Сонау 1958 жылдан бері сан рет көріп, «Ер Тарғын» рөлін Ермек Серкебаев, Әнуарбек Үмбетбаев, Кәукен Кенжетаев, Ғафиз Есімовтердің сомдағанына талай куә болған өз басым бұл жолы тыңдаушы ретінде Болат Жомартовтың Ер Тарғыны мен Рымкеш Жұмаділованың Ақжүнісіне бек риза боп, екеуінің де өнердің қыр-сырына жетік, самдағай әнші­ліктеріне тән бердім десем болады
Дана, Қожақ, Балпан, Қапан, Жырау, Ақша хан рөлдерін орындаушылар да кәсіби шеберлігі жетік, қай жағынан да мығым, білікті өнер­паздар екендері көрінді
Алайда…
Ең бастысы, операның өн бойын­да шебер өріліп, ілмектесіп, жымдасып, үйлесіп отыратын қазақтың халық әндері мен күйлері, әрине
Осы жолы аңғардық, сахна ашылғанда хормен орындалатын «Қорлан» әні одан кейін де ария ретінде төрт-бес рет келістіре шырқалды
«Ләйлім шырақ», «Гауһартас», «Сұржекей»… Барлығы… барлығы Брусиловскийдің арқасы, Бруси­ловский­дің құдіреті
Брусиловскийге тағзым
Ермек Серкебаевқа тағзым!
Қоюшы-режиссер, дирижер, балетмейстр, хормейстр, кон­цертмейстрлердің еңбегі, сахналық декорация көңілдегідей болған еді сол жолы
Дирижер Қабылбаевтың оркестр басқару қабілеті назар аударды
Баяу, сырлы, нәзік үн жағымды естіледі, жан жадыратады
Бұл орайда, оның (дирижер Қабылбаевтың) ұзақ жыл Мәдениет министрлігінде жауапты қызмет атқарған, ән-күйлері кең таралған композитор Болат Қабылбаевтың ұлы екенін айта кетуді жөн көреміз
Оның алда биік асулардан көрінуіне тілек қосамыз.
Брусиловскийге тағзым
Оны ұмытпа, ағайын
Ой жібер, зерделе
Есімін ардақта
Ұмытпа
Басқа не дейік.
Зәкір Асабаев
