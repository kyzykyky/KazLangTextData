Бұл екі жігіт тетелес жандар
Тетелес қана емес, қазақ өнерін тел емген дарындар
Бірі күллі әлемді тербеген 7 нотаны қазақтың қара домбырасына сыйдырып, мыңжылдықтарға ұштасқан нұрлы сәттердің жаршысы болсам дейді
Бірі өзін кеше мен бүгінді жалғап, ғасырлар қазынасын арқалап жүрген күмбір дүниенің мұрагері екендігін жете сезінеді
Олар ұлттық өнердің жас ұландары – Нұрсәт Бейсеқожаев пен Мұрагер Сауранбаев.
Арманыв күйден іздеген…
Нұрсәт Алматы қаласында туып-өскен
Бүгінгінің тілімен айтсақ «асфальт баласы»
Кешегіше айтсақ, қала қазағы
Бірақ дала қазағынан артық болмаса кем емес
Себебі оның өнерге деген іңкәрлік тегінде бар
Ол кезінде Ахмет Жұбанов Жетісу күй мектебінің атасына балаған Байсеркенің ұрпағы
 
Сондықтан болар Нұрсәт 3-4 сыныптарда оқып жүргенде-ақ алғашқы күйлерін шығара бастайды
Бірақ бұйығы көңілінде сақтайды
«Енді ес кіріп, оң солымды тани бастағанда, анамның дүниеден өтуі жаныма қатты батты» дейді ол мұңдана
Анаға деген сағыныш оны саз өнерінің сахнасына итермелегендей

Есіме бала Нұрсәт түсті
2000-шы жылдар
Абай оқулары республикалық байқауы
Әр аймақтан бас қосқан жастар
Ақ костюміне шаң жұқпайтын алматылық ақсары жігіт қолындағы папкасын алып парақтап жатыр
Ішінде өзі жайында жазылған мақалалар
16 жасында Құрманғазы атындағы оркестрмен бірігіп, шығармашылық концерт өткізу оңай шаруа емес
Тіпті құрдастарымыздың арасында күйші бар екендігін білу ол кезде біз үшін – кәдімгі жаңалық
Әділқазылар да таңғалды
Ол өз шығармасын орындау номинациясы бойынша бас жүлдені жеңіп алды
Одан бері де 5-6 жылдай уақыт өтті
Есейген Нұрсәт мүлдем өзгеше
Қазір ол күйші ғана емес, кішігірім музыкатанушы ретінде тіл қатады
Саз әлемін жіліктеп сөйлейді
Классикадан қол үзіп қалған көпшілікті жоғары өнермен қайта қауыштырсам дейді
Сондықтан болар, Құрманғазы атындағы Ұлттық консерваторияның студенті бүгінде «Қазақстан» телеарнасындағы «Көпшілік консерваториясы» бағдарламасының авторы әрі жүргізушісі

«Еуропалық классикалық музыканың дәуірі Бах, Бетховендер кезеңі 15-ғасырдан басталады
Ал Қорқыттың «Қоңыр» күйі – 7-8 ғасырлардың туындысы
Демек ұлттық өнеріміз өміршең», дейді Нұрсәт
Қазақ күйлері экзотика емес, ғаламдық жауһарлардың қатарынан орын алса деп армандайды
Ол үшін 70-ші жылдары Дәулеткерейдің «Құдаша думанын», Дайрабайдың «Дайрабайын» симфониялық оркестрге орындатқан Еркеғали Рахмадиевтің бастамасын жалғастырсақ деп ой тастайды

Тағы бір байқағаным, Нұрсәт мақтанға мастанбайды, папка арқаламайды
Консерваторияға алғаш қадам басқанда «Махамбет» күйін тыңдаған Еркеғали Рахмадиевтің «Ей сен кіп-кішкентай болып алып керемет күйші екенсің ғой
Егер Құрманғазы тірі болғанда, саған қызғанышпен қарар ма еді»деген ағалық ризашылығын Нұрсәт жоғары баға емес, бата ретінде, аманат ретінде қабылдағанына сөзсіз сүйінесің
Әйтпесе, 40-қа жуық күйімен қазақ саз өнерінің қазынасына ақ жүрегінен түймедей алтындарын қосып жүрген,  «Төлеби толғауы», «Еңселі елім», Аңырақай шайқасы» сынды 3 күйі Құрманғазы атындағы Ұлттық консерваториясының «Алтын қорында» сақтаулы жас күйші мақтауға кенде емес қой

Ұлт аспабының бал бұрауы
Мұрагер биыл ҚМЭБИ-ді бітірді
Сырт көзбен қарасаң батыстық оқу үрдісіндегі жоғары оқу орны
Студенттері де әр үйдің еркесі мен көкесі
Шетел әуені мен сазына, тілі мен діліне сусындаған ұрпақ
Бір қызығы олар Мұрагерді туғанындай көреді
Мұны біз былтыр өткен шығармашылық концертінде байқағанбыз
Әрине, жаһандану күн санап асқынған заманда Мұрагердің жастар арасында мұндай беделге ие болуы ұлт өнерінің де ойсыраған тұсына кірпіш болып қаланғандай
Себебі ол қазақ өнерінің ешбір мәдениеттен кем түспейтіндігін кішкентайынан дәлелдеп келеді
Иә, есіңізде болса, 9 сыныбында-ақ Голливудті мойындатқан қара домалақ қаршадай ғана бала осы Мұрагер
Ол кез біздің де «Ақжелкен» оқып жүрген шақ
Хан Абылайдай қалпағын қақшитып киіп алып, журналдың бірінші бетінде тұрған еді бала домбырашы
Сөзсіз талай жасқа үлгі болған еді
Ол бүгінде де сол бағытынан тайған емес
Қайда жүрсе де қазақтың қара домбырасын арқалап алып, құрдастарының ажарына айналды, қариялардан бата алды

«Күй дегеніміз ноталардың жиынтығы емес
Сондықтан техникаға басып, жүректі ұмытып кетсеңіз, сізден нағыз домбырашы шықпайды» дейді Күй десе ішкен асын жерге қоятын жас домбырашы қашан да ізденіс үстінде
Әсіресе өнердегі темірқазығына балайтын Нұрғиса Тілендиевтің шығармаларына ыждаһаттылықпен дайындалады
Сондықтан болар Н.Тілендиев атындағы бірінші халықаралық байқаудың бас жүлдесі Мұрагер үшін барлық марапаттан биік
Бүгінде Құрманғазы атындағы Ұлттық консерваторияның дайындық күрсында оқып, Айгүл Үлкенбаевадан дәріс алып жүрген Мұрагер ұстазы жиі айтатындай «сүйегі бар, денесі жоқ» туындылардан қашады
Сол үшін  әр күйді кем дегенде 2-3 ай пісіріп-жетілдіреді
«Алғашында 7-8 сағатқа дейін дайындалатынмын
Қолым мүйізкөкке толып, қанап қалушы еді» дейді Мұрагер
Міне ол күйді осылай сүйеді
Бүгінде 50-60-тай күй біледі
Осындайда Мұрагердің Американы еш аспаптың сүйемелдеуінсіз домбыраның қоңыр үнімен «Балбырауынды» ойнап таңғалдырғаны есіме түсті
Өзіңдей жастардың арқасында қазақ домбырасының бұрауы балдай естілсе, қанекей дедім ішімнен
  
Өсер елдің ұлдары
Мұрагер:
– Кезінде Нұрсәттің концертін көріп қызыққанмын
Бүгінде де оның шығарған туындыларын тыңдап жүремін
Әсіресе, «Құстар» күйін атар едім

Нұрсәт:
– Құрдасым, досым Мұрагердің Жетісу күйлерін орындауы ұнайды
Нұрғиса ағамыздың «Әлқиссасы» болсын, «Бала Мишкасы» болсын, сазы мен назын келістіріп, тамаша шертеді

Сөз соңы
Екеуі де өнерлі
Екеуінде де үлкен армандар бар
Екеуі де еңбекқор
Екеуі де біздің толқынның мақтаныштары
Бірақ екеуін де тел қозыдай емізген қазақтың қара домбырасы болмаса мұның бәрі осыншалықты қуаныш сезімін сыйлар ма еді
Екеуі де ұлттық саз өнерінің күйін күйттеп, күйін күмбірлетіп, қара қазанын қайнатып, қазынасын асырып отырмаса, көңілге дәл осындай үміт ұялар ма еді? Ендеше қара домбыраның қос қарлығашының қанаты талмасын деп тілейік.
Жанар Елдосқызы
