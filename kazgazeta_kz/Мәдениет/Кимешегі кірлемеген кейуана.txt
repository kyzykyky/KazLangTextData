Қазақстанның еңбек сіңірген әртісі, белгілі актриса, қазақтың әйгілі әншісі Жүсіпбек Елебековтің жары Хабиба Елебекова 95 жасқа толды
Ұлттық өнердің киелі сахнасына «самородок сары алтын» буынның ізін баса келген, солардың соңғы тұяқтарының бірі саналатын актриса  өз мерейтойын саналы ғұмырын арнаған М.Әуезов атындағы театрда атап өтті
Кешті театрдың директоры әрі көркемдік жетекшісі Есмұхан Обаев ашып, мерейтой иесін құттықтап, иығына камзол жапты
Ал кешті Хабиба апайдың өз қалауымен атақты актер Тұңғышбай Жаманқұлов жүргізді
Төрде ақ жаулығы желбіреп Хабиба апаның өзі отырды
Тұңғышбай Жаманқұлов өз кешті ашар кездегі  сөзінде: «Бұл кісілердің ерекшелігі – олардың ұзақ жасағанында емес, айрықша болмыс-бітімінде
Кештің басында сахнаға шыққан  Хабиба апа халыққа қарап, қолын  кеудесіне қойып,  иілді
  Байқап отырғандарыңыздай, жасы жүзге жуықтаса да ұлы өнердің алдында өзінің кішілігін осылай аңғартқан бұл бір ұлылық шығар!» деді
Ж.Елебековтей ел еркесінің жары болған Хабиба апа қазақтың өнері мен әдебиетінің маңдайалды марқасқаларымен үзеңгілес жүрген жан
Сондықтан да болар, оның тұла бойы тұнған тарих
Оны өзі жазған «Үні кетпес құлақтан», «Ән-аманат»  атты мазмұнды да тұщымды естеліктерінен құралған кітаптарынан да аңғаруға болады.
Хабиба Елебекова – шежірешіл  қария
Сонау қазақ даласын жайлаған ашаршылық, соғыс, қайта құру, тың дейсіз бе, бәрін басынан өткерген
Сол дәуірдегі дүрбелеңдер туралы толғанбай айта алмайды
Бұл жайында қария «Қазақтың басына қара бұл үйіріліп, небір зұлмат жылдарды басынан кешті
Бүгінде адам айтса нанғысыз, сол кездері  «ит салығы», «ет салығы», «сүйек салығы» деген салықтар қаптап кетті
Онсыз да сіңірі шыққан халыққа бұл ауыр тиді…» деп еске алады.
Әдебиеттің де алып тұлғаларының  алдын кесіп өтпеген Хабиба апаның  әсіресе Мағжанның жырлары десе  жаны бөлек
 Мағжан өлердері десе құдды жанып түсердей
Оның өзгеден тағы бір ерекшелейтін тұсы болса ол да осы Жұмабаев жырларын түгелдей жатқа соғуы дер едік
Еш жерінен жаңылыспай бірнеше өлеңді, оның ішінде «Қорқыт» поэмасын жатқа оқыған жанға еріксіз  сүйсінесіз
Жасы жүзге жуықтаса да жырларды жатқа соғатын мұндай жадыны берген Жаратқанның құдіретіне қалай таңғалмассыз
Жатқа оқып қана қоймайды, ол өлеңнің неден туып, кімге арналғанын  қызықты баяндауы да ғажап
Мағжан өлеңдеріне махаббаты ерек өнер иесінің бұл қасиеті жайында жиналған қауым «Асылдың сынығы ғой
Тек жадыға жазбай, санаға тоқығандықтан осылай жатталған-ау!» десіп жатты таңдай қағып.
Кеш барысында актрисаның ізін басқан бүгінде аға буын атанып үлгерген актерлар, республикамыздың басқа да театрларының ұжымдары мерейтой иесін құттықтап жатты
Солардың арасында Қазақстанның Халық әртісі Досхан Жолжақсынов: «Жүсекеңдей жайсаңға жар болған Хабиба апамыз мен үшін күллі қазақ аналарының образындай
 Олардың осынша ұзақ жасауының өзі кешегі тарихты, сол ұлылықты бізге жеткізетін, әңгімелейтін бір жанның болуы керектігінен шығар бәлкім
 Мен білгелі бұл кісі үлкен жүректің иесі боп келе жатыр
 Мен Хабиба апамды «кимешегі кірлемеген кейуана» атаймын» деген  жылы лебізін білдірді.
Д.ІЗТІЛЕУ
