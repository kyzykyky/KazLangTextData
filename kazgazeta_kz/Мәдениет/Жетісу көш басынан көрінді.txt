Талдықорған қаласындағы «Жетісу» орталық стадионында Алматы облысының әкімі Амандық Баталов «Жетісу» кәсіби футбол клубының футболшыларын марапаттау салтанатына қатысты.
Жиналғандарды құттықтаған облыс әкімі А.Баталов: «Биылғы жылы команда алдына қойған міндеттерді орындап, жан­күйер­лерінің сенімін ақтады
Бірінші лигада сәтті ойын көрсете отырып, чемпионат аяқталғанға 5 тур қалғанда мерзімінен бұрын Премьер-лига маусымына өту құқығына ие болды
Бұл рухтың мықтылығының, жеңіске деген құштарлықтың, жаттықтырушылардың, ойыншылар мен басшылықтың бірлескен табанды еңбегінің нәтижесі
Ендігі басты мақсат – 2018 жылғы Премьер-лига командаларының арасында Қазақстан чемпионатында кәсіби деңгейде өнер көрсету, алғашқы қатардан орын алып, жанкүйерлерді жеңіспен қуанту
Сіздерге бұдан әрі де береке-бірлік, сәттілік пен жеңістер тілеймін!» деді.
Содан кейін сөз алған Қазақстан Футбол фе­де­рациясының президенті Сейілдә Байшақов жетісулықтарды Премьер-лигаға мер­зімінен бұрын жолдама алған жетістігімен құттықтады.
Салтанатты жиын марапаттаумен жал­ғасып, футболдан өткен XXVI Қазақстан Чемпионатында бірінші лига командаларының арасында I орынды иеленген «Жетісу» кәсіби футбол клубының ойыншылары арнайы медальдармен, кубоктармен, сол сияқты облыс әкімінің құрмет грамоталарымен, алғыс хаттарымен ­марапатталды
Ойыншыларды облыс әкімі Амандық ­Баталов марапаттады
Ал екінші орынды иеленген «Қызылжар» командасының ойыншыларына марапатты Қазақстан Футбол федерациясының президенті Сейілдә Байшақов табыстады
Салтанатты шара концерттік бағдарламамен аяқталды.
Атап өтсек, «Жетісу» командасы футболдан өткен XXVI Қазақстан Чемпионатында бірінші лига командаларының арасында I орынды иеленіп, Премьер-лигаға мерзімінен бұрын жолдама алған болатын
«Жетісу» стадионында бірінші лиганың 26-шы финалдық матчы өтіп, ойын қорытындысында талды­қор­ғандық «Жетісу» Петропавлдың «Қызыл­жар» командасын 2:0 есебімен ұтты.
Қазір Алматы облысында футболдың дамуына ерекше назар аударылып келеді
Қазіргі кезде өңірде футболмен жүз мыңнан астам адам айналысады
Облыста 900-ге жуық футбол алаңдары мен 22 стадион жұмыс істейді.
Н.БАҚДӘУЛЕТҰЛЫ
