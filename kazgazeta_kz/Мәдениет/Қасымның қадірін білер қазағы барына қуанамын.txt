
«Құя алман үгітілген балшық өлең,
Көңілімде көл жасаман тамшыменен,
Серінің сертке соққан семсеріндей,
Өлеңнің өткірін бір алшы менен», – деп жан тебіреніспен жырлаған дауылпаз ақын Қасым Аманжоловты білмейтін жан кемде-кем шығар
Өзінің терең сырлы, ойлы да, шыншыл поэзиясымен жас таланттарды шабыттандырып қана қоймай, кез келген оқырманның жүрегінен ерекше орын ала білді
Тағдырдың тауқыметіне мойын бұрмай, қаламын серік етіп, саф алтындай таза, тұнық, мөлдір поэзия әлемінде ғұмыр кешті
Ақын небәрі 44 жыл өмір сүрсе де, артында қалған  мұрасы ұшан-теңіз
Әсіресе, Қасымнан қалған әндерді артындағы елі «Қасымның әндері-ай!» деп қайран қалып отыратын
Жүрегі қазақ деп соққан ұрпағының жадында мәңгі қалған Қасым Аманжоловтың ән-жырларына шөл­деген халқы жақында ғана үлкен қуанышқа бөленді
Дәлірек айтсақ, мамыр айының 21 жұлдызында Ө.Жолдасбеков атындағы Студенттер сарайында ақынның жүрек тебірентер әсем әндері орындалып,  жалынды жырлары жамағатты бір серпілтіп тастады
Жауапкершілігі зор бастаманы ұй­ым­дастыруға  ұйытқы болған белгілі әнші  Гүл­баршын Тергеубекованы аз-маз әңгімеге тартқан едік.
«Кеш өте әсерлі өтті» деп қуанышын жасыра алмаған әнші әңгімесін бастап кет­ті
Қасым атамыздың өлеңдерін жарыса оқыған жыр кештері әр өңірде өткенімен, әндерін әуелете шырқаған ән кеші өткенін естімеп едік
Біз алдымен әншіден ақынның әндеріне арналған кешті өткізудегі басты мақсатын сұраған едік: «Өздеріңіз білетіндей халқымыздың дарынды ақыны Қасым Аманжоловтың ұлттық әдебиетіміздегі орны ерек
Оның кез келген әні, өлеңі мейірім­ділікке, сағынышқа, сезімге толы
Міне, оның осындай тамаша жырларын, әндерін жас ұрпаққа насихаттау мақсатында осы істі қолға алдым
Негізінен, бұл кешті ұйымдастыру идеясы осыдан жеті-сегіз жыл бұрын пайда болған еді
Оған қоса Қасым ағамыздың өмірі мен шығармашылығына арналған «Дариға, сол қыз!» атты деректі фильмі маған  әдемі әсер қалдырды
Содан соң «халықты Қасымның әндерімен қайта қауыштырсам» деген ниетпен төрт-бес ай бұрын осы істі нақты қолыма алып, жұмысты бастап кеттім
Осылайша бұл кешті де  ұйымдастырдық» деп  бір қайырды.
Сонымен қатар Гүлбаршын Тергеу­бекова бұл кешті өткізуге атсалысқан Дидар Амантай, Эльмира Әмзиева сынды бірқатар азаматтар мен азаматшаларға алғысын білдіретінін жеткізді
 «Бұл кісілер кештің жоғары деңгейде өтуіне үлестерін қосып, еңбектерін аянбады
Сондықтан оларға зор алғыс айтамын» деді.
Әңгімесін әрі жалғаған әнші:  «Қасым Аманжоловтың былтыр ғана 100 жылдық мерейтойы дүбірлеп өткен болатын
Ал оның ән кешін енді 110 жылдығына қалдыру міндетті емес
Шәмші, Мұқағали ағаларымыздың ән мен жыр кештері секілді жыл сайын өткізу қажет деп ойлаймын
Бұл да жоспарда бар
Алла бұйыртса, Қасым әндері мен жырлары жыл сайын көрерменмен қауышып тұрады» деді алдағы жоспарымен бөлісіп
Гүлбаршын Тергеубековадан «кеш­тің өту барысы көңіліңізден шықты ма» дегенімізде: «Аллаға шүкір дейміз
Халықтың сондай ықыласпен тыңдағаны сонша, залда шыбынның ызыңы естілмеді
Бірақ кеште халық сүйіп тыңдайтын «Жас дәурен» әнінің орындалмай қалуы өкінішті болды
Сценарий бойынша бұл әнді  әнші Алтынай Жорабаева орындау керек болатын
Өкінішке қарай, ол кешке келмеді
Кешке келмейтінін де ескертпеді
Сөйтіп Қасым ақынның аруағы мен халықтың алдында ыңғайсыз күй кештік
Алтынай кешке келе алмайтынын алдын ала ескерткенде халық ол әнді басқа әншілердің орындауында тыңдар еді
 Өйткені осы әнді арнайы тыңдағысы келген көрермен болды ғой залда
Ал кешке келіп әннен шашу шашып, қауымды бір сәтке болса да қуанышқа бөлеген әншілерге алғысым шексіз
Кешке Ескендір Хасанғалиев ағамыз келіп қонақ болды
Астанадан Қарақат Әбілдина  арнайы келіп, Қасым ағамыздың бір әнін орындады
 Сейфуллин Жолбарыс, Меруерт Түсіпбаева, Алма Аманжолова сынды әншілер мен «Тарлан», «Каспий» тобы секілді тағы басқа бірқатар таланттар өнерлерін ортаға салды
Халық жылы қабылдады
Осы кешке жиналған халыққа қарап отырып,  Қасым ағамыздың қадірін білер қазағының барына қуандым, олардың ықылас-ниетіне көзім тойды» деді әнші.
Иә, расында да Қасым Аманжоловтың шығармаларын халыққа насихаттап, мол мұрасын бүгінгі ұрпаққа ұлағаттап отыру, оның ән-жыр кештерін республика деңгейінде ұйымдастыру оңай шаруа емес екені анық
Бұл орайда осындай жауапкершілігі зор жобаны жүрексінбей қолға алып, аяғына дейін жеткізген Гүлбаршын мен басқа да қол ұшын созған азаматтарға мың алғыс дейміз.
Аида ҚОЖАҚОВА
