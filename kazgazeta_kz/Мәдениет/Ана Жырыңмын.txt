О, Анажан!
Құлыңмын.
Құл болғанмен жаныңда жүре алмадым,
Ұлы отанда сыналып ұлы арманым.
Сорым ба әлде, бағым ба біле алмадым,
Қолында екен бәрі де бір Алланың.
О, Анажан!
Ұлыңмын.
Шын ұл болсам сүтіңді ақтағаным,
Ірің болсам жараңды жаппағаным.
Ғалам жұрттың алдына шықпасам да,
Адалдықтың алдында әппақ арым.
О, Анажан!
Мұңыңмын.
Бара алмадым жаныңа кешпе мұны,
Лаулағанмен сағыныш сексеуілі.
Әжім болып қолыңа жазылыпты,
Мені баққан күндердің естелігі.
О, Анажан!
Сырыңмын.
Сенен басқа жанымды түсінер кім?
Мүмкін мен де талай түн түсіңе ендім.
Бағасын өзі берер алтын уақыт,
Анасын сағынбаған кісілердің…
О, Анажан!
Жырыңмын…
Біләл ҚУАНЫШ
