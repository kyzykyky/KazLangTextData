Бүгінгі қоғамда жақсы адамдар саны көп
Біз оның бірін білсек, екіншісін естімей, көрмей жатамыз
Жүрегі жақсылыққа құмар жандардың бір ғана мақсаты бар
Ол – адамдарға көмек беру
Сондай жанның бірі өз ісін бастап, шама-шарқы келгенше тұрмысы төмен, көп балалы отбасына қайырымды іс жасауға талпынып жүрген  Ажар Қыдыралина
Жақсы адам жайлы естіп, игі ісін насихаттау мақсатында қоңырау шалдық
Тұтқаның арғы жағынан естілген дауыстан ерекше мейірімділікті байқадық. 
Киелі Сарқан өңірінде дүниеге келген Ажар Сыдықбекқызы туғанынан сал ауруымен күресіп келеді
Тағдырдың тосын сыйын жымия көтерген бойжеткен мектеппен қоштасып, Шымкент қаласындағы есепші техникумына оқуға түсіп, өмірлік серігімен сол жерде табысады
Шаттыққа толы шаңырақ көтеріп қызын дүниеге алып келеді
Алайда бақытты да баянды күнінің аспанын қара бұлт торып, отбасының асыраушысы, қамқоршысы, өмірлік серігінен мәңгілікке айырылды
Әрине, жаны нәзік жан үшін тағдырдың бұл соққысы оңай болмады
Десе де көзінің ағы мен қарасына айналған қуанышын қанаттыға қақтырмай, тұмсықтыға шоқтырмай өсіріп, оң босағасынан ұзатып шығарады
Жар алдындағы аманатын ақтаған аяулы ананың ендігі тілеуі – бала-шағасы мен тәп-тәтті немерелерінің амандығы.
Иә, тағдырмен бетпе-бет жолығып қалсаңыз да одан сырт айналып кете алмайсыз
Ажар Қыдыралина өзінің елу үш жылдық өмірінде осыған көз жеткізген
Ол жастайынан өзгенің қамын ойлап өскендігін мақтанышпен айтады
Бойына біткен нәзіктігімен сөз бастаған ол: «Мен бала күнімнен түрлі жағдайды басымнан кештім
Сонда да күресуден шаршаған жоқпын
Үнемі жеңіп келемін
Жеңілу дегенді мүлде елестете алмаймын
Мұхтар Шахановтың: «Адам болып қалу үшін ғаламда, үлкен арман керек екен адамға» деген сөзі үнемі ойымда жүреді» деді сәл жымиып
Оның ойынша, он екі мүшесі сау болса да, мүгедек болса да адам ешқашан құр алақан, қол қусырып отырмағаны дұрыс
Қысқасы, еңбек етпеген адам Алла берген нығыметтен айырылады
Тепсе темір үзетін азаматтардың жұмыссыз жүргенін былай қойғанда, жалғызбасты, онымен қоса туа бітті мүгедектігі тағы бар әйелдің ерлігі ерен
«Екі қолым, екі аяғым қимылдап тұрғанда жақсылық жасағым келеді
Біздің қоғамда жақсы адамдар көп
Солардың қолдауымен тұрмысы төмен отбасылардың жағдайы жақсарса деймін
Түннің соңынан күн шығатыны секілді өмірде көп жақсылық болады деп ойлаймын
Әрбір адам бақытты әрі жақсы өмір сүрсе деймін
Өмір деген сынақтың қадірлі қонақтары жақсылық жасамай өмірден өтпесе екен
Тіпті әрбір мұсылманға міндеттелген садақасын да ұмытпай, беріп тұрса деп ойлаймын
Ол – өздері үшін қайырлы болады» деген бір ауыз жылы сөзінің өзі жан тербетеді.
Кейіпкеріміз көптен бергі орындалмай жүрген арманымен де бөлісті
Тағдырдың ащы дәмін татуындай-ақ татқан жұмыр басты пенде өзінің емес, өзгенің қамын көп ойлайды
Оның бала күнінен мұқтаж жандарға арналған шағын цех ашсам деген арманы күні бүгінге дейін өз күшін жойған емес
Алдағы уақытта мұны да іске асырамын деген мақсатта тынбай еңбек етуде
Сауда үйінің сөрелерінде тұрған әдемі көйлекті бірі кисе, екіншісі кие алмайтынын жиі ойлайтынын айтқан Ажар ханым өзінің басынан кешкен қиындықтарын басқалары көрмесе, сезінбесе екен дейді
Олар да қатарынан қалмай, қалаған заттарын алып, қызыққан киімдерін үстілеріне іліп, әдемі болып жүргенін қалайды
Өмірдің сынағында сынға түскен жандарды көрсе солармен сөйлесіп, ақыл-кеңесін айтып, өмірдің әрбір сағаты, тіпті минуты мен секундының өзі соншалық қымбат екенін түсіндіруге асығады
Ол қанша қиналса да көпшілік пайдаланатын қоғамдық көлікпен жүргенді қалайды
Мүгедектігіне байланысты берілетін жол жүру билетін пайдаланғысы келмейді
Себебі намыс­танады
Ол барлық адаммен тең өмір сүргенді жөн деп біледі
Әйел заты болса да намыс деген қасиетін жоймауға тырысады
Қазақ қыздарының бойына біткен қайсарлықты қашан да мақтан тұтуға болады.
«Елге пайдам тисе деймін»
Бұл – Ажар Сыдықбекқызының өмірлік ұста­нымы
Әкенің таза қанымен, ананың ақ сүтімен бойына дарыған қарапа­йым­дылығы оны заңғар көкке жетелейді
Өзімен тағдырлас жандарды да биікке шығаруға талпынады
Бүгінгі таңда Ажар Қыдыралина мүмкіндігі шектеулі жандардың басын қосып, көпшілікке көмек қолын ұсынатын «Жігер» үкіметтік емес ұйымын басқа­рады
Басқарады деген ресми аты ғана
Әйтпесе барлық шаруаға өзі жүгіреді
Қамқоршы қарлығаштай қанатының астына тағдырлас жандарды жиып, игі істерді тындыруға тырысып жүрген аяулы ананың арманы асқақ
Ол қалталы, жағдайы жақсы адамдар мен тұрмысы төмен отбасылардың арасына алтын көпір орнатқысы келеді
Сөзбен емес, іспен нәтиже көрсетуге жаны құмар жанашыр жан осыдан бірнеше жыл бұрын ескі танысымен бірігіп, аяқкиім тігетін дүңгіршек ашқан
Әлеуметтік тұрмысы төмен отбасыларына тегін көмек көрсеткен
Телеарнадан көріп, газет-журналдардан кәсіпкерлерге қолдау көрсететін «Даму» кәсіпкерлікті дамыту қорына барып, мамандардан арнайы сабақ алған
Араға біраз уақыт салып, аталған қор­дың көмегімен тігін ісіне қажетті материалдық көмек алған
Бүгінде бұл іс өзінің деңгейінде атқарылып келеді
Қа­ладағы қарт кісілердің, тұрмысы төмен отбасылардың аяқкиімдерін үйінен алып кетіп, тігіп, жөндеп қайта­дан алып баратын Салимолла Беймолдиндай жанашырын мақтанышпен айтып, жаны жомарт азаматтар көп болса деп тілейді.
Таяуда ғана облыс орталығындағы «Шолпан» сауда үйінен бір бөлмені жалға алып, тұрмысы төмен отбасы мүшелеріне тегін киім беруді қолға алған
Қалада ең алғаш мұндай қайырымдылық шарасының тұсауын кескен жанашыр жанға бүгінгі таңда туған-туысы зор қолдау танытып келеді
Ашылғанына көп уақыт бола қоймаса да тегін киім алуға келушілер саны артып келеді
Көбіне көп балалы отбасылар келіп, мәре-сәре болып, киюге жарамды, шақ келген киімдерді алады
Олардың қуанғанынан күш-қуат аламын деген кейіпкеріміз: «Дәл 31-тамыз күні құрбым Көктал ауылында тұратын көп балалы ана баласын 1-қыркүйекке киіндіре алмағанын айтып хабарласты
Содан екі кеште жүгіріп сіңлімнің үйіне бардым
Баласының былтырдан қалған жейделерін алып, әпкемнің шаңырағына барып, немересінің мектеп формасын сұрап алдым
Құрбым да өзінің туған-туысынан балаларының киімдерін жинап, түнгі сағат 23:00-де Көктал ауылына барып, киімдерді апарып бердік
Қуанғанынан көзіне жас алған келіншек бізге рахметін айтып, риза болды
Біз бұл істі өзіміздің адами құндылығымызды сақтап қалу мақсатында істейміз
Адам адамды қуантып, жақсы сөз айтып, жылы тілек білдіріп жүру керек қой
Бұл өмірге бәріміз қонақпыз
Қамшының сабындай ғана өмірде сыйласып өткенге не жетсін?! Сондықтан да, көп болып, бірігіп көпке жақсылық жасауға асығайықшы
Оларды қуантуға, бала­лардың риясыз күлкісін көруге әрекет еткеніміз жөн» деген аяулы ананың жүрегі жақсылыққа құмар.
Біз көбіне ысырапшылдық жасап, қып-қызыл ақшаға сатып алған киімдерімізді бір жыл кисек кидік, кимесек отқа немесе қоқыс жәшігіне тастай саламыз
Ал сол киімді сатып алуға жағдайы келмей отырған қаншама отбасы бар
Олар тіпті, киім емес кей күндері бір бөлке нан сатып алуға ақша таппай қалады
Бір уақыт мұндай отбасылардың да тұрмысымен санасқанымыз жөн
Егер де кімде-кім балаларының, өздерінің тарылып қалған киімдерін, аяқ киімдерін тіпті, тұрмыста қолданбай жүрген заттарын тұрмысы төмен отбасыларға беремін десе Ажар ханымның дүңгіршегіне тапсырсаңыздар болады
Өзіміздің емес, өзгенің де жай-күйіне бір сәт болса да көңіл бөлуді ұмытпайық.
Еңлік Cағындық
Алматы облысы
