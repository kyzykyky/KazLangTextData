Жуырда Бішкек қаласында қазақтың көрнекті жазушы-драматургі Рахымжан Отарбаевтың пьесалары бойынша қырғыз театрларының республикалық фестивалі өтті

Туыстас қырғыз елі қазақ қаламгеріне ерекше құрмет көрсетіп, театр фестивалін арнауы тегін емес
Қырғыз Респуб­ликасы театр қайраткерлері одағының президенті Жаныш Құлмамбетовтің айтуынша, Р.Отарбаев шығармашылығы қырғыз оқырманына көптен бері таныс
Оның 1990 жылдары жазылған «Әбутәліп әпенді» атты алғашқы пьесасын белгілі режиссер Искендер Рысқұлов дәл осы Қырғыз ұлттық академиялық драма театрында қойған екен
«Содан бері отандық театрларымыз қазақ драматургінің туындылары бойынша ондаған қойылымды көрерменге ұсынды
Қырғыз театрлары мен көрермендерінің ыстық ықыласына бөленген мұндай қаламгер көп емес.
Оған қоса, Рахымжан Отарбаев – Қырғыз театр қайраткерлері одағының, Театр өнері қоғамдық академиясының академигі, Айтматов атындағы халықаралық сыйлықтың лауреаты» дейді Ж.Құлмамбетов
Жазушының «Тағдыр» атты пьесасы көрермендерге 500-ден аса рет ұсынылған екен.
Фестивальді республиканың Театр қайраткерлері одағы мен Т.Әбдімомынов атындағы Қырғыз ұлттық академиялық драма театры бірлесіп ұйымдастырды
Қаламгердің драматург ретінде тұсауын кес­кен қырғыз театры 1995 жылы Р.Отарбаевтың «Абай соты» пьесасын алғаш рет қойғанда спектакльді Шыңғыс Айтматовтың өзі тамашалап, ақ батасын берген болатын
Театр фестивалінде Р.Отарбаевтың «Тағдыр», «Актриса», «Моно Лиза», «Қошалақтағы оқиға» – барлығы 8 спектаклі көрсетілді
Оның ішінде бірнеше қойылым қайталанып отырды, яғни көрермен әртүрлі театр сахналаған пьесаларды салыстыра көріп, бағасын берді
Айта кетерлігі, олардың ішінде «Қошалақтағы оқиға» мен «Актриса» – алғаш қойылып отырған премьералар.
Р.Отарбаевтың әрбір қойылымында шиеленіскен тартыстар мен оқиғаға катысатын адамдардың сөзі мен ісі арқылы бүгінгі күннің шындығы көрініс тапқан
«Тағдыр» пьесасында Мәңгі затқа тәуелді болған Жалқытайдың аянышты тағдыры көрерменді ойландырмай қоймайды
Қошқар музыкалық драма театрының да, Т.Абдумомунов атындағы Қырғыз ұлттық академиялық драма театрының «Тағдыры» бір адамның басынан кешкен оқиғасын нанымды бере білді
Екі бірдей театр сахналаған тағы бір спектакль – «Мона Лиза», Моншақ қыздың тағдыры
Басты кейіпкер сүйген қызы Моншақтың суретін атақты Леонардо да Винчидің Мона Лизасы сияқты етіп салуды армандайды
Осылайша елес кезген суретшінің шынайы өмірі мен қиялы туралы қойылымның тұсауы қырғыз сахнасында кесілді.
Сонымен, қазақ драматургінің шығармаларын сахналауға арналған фестиваль мәресіне жетіп, қырғыз режиссерлері мен артистерінің өнері өз бағасын алды
Ош облыстық Бабыр атындағы өзбек музыкалық-драмалық театрының шығармашылық ұжымы қойған «Күзгүнүң сыры», «Мона Лиза» қойылымымен Т.Абдумомунов атындағы қырғыз ұлттық театры, Қасымалы Жантөшев атындағы Ыстықкөл облыстық музыкалық драма театрының «Жарық қайда?» спектаклі, Т.Абдумомунов атындағы Қырғыз ұлттық академиялық театрының «Тағдыры» марапатқа ие болды.
«Ең мықты дебют» сыйлығын «Мона Лиза» спектаклінде Барыс рөлін ойнаған Қанболат Атақанұлы алса, «Үздік әйел бейнесін» Т.Абдумомунов атындағы Қырғыз ұлттық академиялық драма театры сахналаған «Тағдыр» әлеуметтік драмасында ананың рөлін ойнаған Айсалқын Оспанова иеленді
«Қошалақтағы оқиға» мен «Мона Лиза» спектаклін қойған шығармашылық ұжымның екеуі де (Чуй облыстық театры мен Б.Қыдыкеева атындағы жас көрермендер театры) марапатқа ие болды.
Сегіз спектакльдің ішінен «Актриса» қойылымы озық шығып, үздік спектакль деп танылды.Талантты жастардан құрылған студия комедияны өте биік деңгейде сахналапты
Ал актриса рөліндегі Жанара Борисованың ойынына риза болмаған жан қалмады.
Жазушы-драматург Рахымжан Отарбаев шараны ұйым­дасты­рушыларға алғысын білдіріп, фестивальден алған әсерін былай жеткізді: «Фестивальге қатысқан театр ұжымдарына алғысым шексіз
Қырғыздың Мәдениет министрі Түгелбай Қазақовтың өзі осы фестивальді өткізуге нұсқау беріпті
Қырғыз театрларында 22 жылдан бері менің пьесаларым сахналануда
Бұл фестиваль сол еңбегімді қорытындылағандай болды
Әйтпесе, қырғыз елінде де керемет драматургтер аз емес
Шыңғыс Айтматовтың шығармаларының өзі неге тұрады? Кезінде есімі Одаққа танымал болған Мар Байджиев, Бексұлтан Жәкиев, Мұрза Қапаров, Сұлтан Раевтың шығармалары қазақ сахнасында да қойылып жүр
Бұлар елге кеңінен танылған драматургтер
Солардың ішінде менің фестивалімді өткізіп жатқандары қазақ өнеріне құрметі деп білемін».
Осылайша театр – өмірдің өзі десек, сол өмірдегі шындықты айрықша тәсілдермен ширата, шиеленіскен тартыс үстінде көрерменнің көз алдына келтіретін «әдебиеттің ең қиын түрін» (Горький) меңгерген драматургтің абыройы қазақ әдебиетінің мерейін көтерді
Бұл әр сөзі мірдің оғындай көздеген жерге дәл тиетін, көкейге қона кететін Отарбаевтың қысқа да нұсқа, тұжырымды да түйінді тілі мағыналы-мәнді мазмұнымен санаға мықтап даритынынан болса керек
Сәтті сахналық шешімін тапқан идеяларға толы шығармалардың туыс­тас елдегі көрерменнің көңілінен шығуы соның айғағы
Қаламгер талантының ерекшелігі мен қадір-қасиеті де осында дер едік.
Дина ИМАМБАЕВА
