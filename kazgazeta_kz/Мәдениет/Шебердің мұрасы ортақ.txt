Ұлттық қолөнерімізді ұлықтап, атадәстүрімізді қайта жаңғыртқан, Қазақстанның еңбек сіңірген қайраткері, Қазақстан Суретшілер одағының мүшесі, Қазақстан Ленин комсомолы сыйлығының лауреаты, Еуропадағы қыпшақтар қауымдастығының басқарма мүшесі, Қырғыз Республикасы Дизайн академиясының корреспондент-мүшесі, ұста Дәркембай Шоқпарұлының есімі халық жадында
Ұлттық қолөнерімізде өзіндік қолтаңбасын қалдырған ардақты азаматтың атында бүгінде Еңбекшіқазақ ауданы Ақши ауылында музей бар

Ұсталық – ұстамдылықты ұната­тын өнер
Халық шеберлері төс темірден шыққан дыбыстан-ақ, шебердің шыңдалғанын байқап, бағасын берген
Нағыз ұста бірде желпітіп, бірде баяулатып, бірде батыра, жұмсарта балға соғу арқылы музыкалық ырғақ тудырып иі қаныққан темірден әдемі бұйым жасайтыны белгілі.
Шоқтығы биік қолөнер шебер­лерінің құпия сырын меңгерген бірегей тұлға – Дәркембай ­Шоқ­парұлы ұлттық қолөне­рі­міздің қайта жаңғыруына сүбелі үлес қосқан бірегей талант иесі.
Ол 1946 жылы 23 мамырда Алматы облысы Еңбекшіқазақ ­ауданы Ақши ауылында Ерғожаұлы Шоқпардың шаңырағында дүниеге келген
Әкесі Шоқпар, оның тете інісі Алдамберді мен кенже інісі Ахмет ағайынды ұсталар
Екеуі де қолөнерімен Жетісу өңіріне белгілі болған адамдар
Осындай өнерлі отбасынан шыққан Дәркембайдың ұсталығы атадан балаға дарыған қасиет
Өнерге деген қызығушылығы оны 1965 жылы Алматының Гоголь атындағы көркемсурет училищесіне оқуға жетелейді
60-жылдары ұлттық нақыштағы дүниелеріміз жоғалуға айналғанда барынша еңбектеніп, тер төккен ол дипломдық жұмысын зер­герлік бұйымдар мен ағаш бұйымдар тақырыбында: «Қымыз құя­тын ыдыстар», «Зергерлік бұйым­дар», «Кісе белбеу», «Кемер белбеу» туындыларымен қорғап шығады.
Қымыз құятын ыдыстары бүкілодақ­тық, Қазақстан және Орта Азия республи­каларының көрмесінде (Мәскеу қаласы, 1972 ж.), Шығыс Еуропа елдерінде (1972 ж.) Индия, Бирмада өткен жылжымалы көрмелерге (1972-1973 ж.ж.) қойылды.
Ұлттық қолөнерге жанашырлық танытқан ұста 1996 жылы туған жері Ақши ауылында «Асыл» атты мектеп ашты
Ол мектепте республиканың әр жерінен келген шәкірттері тегін оқыды
«Ұстаздық еткен жалықпас, үйретуден балаға» демекші, Дәркембай шебер Т.Жүргенов атындағы Қазақ ұлттық өнер академиясында «Сәндік өнер және дизайн» факультетінде «Металды көркемдеп өңдеу» маман­дығы бойынша студенттер оқытып, нәтижесінде доцент, кейін профессор атағын иемденді.

Оның тағы бір қыры – суретшілік әрі мүсіншілік өнер
«Студент қыз», «Алтын адам», «Қарасай батыр», т.б
портреттері көпшілікке белгілі
Металдан, ағаштан, тастан қашалған ескерткіштер: Абдолла Розыбақиев, Құланаян Құлманбет, Мұстафа Шоқай, Мұхтар Әуезов, Қашаған Жаманқараев, Рақымжан Тоқатаев секілді тарихи тұлғаларымыздың мүсіні асқан шеберлікпен жасалды
Онымен қоса, көптеген тарихи, сәулет ескерткіштерінің қалпына келуіне өз үлесін қосты.
Өнер иесінің енді бір үлкен еңбегі Қыздар университетінің 60 жылдық мерейтойы барысында «Ақтұмар» музейін ашуға қосқан үлесі
Мұражайда ұстаның қолынан шыққан бірқатар дүниелері орын тепті
Бүгінгі таңда бұл елдегі әйел­дер тарихына арналған тұңғыш музей болып отыр.
1981 жылы Ықылас атындағы саз аспаптар музейін ұйымдастыру кезінде өз шәкірттерімен бірге 100-ден астам саз аспаптарын жасап, музейге тарту етті.
Ол 200-ден астам ғылыми ма­қа­лалар жазып, этонографиялық зерт­­теулермен айналысып, 30-ға жуық ғылыми еңбектерді өмірге әкелді.
«Өлеңге әркімнің-ақ бар таласы» дегендей, Дәркембай Шоқпарұлы­ның даралап айтар тағы бір қыры – ақындығы.
«Зердемменен зерлеп өлең
Еңбегімді елге берем» –
Деген оймен күндіз-түні,
Тыным көрмей мен де келем, – деп жырлаған ұста Дәркембай өлеңдерінде атакәсіпті насихаттап, ұлттық қолөнеріміздегі дәстүрлі қолданбалы өнерді дәріптеді
Этно­графияға қатысты бірнеше өлең­дерімен қатар, «Тұмар» баспасынан «Ай – алқа» кітабы жарық көрді.
Дәстүрлі өнерді қайта түлетіп, жаңғыртып, оны насихаттау жолында еліміздің көптеген жер­лерінде экспедиция құрамында болып, қолөнер шеберлерінің соңғы буындарымен сұхбаттасып, материал жинастырады
Ол сондай-ақ экспедицияларда қазақтың ұлттық қолөнер туындыларын және байырғы шеберлердің үлгісімен жасалған құрал-саймандарды жинастырады.
2007 жылы Алматы облысының әкімі С.Үмбетовтің қолдауымен Еңбекшіқазақ ауданы Ақши ауылында «Ұста Дәркембай атындағы қолөнер музейі» ашылған болатын
Бүгінде артына өшпес мұра қалдырған Дәркембай Шоқпарұлы­ның қолөнер бұйымдары аталған музейде сақтаулы.

Қазақ қолөнерінің құнды мұра­лары мен іргелі дәстүрлерін паш ететін бұл қазыналы шаңырақты қазір ұстаның ұлы, қолөнер шебері Дәулет Дәркембайұлы басқарып отыр.
Аталған мекемеде бес адамнан құралған шығармашылық топ жұмыс істейді
Олар өлкемізге белгілі қолөнер шеберлері Құрман­ғазы Қадыров, Жанболат Нұрданбек, Ринат Мүлікбаев, Мәди Тілепбергеновтер
Бірі – теріден, қыштан бұйым жасаса, бірі – ағаш шебері әрі зергер.
Дәркембай атаның қолынан шыққан бұйымдарды қастерлеп отырған «Ұста Дәркембай атын­дағы қолөнер музейі» дәстүрлі төл өнері­мізді тек Қазақстанға ғана емес, шет елдерге де таныту мақсатында көрмелер ұйымдастырып, қазақтың ұлттық қолданбалы өнерін насихаттауда
Шеберлер қолөнер саласының қыр-сырын зерттеп қана қоймай, осы киелі де қасиетті өнерді жас ұрпаққа таныту мақсатында шеберханада шеберлік сабақтары өткізіліп тұрады
2400-ден аса жәдігері бар бұл музейдің ендігі мақсаты шеберхана жанынан қолөнер мектебін ашып, жас жеткіншектерді дәс­түрлі қолөнерімізге баулу
Ал­дағы уа­қытта қолөнердің қыр-сырын мең­геріп, елімізге есімі белгілі ұста­ларымыздың игілікті істерін жал­ғайтын саналы ұрпақтар өңір­ден шығатынына сеніміміз мол.
Бүгінде ұсталық өнерді жанына серік етіп, халық мұрасын ұрпағына ұсынған Дәркембай ұстаның соңында тек өзіне тән айшықты қолтаңбасы қалды
Ұлттың рухани дамуына салынған дара жол ұпақтан-ұрпаққа жалғаса берері хақ.
Арайлым Омарбекқызы,
«Ұста Дәркембай атындағы
қолөнер музейінің» қор сақтаушысы
