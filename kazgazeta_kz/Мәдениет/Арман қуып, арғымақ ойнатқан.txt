Мақаланың тақырыбындағы образды тiркес кiмдерге арналған, кiмдердi меңзейдi деген заңды сұрақ туады
«Арман қуып, арғымақ ойнатқан!» – апыр-ау, кiмдер екен олар?!
Таңғалатын түгi жоқ! Бұл – бiздермiз!
ҚазҰУ-дың 81-жылғы түлектерi – бiздермiз
Бiз өзiмiздi-өзiмiз осылай мадақтамасақ, осылай асқақтатпасақ, басқа кiм айтпақ?! «Өсер елдiң баласы бiрiн-бiрi батыр дейдi» деген қанатты қағида, сiрә, осындайда айтылған болар!
1976 жылдың қоңыр күзiнде ҚазҰУ-ге пәленбай абитуриенттiң iшiнен маңдайына бақ қонған 50 жас студент атанды.
Мұның қатарында, Шарханның лексиконымен айтқанда, «рабфактан келген» бiздер де бар едiк

Бес жыл бес күндей болмай өте шықты
Көздi ашып-жұмғанша
Бүгiнде көз алдыңызда кинолентасындай сырғыған сол күндер мен жылдар елесi жүректi елжiретiп, сағыныштың қыл пернелерiн шертiп-шертiп өтедi-ай кеп.
Қайран, бұла дәурен!
Осыдан 30 жыл бұрын комсомол-жастар бригадасында жүрiп Ақсуаттың ақ түтегiмен арпалысқан, Сарысудың сағымды даласын кезген, содан серт алған, Жуалының жаңбырлы күндерiнде жасын болып жарқылдаған, бесiктен белi шықпай жатып «Аралдағы жеңеше-айды» аңыратқан, өзiм дегенде Торғайдың суы тобығынан келмеген, Оңтүстiктiң iнжу-маржанына шөлi бiр қанбай, арманын Алатаудың ұшар басына байлаған, Атыраудың ақшулан теңiзiне бiрде ән салдырып сызылтқан, ендi бiрде күмбiрлетiп күй ойнатып көбiк шаштырған, Алтайдағы азуын айға бiлеген арландармен арпалысқан менiң қанаттастарым бiр сәт ҚазҰУ дейтiн киелi мекенде төс қағыстырып, оның қалашығында бас тоғыстырды!
Бiлiм Меккесiне махаббатын арнаған менiң курстастарымның қай-қайсысы да сөзiне берiк, қиналғанға серiк, мәрттiктiң мәйегiне қанған марқасқалар болды!
Олардың әрқайсысы бiр-бiр әлем едi
Ал оның сырына, шынына қанығу үшiн солардың әлемiмен өмiр сүру керек, тыныс­тау керек
Ал мен, бақытыма қарай, осындай олжалы жанның бiрi болдым.
Бiз оқу бiтiргелi 30 жыл өтiптi
30 жыл! Бiр азамат ердiң жасы! Орда бұзар шағы
Осынау 30 жылда ауылдан арман қуып Алматыға келiп, тағдыр тiзгiнiн тартып, арғымақ ойнатқан бұла дәурен иелерi кең өрiстiң кемесiне мiндi.
Менiң курстастарымның бақыты – екi дәуiрдiң қызығы мен шыжығын көргендiгi
Өтпелi кезеңнiң, өліра шақтың қиындығын қайыспай көтерiп, елдiк мұрат жолындағы ұлан-асыр iстерге бiлек сыбана араласқандығы.
Менiң курстастарымның бақыты – елiмiздiң егемендiк жолындағы күреске бiлек сыбана кiрiскендiгi, жас мемлекетiмiздiң буыны бекiп, қаз тұрып қадам басуына әр­қайсысы өз шама-шарқынша үлес қосқандығы.
Бұл жай әншейiн мақтан сөз емес
Әңгiменiң ашығы, ақиқаты – осы
Тағдыр-талайымыздан шығар, екi ғасырдың тоғысында ата тарихты таңбалаған уақиғалар үрдiсiне куә болдық, бастан өткердiк
Жоқшылық пен тоқшылық, жақсылық пен жамандық, iзгiлiк пен аярлық таразы басына түскен сәттердiң ен ортасында болдық
Осының бәрiн көзбен көрiп, жүректен өткiзуiмізге бiздiң о баста өзiмiз қалаған мамандығымызға адалдығымыз басты өлшем болғанын атап айтқым келедi.
Ежелден белгiлi қағида: «Өлi разы болмай, тiрi байымайды»
Ауызға алуға қанша жерден ауыр болса-дағы, осы бiр нақылды айтпасқа тағы болмайды
Сол елудiң iшiнде қазiр арамызда жоқ, ал бiрақ соңынан өш­пестей iз қалдырған курстастарымыз бар едi.
Қатар құрбылардың алдынан көрiнiп, ел дамуының өркендеуiне, руханиятының қанат жаюына үлес қосқан достарымыздың атқарған iсi – бiздер үшiн мақтаныш! Ақжарқын, ақиық Қалдыбай десе – мәрт мiнез, қызуқанды, үстiндегiсiн досына шешiп беретiн азамат тұлғасы көз алдымызға тұра қалады
Курсқа шынашақтай болып келiп, республикамыздың бiрқатар газет-журналында шарболаттай шың­далған Әмiр, өтпелi кезеңде Қазақ теле­визиясының бүкiл ауыртпалығын мойы­май көтерiп, телепублицистиканың да­муы­на үлес қосқан Абдолла, Торғай өңi­рiнiң қияндағы түкпiрiнде жатып алып республика тарихнамасына талмай қызмет еткен Мылтықбай, тәржiменің түбiн түсiре қызмет қылған, елордамызға алғашқылардың бiрi болып аттанып, қазақ зиялы қауымының қалыптасуына үлес қосқан Болатбек, театр­тану бойынша маманданып, табанды еңбек еткен Жұмабай, сырбаз қалыпты Сапар, қолға алған шаруаны тиянақты шешудiң шеберi болған Мәншүк есiмдерiн мақтанышпен қалай айтсақ та жарасымды.
Олардың соңында iзiн жалғастырар ұрпағы қалды, жан иiрiмдерiн әлдилеген шығармашылық мұралары қалды.
Оқу бiтiрiсiмен Ақтөбеге аттанып, аудандық, облыстық газеттердiң барлық қызмет сатыларынан өткен Әмiр Оралбай салиқалы, салмақты басшы бола бiлдi
«Жас Алаш» газетiнiң меншiктi тiлшiсi ретiнде де бiр мектептен абыройлы өттi.
Облыста шығатын екi тiлдегi облыстық газеттiң басын қосып, бiр жауапкершiлiгi шектеулi серiктестiк құрған ол сол мекеменiң бас директоры қызметiне тағайындалды
Бұл жауапты орында да ол әрiптестерiнiң iлтипатына бөленiп жүрдi
Ал «Егемен Қазақстан» газетiнiң облыстағы меншiктi тiлшiсi қызметiнде жүргенде оның бүкiл қабiлет-қарымы, қаламгерлiк таланты бар қырынан ашылды.
Журналистiк жолдағы жемiстi еңбегiн ол ғылыми-зерттеушiлiк салада да сынап көрдi
Қ.Жұбанов атындағы Ақтөбе мемлекеттiк университетiнiң шәкiрттерi алдында лекция оқып, кейiн филология ғылымдарының кандидаты дәрежесiне жеттi
Әттең, не керек, кандидаттық диссертацияны қорғағанымен, оның дипломын көре алмай кеттi Әмiрiмiз
Әмiрдiң соңында батыр қызымыз Әлия Молдағұлова ғұмырнамасына арналған кiтабы, очерктерi мен сұхбаттары, көсемсөздiк желiлерi қалды.
Абдолла туралы тебiренбей жазу мүмкiн емес
ҚазҰУ-дың дайындық бөлiмiнде бiрге оқып, журналистика факультетiн бiрге бiтiрген досымыздың қаламгерлiк шалымдылығы бiрден байқалған
Диплом алғаннан кейiнгi оның тағдыр-талайы, шығармашылық соқпағы Қазақ телерадио компаниясымен тiкелей байланысты болды
Абдолла Қазақ радиосының насихат редакциясында жүргенде оның дайындаған хабарларының ерекше сапалы екендiгiн әрiптестерi әрдайым бiзге айтып жүрушi едi
Ал Қазақ телевизиясына жұмысқа ауысқаннан кейiнгi шығармашылық iзденiсi жаңа өрiстерге бет алды
Әбекең қазақ қаламгерлерiнiң алғашқыларының бiрi болып Семей ядролық сынақ аймағынан арнайы материалдар циклін дайындады
Көрермендердiң көкейiндегi мәселенi қозғаған бұл хабарлар тележурналистиканың алтын қорынан орын алуға әбден лайық деп бiлемiз
Өмiрiнiң соңғы жылдарында «Қазақ газеттерi» жабық акционерлiк қоғамының бiлiктi бiр маманы болып қызмет атқарған Абдолла осы мекеменiң елiмiздiң ақпараттық кеңістiгiнен лайықты орын алуына үлкен үлес қосты.
Торғайдың сонау бiр түкпiрiнде жатып, елiмiздiң тарихнамасына, әлеуметтiк-экономикалық дамуына қатысты сараптамалар жазатын Мылтықбайымыздың жөнi бiр бөлек
Оқу бiтiрiсiмен-ақ жолдаманы елге алған Мылтықбай аз уақыттың iшiнде-ақ аудандық газеттi, оның баспаханасын майлыішекше айналдырып, өзiн көрсете бiлдi
Мұнысымен қоса облыстық газеттiң меншiктi тiлшiсi қызметiн қоса атқарды
Мылтықбайдың мықтылығын бiрден байқаған республикалық газеттер мен телевизия басшылары талай рет оны қызметке шақырды
Қазақстан Республикасы Телевизия және радио хабарларын тарату жөнiндегi мемлекеттiк комитет төрағасының бiрiншi орынбасары Мақсұт Әубәкiров ағамыз Мылтықбайға деп бiр қызмет орнын алты ай бойы бос ұстағанын бiлетiн едiк.
Студент кезiнен-ақ топты ортаның көшбасшысы бола бiлген Болатбек досымыз туралы қалай айтсақ та жарасымды
Студент кезiнен деймiз-ау, Бөкең бұл шақты қоя тұрып, тiптi пионер кезiнен-ақ бүкiл республика оқырмандарына танылған едi
«Қазақстан пионерi» газетiнiң ең белсендi тiлшiсi ретiнде «Артекте» болды
Бұл ол кезең үшiн үлкен абырой, зор биiк саналатын
Студенттiк шағында қоғамдық ұйымдардың басшысы болып, курстастарының iлтипаты­на бөленген Болатбек кейiн мемлекеттiк мекемелерде тiл саясатын жүзеге асыруда қыруар күш жұмсады
Ол қай министрлiкте жұмыс iстесе де, өз ортасының құрметiне ие болды
Елордамыз Арқаға қоныс аударғанда алғашқылардың бiрi болып Бөкең де аттың басын Астанаға бұрды
Соның тұрғылықты азаматы атанды
Жаңадан қалыптаса бастаған зиялы ортаның қатарынан көрiне бiлдi
Жас қала жаңа Астананың әр қадамына өзiнiң төл перзентiндей қуана бiлiп, мен iссапарға келген сайын қуанышын бөлiсуге асығатын едi
«Жазып-сызғандарым жетерлiк, солардың басын құрап бiр жинақ шығарсам деп едiм
Оның аты «Қоңыр күз едi» деп аталса»
Бөкең осы сөздi соңғы кездерi жиi айтатын
Бiрақ сұм тағдыр оның бұл арманды шаққа жетер жолын келте қылды…
Оқу бiтiргеннен соң, 90-жылдардың аяғына таман Жұмабаймен кездесiп қалудың сәтi түстi
Ол кез Жұмекеңнiң кандидаттық дипломды қалтаға басып, ендi докторлыққа құлаш ұрып жүрген кезi екен
Монографиясына пiкiр ұйымдастырып беру керек болды
Қали досымыз сөзге келген жоқ, Жұмабайдың кiтабына деген жылы лебiздi «Жас Алашта» жарқ еткiздi
Кейiн Жұмабай докторлық қорғады
Қ.А.Ясауи атындағы Қазақ-түрiк университетiнiң профессоры болды
Бұл бiздiң курстасымыз бағындырған үлкен бiр белес едi.
Сапардың қаламынан туған дүниелер оңтүстiктiң аудандық, облыстық газет­терiнде жиi жарияланып тұрды
Ежелгi әдетiмiзше орталық кiтапханаға барған са­йын мер­зiмдi басылымдар бөлiмiне бас сұқпай кетпеймiз
Сондай кездерi Сапардың жазған мақалаларын газет-журналдардан оқығанда бiр марқайып қалатын едiк
Ал Мәншүк хал-қадерiнше сүрiнгенге сүйеу болсам деген мақсат жолында жүретiн
Жазу-сызуы да бiр кiсiден кем емес едi.
Қатарымыздан ерте кеткен қурстас­тарымыздың рухы пейiште шалқысын, жатқан жерi жайлы, топырағы торқа болсын деген тiркестердi жүрегiмiзден қан жылай отырып жазамыз
Алла Тағала оларға рахымы түсiп, жұмақтың төрiнен орын бергей
Олардың аруағы кейiнгi ұрпақтарын желеп-жебеп жүрсiн.
Сөз басында iстеген iстерi айтуға тұрарлық ел игiлiгiне қызмет қылған азаматтар қатары бiздiң курстан да сән түзеп шықты дедiк.
Ол – рас.
Желтоқсан дүмпуi бүтiндей алып империяның шаңырағын шайқалтқаны белгiлi
Ғаламға Қазақ деген ұлттың қаҺармандығы мәлiм болды
Ал осы Желтоқсан жаңғырығының алғашқы шежiрешiсi бiздiң курстасымыз Талғат екенiн бар дауыспен мақтанышпен айтуға хақымыз бар
Осы тақырыпта сүбелi кiтап жазып, есiмi алты Алашқа асқан Қайым-Мұнар досымыздың қаламгерлiк шеберлiгiне таңдай қақпағандар кемде-кем!
Осыдан соң тәуелсiз ел тарихнамасына бiздiң курс ерекше үлес қоспады деп кiм айтады?! Ал Қазақ журналистикасының өліара кезеңде қатпар-қатпар шаруасына жегiлiп, бар қиындығын көтерiп, оған қалтқысыз қызмет қылғандар есiмi аталғанда бiздiң жiгiттердiң еңбегi туралы сөз қозғамай тұра алмаймыз
Дүрәлi, Өтеген, Мейрамбек, Кәрiбай, Еркiн, Шархан, Ғазиз, Қали, Қайнар, Дәуiтәлi, Уәлихан, Азат, Самат, Әндiржан, Ержан, Сәбит, Иса, Мырзағали, Бауырғали, Мұрат, Ерболат, Қайыржан, Батырбек, Серғазылардың ел руханиятына сiңiрген еңбегi аз емес
Бұл қатарда осы жолдарды жазып отырған Жұмабек есiмдi курстастарыңыздың да бар екенiн айта кетсек, артық болмас.
О бастан-ақ курс ағалары атанған Әшiрбай, Жайлаубай, Жаппарлар күнi бүгiнге дейiн сол дәстүр иесi қалпынан танған емес
Елге шыққаныңда құрақ ұшып қарсы алады, ауыл абыздарының қалпымен бар дәмдiсiн дастарқанына қояды, ағыл-тегiл әңгiменiң тиегiн ағытады.
Қыздар да қабырғалы iстерге бiлек сыбана кiрiсуден шет қалған емес
Бұл фәниде ұрпақ өсiру, ұлт ертеңiн даярлау секiлдi миссиядан асқан абыройлы мiндет жоқ шығар?! Кешегi жабайы нарықтың жойдасыз қиындығына да төтеп бергендердiң қатарында бiздiң қыздарымыз болды
Сәтен, Оңлагүл, Күләш, Балқия, Алма, Салтанат, Гүлмира, Гүлбану, Тұрар, Қалдыгүл, Несiбелi, Әтiркүл, Шолпан, Шара, Роза, Бақыткүл, Бағдат, Светалар бiр қолымен мақала жазып, өлең өрнектей бiлсе, екiншi қолымен «сары бала, қара қазанның» қарекетiн күйттей бiлдi
Сөйтiп жүрiп-ақ журналистика көшiне үлкен үлес қосты.
Қалтқысыз еңбек қашаннан қайта­рым­­сыз қалмаған
Сол себептi де осы достарымыздың бiрқатары жоғары мем­лекеттiк марапаттауларға ие болды
Президент сыйлығының лауреаттарын, грант иегерлерiн, түрлi деңгейдегi атаулы сыйлықтың жеңiмпаздарын бiздiң қатарымыздан табуға болады
Ендi бiр тобымыздың кеудемiзде бүгiнде орден-медальдар жарқырайды
Осының бәрi айтуға ғана жеңiл
Ал, ақиқатында, бұның астарында тапжылмай атқарылған тiр­лiктiң, үздiксiз iзденiстiң, ақ-адал маңдай тердiң қалыбын жазбай тануға болады.
Курстастардың студенттiк жылдардан кейiнгi өмiрбаянына көз жүгiртсеңiз, көңiл тояды
Марқаясың, мақтанасың! Бәрi де үлкендi-кiшiлi бiр-бiр басылымның тұтқасын ұстаған қаламгер-қайраткерлер атанды
Мемлекеттiк қызметке араласып, ел өмiрiндегi тағдырлы мәселелердiң шешiлуiне үлес қосып отыр
Бүгiнгi заман талабына сай кәсiпкерлiкпен шұғылданып жүргендерi де баршылық!
Арғымақ мiнiп, ат ойнатқан деген, мiне, осы!
Тәңiрiм курстастар керуенiнiң сапарын ұзақ етсiн, қолға алған қарекеттiң шырайын кiргiзiп, мақсатымызға жете берейiк!

Жұмабек КЕНЖАЛИН,
«Қазақ газеттері» ЖШС-ның Бас директоры – Редакторлар кеңесінің төрағасы, Қазақстан Республикасы Президенті сыйлығының лауреаты
