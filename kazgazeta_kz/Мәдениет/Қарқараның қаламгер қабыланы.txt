Жер жәннаты – Жетісудың төрі атанған Хан-Тәңірі баурайы, қасиетті Қарқара өңірі
Жазушы Тұрлыбек Мәмесейіт осы өлкенің перзенті
Ол атақты Хан-Тәңірінің баурайында туып-өсіп, малды ауылда ержетті
Жастайынан, табиғат аясында өскендіктен сұлулық пен биіктікті сезініп өсті
Туған өлкенің тамылжыған суреттерін көкірегіне түсіріп, жадына тоқып, көзін қанықтырып ержетті
Қарасаң көзің тоймайтын, күніне мың құбылып, неше түрлі түске енетін тау табиғатынан ғажайып сансыз бояудың қайталанбас көркіне тәнті болып, талғам мен түйсігі қалыптасты.
Мектеп қабырғасында, 5-6 сыныптардан бастап өлең жаза бастады
Мектептің қабырға газетінен бастап аудандық, республикалық пионер басылымдарына өлеңдері басылып тұрды
Өлеңмен шектелмей, шағын хабар, суреттеме, мақалалар жазып, олар газеттерге үзбей жарияланып, 7-8 сыныптарда тілші бала атанады
Арманшыл жастың алдына қойған мақсаты айқындала бастады
Журналист болсам, ақын, жазушы болсам деген арман алып-ұшып, қиялға құлаш серметті.
Сөйтіп, 1967 жылы бұрынғы Нарынқол ауданы, Жамбыл аулындағы орта мектепті (қазіргі Сағат Әшімбаев атындағы мектеп) ойдағыдай аяқтайды
Ол кездегі тәртіп бойынша жоғарғы оқу орнына қабылдану үшін екі жылдық еңбек өтілі болуы керек еді
Сол ыңғаймен Тұрлыбек енді әкесінің қасына барып, көмекші шопан болып еңбек етеді
Еңбегі жанып, екі жылдан кейін Алматыға келіп, арманы орындалып, ҚазМУ-дің журналистика факультетіне оқуға түседі.
Оқу, іздену жылдары
Журналист, жазушы болу үшін жан-жақты білім, әдебиеттің теориясын, жазудың қыр-сырын әбден меңгеріп алу керек екен
Тұрлыбек оқыған кітаптарын талдап, пікір айтуға машықтанды
Үшінші курстан бастап рецензия, сыни мақалалар жаза батады
Сыншы бала атанды.
Кейін Алматы облыстық «Жетісу» газетіне қызметке орналасқанда да журналистік, тілшілік жазбаларымен қоса, әдебиет сынымен де үзбей айналысты
Суреттеме, көркем очерктері мен сыни талдау мақалалары республикалық газет-журналдар бетінде жиі жарияланып жатты
Бірақ өзінің әу бастағы арманы жиі мазалап, өмірде өзі көрген, куә болған, естіген жәйттар мен оқиғаларды суреттеп жазсам, іштегі сан алуан ойды сыртқа шығарсым, жұрт қызығып оқитын шынайы жазушы болсам деген ойларға берілетін
Ондайда алдымен туған ауылын сағына есіне алады
Көз алдына көк тіреген Хан-Тәңірі келеді
Көңіл шіркін қыранша самғайды
Балалық шақтағы көрген-білгені, көңіліне түйгені санасында сәулеленіп, жадында жаңғырып, көркем дүниеге жетелейтін
Әңгіме жазуға құлшынатын
Тұрлыбек алғашқы әңгімелерінің («Гүлдерайым») бірінде-ақ табиғатқа жақындығын, тауға деген құштарлығын байқатып: «Күн батып бара жатса керек
Тау арасы, сай іші қоңырқай тартыпты
Сай бойымен өзен жағалай салқын самал еседі
Қарсы беттегі биік шоқылардың ұшар басында ғана әлсіз күн сәулесі ойнайды» деп суреттеген еді.
Республикамыздағы сол кездегі бірден-бір көркем әдебиет шығаратын «Жазушы» баспасына қызмет ауыстыруы Т.Мәмесейіт өмірінде үлкен бетбұрыс болды
Әдебиеттің нағыз қайнаған ортасына келді, күн сайын жаңа шығармалар оқиды
Кітаптарын қызыға оқып, өздерін көрсем-ау деп жүрген ақын-жазушыларымен күнделікті жүздесетін болды
Мұның өзі Тұрлыбекті жазуға құштарландыра, шабыттандыра түсті
Енді, журналистиканы ысырып тастап, көркем шығармаға тұтастай ауысты.
Осының бәрінде де қаламгер өзінің туған ауылын, кіндік қаны тамған топырағын әрдайым бойына күш-қуат, жігер, нәр беріп отыратын мәйек деп сезінді
Шындығында, адам үшін  табиғат туған топырақ аса бір қасиетті де қастерлі ұғым
Сол ел мен жер тарихы  жазушы қаламының қасиетті тақырыбына айналды
Сол ынтық сезім Тұрлыбек Мәмесейітті күні бүгінге дейін жүрегін тербеп келеді, Байқасаң, тауда бәрі өзгеше, бәрі басқаша
«Таудағыдай еш жерде күн шықпайды, түн болмайды еш жерде таудағыдай» деп жырлайды ұлы Мұқағали
Тұрлыбек міне, осындай тауда ғана болатын өзгешілікті көре, сезіне, түйсіне білді
Сөйтіп, оның әр шығармасынан тылсым табиғат құбылыстары, тау тұлғасы, Хан-Тәңірінің асқақ та ажарлы келбеті көрініс тауып, тағдырлар тоғысуларымен өмір көріністері суреттеледі.
Тұрлыбектің тауға деген құштарлығы алабөтен шексіз
Тау дегенде тамсана жырлайды, тайпалған жорғадай төгіледі
Оның шығармаларын оқыған сайын тау суреттері, тау табиғатының ерекше құбылыстары тосындығымен таңғалдырады
«Таудың қолат-қойнауы толған ұлы тіршілік» дейді ол
Сол ұлы тіршілікке аса бір ынтызарлықпен үңіледі жазушы
Қаламгер өзін сол таумен кіндігі бірге екенін, өйткені сол таудан жаралғанын түйсініп, өзінің мына жарық дүниеге келуінің трагедиялық жайын арқау еткен «Хан-Тәңірі баурайында жалғыз шырша» атты сағынышқа толы хикаятында: «Тауды көп адам түсінбейді, тілсіз дүлей, қатты деп ойлайды
Олай емес
Тау жұмсақ, мейірімді, «көңілі» нәзік
Тау тілсіз емес, ол — әуендер жиынтығы
Тау ән салады
Тау күңіренеді Тау жылайды… Тау тыныстап күрсінеді… Тау мен тастың өз өмірі, өз тілі бар
Оны сол тауда туып, тауда өскендер ғана ұғынады» дейді
Шығарманы тебіренбей оқу мүмкін емес.
Хикая атасы Ыбырай, әкесі Ілияс, әжесі Әлтай, студент Тұрлыбек арасындағы төрттағандық желіде кереметтей өріліп, өзіне еліктіріп, тау табиғатымен шендестіріліп отырады.
Жазушы өз өлкесіне, мұзарт шыңы көз қарықтырған Хан-Тәңіріге тәнті
Әулиешоқы, Қарауылшоқы сияқты заңғар биікке құмар
Аталмыш хикаятында: «Аспан тіреген, Әулием-ай! Дарасың ғой, дарасың! Тек өзің ғана Тәңірі! Сенімен ешбір тау таласа алмайды!» дейді Хан-Тәңіріге сүйсіне қарап.
Тұрлыбекпен кейде бір екеуара әңгемеде: «Япырай, тауға неге құштарсың? Шындығында сен айтқандай соншалық ерекше ме?» деп әзілдей сұрап қалсақ, тауға еш шаң жуытпай: «Ерекше болғанда қандай! Тау табиғатының басқа жерге ұқсамайтын өзіндік ерекшеліктері, тіпті нөсер жаңбыры мен қарлы боранының да бөлекше болатыны сияқты, сол тауда туып, тауда өскен, тау жайлаған жұрттың да тұрмыс-тіршілігі мен тағдыр-талайында өзгешіліктер мол» деп болмайды
Байқап отырсыздар, осы түйінді ойдың өзінен Тұрлыбекті суреткер ретінде не қызықтырып, не нәрсе ойландырып-толғандыратыны көрініп тұрған жоқ па!
Сен де тау баласысың, әйтпесе кітабыңды неге  «Бұғымүйіз Бесмойнақ»  атадың деп өзіме қарсы сауал қояды.
Иә, жазушыны туған жерінің әсем табиғаты, онда ғұмыр кешіп, тіршілік етіп жатқан қарапайым адамдар, тіпті тау жайлаған қалың елдің тыныс-тұрмысы, өмірлік әрекеттері, олардың замани оқиғаларға толы қилы-қилы тағдырлары қызықтырады.
Алдына осындай суреткерлік мақсат қойып, оны өзінің перзенттік парызы санаған қаламгер: «Беторамал», «Түсіме тау кіреді», «Бесік пен несіп», «Әулиешоқы», «Тектінің кегі», «Тауда өскен ұл», «Ата қоныс», «Тау», т.б
прозалық кітаптарын шығарды
Осы атаулардың өзі де көп жайтты аңғартса керек.
Осы ретте жазушының «Тектінің кегі» атты хикаятына айрықша тоқтала кеткен жөн сияқты
Өйткені бұл шығарма оқырманға тосын әсер еткен туынды болды.
Адам мен қасқыр байланысы арғы-бергі әдебиетте жазылған тақырып
(Дж
Лондон, М.Әуезов, Ш.Айтматов, т.б.)
Бұл қаламгерлер шығармаларында қасқыр көбінесе қасқырлығын істеп, адамға қастандық жасайды
Ал Тұрлыбек туындысының тосындығы сол – мұнда қасқыр адам баласын жыртқыш құстың тырнағынан құтқарып қалады
Оқиғаның даму, өрбу қисынына қаламгер қапысыз сендіреді
Сюжеттің шынайылығына селкеусіз, сезіксіз иландырады.
Тауда өсіп, табиғат құбылыстарын, аң мен құс тіршілігін жақсы білетін жазушы шеберлігіне риза боласың

Жазушы кейіпкерлері  — адал еңбегіне сенген ауыл адамдары – шопандар мен малшылар
Кешегі кеңестік кезеңде осы бір еңбек сауған қарапайым жандардың өзі еркін қимылдай алмай, қатып қалған қағидаға бағынып, табан ақы, маңдай терінің де рахатын сезінбей, өзі бағып-баптап өсірген алдындағы малына да толық иелік ете алмай, кіріптарлық күй кешіп, билік иелерінің қысымшылығын көп көргені жасырын емес
Автордың ауыл өмірін сөз ететін «Кезек дүние», «Жирен жасқа», «Атақоныс» аталған шығармаларында ауыл тізгінін ұстаған шаруашылық басшыларының қисынсыз, жағымсыз әрекеттері мен келесіз іс-қимылдары барынша шынайы әшекереледі
Бұл туындылардын сырттай мамыражай көрінген кеңес өкіметі кезінде қарапайым еңбек адамының, тіпті орталықтан алыс өмір кешкен шопанның өзі қандайлық зорлық-зомбылық көргеніне куә боламыз
«Бесік пен несіп» повесінде де қаламгер сол «кемелденген социализм» тұсында қалыптасқан адам санасындағы тоғышарлық мінез-құлық, пиғыл-ниеттердің әшкере болып, мейірімділік, сыйластық, бауырмалды сияқты адамгершілік қасиеттер мен қарым-қатынастардың қасаңдана бастауын жан-жақты шынайы көрсетуге күш салған.
Повесть соңына қарай шығарма кейіпкері Бекбосын: «Азды-көпті ғұмырында дәм-тұз, несібең қай қиырға жетелеп, қандай қиянға салса да, туған топырақ – Алтын бесігіңнен тамырың үзілмесін деп тіле
Оны үзіп алсаң, тіршілігіңде еш мән-мағына қалмайды екен» деп толғанады.
Бұл – біз бағанадан айтып келе жатқан авторлық идеяның кейіпкер ойымен астасуы, қаламгер шеберлігі деп білеміз
Өйткені шығармаларында қарапайым адамды осындай үлкен тұлғалы кейіпкер дәрежесіне көтеруі де жазушының туған жер, өскен елге ыстық ықылас, шексіз сүйіспеншілігінен туып жатса керек.
Т
Мәмесейіттің шығармашылық жағынан өсіп, қалыптасқанын, қаламының қарым-қуатын танытқан шығармасының бірі — «Жамансай» повесі.
Туындыдағы орталық тұлға – Тілеудің сонау соғыс жылдары басынан кешкен хикаялары жан тебірентерлік шынайылығымен баурайды
Шалғай шеттегі шағын ауылда болып жатқан оқиғалардан, адамдар арасындағы тартыс, қақтығыстан үлкен өмірдің шынайы көріністерін көз алдыңа жайып салады автор.
Өмір мен өлім арпалысқан сәттердегі Тілеудің жан дүниесінде болып жатқан бұлқыныс, күйзеліс, өкініш, қиналыс, ашына ширығу – бір-бірін жәйбарақат оқи алмайсыз.
«Жамансай» повесі жазушы шығармашылындағы үлкен бір белес десек, әдебиетімізден де алар орны айрықша
Өйткені оқырмандар мен сыншы-зерттеушілер де бұл туындыны ықыласпен қарсы алды
Повестің орысшаға, қытайшыға, қырғызшыға аударылуы да  тегін болмаса керек.
Иә, табиғат жыршысы Тұрлыбек Мәмесейіттің туған жерге, өскен елге деген сүйіспеншілік, туған табиғаты аялау арқылы адамның өз топырағына, ата-баба аманатына деген адалдығы, беріктігі жанды суреттермен көркем бейнеледі.
Туған жер табиғатына осылай тамсана табынып, аялай сүйіп, шығармаларында аса бір құштарлықпен суреттейтін жазушыны сол туған жерінің тарихы мен өскен елінің тағдыры ертеден-ақ ойлантана бастаса керек
Өйткені шекаралы өңірде дүниеге келген, есейе келе жазуға, жазушылыққа ден қойып, естіп-біліп, көріп-түйгенін көкейіне тоқып жүретін зерделі көкіректі небір аумалы-төкпелі алмағайып замандарды, әсіресе көбірек кешетін шекаралық аймақтың тарихы, елінің тағдыры әсте бей-жай қалдыра алмайтыны анық.
1916 жылғы Қарқара көтерілісі белгілі
Бұл оқиға жайында ұлы Мұхтар Әуезовтың «Қилы заман» романы да көпке танымал туынды
Осы өңірде туып өскен Тұрлыбек бұл тақырыпқа өзінше келіп, «Жасын түскен маусым» атты хикаят жазды.
1916 жылғы Ақ патшаның июнь жарлығы жайлаудағы жайбарақат елді жасын түскендей ұйқы-тұйқы етіп жіберді
Бір айта кететін нәрсе бұл хикаятта жоғарыда аталған ұлы шығарма «Қилы замандағыдай» жайлаудағы ел жағдайын, жәрмеңкені, жарлықтан кейінгі көтерілістің жай-жапсарын кең қамтып суреттеуді мақсат етпеген
Оны қайталаудан автор өзін аулақ ұстаған
Мұнда тек қанқұйлы жарлықты естіген сәттегі ел ішіндегі дүрлігіс, сол мезеттегі адамдар бойындағы  әр түрлі мінез-құлықтың, ниет пиғылдың бұрқ етіп көрініс беруі, батырлық пен ездіктің, табиғаттың өзіндей таза, аңқау елдің баладай аңғалдығы шынайы суреттеледі.
Бұл тұрғыда қаламгердің характер ашар штрих-детальдардың көпшілігінде нақты деректерге жүгініп, мұрағат құжаттарын сәтті пайдаланғанын айтар едік.
Сөйтіп аталмыш хикаят автор шығармашылығының үлкен жетістігі деп білеміз.
Жалпы, автор нені жазса да, нені суреттесе де қолмен қойғандай етіп, нанымды да айшықты бедерлеуге баса мән береді
Және бұл мақсатын үнемі шеберлікпен іс жүзіне асырып отырады да.
Тұрлыбек Мәмесейіттің көп ізденіп, көп тер төгіп жазған күрделі шығармасы «Таңжарық» романы.
Жоғарыда айтқанымыздай, шекаралы өмірдің, оны мекен еткен елдің, басқа жерлерге қарағанда, желдің өтінде, жаудың бетінде дегендей, замана кезеңдеріне орай аумалы-төкпелі жағдайларды басынан көбірек өткеретіні белгілі
Тұрлыбек бала жасынан ары-бері ауған елдің аласапыран тағдырын естіп, «арғы бетте туысым, балам, шешем бар еді…, 16-шы, 32-ші жылдары үркіп барғанда осындай жағдайлар болып еді…» дегендей әңгімелерді құлаққа ерікті, еріксіз сіңіріп өсті
Осындай әңгімелер арасынан Таңжарықтың Қойдым ақынмен айтысын сол үлкен кісілердің өздері айтысып орындағанының талай куәсі де болған
Есейе келе білгені  — Таңжарық осы елдің  жиені екен
1920 жылдары арғы беттен осы нағашыларының аулына өтіп келіп, алғашқы ашылған қазақ мектептерінің бірінде үш жыл оқыған екен
Ал Таңжарықпен айтысқан Қойдым ақын Тұрлыбектің өзінің әжесі болып шығады
«Міне, осындай жақындықтың, ел аузынан, көне көздерден естіген әңгімелердің әсерінен Таңжарық ақын туралы жазсам-ау деген ой есейе келе көңілден кетпей жүрді
Ақыры тәуекел етіп, Таңжарықтың қым-қиғаш өмір жолын негізге ала отырып, шекара бойында небір аласапыран оқиғаларды басынан өткерген ел тағдырынан көркем шығарма жазуға бел будым» дейді Тұрлыбек бұл романға қалай келгені жөнінде

Сонымен «Таңжарық» романының бірінші кітабы ақынның 100 жылдық мерейтойына орай, 2003 жылы жарық көрді
Роман оқиғасы күрескер ақын Таңжарық Жолдыұлының 1920 жылдары Қазақстан жеріне келуінен басталады
Бұл айтар ауызға оңай болғанмен қиындығы мол сапар еді… Ақынның Қазақстанға келу себебін егжей-тегжейлі суреттеп, шындығын көрсету мақсаты мен ұзақ жылдар асықпай зерттеу жүргізген жазушы шекараның арғы жағындағы қазақ аулдарының көшпелі тұрмыс-тіршілігін көзбен көргендей етіп әсерлі суреттейді
Сондай-ақ бергі жақтағы Ресей боданында отырған қазақ елінің әр заманда бастан кешкен әлеуметтік жағдайын, кейіндеп кеңес өкіметі орнай бастаған тұстағы дүрбелеңге толы оқиғаларды: Жетісуда  жер реформасын жүргізу, жаңа экономикалық саясат (НЭП) кезіндегі ел тұрмысы, тұтас елдің бай-кедей болып бөліне бастауы сияқты тарихи оқғаларды да кең қамтыды
Танжарықтың Нарынқол, Кеген, Қарқара, Шалкөлде өңірлеріне аты мәлім Қойдым, Көдек, Шарғын, Тінәлі сынды ақындармен таныс болуы оқырман есінде орнап қаларлықтай мәнді, мәнерлі баяндалады
Әсіресе, Жетісудың дүлдүл ақын қызы Қойдыммен айтысы романның ең бір шұрайлы беттері дейміз.
Егемендік алып, өзімізді өзіміз танып, жоғымызды түгендей бастаған бүгінгі таңда бұл шығарманың маңыздылығы – тұтас бір аумалы-төкпелі заманның бейнесін ашып көрсеткен айтулы еңбек екендігі
Күллі қазақтың ажырамас үлкен бөлігі болып атқан қытай қазағының Танжарықтай ақыны өміріне арналған туынды қаламы әлдеқашан төселіп болған әдебиет сыншысы, кәнігі жазушының ұзақ жылдан бергі назарына ілігіп, бүгінде оқырман игілігіне айналып отырғаны ғанибетті іс.
Белгілі әдебиетші-ғалым, көрнекті сыншы Ш.Елеукенов бұл роман туралы айта келіп: «Тәуелсіздік  жарияланысымен туындаған көркем шығармалардың дені лезде кілт бетбұрыс жасап үлгерді
Соцреализммен қас-қағымда қоштасып, көркем сөз көмейінен замана (современность) сөзін ағылтты
Мәмесейіт шығармасының ұстанымы да – ел тәуелсіздігі мен демократия мүддесінен бас алады
Кіл ақ, қара боуядан қашқалақтап, түрлі-түстісіне ұмтылады
Өткен- кеткен тарихымыздың әділ бағасын беруге тырысады» – деп жоғары бағалайды.
Шыңжаң қазақ әдебиетінің негізін салушылардың бірі, күрескер ақын өмірінің ауқымды кезеңін жан-жақты қамтыған «Таңжарық» романы Қытайдағы қандастарымыздың да ықыласын аударған екен
Аталмыш шығарма 2005 жылы Үрімжі қаласындағы Шыңжаң халық баспасынан көп таралыммен жарық көрді.
Жазушы бұл күндері романның екінші кітабын аяқтады
Ақын өмірін түбегейлі зерттеуді алдына мақсат етіп қойған қаламгер 2004 жылы арнайы іссапармен Шыңжаң өлкесіне барып, Танжарықтың туған, өскен жерін аралап көріп, ақынның 1930 жылдардан кейінгі өмір жолдарынан мол деректер жинап қайтқан
Үрімжі қаласындағы ақын жатқан түрмені де көзімен көрді
Ақынның өзін көріп, бірге жүрген ел ішіндегі көне көз қарттармен әңгімелесіп, көптеген қызықты да құнды жайттарға қанықты
Қаламгердің бұл ізденісін Үкіметіміздің «Мәдени мұра» бағдарламасына қосылған үлес деуге әбден болады.
Осындай табанды ізденістердің нәтижесінде әдебиетімізде өз орнын қалыптастырған Т.Мәмесейіт жыр алыбы Жамбылдың 150 жылдығына орай Жамбыл атындағы Халықаралық сыйлыққа ие болса, «Әулиешоқы» атты повестер жинағы үшін Халықаралық «Алаш» сыйлығының лауреаты атанды.
Т.Мәмесейіт шығармалары уақыт көшімен ғана ілескен туындылар емес, ертеңгі күнде де өз оқырманын табатын құнды дүниелер
Жазушының көркем ой, көрікті сөзбен кестеленген шығармалары бірде дала төсін алқызыл гүлге бөлегендей әсер етсе, енді бірде ішкен сайын шөліңді қандырар бал бұлақтай оқыған сайын көңіл сусыныңды басады
Қай туындысын алып қарасаңыз да шығарманың алтын діңгегі адамдардың парасатты қасиетімен асыл мінез-құлықтарына жүйеленген
Тұрлыбектің сөз өнеріндегі иықтас достарынан оқ бойы озақ тұруы шығармашылық қуатында
Оның туындылары бір ғана сәттің көрінісі емес, уақыт тынысымен бірге жасап, дәуір көшінен қалмайтын шындық.
Жоғарыда айтып өткеніміздей, Тұрлыбек Мәмесейіт көркем сөздің шебері ғана емес, әдебиет сыншысы, зерттеушісі ретінде де жақсы танымал
Оның «Тоғысқан толқын», «Зерделілік айнасы», «Дидар» кітаптарында ұлттық әдебиетіміздің даму жолдары, өркендеу бағыттары, белгілі қаламгерлер, жас таланттар туралы зерттеу мақалалары мен сыни пікірлері, ой-толғаныстары жинақталған
Солардың ішінде Ғ.Мүсірепов, Б.Соқпақбаев, Ш.Мұртаза, О.Бөкей, Б.Нұржекеұлы, С.Әшімбаев, т.б
жазушылар туралы портреттік-эсселік мақалалары – қаламгерлер шығармашылығын танып-талдаудағы өзіндік ой-тұжырымдары орнықтылығымен, тереңдігімен, жүйелілігімен мойындатады.
Ал «Егіз елдің  әуені» кітабында қазақ-қырғыз әдеби байланысы зерделенсе, «Шерхан Мұртаза» атты эссе-зерттеуінде Халық жазушысының шығармашылық өмір жолы баяндалады
Әдебиеттегі осындай зерттеушілігін ғылымға ұластырып, филология ғылымдарының кандидаты дәрежесін иеленді.
Жазушы шығармашылығының бұл саласы да өз алдына жеке әңгіме етуге тұрарлық.
Қаламгер соңғы уақытта драматургияға ден қойып жүр
Бұл жанрға да үлкен дайындықпен келген оның көп жылғы ізденісінен туған «Бәкей қыз» атты драмасы М.Әуезов атындағы Академиялық драма театрында табыспен жүріп жатыр
Бұл шығармада да жазушы туған өлкенің, осы отырған сіздердің  өткен ғасырдың басында бастарыңыздан өткен қилы тарихты көркем бейнелейді.
Сөйтіп, он беске тарта (әңгіме, повесть, роман, сын, зерттеу) кітабы жарық көріп, оқырмандар ықыласына бөленген жазушы Т.Мәмесейіт – бүгінде шығармашылық толысқан шағында.
Отыз жылдан аса табан аудармай баспа саласында еңбектеніп, республикалық «Жазушы», «Өнер», «Рауан», «Атамұра», «Елорда» баспаларында редактор, жетекші редактор, редакция меңгерушісі, Бас редактор қызметтерін атқарған қаламгер еліміздің рухани байлығын молайту жолында жемісті жұмыстар жасап келеді
Бүгінде Астанадағы «Астана — Полиграфия» АҚ Бас редакторы, «Баспа, полиграфия ісінің қайраткері».
Жазушылар тойы – халық мерейі
Шығармашылығы сан салалы қаламгер, Қазақстан Жазушылар Одағының басқарма мүшесі, Тұрлыбек Мәмесейіттің ел ағасы алты асулы жасқа келуі, былтыр елордамыздың  мерекесінде «Астананың 10 жылдығы» медалімен марапатталуы әдебиетіміз, халқымыз үшін мақтаныш дейміз

Абай атамыз: «Сүйер ұлың болса сен сүй, сүйсінерлік болса ол» демеп пе еді?! Ендеше, Тұрлыбек Мәмесейіт дәл сондай туған топырағын сүйетін, оның тарихына күйетін кесек тұлғалы,  талғампаз жазушы
Сүюге де, сүйсінуге де болатын, қаламгер! 

Уәлихан ҚАЛИЖАН
