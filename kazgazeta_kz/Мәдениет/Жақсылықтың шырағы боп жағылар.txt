Көктем және әйел-ана! Бірін-бірі толықтырған қандай үйлесім десеңізші! Иә, әйелдер мерекесінде адам жанын ғажайып сезімге бөлейтін ерекше күй де осындай керемет екі ұғымның ұштасқандығынан туындаса керек
Ендеше, қар астынан қылтиып бәйшешек бой көтергенде жер-дүниені бусандырған көктемнің алғашқы хабаршысындай Аналар мерекесі басталатыны да бекер болмас
Күннің көзі нұрын төгіп, ақ қар – көк мұз еріп, тал-шыбықтар бүрленіп, дала біткен түрленіп жатқан шақтың құдіреті де сол көктемнің шуақты нұрынан нәр алады емес пе?
Әйел – отбасының ұйытқысы, алтын бесіктің иесі.
Иә, анаға бас имейтін, оның алдына тізе бүкпейтін жан сирек
Ұлы жазушы М.Әуезов «Ел боламын десең, бесігіңді түзе» дейді
Сол бесік иесі – ана
Ондай ана үлгілі, көргенді, көрікті, ақылды болуы тиіс
Осы асыл қасиеттер ана санасында сайрап тұруы тиіс
«Дүниедегі барлық жақсылық – күннің нұры және ананың ақ сүтінен жаралған», деген қанатты сөз бар
Ықылым заманнан бері ана – тыныштық пен игіліктің, отбасындағы береке-бірліктің ұйытқысы
Ана алақанының жылуы мен оның махаббаты – дүниедегі ізгілік пен жақсылықтың жаршысы.
Үйде ана, түзде батырлыққа тәрбиеленіп, жаугершілікте ерлермен бірге атқа қонып, бейбіт кезде бесік тербетіп, ұл-қызын даналыққа баулыған Гүлбаршын мен Құртқа, Ақжүніс пен Назым, Домалақ Ана мен Айша бибі, таңбалы тарихтағы Қасым ханның анасы – Жаған бике, Есім ханның анасы – Жақсы бике, қол бастаған Тұмар мен Бопай, ел билеген Айғаным, есімі аңызға айналған Қабанбай батырдың жары Гауһар, өз жұртындағы бірліктің ұйытқысы бола білген Ұлпан ана, Ұлы Отан соғысы жылдарында ерлігімен әлемге танылған Шығыстың қос шынары – Кеңес Одағының Батырлары Әлия мен Мәншүк, Отан соғысы орденінің үш мәрте иегері Зоя Досбергенова, қаһарман ұшқыш Хиуаз Доспанова, оқ астынан сегіз жүз жауынгерді арқалап алып шығып, өзі де мерт болған медбике Ғазиза Өмірбаевалар…Бұлардың бейнелері халық жадында жаңғырып, істері өнеге болып келеді.
Анушируан Әділ патшаның: «Алланың көңілінен қалай шығуға болады?» деген сұрағына дана уәзірі Бұзұхмехр: «Анаңды қуанту арқылы» деп жауап берген екен.
Бұл арада тарихқа барлау жасап, ойымызды шашыратпай-ақ ұлы Абайды өмірге әкеліп, бүкіл адамзатқа ортақ данышпанның болмыс-бітімін қалыптастыруға үлес қосқан Зере мен Ұлжан аналарымыздың өзі дара тұлғалар емес пе! Кім біледі, жүрегі жұмсақ, көкірегі зерделі, білім-білігі мол осындай аналарымыз болмаса, данышпан Абайдай ұл дүниеге келер ме еді, келмес пе еді
Келген күнде де рухани болмысы, бәлкім, осы деңгейіне жетер ме еді, жетпес пе еді? Демек, текті ана барша тіршіліктің бастауы, қуаныш пен жақсылық көзі, мейірімнің бесігі деу әбден орынды
Тәубе, ұрпағына ғана емес, ұлтына ұлағат болар із қалдырған мұндай аналар кеше де бүгін де ел ішінде баршылық.
Абай атамыз екі анаға тел өсіпті
Әжесі бауырына басып, бар мейір-шапағатын төгіпті
Абайдың аты әу баста Ибраһим болса, кейін келе оны әжесі мен анасы еркелетіп, әрі біреу жанын жаралап алмасын деп қорғаштап, «Әй, осыған абайлап сөйлеңдерші» деп жүріп Абай атанып кеткені ғой.
Бүгінде Қазақстанда әйелдер саясатта, бизнесте және экономи­ка­ның барлық секторында, шаруа­шылықтың әртүрлі салаларында ер-азаматтармен қатар еңбекке белсене араласып, өздерінің біліктілігін, қабілет-дарынын, іскерліктерін көрсетіп келеді.
Денсаулық сақтау саласында олардың үлесі 75 пайызға, білім беру саласында 65 пайызға дейін жетеді
Бизнестегі басшылардың да 40 пайызы – нәзік жанды арулар.Мемлекетіміздің өсіп-өркендеуіне азаматтармен қатар сүбелі үлестерін қосып жүр.
Биыл ел тәуелсіздігінің 25 жыл­дығы, ұлт-азаттық көтерілістің 100 жылдығы, желтоқсан оқиғасының 30 жылдығы, Бразилия қаласында өтетін Олимпиа­да ойындары биылғы әйелдер мерекесімен тұстас келіп тұр.Бұл даталы күндер әрбір әйел аналарымыз үшін маңызды – оның астарында бейбітшілік пен келісім, болашаққа деген зор сенім жатыр
Бейбітшілік алдымен, ата-ана болудың қуанышы, әке-шешелеріміздің денсаулығы мен балалардың бақыты.
Адам өмірінің мәні мен сұлулығы, келешегіне сенімділігі – баланың ата-анасын ардақ тұтып, өзінің перзенттік қары­зын бір сәтке де есінен шығар­мауында жатыр
Бұл жас ұр­пақтың мәдениеттілігінің, әдеп­тілігінің ғана емес, ең алдымен адамшылығының белгісі.
Табиғат – ананың жаңарып, мейірім шуағын ала келетін көк­тем­нің алғашқы мерекесі құтты болсын! Ана – бұл өмірге тек із­гілік пен жылылық, мейірім мен шуақ сыйлаушы жан ғана емес, тіршілік атаулының ең асыл қа­зынасы деген құрметке лайық.
Жақсылықтың шырағы
боп жағылар,
Жанарында ізгіліктің табы бар.
Қасиеттің қызыр қонған қиясы –
Ана деген құдіретті танып ал!
Ақ теңізге теңер едім пейілін,
Жанарында тұнып тұрар мейірім.
Адамзатқа әркез нұсқап тұрады ол,
Бейбіт өмір, амандығын елінің.
Табындырған тылсым күшпен
бар елді,
Айтқан сөзі бата дерсіз, дәлелді.
Бір қолымен тербетеді бесікті,
Бір қолымен тербетеді әлемді.
Ұлылығын барлық әлем ұғынған,
Ақылына абыздар да жығылған.
Оны көрсе кері кеткен кесірлік,
Жәдігөйлік жар астына тығылған.
«Бұл өмірде ізгі ниет, ақ арман,
Аналардың ақ сүтінен жаралған.
Аналардың күлкісінен нәр алған,
Аналардың бақытынан
таралған…»
деген өлең жолдары Ұлы дала елінің құдіретті ана бейнесін айқындап көрсетіп тұрғандай.
Райхан СҰЛТАНБЕКОВА, 
Халық ағарту ісінің үздігі,
ҚР-дың Құрметті спорт ардагері
