Республикалық «Қазақ әдебиеті» газетінің 2011 жылғы 29-сәуірдегі №17 (3233) санында Қазақстан Республикасының Мәдениет қайраткері Мақсат Тілепбергеннің «Құрманғазы оркестрінің жаратушысы» деген мақаласы жарық көрді
Автор мақаласында ғалым, композитор, дирижер, Қазақстанның халық артисі, Қазақ КСР Мемлекеттік сыйлығының иегері, өнертану ғылымдарының докторы, академик, профессор Ахмет Қуанұлы Жұбановтың қазақтың саз өнері мен мәдениетінде, өнертану ғылымында сіңірген орасан зор еңбегін тілге тиек ете келіп, елге ерекше еңбек сіңірген композиторларға, дирижерлерге, музыканттарға берілетін академик Ахмет Жұбанов атындағы Мемлекеттік сыйлық тағайындалса деген ұсынысын айтады
Өкінішке орай, осы мәселенің беделді басылымда көтерілгеніне арада екі жылдай уақыт өтсе де тиісті орындар тарапынан қолдау бола қоймаған сияқты.
Меніңше автор орынды мәселе көтеріп отыр деп ойлаймын
Қазақтың халықтық музыкасын кәсіптік деңгейге көтерген Ахаңның есімін тарихта мәңгілік қалдыруға бағытталған қандай да ұсыныс-пікірлерге қолдау көрсеткеніміз жөн.
Ахмет Қуанұлы алғашқы рет он бір адамнан құралған домбырашылар ансамблі негізінде Қазақ ұлттық халық аспаптар оркестрін ұйымдастырды
Қазақ филармониясының алғашқы ұйымдастырушысы, Алматы консерваториясының (қазіргі Құрманғазы атындағы Қазақ ұлттық консерваториясы) тұңғыш ректоры болды
Осы жұмыстардың барлығы оңайлықпен іске аспағаны белгілі.
Ол көптеген әндердің, кәсіби музыкалық шығармалардың авторы
«Отаным», «Ақ шолпан», «Біздің ел», «Жылқышы», «Ақ көгершін» және басқа да әндерді өмірге әкелді
«Қазақ билері», «Тәжік биі», «Төлеген Тоқтаров», «Ария», «Абай сюитасы», т.б
күрделі аспаптық симфониялық шығармаларымен қазақ музыкасын байытты.
А.Жұбанов 1936 және 1958 жылдары Мәскеуде өткен қазақ әдебиеті мен өнерінің онкүндігіне қатысты
Оның ғылыми еңбектері халық ортасынан шыққан әнші, күйші, композиторлар шығармашылығына арналған
Сондай-ақ бірқатар кітаптары қазақ музыкасының әртүрлі кезеңдерін қамтитын іргелі зерттеулер
Ахаң ұлттық өнер мамандарын тәрбиелеу ісіне де үлкен үлес қосты.
Түйіндеп айтқанда, М.Тілепберген көтерген мәселені толық қолдаймын
Ахмет Жұбанов атындағы мемлекеттік мәртебеге ие сыйлықтың тағайындалуына ардақты азаматтың ісі де, есімі де әбден лайық
Бұл сыйлықты өнерге айрықша еңбек сіңірген, елдің атын әлемдік деңгейге шығарып жүрген музыканттар, дирижерлер, композиторлар, опера әншілері және басқа да өнер иелері иеленуі қажет
Осы ұсынысты Қазақстан Республикасының Үкіметі, Мәдениет және ақпарат министрлігі аяқсыз қалдырмаса екен деймін.
Базарбай Жұманиязов,
Қазақстан Республикасының
халық артисі, 
профессор
