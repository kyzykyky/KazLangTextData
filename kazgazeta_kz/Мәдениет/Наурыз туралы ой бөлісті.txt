Қазақстан Республикасының Ұлттық кітапханасында Халықаралық «Түркістан» газеті «Алдаспан» пікірсайыс алаңында «Наурыз мейрамын жаңа сипатта атап өтудің мәні» атты тақырыпта келелі кеңес өтті
Басқосуға елімізге танымал тарихшы, этнограф ғалымдар қатысты.
Жиынды ашқан «Түркістан» газетінің Бас редакторы Жаңабек Шағатай ­Наурыз мерекесі әр жерде әрқалай өтпей, бүкіл еліміз бойынша ортақ бір идеяға негізделсе деген пікірін жеткізді.
Алдымен сөз алған белгілі жазушы, этнограф Уақап Қыдырханұлы ­Наурыз мейрамының тарихына тоқталып, Ұлыстың Ұлы күнінің жеті белгісін атап берді
«Наурыздың өзін баланың санасына сәби күнінен сіңіру керек
Ең алғашқы дәмін Наурыздың батасымен, наурыз көжемен беру қажет
Сонда балалар бұл мерекенің маңыздылығын түсінеді» дей келе, жазушы мейрамды бір ай емес, үш күн тойласақ та жететінін айтты.
Тарих ғылымының кандидаты ­Әлім­ғазы Дәулетханның пікірі ­бойынша, біз осы мерекені тарихи мәнінен айырып, науқанға айналдырып жібердік
«Сон­дықтан бұл мәселе дер кезінде көтеріліп отыр
Бұған «Рухани жаңғыру» бағдар­ламасының әсері зор
Наурыз өз мәр­тебесіне ие болуы үшін, алдымен ха­лықтың экономикалық, әлеуметтік жағ­дайы дұрысталуы керек
Ең бастысы, са­надан өшуге шақ қалған салт-дәстүр мен әдет-ғұрыпты жаңғырту қажет» деді ол.
Ал белгілі тарихшы Самат Өтениязов наурыз тойын атап өту кезінде асыра сілтеушілік пен ысырапшылықтың көп екенін тілге тиек етті
Сондай-ақ ол баланы бесікке салу, үйлендіру, құда түсу сияқты театрландырылған көріністердің жұртшылықты мезі қылғанын айтып, мұндай жасандылықтан бас тартуды ұсынды
«Дәстүр» журналының бас редакторы, ақын Қасымхан Бегманов Мәдениет және спорт министрлігінің көрісу күнін қалпына келтіріп, бүкіл­халық­тық дәрежеге көтеру туралы бастамасының игі іс болғанын жеткізді
Ақын «Қазақ халқында жеті саны – қасиетті сан
Сондықтан Наурызды 7 күн тойласақ деген ұсыныс айтқым келеді
Жетінің бәрін байланыстыра келе, ғылыми жүйеге түсірсек» деген ұсы­нысын білдірді.
Мерекенің өту тәртібін бір ретке келтіру және оны қадағалап отыру қажет деген пікірін білдірген ҚР Орталық музейі директорының орынбасары Ғалия Теміртон наурызда мал төлдей бастағанда аналарымыз пісіретін уызды ұмытпауды және қазақтың дәстүрін, ғұрпын насихаттайтын арнайы институт ашуды ұсынды.
Белгілі әнші, өнертанушы Ерлан Төлеутай бұл күн шын мәнінде қара­пайым халыққа арналуға тиіс екендігін тілге тиек етті
«Елімізде Жаңа жылдың мемлекеттік мәртебесі бар
Ал Наурыз мейрамы әлі де жетім баланың тойы сияқты
«Ұлыстың ұлы күні» дегенді жиі айтамыз
«Ұлыс» деген «мемлекет», демек, мемлекеттің ұлы күні» дей келе, дәс­түрлі ән мен күйге қатысты іс-шара­лар­ды назардан тыс қалдырмауды атап өтті.
Осылайша қызу пікірталасқа айнал­ған отырыста көптеген құнды ойлар мен ұсыныстар ортаға салынды.
Дина Имамбаева
