Астанадағы «Сарыарқа» велотрек кешенінде қазақ күресінен «Қазақстан барысы» турнирі өз мәресіне жетті.
Турнирдің ашылу салтанатында ҚР Спорт және дене тәрбиесі істері агенттігінің төрағасы Талғат Ермегияев қатысушыларға Елбасы Н.Назарбаевтың құттықтау хатын оқыды
Атақты балуан Әбілсейіт Айханов балуандарға батасын берді
Сонымен бірге, «Самұрық-Қазына» қорының төрағасы Өмірзақ Шөкеев балуандарға ыстық ықыласын білдірді.
Міне, осыдан кейін балуандардың белдесулері басталды
 
Осымен екінші мәрте өткізілген дүбірлі сайысқа еліміздің әр түкпірінен өңкей таудың тасындай «сен тұр, мен атайын» дейтін балуан­дар іріктелген екен
Барлығы 34 балуан «Қазақстан барысы» атағын өзара сарапқа салды
Биылғы балуандардың ішінде тек қазақ күресінен ғана емес, тағы да дзюдо мен самбо күресінің мықтылары чемпионаттан жүлде алуға үміттерін үкілеп келіпті
Мәселен, жас болса да түрлі халықаралық жарыстарда биіктен көрініп жүрген, алматылық Ердәулет Құрманов самбодан жасөспірімдер арасындағы әлем чемпионатының күміс жүлдегері
Оның болашағынан спорттың жілігін шағып, майын ішкен, көптеген мамандар зор үміт күтеді
Сол секілді Батыс Қазақстан облысының атынан қатысқан балуан Арман­ Әбеуов самбодан Әлем чемпионатының күміс жүлдегері, Азия чемпионы, Маңғыстау облысының өрені Күнәлем Ержанов болса еркін күрес­тен спорт шебері, ҚР Кубогы­ның жеңімпа­зы, ал қарағандылық балуан Александр Касачев­ болса дзюдодан Еуро­­па Кубогының қо­ла жүлдегері, спорт ше­­­бе­рі
Жетісу «арыстаны» Руслан Сейілханов самбо күресінен халықаралық дәрежедегі спорт шебері, Әлем чемпионы, Олимпиада ойындарының қатысушысы екен
Лондон олимпиадасының қатысушысы Ержан Шынкеевтің самбодан, дзюдодан халықаралық дәрежедегі спорт шебері, Азия ойындарының, Әлем Кубогының жүлде­­ге­­рі екенін спорттан хабары бар кез кел­ген адам біледі.
Былтыр «Қазақстан барысы» турнирі елімізде алғаш рет өткізіліп, оны тамашалау үшін Астанадағы «Дәулет» спорт кешеніне халық көп жиналған еді
Сонда шамамен 2000-нан астам адамның кешенге кіре алмай, сыртта қалғанын білеміз
Осыны ескерген ұйымдастырушылар биылғы доданы 12 000 адам сиятын «Сарыарқа» спорт кешенінде өткізді
Өткен жылы турнирге 64 балуан қатысқан болатын
Сан мың көрермен атақ-даңқы алысқа тараған балуандардың өнерін тамашалады
Қазақ күресін айтпағанда, дзюдо, самбо және грек-рим күресінің өкілдері де бақ сынауға ниет білдірді
Олардың қатарында Олимпиада ­мен Әлем чемпионаттарында жүлде алған жігіттер де кездесті
Республикалық арналардан тікелей репортаж берілді
Сол кездегі сында бас жүлдені Сыр өңірінің атынан қатысқан Ұлан Рысқұл жеңіп алған еді
Ол финалда жамбылдық Бейбіт Ыстыбаевты жеңсе, Семей өңірінің өрені Шалқар Жоламанов үшінші тұғырға табан тіреген-ді
Турнирдің ережесіне сәйкес, жеңімпаз балуан келесі жылғы бәсекеге ешқандай іріктеу жарысынсыз, бірден жолдама алып, қатыса алады
Сондықтан биылғы белдесуге қолындағы жарақатына қарамастан Ұлан тағы қатысты
Алайда, түйе балуандар арасындағы барынша тартысты өткен айқаста жарақаты сыр берді ме, әйтеуір ақтық сынға жете алмады
Ол 1/8 финалда Батыс Қазақстан облысының өкілі Арман Әбеуовтен жеңіліп қалды
Былтыр «Қазақстан барысы» турниріне Олимпиаданың күміс жүлдегері Георгий Цурцумия мен Азия ойындарының жеңімпазы Нұрмахан Тінәлиевтің қатысқанын спорт сүйер қауым жақсы біледі
Осы жолы да дәстүр жалғасын тапты
Биылғы турнирде Лондон олимпиадасына қатысушы Ержан Шынкеев 33-ші балуан болып іріктеу жарысынсыз финалға қатыс­­ты
Алайда ол жүлдегерлер қатарынан көрі­не алмады
Қарағандылық Ержан Шыныкеев алғашқы айналымда Алматы облысының балуаны Руслан Сейілхановты ұтып, келесі кезеңде жамбылдық Жасұлан Әбішевтен айласын асырды
Одан кейін ол өзінің жерлесі Асыл Барменовтен басым түсті
Жартылай финалдық бәсекеде семейлік апайтөс Шалқар Жоламановқа жол берді
Мұнан кейін Ержан қола белбеу үшін болған белдесуде Шығыс Қазақстан облысының өкілі Айбек Нұғымаровқа есе жіберіп алды
Айбек те өзінің осал қарсылас еместігін көрсетті
Ол алғашқы айналымда Атырау облысының өкілі Нұрбек Қожағалиевті жеңсе, кейінгі белдесуінде Алматы облысынан келген Ермек Қалиековтен басым түсті, ширек ­финалда атыраулық апайтөс Арман Әбеуовті тізе бүктіріп, жартылай финалда Бейбіт Ыстыбаевқа жол берді
Белдесу кезінде ал­­­ған жарақатына қарамастан ол бәсекелесте­рі­нен оқ бойы озық екенін дәлелдеді
Ал Бейбіт Ыстыбаевтың бұл жолы айы оңынан туды
Биылғы чемпионатқа үлкен мақсатпен келген оның алғашқы қарсыласы қостанайлық Мұрат Кеңтонов болды
Оны жеңгеннен кейін 1/8 финалда Бейбіт «Қостанай аюы» Максим Герберді жер иіскетті, одан кейінгі белдесуде атыраулық Кенжебек Күзенбаевтан басым түсіп, жартылай финалдық кездесуде ол Айбек Нұғымаровпен төс түйістірді
Ал ақтық сында «Алтын белдік» үшін белдесуде семейлік балуан, былтырғы турнирдің қола жүлдегері Шалқар Жоламановтан айласын асырды
Шалқар Жоламанов осы турнирге қатысқан апайтөстердің арасындағы ең тәжірибелісі
33 жастағы Үржар ауданының өрені қазақ күресінен Әлем және Азия чемпионы, самбодан әлем чемпионатының қола жүлдегері
Ол боз кілемдегі алғашқы кездесуінде аста­налық Ғани Сейділдаевпен тең дәреже­де тар­тысып, қосымша уақыттағы қоян-қол­­тық белдесуде қарсыласын алып ұрды
1/8 финалда қарағандылық Александр Касачев­тен айласын асырды, одан кейін Сыр балуаны Руслан Әбдіразақовты да бас көтертпей тас­тады
Жартылай финалда Шалқар Ержан Шыныкеевті тізе бүктірді
Бірі дзюдоның, бірі қазақ күресінің жілігін шағып, майын ішкен қос балуанның текетірес белдесуі өте тартыс­ты болғанына жанкүйер қауым куә ­болды
Ақтық сында ол едәуір салмақ және бой айырмашылығына қарамастан Бейбіт Ыстыбаевпен тең дәрежеде белдесті
Тек соңғы минуттарда ғана Бейбіт басымдылық танытып, бас жүлдені алып кетті
Жалпы бес сағатқа созылған тартысты белдесуде боз кілем төрінен көрінген балуанның қай-қайсысы болса да шашасына шаң жұқтырмайтын мықтылар екенін дәлейдеді.
Сөйтіп, тараздық балуан Бейбіт Ысты­баев биылғы жылдың «Қазақстан барысы» атанып, өзінің нағыз мықты екенін дәлелдеді
Осылайша «Тараз арланы» деген лақап атпен шыққан Бейбітке 150 мың доллар мен 6,5 млн
теңге тұратын «Хюндай Соната» көлігі берілді
Екінші орын – күміс жүлдені семейлік Шалқар Жоламанов жеңіп алды
Оған 30 мың доллар тарту етілді
Қола жүлдені Шығыс Қазақстан облысының өкілі Айбек Нұғымаров жеңіп алды
Айбекке 10 мың доллар ұсынылды
Бұған қоса ақмолалық балуан Рустам Жұмаев «Көрер­мен көзайымы» атағына ие болып, 10 мың доллар иемденді
Жеңімпаз балуандардың бапкерлеріне де ақшалай сыйлық берілді
Қорыта айтқанда, биылғы дода өткен жылғыға қарағанда, қызықты және тартысты болды
Жарыс соңында «Астана Моторс» компаниясы «Қазақстан барысы» турнирінің қамқоршылар кеңесі мен жанкүйерлер арасында ойнатылған лотереяның жеңімпазына тағы екі «Хюндай» көлігін табыс етті.
Бейбітгүл ӘБДІҒАППАРҚЫЗЫ
