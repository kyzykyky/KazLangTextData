«Кестені көңіл сызады, қол тігеді, көз сынайды» дейді халқымыз
Кесте өнері осы айтылғандай нағыз халықтық, алуан әдісті, таңдауы көп өнер

Кестелеп тігу өнері біздің заманымыздан бұрынғы VІ-V ғасырларда қалыптасып, дамыды
Кестенің алғашқы үлгілерін Пазырық және Ноинұлан (б.з.б
V ғ.) қорғандарынан табылған құрал-жабдықтардан (тұскиіз, тұскілем, киім-кешектер, жауынгерлердің сыртқы су қағарлары, шекпен, қамзол, желең) көруге болады.
Яғни ғасырлар бойы дамыған кесте өнерінің даму жолын археологиялық қазбадан табылған бұйымдар дәлелдейді
Өнер зерттеуші М.Грязнов 1929 жылы Таулы Алтай өңірінің екінші Пазырық қорғанында өткен археологиялық экспедиция қазба жұмысына жетекшілік еткен болатын
Қазбадан табылған кілемшелердегі (тұскиіз) сюжеттік композицияда өсімдік тектес өрнектер кестеленіп тігілген.
Көне заманнан қалыптасып, да­мыған қолөнер туындыларында орта ғасырларға дейін тірі жандыларды, белгілі бір сюжеттік көріністерді бейнелеген болса, ислам діні енгеннен кейін бар тірі жандылар бейнесі схемалық формада ою-өрнек аталымына айналды
Бұл жағдай кестелі кілемдерде да байқалады
Мәселен, екінші Пазырық қорғанынан табылған тұскиізде салт атты сарбаз хан алдына келіп тұрған сюжеттік көрініс кестеленген
Сюжетте салт атты сақ сарбазының әлпеті, киген киімі, тақта отырған ханның кестеленген шапаны анық берілген
Бұл бұйым таулы Алтай өңірін мекендеген тайпалардың өмір-тіршілігі мен мәдениетін, өнерін танытады
Бізкесте әдісімен жібек матаға тігілген мұндай тұскілемдерде жібек пен алтын, күміспен өңделген жіптерді қолданғандығы бүгінде мұражай қорынан көруге болады
Кестелі бұйымдар әрбір үйдің жабдығының құрамына кіреді және міндетті түрде жасауға жасалады
Қазақ елі аумағында кестелеу дәстүрі ХІІІ ғасырдың өзінде бастау алады
Мұражай экспонаттарына қарап, қазақтың кестелеу өнері ХІХ ғасырда ерекше орын алғандығын көруге болады.
Негізінен жүннен иірілген жіп, мақта жіп, жібек жіп, күміс жіп, алтын жіп және зерлі жіппен кестелейді
Бұдан бөлек інжу, маржан, седеп, феруза, шытыра-моншақтар қолданылады
Осының бәрі Орта Азия, Шығыс Түркістан, Ресей жәрмеңкелері мен ауыл аралаған саудагерлерден алынады.
Қолданбалы өнердің барлық түрлерінен кесте тігу қазақ әйелінің көркемдік ойын жеткізудің бірден-бір қолы жететін оңай түрі
Шығар­машылықтың даралығы, орындау әдісінің айтарлықтай оңайлығы қиял­дың шарықтауына шек қоймайды.
Кестенің біз кесте, баспа жылтыр, тамбурлы кесте, албыр кесте, кенебе ине, т.б
түрлері белгілі
Біз кестенің шым кесте және әредік кесте деп аталатын екі түрі бар
Біз кесте дөңгелек немесе төрт бұрышты етіліп кергіш ағашқа керілген матаның бетіне түсірілген ою-өрнек бойынша қармақты бізбен өткермелеп шалу арқылы кестеленеді
Шым кесте – тігілетін матаның ашық жерін қалдырмай немесе ашық орынды өте аз қалдырып, тұтас кестелеген шымқай кесте
Әрәдік кестеде матаның әр жері әшекейленіп, бөлек-бөлек өрнек салынады
Шым кесте тұскиіз, сандыққап, мақпал шапан, орамалдың алақаны, жастық жапқыш, кежім, сәукеле, т.б
төгіп қондырылады
Әрәдік кесте тақия, балақ, өңір, жаға, етекке және кең қоныш етіктердің бұрыш-бұрышына қондырылады.
Ауқатты адамдарға арналып жа­салған алтын, күміс жіптермен әше­кейленген кестелердің тартым­дылығы ерекше
Бұл әдіс ХІХ ғасырға жататын салтанатқа арналған киім-кешек, төсекжапқыш, тұскиіздерді безендіруге пайданылады
Аса қымбат әрі тамаша бұйымдар сәнділігімен қатар сенім бойынша молшылық шақырады
«Күміс – тазалыққа, алтын – байлыққа» деген халық сөзі күмістің сәулесі үйді жамандық атаулыдан тазаласа, алтынның жарығы баршылық, береке, байлық шақырады деген нанымнан шыққан.
Алтындап, күмістеп тігу сән-салтанат бұйымдарына тән
Бұл үшін көбінесе барқыт, пүліш, атлас, қырмызы сияқты бағалы материалдар пайдаланылды
Мұндай тігістерге, әсіресе өзіне арналып жасалған алтын және күміс жіптер қолданылады
Кейде алтын, күміс түстес жіңішке жиек саулар (зер) пайдаланылады
Бағалы затты ысырапсыз пайдалану үшін оның өрнегі мен тігіс жіптерін санау керек
Өйткені бұл жұмыс өзге тігістерден гөрі ауыр келеді
Алтындап тігуге көбіне бедерлі, бедерсіз басып тігу әдісін қолданады
Алтындап тігу кестесіне маржандап тігуді де аралас жүргізеді
Мысалы, қыздардың қамзолдарының омыраулары, өңірлері және тағы да сол сияқтылар осылай тігіледі.
Шеберлер көркемдеп тігілген бұйымдардың біртұтастығына түстердің үйлесімділігі, нобайы­ның ұқсастығы және оюлардың пластикалық ортақ бағыты арқылы қол жеткізеді, мұны әйелдердің белдемшесінен көруге болады
Әр аймақта өзінше көркемделетін әйелдердің баскиімі – сәукеле, кимешек, тақия, т.б
тартымдылығымен көзге түседі.
Зооморфтық, өсімдік тектес ою-өрнектермен кестеленген қазақ халқының ұлттық киімдері (шапан, айыр қалпақ, тон, шалбар, кимешек, сәукеле және т.б.) композициялық жағынан ерекше
Мәслен, ер адамның шапанының тек жота бөлігінде ғана өрнек жиынтығы шеңберленіп келіп, ал қалған жерлері өрнекпен жалғаса көмкеріліп кес­теленсе, кейбір шапандарда жаппай жекеленген шеңберленген өрнектер тігілген
Сондай-ақ белгі ретінде қолданылған өрнектер де қолданылады
Яғни алыс сапарға шығатын адамның шапанына түйетабан және құсқанат өрнегі салынып кестеленсе, жас жігіттердің киімдеріне құсқанат, құстұмсық өрнектер қолданылады
Ол еркін бол, алдыңда кедергі болмасын деген мағынада
Көбінесе біз кестемен сырт киімдерді, ал бастырма кесте түрімен бас киімдерді көркемдеп тіккен
Мысалы, сәукелені қарас­тыратын болсақ, мұнда бір ғана бас киім емес, екі жақтауынан және артынан түсіп тұратын құлақшалары, үшбұрыштанып келген орамал жаулығы өсімдік өрнегі салынып кестеленеді
Ал кейбір сәукеленің бөріктелген жағы мен төбесі күмістеліп келіп, ортасы бастырма әдіспен зерленеді.
Сәукеле әйелдің бас киімдерінің ішіндегі ең әшекейлісі де, күрделісі
Сәукелені ұзатылатын қыздар мен сол қызға еріп жүріп сыңсу айтатындар киген
Қалыңдық күйеудің еліне барғанда да сәукелесімен барған
Келіншек оны той өткенше киіп отырып, той өткен соң сәукелені іліп қойып, оның орнына бергекті желек киетін.

Сәукеленің негізі оның төбесі
Төбе не талдырма етіп қозы жүнінен арнайы басқан ақ киізден, не арасына қыл салып сырыған асыл ­матадан істеледі
Содан кейін төбені кестелеген, шет-шетіне құндыз жұрын тастаған немесе алтын, күміс оқамен зерлеген тыспен тыстайды
Сәукеле төбесінің биіктігі екі сүйем, кейде одан да биік болады
Төбенің өн бойын алтын, күміс, меруерт, маржанмен, асыл тастармен өрнектеп, алтын жіппен әшекейлейді
Төбесінде алтынмен, күміспен әшекейленген қатырғы болады
Тізілген моншақты, асыл матадан, ақ жібектен жүргізген желекті осы қатырғыға бекітеді
Мұны бергек деп атайды
Кейде бергекке тоты құстың бірер тал қауырсынын тігінен қыстырып бекітіп қояды, оны қарқара дейді
Сәукеленің арт құлағы шашқап тәрізді белге дейін жетеді
Оның сыртынан жауып қойған шашақты әшекейлі жібек мата бар, ол көйлектің етегі құсап, жерге сүйретіліп жүреді.
Кимешектің жағын, хатипа тақия­лардың маңдайын, қамзолдар мен шашбауларды, жаға-жеңдердің алтынмен кестелеу салты бұл күнде де ұнасымды деп танылып жүр
Ескі деректерде алтын кестесімен қазақ үйдің үзік-туырлығы сияқты өте көлемді жиһаздар да кестеленгендігі айтылады.
Бас киімдердің жаппай көп тараған түрі – тақиялар
Оны негізінен жылы кездері тұтынса, қарт кісілер үйдің ішінде жылдың барлық мезгілінде кие береді
Ал суық күндері тақиялардың сыртынан тері бас киімдер киіледі
Тақиялар домалақ пішінді, бір түсті барқыт, пүліштен, алтын және күміс түсті жіптерден кестеленіп тігіледі.
Ерлер киетін тақияда теңге, моншақ, тана болмайды
Оның есесіне олар «мүйіз», «ат ерін», «шырмауық» сияқты өрнектермен кестеленеді, «таңдай», «ирек», «қабырға» тігіс­тері­мен әдеміленіп сырылады
Кейде тақиялардың дәл төбесінде сол матаның өзінен істеген түйіртпек шошағы болады
Оған бозбала, т.б
шашақ, үкі күлте, шоқ тағып сәндеп киеді.
Көркемдік шешімдерінің алуан­дағы, шеберлердің даралығы, ой қазы­насының байлығы айқын көрінетін қазақ кестелері әрбір руға, тайпаға, аймаққа тән өзіндік ерекшеліктерімен оқшауланады.
Ә.Исаева, 
тарих ғылымының кандидаты
А.Жұмағалиева,
Ақтөбе облысы Шұбарқұдық гимназиясының тәрбие ісі жөніндегі орынбасары
