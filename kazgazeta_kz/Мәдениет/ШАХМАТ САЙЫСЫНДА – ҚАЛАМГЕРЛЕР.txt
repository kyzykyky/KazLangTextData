Ақын, жазушы, әдебиет сыншысы Тәкен Әлімқұловтың 100 жылдығына орай Қазақстан Жазушылар одағында «Қазақ газеттері» серіктестігіне қарасты «Ақиқат» ұлттық қоғамдық-саяси журналы журналистер арасында дәстүрлі шахмат турнирін өткізді
2013 жылдан бері ұйымдастырылған биылғы сайысқа Тәкен Әлімқұловтың отбасы демеушілік көрсетті
Швейцариялық жүйемен (ФИДЕ Кодексіне сай) өткізілген сайысқа Астана, Алматы, Талдықорған, Шымкент қалаларынан келген барлығы 22 қаламгер қатысты
Жарысқа шахматтан спорт шебері, жекеменшік шахмат мектебінің басшысы Дәулет Иманберлинов төрелік етті. 
«Қазақ газеттері» ЖШС Бас дирек­торының орынбасары Ләззат Ноғайбаева қатысушыларға сәттілік тілей отырып, жарысты салтанатты түрде ашты
ҚР Мемлекеттік сыйлығының лауреаты, ақын Есенғали Раушанов, жазушының жары Есімкүл Болысбайқызы Тәкен Әлімқұлов туралы жүрекжарды естеліктермен бөлісті.
Ойынға қатысушылар намысты қолдан бермеуге тырысты
Дегенмен, ойынның аты – ойын, онда жеңімпаз да болады, жеңілген де болады
Шахматтың бір қиын жері – мың түрлі нұсқадан тек бір ғана жүрістің таңдап алынатыны ғой
Сол жүріс бүкіл ойынның тағдырын шешіп кетуі ғажап емес
Ойын барысында жүрістен жаңылып, «әттеген-ай» дегендер де, қиыннан қиыстырып, сәтті шешім таба білген ойыншылар да болды.
Тартысты өткен шахмат сайысының қо­рытындысында «Қазақ газеттері» Серік­тестігіне қарасты «Үркер» журналы­ның бөлім меңгерушісі Нұрлан Құмар жеңімпаз деп танылды
Екінші орынды Зейнел Жекейұлы, үшінші орынға Тілек Абдрахимов ие болды
Сондай-ақ ынталандыру сыйлықтарына Данияр Сейсенбаев, Ғабит Қарабаев және ардагер жазушы Тәжібай Жанаев лайық деп танылды
Наурызбай ауданы «Жас Отан» жастар қанатының төрағасы Ернар Айдаров турнирде белсенділік танытқан жас журналистерге Алғыс хат табыс етті
Шараға жиналған журналистер қауымы зейінділік пен жылдам ойлауға негізделген логикалық ойынның оларға жат емес екенін, ақ қағаз бен көк қалам ғана емес, шахмат тақтасы майданының да белсенді жауынгерлері екенін дәлелдеді
Турнир соңында төреші Дәулет Иманберлиновке, турнирдің дайындық жұмыстарына қолдау көрсеткені үшін Б.Сарыбайға және Т.Әлімқұловтың зайыбы Есімкүл Болысбайқызына алғыс хаттар табыс етілді.


Міне, шахмат осындай керемет ойын әрі өмірдің дәл өзі
Неше жүрістен кейін, қай жерде, қалай, қай фигурамен мат қылатыны алдын ала есептеледі
Бұл жос­парсыз ойнауға болмайтын саяси ойын
Шахмат ежелде Үндістан жерінде пайда болып, кейін Парсы, Араб, Еуропа және Азия елдеріне кеңінен тараған деседі
Бірақ атауы парсы тілінде сақталған
«Шах-мат», қазақша «Хан-өлді» деген мағынаны білдіреді
Аты жақсы емес
Әйтсе де, ойынның адамның ойлау жүйесіне әсері зор
Әртүрлі фигуралар, олардың дәрежелері, атқаратын қызметі, қимыл-қозғалысы, өз жерін қорғаудағы белсенділігі, қарсыласқа қауіптілігі, бәрі де шебер ұйымдастырылған
Осындай күрделі ойын қаламгерлерге жат емес
Өйткені шахмат бір жағынан спорт болса, екінші жағынан творчествоға негізделген.
Осылайша республикалық «Ақиқат» журналының жүлдесі үшін журналистер арасында бесінші рет өткізілген шахмат турнирі өз мәресіне жетті
Қалам мен сөзді қару еткен журналистер қауымы, шахматтан да осал емес екендіктерін байқатты
Биыл ұта алмағандары келесі жылғы жарыста міндетті түрде жеңіске жетеміз деп жігерленіп қайтты
Қалай десек те, спорт – мереке
Ал осы мерекенің бел ортасында жүрген ойыншылар, яғни журналис­тер қауымы интеллектуалдар ойынының жарқын үлгісін танытты
Аталмыш жарыс дәстүрге айналмақ
Келесі жылы да қаламгерлер арасында ой спортынан жарыс өтеді
Шахмат жарысы тек Алматыда ғана емес, еліміздің басқа да қалаларында өткізілсе нұр үстіне нұр.
Салтанат ҚАЖЫКЕН
