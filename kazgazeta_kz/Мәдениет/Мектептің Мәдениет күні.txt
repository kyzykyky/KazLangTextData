Жақында Үштөбе қаласының орталық саябағында «Бабалардың ұлы жолы – ұрпаққа аманат» атты №13 орта мектебінің Мәдениет күндері өтті
Мереке аталған мектеп ұстаздарының «Үш би» атты көрінісімен ашылды
Қойылымда халқына пана болып Қаратал жерін мекен еткен әулие, билердің ерен ерлігі әспеттелді.
Елбасы Н.Назарбаевтың «Бола­шаққа бағдар: рухани жаңғыру» бағдарламалық мақаласы аясында өңірімізде өзге салалармен бірге мәдениетімізді де дамыту ісі жанданып келе жатқандығын айта кеткен жөн
Аудан көлемінде өтіп жатқан Мәдениет күндерінде жергілікті ақын-жазушылардың, композиторлардың ән-жырлары орындалып, қылқалам және қолөнер шеберлерінің тамаша туындыларымен танысуымыз осыған айқын дәлел
Мектеп білім ордасы ғана емес, сонымен қатар дарынды өнер иелерінің де ұстаханасы
Мерекеде ұстаздар қауымы мен оқушылардың бойындағы талантын ұштауға, өзінің қарым-қабілетін жарқырата көрсетуге мүмкіндік туды.
Аудан әкімі Қайрат Бисембаев Мәдениет күні аясында №13 орта мектебі әзірлеген көрмені тамашалады
Мектептің білім саласындағы жетістіктерімен қатар спорттағы толайым табыстар, оқушылардың қолынан шыққан әртүрлі материал­дардан жасалған бұйымдар, өнер туындылары көрмеден орын алды
«ЭКСПО – 2017» халықаралық көрмесі, өңірімізден шыққан Ескелді, Балпық, Қарымбай секілді әулиелер, Алаш арыстары жайындағы жергілікті өлкетанушылардың іргелі еңбектері, тұңғыш Президент Н.Назарбаев жайлы кітаптар мен көрнекі құралдар сөреге қойылды.
Ұстаздар қауымы «Ғарышкер Қазақстаным» әнін хормен орындап, көпшіліктің алғысына бөленді
Ақын Құмдәулет Құрсабаев ана тілінің абыройы туралы өз өлеңін оқып, Шәкәрім Құдайбердіұлының «Бұл ән бұрынғы әннен өзгерек» атты дәстүрлі әнін қос ішекті домбыраға салып, қоңыр дауысымен құйқылжытты
Қымбат Жершілбаева орындаған «Көшбасшы», Балғын Жолдыбаева әуелеткен «Шіркін-ай», ерлер вокалды тобы шырқаған «Жетісуым – Қараталым» әндері тыңдарманның құлақ құрышын қандырды
Тал шыбықтай бұралған биші қыздар «Қазақ биі» мен «Қамажайды» мың бұрала биледі
Балалар фольклорлық ансамблі «Сал күрең» күйін күмбірлетті
Ақсұлтан Бақытқызы, Жанель Кеңесбек салған «Отаным», ұстаздар қауымы шырқаған «Нұр аға» әндері көптің көңілінен шықты.
Шара соңында аудан әкімі Қ.Бисембаев Елбасының ма­қа­ла­сына орай өңірімізде руха­ният саласына айрықша көңіл бө­лі­ніп, қала, ауылдық округ­тердің, аудандық бөлімдер мен ме­кемелердің мәдениет күндері өтіп, халық ән мен жырға бір сусындап қалғанына ризашы­лық білдіріп, №13 мектеп ұжымына алғысын айтты
Аталған мектеп директоры ­Шынар Шәріпбаева Мәдениет күнінің эстафетасын Фрунзе атындағы орта мектебінің директоры Ғалымжан Диқанбаевқа салтанатты жағдайда табыс етті.
Асхат БАҚЫТҰЛЫ
Алматы облысы
