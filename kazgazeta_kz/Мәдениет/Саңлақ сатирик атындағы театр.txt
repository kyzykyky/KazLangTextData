Жамбыл облысы, Т
Рысқұлов ауданының орталығы Құлан ауылындағы Мэлс Өзбеков атындағы аудандық мәдениет үйінің жанынан театр ашылып, оған қарымды қаламгер, ақберен журналист, саңлақ сатирик, қамшының қысқа сабындай ғана қысқа ғұмыр кешкен Басқар Битановтың есімі берілді
Театрдың ашылуына және Басқар Битановтың шығармашылығына арналған ғылыми-теориялық конференцияға алыс-жақыннан келген замандастары мен әріптестері, ауылдастары, аудан халқы мен мектеп оқушылары қатысты

Конференцияның ашылу барысында алғашқы сөз сөйлеген белгілі журналист Сейсен Қожеке сатираның саңлағы, халықтың көзайымына айналған «Тамаша» әзіл-сықақ театрының қойылымдарының авторы болған қаламгердің өмірі мен шығармашылығы жөнінде ­баяндама жасап, толғамды сөз тарқатып, оның азаматтық бейнесін де ашып айтты
«Желтоқсан оқиғасына қатысқан ауылшаруашылық мамандығында оқып жүрген студенттерге араша түсіп, жастарды құтқарып қалған Басқардың азаматтығы мен халқына деген сүйіспеншілігі көкірегінде жанып тұрушы еді» деді ол өз сөзінде.
Басқар Битанов Алматы қаласында журналистика мамандығында оқып жүріп, «Жетісу» газетінде еңбек жолын бастайды
Алайда курстастары бірде-бір сабақты жібермей оқығанын ­айтады
Осылайша сол кездегі сен тұр мен ­атайын деп жалындап тұрған жастардың ара­­сынан оза шығып, ­журналистика саласына білек сыбана кірісіп-ақ кеткен екен
«Халық кеңесі» газетінде еңбек етіп жүрген кездерінде де ылғи алғырлығымен алда жүретінін еске алған әріптесі әрі ауылдас-замандасы, «Ақиқат» журналы бас редакторының орынбасары Қыдыралы Қойтай: «Бірде қызметте жүріп, Алаштың азаматтары 1937-1938 жылдары осы жерде атылған деген жерді барып суретке түсіріп келдік
Құлазыған құр даланың суретін халыққа түсінікті етіп беру қиын болды
Ал енді мұны газетке қалай береміз
Әлгі жерді қалай көрсетеміз деп бәріміздің басымыз қатып отырғанда Басқар әп-сәтте суретті қаламмен шеңберлеп сызып, белгі қойып, «Алаштың азаматтары осы жерде атылған» деп көрсетті
Оның осындай оза жүретін тапқыр қасиетін бала кезімнен білуші едім
Басқар домбыра, гитара, т.б
музыкалық аспаптарда ойнаудың шебері еді
Бала күнімізде домбыраны алғаш менен үйреніп жүріп, кейіннен Басқардан өзім үйренетін болдым
Өте қағілез, дарынды еді» деп еске алды.
Ол жаңадан шымылдығын ашып жатқан театрдың жұмысына сәт сапар тілеп, өзі қызмет атқаратын «Қазақ газеттері» ЖШС-ның атынан бағалы сыйлықтар мен аудандық мұражайға Басқар Битановқа қатысты құжаттарды табыс етті.
Ш.Уәлиханов атындағы мектептің оқушылары Басқардың дүние салардан 10 күн бұрын жазған «Шер» деген бұл өмірмен қоштасу өлеңін мәнерлеп оқып, жұмырбасты пенденің бәріне терең ой тастағандай әсер қалдырды
Кеш барысында Қазақстан Республикасы «Алаш» сыйлығының лауреаты, ақын Қ.Шолақ сатира сарбазының рухына арнап өлең оқыса, курстасы Қуантай Байжолов студенттік шақтың қызықты кездерінен естеліктер айтты
Облыстық қазақ драма театрының директоры Б.Бекжанов «Өнер адамын құрметтеу – ол халықты құрметтеу» деп сөзінің соңында Басқар Битановтың есімі берілген театрдың ғұмыры ұзақ болуына тілек білдірді
Сондай-ақ «Адам
Дәуір
Медицина» журналының бас редакторы А.Серікқызы Басқардың аудан орталығының ежелгі аты – Құлан екенін, аудан атын Т.Рысқұловтың атымен атау керектігі туралы қазақ телевизиясында хабар дайындап, баспасөз беттерінде мақалалар жазып, көп еңбек сіңіргенін айтты.
Аудан әкімінің орынбасары Б.Әлпейісов түйінді сөз сөйлеп, Қазақ хандығының 550 жылдығына орай бұл бастаманың мәдениет саласында маңызды рөл атқаратынын, өнерімен, азаматтық қайраткерлігімен халқына сүйікті болған азаматтардың есімдерін жадымызда сақтай отырып, ұрпақтарға өнеге етілетінін тілге тиек етті.
Театрдың ашылу салтанатына орай, Қазақстан Республикасының еңбек сіңірген артисі А.Сейілхановтың басшылығымен аудандық мәдениет үйінің әншілері Ш.Айтматовтың «Бетпе-бет» драмасынан көрініс көрсетіп, бұл саладағы тәжірибелерінің аздығына қарамастан, актерлік шеберліктерімен көрермен қауымды риза етті.
Сөз зергері Ғ.Мүсірепов «Театр – сұлудың көз жасындай мөлдір өнер» деп жазғанындай, театр өнерінің шынайылығын түсіну үшін, сахнадағы жанды өнерді көру керек
Мұны біздің ауданда енді ғана ашылған театрдың тырнақалды қойылымы жүрекке әсерлі сезіммен жеткізе алды
Ұлы Жеңістің 70 жылдығына орай қойылған драмалық қойылым сәтті шығып, көрермендердің ризашылығына бөленді.
Гүлжан НИЯЗҚҰЛОВА
Жамбыл облысы
Құлан ауылы
