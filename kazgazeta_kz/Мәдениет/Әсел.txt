Семейдегі Абай атындағы қазақ музыкалы-драма театры бүкіл қазақ театры өнерінің қарашаңырағы болып саналады
Оған 1917 жылы Мұхтар Әуезовтің басшылығымен «Ойқұдық» жайлауында қойылған «Еңлік-Кебек» пьесасы дәлел
Бұл Қазақ еліндегі жаңа өнердің тұсаукесері болатын
Тарихи айғақталып, кезінде толық құпталған айтулы оқиға
Сол «Ойқұдықта» маздаған шоқ бүгін егеменді елдің өркендеген  өнеріне айналып, ұрпақ тәрбиесіне атсалысып келе жатыр
1920 жылдары құрамына әйгілі Әміре Қашаубаев, Иса Байзақов, Жұмат Шанин, Қалибек Қуанышбаев сынды майталман өнер иелерін топтастырған «Ес-Аймақ» театры, тек 1934 жылы ғана ресми түрде бекітілді.
1934 жылы Ілияс Жансүгіровтің «Кек» пьесасымен шымылдығын ашқан театр, алыс-жақын шетел классиктерімен қатар, әлемдік драматургия дәрежесіндегі М.Әуезовтің, Ғ.Мүсіреповтің, Б.Майлиннің, Ғ.Мұстафиннің, Р.Ғамзатовтың, Ш.Айтматовтың шығармаларын сахнаға шығарды
«Еңлік-Кебек», «Қаракөз», «Қозы Көрпеш – Баян сұлу», «Айман-Шолпан», «Бөлтірік бөрік астында» пьесалары театр репертуарының алтын қорына айналды
Осы жылдар ішінде театр қабырғасынан қанаттанған жас буын республика бойынша еңбек етіп, еліміздің өркендеуіне өзіндік үлестерін қосып келеді.
Үлкен қарашаңырақта еңбек ету бақытына ие болған, алдыңғы буынның ізін басып келе жатқан талантты қыздарымыздың бірі – Әсел Нұрланова.

Әсел Талғатқызы 2006-2009 жылдар аралығында Семейдің Мұқан Төлебаев атындағы музыка колледжінің «Бұқаралық театрландырылған қо­йылым­дардың режиссері» маман­дығын үздік дипломға бітіріп, аталған театрда 2011 жылдан бастап күні бүгінге дейін қызмет етіп келеді
Білімін шыңдаудан да жалыққан емес
«Білсем, үйренсем» деп алдына мақсат қоя білетін ол бір бойына бірнеше өнер тоғысқан талант иесі
Жастығына қарамастан, классикалық қойылымдарда үлкен бейнелерді сомдап үлгерді
Ғ.Мүсіреповтің «Қозы Көрпеш – Баян сұлуында» – Баян, Т.Ахтановтың «Күшік күйеуінде» – Алма, Ә.Нұршайықовтың «Махаббат, қызық мол жылдарында» – Тана, Р.Мұқанованың «Мәңгілік бала бейнесінде» – Ләйлә, А.Вампиловтың «Метранпажында» – Виктория, А.Сапышевтің «Ақберенінде» – Даша, Ш.Айтматовтың «Қош бол, Гүлса­рысында» – Бүбіжан, Е.Жуасбектің «Үйленуінде» – Зерек, Ө.Боранбаевтың «Сотанайдың соңғы үйленуінде» – Әйкенай, А.Сапышевтің «Бәйшешек іздеген қызында» – Айғаным, т.б
рөлдерді бейнелеп, кейіпкерлердің бейнелерін аша білді
Қай қойылымда болсын өзіндік ерекшелігімен көпшілікті тамсандырып, елдің алғысына бөленіп жүр
Үнемі ізденісте жүретіндіктен, жас та болса талай баспалдақтардан өтіп, болашаққа сеніммен, нық қадам жасауда
Өзіне ғана тән ерекше дауысы мен жүргізушілік қабілетін дүйім жұртқа көрсетіп үлгерді
Бұдан бөлек ұйымдастырушылық қабілетіне де алғыс айтып, ризашылық білдіріп жүргендер жетерлік.
Қазір облыстық, респуб­ликалық деңгейдегі іс-шаралардың көбі Әселдің қатысуынсыз өтпейді
Оған былтыр Алматы қаласында өткен Шығыс Қазақстан облысының Мәдениет күндерінде белсене қатысушы ретінде облыс әкімінің Алғыс хатымен марапатталғандығы дәлел
Өмірін өнерсіз елестете алмайтын жастың бір басында мұндай мақтаулар мен мадақтаулар жетерлік
Бұған мастанып жүрген Әселді көрмейсіз
Алдына мақсат қоя білген өнер иесі қазір классикалық шығармалармен бірге, балаларға арналған ертегілердегі бейнелерді сомдауға да қатысып, кішкентай көрермендерге есте қаларлықтай ерекше сыйлық жасап жүр
Тағы бір қыры, Әсел Талғатқызының кино өндірісіне қосқан өзіндік үлесі де бар
Ол «Қазақстан» ұлттық арнасының төл туындысы «Туған елдің түтіні» телесериалында Әсия бейнесін сомдап, көрермендердің көзқуанышына айналды.
Өнерді мұрат еткен Әсел Нұрла­но­ваның шығар белестері әлі алда екеніне сенімдіміз.
Аяжан ТІЛЕУБЕРГЕН
