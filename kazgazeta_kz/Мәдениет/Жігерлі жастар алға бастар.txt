Халықарылық Олимпиада Комитеті дүниежүзілік жасөспірімдердің спортын дамыту мақсатында 2010 жылдан бері дәстүрлі түрде олимпиада ойындарын өткізіп келеді
Жасөспірімдердің алғашқы олимпиадасы Сингапурде өтсе, ал бірінші Қысқы олимпиадасы 2012 жылы Австрияның Инсбурк қаласында тұсауын кесті
Ал биыл Норвегияның Лиллехаммер қаласында жасөспірімдер арасында ІІ Қысқы олимпиада ойындары өткізілді
Бұл қалада 1994 жылы XVII дүниежүзілік Қысқы олимпиада ойындары өткені белгілі
Сол дүбірлі додада Кеңес Одағынан тараған 15 мемлекет алғаш рет олимпиадаға қатысты
Жерлесіміз Владимир Смирнов бұл олимпиадада 50 шақырымдық шаңғымен жүгіру бәсекесінде мәре сызығын бірінші болып кесіп, Тәуелсіз Қазақстан Республикасының алғашқы чемпионы атанды

Биылғы жасөспірімдер арасында өткен дүбірлі додада біздің спортшылар сәтті өнер көрсетті
Алғашқы жүлдені биатлоншы Арина Пантова еншіледі
Алты шақырымдық қысқа қашықтықта бақ сынаған Арина неміс қызы Джулиана Фруевирт пен норвег Марта Кракштад Йохансенге есе жіберді
Германиялық спортшы мәреге 18 минут 23,5 секунд уақытта келсе, норвегиялық одан 5,6 секундқа қалып қойды
Ал отандасымыз мәреге жеңімпаздан небәрі 17,1 секундқа кешікті
Осы сайыста бақ сынаған тағы бір қазақстандық Евгения ­Красикова 15-орыннан көрінді
Ал спринттік жарыстың ерлер бәсекесінде жерлесіміз Иван Дарин 26-орынды місе тұтты.
Аралас командалық конькимен жүгіру сайысында Әнуар Мұхамадиев күміс жүлдеге ие болды
Бұл жарыста италиялық Ноэми Бонацца, Моңғолия өкілі Сумия Буянтогтох, кореялық Джа Вун Чун және қытайлық Ханян Шен жеңіске жетті
Қазақстандық Әнуар Мұхамадиев және америкалық Остин Клиба, сонымен қатар, голландиялық Элиза Дуль және польшалық Каролина Гасечка күміс медальға ие болды
Қола медаль италиялық спортшы Кьяре Кристелли, румыниялық Михаэле Хогаш, неміс Оле Йеске және Алан Даль Йоханссонға бұйырды.
Шорт-тректен аралас командалық жарыс бойынша 6-топта сынға түскен отандасымыз Анита Нагай болгар қызы Катрин Манойлова, латыш спортшысы Карлис Крусбергс және жапониялық Казуки Йошинагамен бірге өнер көрсетіп, Олимпиаданың қола жүлдесіне қол жеткізді
Жарыс қорытындысы бойын­ша олардың көрсеткіші – 4:17,181 минут
Бұл сында алтын жүлде 2-топқа бұйырды
Аталған топтың құрамында Ана Фаршиада (Норвегия), Джи Ким (Оңтүстік Корея), Стейна Десме (Бельгия) және Квенте Феркока (Франция) бар
Өз кезегінде чемпиондар жарыс жолын 4:14,413 минутта жүріп өтті
Ал күміс медаль Петра Язапати (Венгрия), Джулия Мур (Австралия), Тьерк Де Боер (Нидерланды) және Киичи Шигеиро (Жапония) өнер көрсеткен 3-топтың еншісінде кетті
Олардың көрсеткіші 4:14,495 минутқа тең болды.
Мәнерлеп сырғанаудан сынға түскен отандасымыз ­Элизабет ­Тұрсын­­баева екі жаттығу қорытын­дысы бойынша 167,88 ұпай жинап, қола жүлдеге қол жеткізді
Бірінші жаттығу – қысқа бағдарламадан кейін 16 жастағы қаршадай қазақ қызы 59,11 ұпаймен екінші орында тұрғанын атап өткен жөн
Алайда, еркін бағдарламадан кейін ол бір саты төмен сырғуға мәжбүр болды
Нәтижесінде Олимпиада «алтыны» 186,04 ұпай жиған ресейлік Полина Цурскаяға бұйырды
Ал күміс жүлде 169,50 ұпайға ие болған оның отандасы Мария Сотсковаяның еншісінде кетті.
Бүгінде ересектер арасында бақ сынап, отандық жанкүйерлерге танылып қалған Э.Тұрсынбаева аталған бұл дүбірлі додада бұдан да жоғары орынға лайық болған еді
Жасыратыны жоқ, одан көбіміздің тек «алтын» күткеніміз де рас
Десек те, бұл жолы бұйырғаны «қола» болды
Енді оның бұл жеңісі 2018 жылы Оңтүстік Кореяның Пхенчхан қаласында өтетін қысқы Олимпиадада жалғасын тапса деген тілегіміз бар.
Бұл дүбірлі жарыстың қорытын­ды­сында Оңтүстік Корея, АҚШ, Ресей, Германия, Швейцария, Норвегия, Қытай, Канада, Словения, Жапония мемлекеттерінің жастары көп жүлде алып, алғашқы ондықтың қатарынан көрінді
Ал біздің балғын жастарымыз 26-ншы орынды місе тұтты
2020 жылы Швейцарияның Лозанна қаласында өтетін ІІІ Қысқы жасөспірімдердің олимпиадасында жерлестеріміз сәтті өнер көрсететініне сенімдіміз.
Жасөспірімдердің Қысқы ІІ олимпиадасымен қатар Алматыда VІ Ұлттық Қысқы республикалық Универсиада ойындары өткізілген болатын
Республикалық Универсиада барысында 10 спорт түрінен жарыс­тар болды
Ойындарға республика бойынша 35 жоғары оқу орнынан құрамында жалпы саны 1072 спортшы бар 141 спорт командасы қатысып, 103 алтын, 103 күміс және 103 қола медальді сарапқа салды.
Жарыс қорытындысы бойынша ең көп медаль жинаған Қазақтың спорт және туризм академиясының сту­денттері болды
Павлодар мемле­кеттік педагогикалық институты екінші орынды иеленді
Ал үшінші жалпыкомандалық орынды Қазақ ұлттық аграрлық университеті мен М.Қозыбаев атындағы Солтүс­тік Қазақстан мемлекеттік университетінің студенттері өзара бөлісті
Марапаттау рәсімінен кейін қатысушылар мен қонақтардың құрметіне отандық эстрада жұлдыздарының қатысуымен концерт ұйымдастырылды.
Нұрлан ҚҰМАР
