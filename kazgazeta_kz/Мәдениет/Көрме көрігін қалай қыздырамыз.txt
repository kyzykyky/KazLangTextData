 «Көрінген таудың алыстығы жоқ» дейді халқымыз
 Соңғы 4-5 жыл көлемінде «Қазақстан ЭКСПО халықаралық көрмесін өткізу үшін  бәсекеге түсіп жатыр», «Қазақстан әлемдік қауымдастыққа «Болашақ энергиясы» тақырыбын ұсынды», «ЭКСПО құрылысы   басталды» деген  сияқты сан түрлі ақпарат ағыны қазақстандықтардың күнделікті  тіршілігімен біте қайнасып кетті
Арасында ЭКСПО қаражатын қолды қылғандарға қатысты жағымсыз жағдайлар да болды
 Соның бәрі артта қалып, халықаралық көрмеге даярлықтың мәресіне  де жақындап қалдық
Бұйырса, маусымның 10-ында Астананың қақ төрінде,  аз уақыттың ішінде ірге көтерген жаңа ЭКСПО қалашығында  әлем жұртының назарын аударатын халықаралық  Көрме  қарбалас тірлігін бастайды
 Көрме көрігін қалай қыздырамыз? Келетін қонақтарға, өткізілетін шараларға қатысты мәселелер ұйымдастырушылардың түн ұйқысын төрт бөле бастағаны айқын.
Әлемнің 115 мемлекеті, 18 халықаралық ұйы­мы қатысатын ұлан-асыр заманауи Көрмеге қатысушылардың алды қазір өзде­рінің павильондарын орналастырып, бірінен-бірі асып түсетін, ғажайып жаңалықтарын ұсынатын орындарын сайлап жатыр.
Мәселен, солардың қатарында алдыңғы­лар­дың бірі болып Қытай тұр
Аспан асты елінің павильоны ең үлкен әрі үздіктердің бірі бола­ды дейді ұйымдастырушылар
ЭКСПО-ға жан-жақты қолдау білдірген көрші ел шын мә­нінде балама энергия көздерін пайдалануға ерекше көңіл бөліп келеді
Қытай инвесторлары мен туристерінің ерекше қызығушылығын туғызып отырған Көрме барысында олар Шанхай күні мен Қытай ұлттық күнін атап өтпекші көрінеді
Бұл туралы наурыз айында Қытайдың төтенше және өкілетті елшісі Чжан Ханьхуэй Ахметжан Есімовпен кездесу кезінде айтты.
Америкалық павильонмен «АРСО Worldwide» компаниясы айналысып жатыр
Ком­пания­ның атқарушы вице-президенті Дон Бонкер де «ЭКСПО-2017» көрмесін лайықты өткізуге күш салатынын білдірген.
Қатысуға кепілдік берген өзге елдер де үлкен жауапкершілікпен жұмысқа кірісті.
Таяуда ғана, елордада «ЭКСПО-2017» халықаралық көрмесіне қатысушылардың ІІІ жиналысы болып, делегаттарға барлық бағыттар бойынша жобаның барысы туралы ақпараттар ұсынылды
Бірден еске сала кетейік, сонда Көрмелер жөніндегі халықаралық бюроның Бас хатшысы Висенте Лоссерталес жалпы даярлық барысына жоғары баға беріп, «ЭКСПО-2017» көрмесінің табысты өтетіне сенім білдірді.
«Мен даярлықтың барлық сатысында жауап­кершілік көрсеткен Көрмені ұйымдас­ты­рушыларға үлкен алғысымды білдіргім келеді
Қазір, міне, қорытынды кезеңде тұрмыз
Біздің бірлескен күш-жігеріміздің табысқа жеткізетініне енді нық сенімдімін» деген ол сонда.
Бас хатшының ықыласты пікірі, әрине, әлдеқалай болады дейтін күдікті ойды сейілтіп жібергендей
Қазақстанның тас түйін әзірлігі әлемге жария етілді
«Астана ЭКСПО-2017» ҰК» АҚ Басқарма төрағасы Ахметжан Есімов халықаралық қатысушыларға павильондар белсенді түрде беріліп жатқанын, көптеген елдер құрылыс-монтаж жұмыстарына кіріскенін мәлімдеген.
Расында, ауқымы аса үлкен халықаралық көрменің тамыр соғысын тап басып, жүрегін соқтыратын нақты үйлескен ұйымдастыру шаралары мұқият ескеріліп отырғанын көзі қарақты жұрт бірден байқайды
Бұл Көрме басшылығына ғана емес, жалпы елімізге сын болатын халықаралық айтулы шара
Сондықтан олқылыққа жол бермей, кемшін тұстарды мүлт жібермей түзеп, жер-жерден келетін Көрме қонақтарын қазақтың қонақ­жай пейілімен қарсы алу керек.
Білгеніміз, Көрмеге қатысушыларға қолайлы болу үшін түрлі операциялық бағыттар бойынша директивалар жасалған
Визалық қолдау көрсететін, салық, банк, сақтандыру қызметтерін және Қазақстанның мемлекеттік органдарының басқа қызметтерін ұсынатын Бірегей қызмет көрсету орталығы ашылған
Мұндай процедураларды барынша жеңілдетіп, уақыт үнемдеуге мүмкіндік беретін «Аккредитация» ақпараттық жүйесі енгізілген.
Осы жерде мына бір мәселеге назар аудару керек
Көрмеге келетін шетелдік қонақтарға барынша ыңғайлы жағдай жасау өз алдына, Ұлттық секциялардың комиссарлары мен мүшелері, олардың отбасылары, павильондар қызметкерлері тұратын 1374 пәтер ЭКСПО қалашығының көркін келтіріп тұр
Үш ай бойы ЭКСПО аумағында лайықты қауіпсіздік шаралары қолға алынады, сол үшін арнаулы жоспар әзірленген.
Осы мақсатта жақында ЭКСПО аумағында ҚР ІІМ бөлімі ашылған сәттің куәсі болдық
Ішкі істер бөлімінің жаңа апартаментінде еңселі кең бөлмелер, спортзал және басқа да қажетті дүниелер бар
Астана қалалық ішкі істер департаментінің басшысы Амантай Әубәкіровтың айтуынша, ЭКСПО кезінде қауіпсіздікті қамтамасыз етуге құқық қорғау органдарының, арнаулы органдардың, Ұлттық гвардия мен жеке күзет құрылымдарының 9 мыңдай қызметкері тартылады екен
Волонтерлер тағы бар.
«Шетел азаматтарының арыз-шағы­мы­на дер кезінде назар аудару үшін полиция қызметкерлері ағылшын тілін үйре­тетін арнаулы курстардан өткізілді
Астана мен Алматының халықаралық әуежайларында, 40 қонақүйде, ЭКСПО-ның Бірегей қызмет көрсету орталығында миграциялық процедуралардың қолайлылығы үшін миграциялық бақылау пункттері қарастырылған
Шеттен келген қонақтарды тіркеуді жеңілдету мақсатында 23 қонақүйде заңды және жеке тұлғалардың электронды өтініші бойынша автоматтандырылған режімде электронды үкімет порталы арқылы онлайн тіркеу ұйымдастырылады» дейді ­Амантай Әубәкіров.
Ұлттық компания қауіпсіздік департамен­ті­нің директоры Рүстем Шәкеновтың айтуынша, ЭКСПО аумағында 2 мың видеобақылау камерасы орналастырылып, Астана қалалық ІІД Жедел басқару орталығына қосылған
Ал енді Көрме өтетін кезеңде қауіпсіздік үшін қызмет ететін шаралардың бәрін үйлестіру мақсатында ҚР Ішкі істер министрлігі бас­шылық ететін Ведомоствоаралық жедел штаб құрылған екен.
Даярлық барысындағы негізгі шаралардың бірі ЭКСПО кезінде шетел азаматтарына меди­циналық көмек көрсету жағы да жан-жақты ойластырылып отырғанын айту керек
Осы мақсатта қазақстандық ақ халатты мамандардың ағылшын тілін үйренуіне тура келуде
Қазір дәрігерлер халықаралық тілді меңгеруде.
Жалпы Астанаға ЭКСПО-ны тамашалауға 5 миллиондай адам келеді деседі
Бұл үш айға созылатын Көрме кезінде Астанада қоғамдық тіршіліктің температурасы ұдайы жоғарылап тұрады деген сөз
Көрме қонақтары үшін мәдени-спорттық шаралар ұйымдастырудың, Қазақстанды барлық жағынан әлемге танытудың, тамаша мүмкіндікті әр салада тиімді пайдаланудың мәні үлкен екені сөзсіз
ЭКСПО алаңдары сол үшін ашық болады
Мәдениет және спорт министрі Арыстанбек Мұхамедиұлы бұл шараларға бюджеттен 9 миллиард теңге бөлініп отырғанын айтқан еді
Ал шетелдік әлемдік өнер жұлдыздары демеушілердің көмегімен келетін көрінеді.
Ерекше назар аударатын спорттық және мәдени шаралар көп
Мәселен, Геннадий Головкин кезекті кездесуін ЭКСПО кезінде Астанада өткізуі мүмкін
Былғары қолғап шеберлері Қанат Ислам мен Жанат Жақиянов та осындай сынға тас түйін әзір тұр
Аспан асты елін әнмен тербеп, Азияның ең үздік әншісі атанған Димаш Құдайберген атақты Лара ­Фабианмен бірге өнер көрсетеді
Санай берсең тіпті көп
Соңғы күндері «Милан» мен «Челси» командаларының Астанада жолдастық кездесу өткізетіні туралы әңгіме де шығып жүр
Расқа айналса, бұл да Көрме көрігін қыздыратын бір шара болмақшы.
Көктем туа Қазақстанның барлық өңірлері мен Ресейдің ірі қалаларында «ЭКСПО-2017» халықаралық көрмесінің билеттерін сататын кассалар ашылды
Былтыр маусым айынан ­бастап билеттерді онлайн режимінде сату жолға қойылған
«Астана ЭКСПО-2017» Ұлттық Компаниясы Акционерлік қоғамы наурыз айының 20-сынан бастап бұқаралық ақпарат құралдарын тіркей (акрредиттеу) бастады.
Сонымен, Астанадағы Көрме қалашығы бой түзеді
Құрылысшылар қауымы бәрін уақытында аяқтап келеді, қазір ­ЭКСПО аумағын көріктендіру, әрлендіру, көгалдандыру шаруаларымен айналысуда
Қалашық Астананың көзтартарлық әсем аудандарының бірі болмақ
Қазірдің өзінде онда аса ірі «Мега Silk Way» сауда ойын-сауық орталығы жұмыс істей бастады.
Бүгінде елдігімізді танытатын, ұлттық рухымызды көтеретін, Қазақстанның халықаралық деңгейдегі беделін арттыра түсетін Астанадағы халықаралық Көрменің тарихи маңызын түсіндіру бағытындағы жұмыстар қызу жүргізілуде дейді ұйымдастырушылар
Тілеулес жұрт қызыға да қызғана қарайтын айтулы шараға даярлық осылай мұқият жүріп жатыр.
Ғазиз ҚҰРМАШҰЛЫ
