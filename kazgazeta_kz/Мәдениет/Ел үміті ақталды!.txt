Оңтүстік Кореяның Инчхон қаласында ХVII Азия ойындары өз мәресіне жетті
Он бес күнге созылған дүбірлі додада спортшылар сәтті өнер көрсетті
Қазақстан құрамасы барлығы 28 алтын, 23 күміс және 33 қола, яғни барлығы 84 жүлде олжалап, жалпы есепте төртінші орынға тұрақтады.
Биылғы Азия ойындарында 36 спорт түрінен барлығы 439 жүлде жиынтығы (1454 медаль) сарапқа салынды
Қазақстан құрамасы осыған дейін 1994 жылы Хиросимада өткен Азия ойындарында барлығы 79 медаль (24 алтын) алған болатын
1998 жылы Тайланд астанасы Бангкокте өткен дүбірлі додада жерлестеріміз 5-орыннан көрінген болатын
Сол дүбірлі додада жерлестеріміз алаң қожайындары Тай құрамасымен бірге 24 алтын жеңіп алған еді
Дегенмен, күміс жүлденің аз болуына байланысты бір сатыға құлдырадық
2002 жылы Оңтүстік Кореяның Пусан қаласында өткен жарыста 4-орынға жайғастық
Бұл жарыста небәрі 20 алтын ғана ұттық
2006 жылы Катар астанасы Дохадағы сайыс­та барлығы 85 медальмен (23 алтын) алғашқы төрттікте көріндік
Ал 2010 жылы Қытайдың Гуанчжоуда өткен байрақты бәсекеде жерлестеріміз 18 алтын, 23 күміс, 38 қола жүлдеге ие болып, жалпы командалық есепте 5-орыннан көрінген еді
Алдымызды Иран құрамасы (20 алтын) орап кеткен болатын.
Азия ойындарының алғашқы алтынын зілтемірші Маргарита Елисеев алды
Маргаританың жеңісті жолын дзюдошы Елдос Сметов жалғастырды
Ол финалда алаң қожайыны кәріс балуанынан айласын асырды.
Одан кейін траптан әйелдер құрамасы (стендтік оқ ату) алтыннан алқа тақса, жүзуден Дмитрий Баландин үш  мәрте жеңімпаз атанды.
Дүбірлі доданың 5-кү­нін­де теннистен Қазақстан ерлер құ­рамасы (Андрей Голубев, Михаил Кукушкин, Александр Недовесов) 6-алтынды сыйлады
Тен­нисшілеріміз ақтық сында Қытай құрамасынан 2:0 есебінен басым түсті
Осылайша соңғы жылдары теннистен әлемдік деңгейде беделі жоғары болып саналатын Дэвис кубогында спортшыларымыздың жолы болмаса да, Азия ойындарында үздік атандық.
7-күні 7-алтынды 50 метрден үш орында тұрып нысана көздеуден Ольга Довгун алды
Бұл күні Дмитрий Баландин 3-мәрте Азия ойындарының чемпионы атанды
Сондай-ақ велошабандоз Алексей Луценко жекелей сында жеңіске жетті.
Одан кейін бір күнде бес бірдей алтын жүлдені қанжығаға байлап, тағы бір ерледік
Бұл жолы жағажай волейболынан ерлер құрамасы жеңімпаз атанса, байдарка және каноэдан Евгений Алексеев және Алексей Дергунов, Михаил және Тимофей Емельяновтар, Наталья Сергеева және Ирина Подойникова, Инна Клинова алтындар санын еселеді.
Су добынан ерлер құрамасы алтынан алқа тақты
Осылайша су добынан Азияда мықты екендігімізді тағы да бір дәлелдедік.
Жеңіл атлетикадан Маргарита Мұқашева, Ольга Сафронова, Ольга Рыпакова сынды саңлақтарымыз мықтылығын дәлелді
Грек-рим күресінен Нұрмахан Тінә­лиев спорттық мансабында екінші рет Азия ойындарының жеңімпазы атанып, алтын медальға қол жеткізді.
Азия ойындарында ең үздік нәтиже көрсеткен боксшыларымыз болды
Қазақстандық боксшылар алты бірдей алтынға ие болып, Азия ойындарының рекордын жаңартты
Ел құрамасы сапынан Ілияс Сүлейменов (52 келі), Данияр Елеусінов (69 келі), Жәнібек Әлімханұлы (75 келі), Әділбек Ниязымбетов (81 келі), Антон Пинчук (91 келі) және Иван Дычко (91 келіден жоғары) алтыннан алқа тақты.
Таратып айтар болсақ, 49 келіде әлем чемпионы Біржан Жақыпов финалда Син Жонхунмен (Оңт
Корея) кездесіп, ұтылып қалды
Осылайша, ол Азия ойындарының күміс жүлдегері атанды
52 келіде Ілияс Сүлейменов финалда Шахободдин Зоировты 2:1 есебімен ұтты
Бокстан Қазақстан құрамасының капитаны Данияр Елеусінов 69 келі салмақ дәрежесінде финалда өзбекстандық Ислам Мадримовпен кездесіп, 3:0 есебімен жеңіске жетті
Орташа салмақ болып саналатын 75 келіде Жәнібек Әлімханұлы финалда иорданиялық Одаи Риад Алхиндавиді 3:0 есебімен басым түсті
Лондон олимпиадасының күміс жүлдегері Әділбек Ниязымбетов 81 келі салмақ дәрежесінде ақтық сында кореялық Ким Хионг Кюды ұтты
91 келіде Антон Пинчук финалда ирандық Али Мазахериді ұтып, Азия ойындарының жеңімпазы болды
Антон Пинчук былтыр Иорданияда өткен Азия чемпионатында ұтқан еді
Аса ауыр салмақта Иван Дычко финалда ирандық Ясем Делевариді ұтып, Азия ойындарының үздігі атанды
Ол Гуанжоудағы Азия ойындарында күміс алған
Осылайша Қазақстан бокстан алты алтын, бір күміс, бір қола алды.
Егер Азия ойындарының тарихына көз жүгіртсек, боксшыларымыз бұрын-соңды 8 медаль алып көрмеген екен
Тіпті жеті боксшымыздың финалға шығып тұрғаны да тұңғыш рет
Осыдан 16 жыл бұрын Тұрсынғали Еділов бастаған Қазақстанның былғары қолғап шеберлері Азия ойындарынан 3 алтын медаль алған болатын.
Дүбірлі доданың соңғы күні каратэші Екатерина Хуповец 50 келі салмақта күміс медальді еншіледі
Жартылай финалда 2012 жылғы Азия чемпионы, ирандық Насрин Дустиді 4:0 есебімен ұтқан Маңғыстау облысының өкілі, 22 жастағы Е.Хуповец финалда тайбэйлік он сегіз жасар Цуй Пин Кумен кездесті
Бұл жекпе-жекте төрешілердің бүйрегі тайбэйлік каратешіге көбірек бұрып, ол ұпай санымен жеңімпаз болып танылды
Ал ерлер арасында 84 келіде Халид Халидов алдымен түркмен Айбек Юлдишовты жеңген
Ал жартылай финалда кувейттік Алмуитари Рашидтен ұтылды
Ал қола жүлде үшін кездесуде макаолық Вай Кит Лоуді жеңді.
Лондон олимпиадасының чемпио­ны зілтемірші Зульфия Чиншанло күтпеген жерден күміс жүлдеге ие болды
Көз өтті ме, сөз өтті ме белгісіз, биылғы бәсекеде Зульфияға сәттілік жетіспеді
Бұл сында ойламаған жерден Тайвань мемлекетінің зілтемірші қызы жеңімпаз атанды
Сонымен қатар ауыр атлетикадан Алмас Өтешов, Мария Грабовецкая күміспен күптелді
Дзюдодан Максим Раков және ерлер құрамасы 2-орыннан көрінді
Спорттық жүзуден  Екатерина Руденко 2 мәрте күмісті олжалады
Академиялық ескек есуден Светлана Германович және Мария Васильева, ушудан Ришат Ливеншо және Расул Қалиев 2-орынды місе тұтты
Еркін күрестен Гюзель Манюрова, Есболат Нұржұмбаев, Дәулет Шабанбай ақтық сында қарсыластарынан жеңіліп,  қоржынымызға күміс жүлделерді сыйлады
Бұдан басқа спортшыларымыз 33 қола жүлдені жинады.
Осылайша биылғы XVII Азия ойындарында спортшыларымыз шеберліктерін көрсете білді
Дүбірлі додада алғашқы ондыққа Қытай, Оңтүстік Корея, Жапония, Қазақстан, Иран, Тайланд, Солтүстік Корея, Үндістан, Тайвань, Катар мемлекеттері орналасты
Келесі XVIII Азия ойындары 2018 жылы Индонезия астанасы Джакарта қаласында өтеді
Спортшыларымызға алдағы дүбірлі додағы сәттілік тілейік, ағайын!
Нұрлан ҚҰМАР
