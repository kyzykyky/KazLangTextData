Серпінді қадамдар
Ежелден ақын-жыраулар шығарма­сына өзек болған өлке бұл
Асан қайғы:
…Ойыл деген ойыңды,
Отын тапсаң тойынды,
Ойыл көздің жасы еді.
Ойылда кеңес қылмадың,
Ойылдан елді көшірдің, – деп шер тарқатса, патшалық Ресейдің отарлау саясатына қарсы шыққан Мұрат Мөңкеұлы былайша тебіреніпті:
– Еділді келіп алғаны,
Етекке қолды салғаны.
Жайықты келіп алғаны,
Жағаға қолды салғаны.
Ойылды келіп алғаны,
Ойындағысы болғаны.
Кәрі тарих Ұлы Жібек жолы бойында 1869 жылы әскери бекініс – Шиповский поселкесінің табаны қаланғанын айтады
Кейін ежелгі атау Ойылды меншіктеп алған бұл мекенде алуан ұлттың басы тоғысқан, өркениет ордасына айналған Көкжар жәрмеңкесі дәуірлеп тұрыпты
1917 жылы маусымда осы жәрмеңкеде өткізілген съезде қазақтың тұңғыш жергілікті басқару органы сайланған
Кеңес Одағы дәуірінде 1920 жылы құрылған Орал губерниясының құрамындағы алты уездің бірі – 14 болыстықты біріктірген Ойыл
Арада бір жыл өткен соң осының негізінде аудан ашылады
Өкінішке орай кеңестік биліктің солақай саясаты салдарынан бірнеше рет таратылып, қайта құрылды
Тек 1965 жылы төртінші мәрте өз алдына шаңырақ көтерген аудан шежіресі жаңа, мағыналы деректермен толықтырылды.
Осы өңірдің перзенті Мавр Абдуллин – Қазақстан Республикасының егемендігі жарияланып, әкімдік басқару институты енгізілген кезеңнен бергі аралықта Ойыл ауданында рет санымен тоғызыншы әкім
Еңбек жолын атамекенде жол пайдалану мекемесінің жұмысшылығынан бастаған азамат айтарлықтай сатыларды өткерді
Өткен жылдың сәуір айында облыстық ауыл шаруашылығы басқармасы бастығының орынбасары қызметінен келген болатын.
Әңгімесін байыппен бастаған Мавр Ерғалиұлы биылғы тоғыз айдың нәтижелеріне тоқталды
Негізгі бағыты ауыл шаруашылығы болып саналатын өңірде мал санының және одан өндірілетін өнімдердің өсімі қуантады
Әйгілі Шығанақ Берсиевтің өлкесінде биыл тары егістігінің гектарынан 7 центнер өнім жиналды
Және бір сүйсінерлігі – өнеркәсіп өнімдерінің көлемі артып, 340,9 миллион теңгені құрған
Теміржолдан шалғай орналасқан аймақта әлеуметтік мекемелер құрылысы мен олардың ғимараттарын жөндеу басты назарда
Биыл жалпы сметалық құны 291,8 миллион теңге тұратын Ақшатау және Құмжарған негізгі мектептерінің жаңа, сәнді ғимараттары пайдалануға берілді
Көсембай негізгі мектебінің, «Жолшы», «Айгөлек» балабақшаларының ғимараттары күрделі жөндеуден өткізілді
Бұдан басқа алты білім беру нысаны мен екі медициналық пункт жаңа талапқа сай бейімделу үстінде.
Ойыл аумағында кең қанат жайған шаруа – «Көркейе бер, туған жер!» акциясы
Нақтырақ айтсақ, кәсіпкерлер, іс басындағы азаматтар облыс әкімі Архимед Мұхамбетовтің бастамасын қызу қолдап, өздері туып-өскен өлкенің сәнін келтіруге қал-қадірлерінше үлес қосуда
Мұның жарқын көріністерін Ойыл ауданының тыныс-тіршілігінен көруге болады
Мысалы, облыс орталығындағы «Анвар» ЖШС-ның президенті, облыстық мәслихаттың депутаты Тауфиқ Салфиков Ойыл селосындағы Желтоқсан және Абай көшелерін асфальттау жұмыстарына 30 миллион теңге бөлді
Шәрбану Бекмұхамбетова атындағы мектеп-гимназияның игілігіне жасанды спорт алаңын салуға жеті жарым миллион теңге игерген Бекмұхамбетовтер әулетін ризашылықпен айтқан дұрыс
Ойыл селосында Байсалбай Жолмырзаев, Исламғали Құрманов, Амантұрлы Екібаев, Отар Қылипанов, Николай Оноприенко көшелерін жарықтандыру, жол салу жұмыстарына кәсіпкер азаматтар демеушілік жасады
Тәуелсіздік көшесінде жаңа тұрғын үйлер ауданындағы аллея мекен ажарын ашып тұр
Жоғарыда біз сөз еткен «Анвар» ЖШС алтыжүз шаршы метрлік саябақ құрылы­сын бастап та жіберді.
Ауданның таяу жылдарға арналған бағдарламасында бірқатар маңызды шаруалар қамтылған
Ең бастысы 95 шақырым қашықтықтағы Байғанин ауданынан табиғи газ құбырын жүргізудің жобалау-сметалық құжаттары жасақталды
Техникалық-экономикалық негіздеме бойынша 3 миллиард 200 миллион теңге игерілуі қажет
Сондай-ақ Қайыңды ауылдық округінің орталығы – Ақжар селосына ауыз су құбырын жүргізу үшін жерасты су қорларын зерттеу қолға алынды
Табиғаты көркем, тарихи-мәдени ескерткіштерге бай өлкеде туризмді дамыту үшін облыс әкімдігі мен Сақтаған Бәйішев атындағы Ақтөбе университеті арасында ынтымақтастық меморандумына қол қойылды.
Өсер елдің ұрпағы…
Аудан орталығындағы Мәдениет үйіне халық белгіленген уақытта жиналған
Сахна төрінде «60 жас мерейтойларыңызбен» деген жазуы бар көркем безендірілген панно
Жүргізуші сазды әуеннің қолпаштауымен сахнаға кеш қонақтарын шақырды
Күні кешеге дейін көріп, көз үйреткен дағды бойынша Астанадан немесе Алматыдан келгендер емес, облыс орталығы Ақтөбенің тұрғындары
Үшеуін де жақсы білеміз, Қазақстан Журналистер одағының мүшелері, баспасөз майданында, мәдениет саласында, мемлекеттік тіл саясатын жүргізуде иықтасып, қатар келеміз
Осы Ойылда туып-өсіп, үлкен өмірге қанаттанғандар
Алпыс жасқа толуына орай жерлестері алдында қошеметтеуді көздеген аудан әкімдігі арнайы шақырыпты.
«Ана тілі» газетінің биылғы 3-санында Алмат Пангереев жайында «Сыралғы дос» деген материал жарияланды
Аудандық «Ойыл» газетінде фототілшіліктен редакторға дейінгі жолдан өтті, аудан әкімдігінде, облыстық төтенше жағдайлар басқармасында, облыстық «Ақтөбе» газетінің редакциясында қызмет атқарды
2005 жылдың ақпан айынан бергі кезеңде облыстық тілдерді дамыту басқармасында ономастикалық жұмыстар және талдау бөлімін басқарады
Қазақстан Республикасының Құрмет Грамотасымен, «Қазақстан Республикасының тәуелсіздігіне – 20 жыл» мерекелік медалімен марапатталған.
Сатыбалды Сәуірбаевты білгенімізге отыз жылдан асқан екен
Әл-Фараби атындағы Қазақ мемлекеттік университетін бітіріп, жолдамамен облыстық «Коммунизм жолы» (қазіргі «Ақтөбе») газетіне келді, ширек ғасырдан астам уақыт табан аудармай жұмыс істеді
Көзі қарақты оқырман бас газетіміз «Егемен Қазақстанның» соңғы жылдардағы сандарынан Ақтөбе облысындағы меншікті тілші Сәуірбаевтың алуан тақырыптағы материалдарын оқып, тұшынғанына дау жоқ
60-қа толған сәтінде әріптесімізді сонау Астанадан Бас редактор, көрнекті қаламгер Жанболат Аупбаевтың, Орал мен Атыраудан меншікті тілшілер Темір Құсайын мен Жолдасбек Шөпеғұлдың арнайы келіп құттықтағаны бар.
Үшінші қонақ Нұрлыбек Қалауов – танымал айтыс ақыны, бірнеше пьеса авторы, мәдени-көпшілік шаралардың шебер жүргізушісі, ондаған жасты айтыстың үлкен додасына шығарған ұстаз, сазгер
Биыл Атырау облысының Жылыой ауданында Құлшан әулиені еске алу асына Ақтөбеден барған топтың құрамында бірге болып, шарадан кейін алқалы топ алдында суырыпсалмалық өнеріне тәнті болған едік
Таяуда Нұрлыбектің баспадан шыққан «Таразы жүрек» атты өлеңдер жинағы оқырман қауымның жақсы бағасын алды.
Кеш жергілікті ақын-сазгер Жолдыбай Айтқұловтың «Ойылым менің –ойдағы елім» әнімен қорытындыланды
Біздің көкірегімізде ата-бабадан жеткен «Өсер елдің баласы бірін-бірі батырым дер…» деген ғибратты сөзі тұрғаны рас еді.
Жанғабыл ҚАБАҚБАЕВ,
журналист
Ақтөбе облысы
