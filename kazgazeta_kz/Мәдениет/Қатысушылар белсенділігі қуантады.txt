Астанада өтіп жатқан халықаралық «ЭКСПО – 2017» көрмесінің тамырына қан жүгіріп, қалыпты жұмыс істей бастағанына он күннен асты
Алғашқы аптыққан алшапқын кездей емес, Көрме павильондары есігін айқара ашып, халық болашақтың энергиясы дейтін небір ғажайып, сиқырлы дүниелерді қызыға тамашалауда.
ЭКСПО кезінде көлеңкелі жолдармен Көрме алаңына өтіп кетуге тырысқандар да кездесті
Мәселен, бірінші күні Шымкентте сатылған 100 билеттің, екінші күні 70 билеттің жалған екені анық­талды
Әр билеттің өз коды бар, сон­дықтан көшіріліп басылған билеттермен келгендердің жолы кесілді
Қазір жағдай қалыпқа түсті.
Джеймс Палмер атты журналист жалпақ дүниеге Астана халықаралық көрмесін жамандай жар салып, америкалық Foreign Policu журналына мақала жазған
Айдаладағы қала, келушілер саны аз деп Шанхайда өткен көрмемен салыстырған
Бұл жағдай да әшкереленді
Ағылшын журналисі Палмер ЭКСПО- ның маңайына да келмеген болып шықты
Тіпті Қазақстан аумағына өтпеген
Біреулерден естігенін әсірелеп, көргендей етіп жазған
Бұл туралы ЭКСПО-ның атқарушы директоры Бейбіт Қарымсақов бастаған түрлі қызмет көрсету департаменттері директорларының қатысуымен өткен Көрме жұмысының алғашқы аптасын қорытындылаған баспасөз конференциясында айтылды.
Барлық павильондарға екі миллионнан астам адам келген
Көрменің негізгі нысандарын тамашалаған адамдар саны – 167 884
Оның ішінде басты нысан – «Нұлы әлемге» 86,5 мың адам кірген.
– Біздің есебіміз бойынша ЭКСПО-ға 6 мыңнан астам шетел азаматы келді
Екі мыңдай зейнеткер, мүгедек жандар, 14 мыңдай оқушы, студенттер осында ат басын тіреді
Көрме аумағында 281 ойын сауық және іскерлік іс-шара, 50-ден астам хаттамалық іс-шаралар өткізілген
Хаттамалық іс-шараларға мемлекет басшылары, министрлер, павильон басшылары қатысты, – дейді атқарушы директор.
Көрмедегі халықаралық ­павильондарда бір аптаның ішінде 16 мемлекеттің басшылары бас қосты
Олардың арасында Испания королі, Пәкістанның премьер-министірі, ТМД елдері басшылары және басқалар бар
Көрме аяқталғанша тағы 7 мемлекеттің басшысы келеді деп күтілуде.
Халықаралық қатысу­шылармен жұмыс жөніндегі департамент басшысы Илья Оразақовтың айтуынша, павильондар арасында қазірше жұртшылықтың қызығушылығын тудырған – Қытай, Біріккен Араб Әмірлігі, Үндістан, Малайзия, Өзбекстан, Түркия, Ресей, Тайланд павильондары.
Алғашқы аптаның өзінде 8 ел өздерінің тақырыптық іс-ша­раларын өткізіп үлгерген
Өйт­кені Көрме тек павильондарды көр­сетумен ғана шектелмейді, оған қатысушылардың белсен­ділігі де жоғары бағаға ие болады
Мәселен, Қытай «Пекиннің іскерлік апталығы» деген тақырыпта түрлі семинар, кездесулер өткізді
12 елдің павильондарында қосымша тамақтану орындары, кафе, ұлттық тағамдар дәмханасы жұмыс істей бастаған
Көрменің соңына дейін күн сайын ұлттық күндер шарасы өткізіледі.
Ғабдул-Ғазиз Құрмашұлы
