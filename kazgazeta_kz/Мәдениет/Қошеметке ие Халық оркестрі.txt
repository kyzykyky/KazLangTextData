Мақат аудандық халық ұлт-аспаптар оркестрінің ұлтымыздың төл өнері – күй құдіретін насихаттауда тарих парақшасында жазылған өзіндік өнері, қолтаңбасы бар
Қазақтың маңдайына біткен дәулескер күйші Рысбай Ғабдиевтің жетекшілігімен 1966 жылы негізі қаланған оркестр көркемөнерпаздар шығармашылығының Бүкілодақтық фестивалінен бірінші орынды жеңіп алып, күні бүгінге дейін облыстық, республикалық тіпті халықаралық байқауларда да аудан атағын биікке шығарып келеді.
Үлкен байқаудағы алғашқы жүлдесін оркестр 1967 жылы ұйымдастырылған облыстық байқаудан алса, 1968 жылы облыстық фестивальде 2-ші дәрежелі дипломмен, 1973 жылы халық композиторы Құрманғазы мен Динаның құрметіне өткізілген облыстық күй мерекесінде 1-ші дәрежелі дипломмен марапатталып, сол жылы Қазақ КСР Мәдениет министрлігі ал­қасы­ның шешімімен ұжымға «Халық оркестрі» атағы берілген болатын
Содан бері өнер ұжымы талай додаларда бой көрсетіп, 1975 жылы халық оркестрлерінің республикалық сынағында өз бабында екендігін тағы бір дәлелдейді
Араға екі жыл салып, 1977 жылдың 1 мамырында Ташкенттің М.Горький атындағы драма театрында өткен байқауда Құрманғазының «Сарыарқа» және Динаның «16 жыл» күйлерін асқан шеберлікпен орындап, оркестр жүлделі 1-ші орынға ие болды
Сол жылы мақаттық оркестр Мәскеудің Кремльдер Сарайында өнер көрсетіп, еліміздің мерейін өсіргені баршаға мәлім.
Халықты әуезді үнмен сусындатып, тыңдарман жүрегіне нұр құйып келген өнер ұжымы 2000 жылы «Ақ ерке – Ақ жайық» облыстық фестивалінде «Гран-При» жүлдесін жеңіп алды
Осы іспеттес 20-ға жуық жоғары деңгейдегі бай­қауларда жүлдегер атанып, өзін республикаға танытып үлгерген оркестрге Сая Жұмашева дирижерлік етеді
Оркестр жақында тағы бір белесті ба­ғын­дырып, бұл жолы аудан емес облы­сымыздың абыройын аспандатып келді.
Қазақстан Республикасы Мәдениет және спорт министрлігі, Ақтөбе облыс­тық әкімдігінің қолдауымен Ақтөбе облыстық мәдениет, мұрағаттар және құжаттама басқармасы, Ғ.Жұбанова атындағы облыстық филармонияның ұйымдастыруымен өткізілген «Жұбанов көктемі» деп аталатын халық аспаптары оркестрлері және ансамбльдерінің халықаралық фестивалі қазақ кәсіби музыкасының негізін салушы, академик Ахмет Жұбановтың 110 жылдығына, ел тәуелсіздігінің 25 жылдығына арналды.
Ұлы Қазақ даласын күмбірлетіп, екі күнге созылған дәстүрлі халықаралық фестивальге Қырғызстан, Түркия, Татарстан, Қырғызстан, Башқұртстан, Ресей, Белоруссия елдері мен еліміздің Атырау, Павлодар, Семей, Ақтөбе қалаларының үздік өнерпаздары қатысқан
«Ахмет Жұбанов тек қазақтың ғана емес, барлық Кеңес Одағының музыка өнерін биіктетіп, жаңа сатыға көтерген ұлы тұлғасы болғандықтан, бұл фестивальде шетелдіктердің де барды салып, өнер көрсеткені айқын.
ҚР Мәдениет және спорт министр­лігінің Мәдениет және өнер істері департаменті директорының орынбасары, ҚР Мәдениет қайраткері Нұрболат Ахметжанов, Қырғызстанның халық артисі, Бішкек қаласы мэриясының ұлт-аспаптар оркестрінің бас дири­жері Бақытбек Тілегенов, Башқұрт Респуб­ликасының халық артисі, Х.Ахметов атын­дағы Башқұрт мемлекеттік филар­мониясының Ұлттық халық аспаптар оркестрінің көркемдік жетекшісі Рамиль Хайруллин, ҚР еңбек сіңірген мәдениет қызметкері, профессор, композитор Қайырғали Қожанбаев, «Дарын» мем­лекеттік сыйлығының иегері, Құр­манғазы атындағы Қазақ мемле­кеттік академиялық халық аспаптары оркестрінің бас дирижері Арман Жүдебаев сынды белгілі азаматтар қазылық еткен фестивальде, Қырғызстаннан келген халықтық оркестр бас жүлдені қанжығасына байласа, Павлодардан келген Иса Байзақов атындағы филармонияның қазақ ұлт-аспаптар оркестрі 1-ші, Уфа қаласының ұлт-аспаптар оркестрі мен Татарстан республикасынан келген Г.Жиганов атындағы Қазан мемлекеттік консерваториясының оркестрі және Әміре Қашаубаев атындағы Семей мемлекеттік филармониясының «Бибігүл» қазақ халық аспаптары оркестрі 2-ші орынды иемденіп, жүлделі 3-ші орынға қол жеткізгендер қа­тарында А.Жұбанов атындағы Ақтөбе музыкалық колледжінің оркестрі мен Түркиядан (Адана) келген кәсіпқой оркестрлердің қатарында Мақат аудандық халықтық ұлт-аспаптар оркестрі аталды
Ауданнан барған әуесқой ұжымның кәсіпқойлар арасында жүлдеге ие болуы біз үшін бас жүлдемен бірдей, – дейді оркестрдің шашбауын көтеріп, Ақтөбе қаласына бірге барып қайтқан Мәдениет және тілдерді дамыту бөлімінің басшысы Болат Ермеков.
Осындай кәсіби деңгейі жоғары ұжымдармен иық тіресіп, бір сахнада тәжірибе алмасқанымыздың өзі мәртебе десек те, халықтық оркестрдің ізденісі мұнымен тоқтап қалмақ емес
Артына қайталанбас өзіндік із қалдырып, ғұмырда барлық білімі мен ақыл-ойын, күш-жігерін қазақ кәсіби музыка өнерінің дамуына сарп еткен шынайы талант Ахмет Жұбановтың туындылары бабадан қалған әуенді қаз қалпында нақышына келтіріп орындайтын оркестрлер барда мәңгі жасайтынына сенім мол.
Нұрбейбіт НҰҒЫМАНОВ
Атырау облысы
