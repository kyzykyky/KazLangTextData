Белгілі археолог, академик Карл Байпақовтың «Ежелгі және орта ғасырлардағы Отырар» атты кітабы бар
Осы кітапта кең-байтақ қазақ даласында болған көптеген қалалар мен қалашықтардың атаулары келтіріліп, бұл шаһарлардың тарихымыз бен мәдениетіміздің қалыптасып, өнеріміздің өркендеуіне қосқан үлестері жөнінде мағлұматтар, деректер айтылады
Ондаған, жүздеген атаулардың ішінде көзіме түскені Алтынтөбе деген қалашық болды
Бұл, археологтың жорамалдауынша, ескі замандардағы зергерлер қалашығы болуы мүмкін екен
«Бұрынғы кезде басқалай аталса да, жергілікті аңыздарға сай Отырарды қоршай орналасқан төбелердің, оның қамтамасыз маңыздылығына қарай: Алтынтөбе – зергерлер қалашығы, Пышақшыттөбе – қару-жарақ жасайтын, Құйрықтөбе – қасапшылар қаласы деген ойға жетелейді» деп жазады ғалым

Иә, қазақ даласында ұлы өркениеттердің болғаны тарихтан мәлім
Сол өркениеттердің өріс алып, кең қанат жаюына сүбелі үлес қосқан өнердің бір түрі бұл – қазақтың зергерлік, ұсталық қолөнері екендігін ешкім де жоққа шығара қоймас.
Зергер деген кім? Қазақ тілінің түсіндірме сөздігінде: «Зергерге – асыл тастан, алтыннан, күмістен сәнді бұйым жасайтын үлкен өнер иесі, шебер» деген анықтама берілген
Зергерлік бұйымдарды халық пайдаланып, қолданатын болған соң, демек, зергер ол – халықтың адамы
Қазақ мұндайда «Шебердің қолы ортақ» деген мақалды тегін айтпаған болар
Өнер тұрғысынан алсақ, бұл шеберлік
Құдайдың өзі берген шеберлік
Атадан балаға даритын қасиет
Бұл тұрғыдан келгенде қазақтың ұсталық өнері де сондай
«Ұзынсыз қысқа болмас, үлгісіз ұста болмас», «Ұсталы ел озар, ұстасыз ел тозар» деген сөздің өзінен-ақ ұсталардың ел өміріндегі маңызының қаншалықты зор екенін түсіну қиын емес.
Ал енді осы мәселелерді әріден бас­тап, кеңінен толғауымыздың қандай мәні, нендей себебі бар? Енді соған келейік
Алматы қаласында Тұрсынбай Шаянов деген азамат бар
Ол кісінің тұла бойы тұнған өнер, білім мен білік иесі, қолөнері шебері
Бүгінде жасы жетпістің бел ортасына келген ақсақалдың өмірден көрген-түйгені көп, тәжірибесі мол, айтары да аз емес
Ақсақал не айтса да, қандай әңгіме қозғаса да, қазаққа жаны ашып айтады, ұлтымыздың жоғын жоқтап, мұңын мұңдайды
Зергерлік, ұсталық өнердің қыры мен сырын жетік біледі
Бұл туралы сағаттап айтады
Ол кісінің жанында отырып, әңгімесін тыңдағанның өзі тыңдаушыға ғибрат, тәлім берері сөзсіз.
Мао Цзедунға сыйға 
тартылған бәкі
Тұрсынбай Шаянов 1940 жылдың 15-мамырында Қытай Халық Рес­пуб­ли­касының Ақсу ауданында дүниеге келген
Жастайынан ардақты әкесі Сайдыбақтың зергерлік, ұсталық өнерін көріп, содан тәлім алып ержеткен
Көрік қыздыру, алтын аптауды, күмісті қаптауды, темірді қалыптауды, өрнек пен нақыш салуды, көземел ине мен шымшуырды, бәкі мен іскенжені, қырғыш пен сымтарқышты, үрімпар мен түртпені көріп, біліп өскен бала жастайынан зергерлік құралдармен жұмыс істеуді үйреніп, жетік меңгеріп алады
«Қытай қазақтарында зергерлік, ұсталық өнер өте жақсы дамыған
Бұрыннан жалғасып келе жатқан дәстүр бар
Ол бүгінде де үзілген жоқ» дейді Тұрсекең
Әкесі Сайдыбақтың қолынан шыққан бұйымдар, жоғары сұранысқа ие заттар халыққа лезде тарап кетеді екен
Шебердің аты шебер ғой
Темірден түйін түйетін өнерімен атақ-даңқы алыстарға жеткен әкесіне қытай халқының ұлы тұлғасы Мао Цзедунға ол кісінің айналасындағы адамдар Сайдыбаққа тапсырыс беріп бәкі жасатып, сыйға тартқан екен
Күміспен қапталып, аса шебер өрнектеліп жасалған бәкіге риза болған Мао Цзедун зергерге арнайы сыйлық жіберіп, алғыс білдіріпті
Қазақтың зергерлік өнері Қытайда осылайша бағаланып жатқанынының өзі ұлтымыз үшін зор қуаныш емес пе?!
Сонымен Сайдыбақтың ұлы бала Тұрсынбай ауылдың зергерлік мектебін (академиясын деп айтсақ та артық болмас) терең меңгеріп, жетік біліп шығады
Алайда ол бұл өнердің қыр-сырына қанық болса да, есейіп ер жеткен соң бірден кірісіп кете қоймайды
Адамның қызығушылығы, аңсары кейде бойында өнері болса да басқа салаға ауып тұратыны бар емес пе
Сол әсер етті ме екен, Тұрсынбай ақсақал еңбек жолын комбайыншы болудан бастайды
Әуелі олар отбасымен Қазақстанға көшіп келеді
Бұл 1960 жылдардың қарсаңы болатын
Әкесі дәулетті, бақуатты адам болғандықтан кәмпескелеудің де шет жағасын бір кісідей көріп, дәмін татады
Айтпақшы, Тұрсекеңнің атасы Есім ұлы жазушымыз Мұхтар Әуезовтің «Қилы заман» романындағы Жәмеңкелердің атқосшысы болған екен.
Сол 1960 жылдары Қытайдан Қазақстанға қоныс аударған отбасының қоныс тепкен жері Алматы облысы, Нарынқол ауданының Қайнар ауылы болады
Осы ауылда түтін түтетіп, жаңа ортаға сіңісіп, еңбекке араласады
Тұрсынбай ақсақал комбайыншының оқуын бітірген соң осы кәсіп бойынша жұмысқа орналасады
Алайда тапқан табысы отбасын асырауға жеткіліксіз болады
Өйткені өзі де бұл кезде үйленіп, балалы-шағалы болған еді
Оның үстіне ағайындарының жоғына да қарайласып қою – парыз
Соның бәрін есептей келіп, комбайыншы қызметін тастап, қойшы болып орналасады
Мұнда табысы едәуір жақсара түсіп, тұрмыс-жағдайын бүтіндейді
Сөйтіп, біршама жылдар бойы қойшы болып еңбек етеді
Әкесі ұсталық өнерін жалғастырып, халыққа қажетті заттарды жасайды
Соның бірі ол ауылда бұрын-соңды болмаған қол жуғыш (умывальникті)жасап, барша қауымды тәнті етеді
Ағаштан өрнектеліп әсем түрде жасалған қол жуғышқа жұртшылықтың сұранысы еселеп артады
Барлығы көз жұмып, бас шайқайды
Қызығып, тамсанып қарайды
Ел-елден тапсырыс берушілер көбейеді
Шебердің қолы көпке ортақ деген осы ғой, шіркін
Бармағынан бал тамған Сайдыбақ атаның жасаған бұйымдары, заттары осылайша халықтың игілігіне айналып шыға келеді.
Істің көзін  таба білсек…
Тұрсынбай ақсақал табиғатынан технолог
Қазір біз ғылыми-техникалық заманда өмір сүріп отырмыз
Технологиялық тұрғыдан ойлай алатын азаматтарға зәруміз
Себебі өмірдің өзі соны қалап отыр
Технология алға озып кетті
Әлемдегі барлық жаңалықтардың негізі осы технологияда жатыр
Технология дегеніміз не? Ол істің көзін табу, ретін білу
Ұлы Абайдың айтатыны бар емес пе: «Ісім өнсін десең, ретін тап» деп
Дәл сол жағдай технологияның барша қуатын, қажет­ті­лігін сездіріп тұр
Тұр­се­кеңнің ойлау қабілеті, дүниетанымы, парасат-пайымы, жан дүниесі технология деп сайрап тұр
«Қазаққа технология өте керек
Технологиясыз алға баса алмаймыз, дами алмаймыз» дейді
Айтуы орынды
Қазір дүниежүзіндегі шарықтап дамып кеткен елдер осы жағына терең мән беріп отыр
Өмір болған соң бәрі де керек
Әдебиет те, өнер де, мәдениет те, сонымен қатар технология да қажет
Ал енді осы технологияны қалай дамытамыз, жас ұрпаққа қалай үйретеміз? Ол үшін Тұрсекең сияқты білікті адамдардың басын қосып, бір орталық ашуымыз керек
Себебі бұл кісілердің ол жөнінде білетіндері көп
Технологияның тілін түсінетін, мәнін білетін, аңысын аңдай алатын азаматтардан айналып кетуіміз керек
Өйткені өмірді алға оздыратын, жаңалықтарды ашатын да осындай кісілер
Біздің айналамызды технологиялар қоршап тұрғанын сезе бермейміз
Қолымыздағы телефонымыз, байланыс құралдары, компьютер, үй тоңазытқышыңыз, шәйнегіңіз бен үтігіңіз – бәрі де технология
Техникалық прогресс
Ал сол идеялардың авторы кімдер? Ол технологиялық тұрғыдан ойлай алатын адамдар.

Тұрсекеңнің бір мықты қасиетін айтайық
Ол өте еңбекқор жан
Жас­тайынан еңбектің қазанында қайнап, майданында шынығып өскен
Ол кісіге комбайының мен тракторыңыз да, қойшылық та, бақташылық да, қора-қопсыдағы, егін басындағы, мал шаруашылығындағы жұмыстардың ешқайсысы жат емес
Нағыз бесаспап адам
Кесек тұлға
Кез келген шаруаны дөңгелетіп әкетуге бар
Суретті де шебер салады
Қазақтың дәстүрлі күнтізбесін де жасап шығарған туындысын көрдік
Өмір туралы толғамды ойларын қағазға түсіреді
Қазіргі жастар ауыр еңбектен қашса, Тұрсекеңдер сол ауыр еңбектің бел ортасында өскен
Бүгінгілер көңіліме жағатын, өзіме лайықты жұмыс болмаса істемеймін дейтін болса, Тұрсекең екі қолға бір күрек табылса болды, қалғаны бір Құдайдан дейтін нағыз қазақы дүниетанымдағы азамат
Тұрсекең сияқты қазақтың қара шалдарынан біз, әсіресе жастар көп үйреніп, көп тәлім алуымыз керек
Бұл кісілердің тұла бойлары тұнып тұрған өнер ғой, шіркін! Бірақ оны қазір кім бағалап жатыр дейсіз
Абай айтпақшы, «бағасын пайым қылмай аң-таң қалар» деп жүріп жатырмыз
Әйтпесе, Тұрсекеңдей ілуде бір азаматтардың қадірін біліп, түсінер жандар болса, ол кісілердің технологиялық ойлау қабілеттерін, идея­ларын баяғыда іске асырып, атақтары аспандап кетер еді
Амал нешік, барды бағаламау, көре тұра мән бермеу, атүсті қарау ұл­тымыздың жанынан жан­тор­сықтай қалмай келе жатқан қасиетіміз
Мұндайдан арылуымыз керек
Сонда мықты ұлт боламыз.
Тұрсынбай ақсақалдың технология­лық тұрғыдан ойлай алу қасиеті жөнін­де сөз бастаған соң, сөзіміз дәлелді болу үшін мына бір мысалды айта кетсек, артық болмас дейміз
Кешегі 1990 жылдардың бас кезіндегі елді алқымынан алған заман болды емес
Шаруа шатқаятап, өндіріс атаулы тоқтап, халық не істерін білмей әбігерге түсті
Елдің көбі базар жағалап кетті
Бәрі күнкөрістің қамы ғой
Бұл кезде Тұрсекең Қайнар ауылынан көшіп, Алматы облысындағы Ақсеңгір ауылында тіршілік кешіп жатты
Ақсеңгір ауылының күллі шаруашылығына қойып кетіп, жұмыс талғамай еңбегімен дараланып істей береді
Қой өсіру, төл санын көбейту дейсіз бе, не керек, ауылдағы мал шаруашылығының өркендеуіне білек сыбана қызмет етеді
Елімізге белгілі азамат Асанбай Асқаровтың осы ауылға жасаған сапары кезінде біліктілігіне тәнті болып, «Міне, мына кісі нағыз технолог» деп жоғары баға берді.
Өмірінің алғашқы жылдары Қытай жерінде өткен Тұрсекең кәсіпкерлікті де меңгеріп алады
Қытайда жеке және шағын кәсіпкерлік жақсы дамыған ғой
Қысқасы, Тұрсекең өмірге, жалпы елге, мемлекетке не қажет, соны дөп басып тани білетін азамат
Ол кісі 1990 жылдардың бас кезінде істің басында отырған азаматтарға Алматыдан темір өңдейтін зауыт ашайық деп ұсыныс жасаған екен
Ондағы ойы далада шашылып жатқан темірлерді ұқсатып, пайдаға асыру болыпты
Темірлерді жинап, өңдеп, содан халыққа керекті нәрселер жасасақ деген ойы қолдау таппаған
Ешкім де оған мән бере қоймаған
Ал енді қараңыз, сол берекесіз шашылып жатқан темірлерді жапа-тармағай Қытай асыра бастадық
Бұл үдеріс күні бүгінге дейін тоқтаусыз жүріп жатыр
Қытай оны бізден арзан бағаға сатып алып, өздерінде қайта өңдеп, күнделікті тұрмыста таптырмайтын заттар шығарып, өзімізге бағасын еселеп тауар етіп сатып жатыр
Ақшасын шытырлатып санап алып отыр
Біз болсақ, темір өткізгенімізге мәз болдық
Ал сол темірден жасалған заттарды сатып алуға келгенде өзімізде де осыны өндіруге болар еді ғой деген ой басымызға сап ете қалды
Технологиялық ойлау деп отырғанымыз осы
Бүгін сен ойламасаң, сен үшін ертең басқалар ойлайды
Уақыттан ұтыламыз – бір
Пайдадан қағыламыз – екі
Кім ұтты, кім ұтылды? Өзіңіз пайымдап көріңіз
Ал Тұрсекең соны елден ілгері байқап, іс басында жүрген азаматтарға осындай ұсыныс тас­тағанда олар қолдай кетсе, Алматыда темір өңдей­тін зауыт ашылып, қа­ғанағымыз қарқ, сағанағымыз сарқ болып шыға келер едік
Өз теміріміз өзімізде қалып, халыққа керекті заттар шығара бастайтын едік
«Ұлы адамның ойында ұлы іс жүреді» дейді ғой
«Алтынды еріте білмеген ірітер, теріні илей білмеген шірітер» дегеннің кебі бұл.
Қолөнер мұражайын ашу керек
Мына бір нәрсеге қалай қайран қалмайсыз
Тұрсекең жан-жағына ақыл көзімен зер салып жүретін азамат
Еңбектің небір түрін істеп көрді
Ал енді бойындағы бала кезінен бері сіңісті болған зергерлік, ұсталық өнері бар емес пе, соны пайдаға жаратып, білгенін жастарға үйретуді парыз санады
Оның үстіне бұл өнердің елімізде кенжелеп бара жатқанын сезеді де, Алматы облысында тұратын атақты қолөнер шебері Дәркембай Шоқпарұлын іздеп барады
Д.Шоқпарұлымен таныс-білістігі жоқ
Жүздесіп, көріскен адамы емес
Әйтсе де, екеуі кездескен сәтінде-ақ, ә деп әңгіме бастағанша Дәркембай Тұрсекеңнің тұнып тұрған талант екенін, ұсталық өнерінің сарқырап аққан бұлақтай мол екенін бірден таниды да, өзінің Орталығына ойланбастан қызметке шақырады, бұған білікті шебер де бірден келісе кетіп, істі бастап кетеді.
Орталықта ұсталық қызмет атқарып, қолөнер бұйымдарын жасаумен шұғылданады
Жастарға үлгі-өнеге көрсетеді
Тұрсекең Д.Шоқпарұлымен 1992 жылы танысыпты
Содан бастап ағалы-інілі болып бірге қызмет жасайды
Орталықтың гүлденуіне өзіндік үлесін қосады
Шіркін, қазақтың осындай өнері қашанда мәңгілік болуы керек қой
Мұндай дәстүрлерді біз қалай сақтап қала аламыз? Оны сақтап қалудың бірден-бір жолы зергерлік, ұсталық, қол өнерге тәрбиелейтін орталықтар ашу
Оқу орындарына пән ретінде енгізіп, оқыту
Сонымен қатар зергерлік бұйымдардың мұражайын ашу
Ол мұражайға Дәркембай Шоқпарұлы, Тұрсынбай Шаянов және т.б
он саусағынан өнер тамған ұсталардың туындыларын қойып, халық назарына ұсынсақ, ғанибет болмас па еді
Қазір бізде мұндай бағыттағы мұражайлар жоқ
Неге ашпасқа? Үлкен мұражайларымыз бар
Ал бірақ зергерлік, қолөнер мұражайлары біздің елімізге өте керек
Біз қазақтың қолөнер шеберлігін барша әлемге танытуымыз керек
Ол үшін арнайы мұражай ашуымыз қажет
Қазақтың қолөнер туындылары өзге жұрттардың қолөнері туындыларынан артық болмаса кем емес
Ендігі жерде барымызды бағалап, сақтаудың қамын ойластырғанымыз абзал
Бүгінгі және келешек ұрпақ біліп, хабардар болып, осы өнердің жалғастығы, сабақтастығы үзілмесін десек, қолөнер мұражайлары өте керек
Ол мұражайлардың жанынан қолөнер шеберлігінің қыр-сырына үйрететін арнайы орталықтар ашылса, білікті ұсталар қызмет істесе, шәкірт тәрбиелесе, ұлттық өнерді сақтаудың бірден-бір жолы осы болар еді
Өнер – мәңгілік
Бірақ оған тиісті дәрежеде мән бермесек, ол мәңгілік болмай қалуы да әбден мүмкін
Тұрсекеңдер аман-есен ортамызда жүргенде осы кісілерден білетінін үйреніп қалатын жастарды, ізбасарларын тәрбиелеуіміз керек
Әрине, Тұрсекең айтпақшы, тума таланттар қашанда бар, соларды іздеп табу керек
Осы өнерге бау­лу керек
«Тума таланттар болады
Бірақ қазақ ата-аналары кейде ондай балалардың дарынын дер кезінде байқамай, ұсталыққа әуестеніп жүрген баласына: «Таста андағы ағашыңды, малға қара» деген сияқты ұрсып тастайды
Ал бұдан кейін ол бала ұсталық өнерге мүлдем жуымай кетуі мүмкін
Өйткені тума таланттар бірбеткей болады
Олар бір тастаған нәрсесіне қайтып оралмайды» деген ақсақал қазақ қолөнерінің берік дәстүрлері ұмытылып, сабақтастық үзіліп бара жатқанына алаңдайды.
Үлгісіз ұста болмас…
Жалпы, Тұрсекеңнің бойында ұлттық намыс, ұлттық рух атойлап тұр
Қазағын жанындай жақсы көреді
Ұлтының мерейі әр уақытта үстем болсын дейтін азамат
Технологиялық идеяларын, ойларын ірікпейді
Бөлісіп жүреді
Пайдаланыңдар, іске асырыңдар дейді
Абайды пір тұтады
Өлеңдерін жатқа біледі
Онда айтылған ойларды өзінің биік мұрат-мақсатына айналдырған
Ән мен терме, қазақтың қоңыр күйі де оған жат емес
Өзі сүйіп тартатын Бестібайдың, Қожекенің күйлерін күмбірлетеді, термелерін айтады
Айтпақшы, біз ол кісінің шеберханасында дауылпаз ақын Махамбет домбырасының үлгісімен жасалған тоғыз пернелі қалақтай домбыраны көрдік
Қолымызға ұстап, Махамбеттің рухын сезінгендей ерекше әсер алдық
Ақсақалдың «Бұл Махамбеттің домбырасы» дегенде кеудемізді мақтаныш сезімі кернеп, төбеміз көкке екі елі жетпей тұрды
Бүгінде Махамбеттің үлгісімен домбыра жасап жүрген Тұрсекеңдерден басқа кім бар деп ойладық
Әй, жоқ-ау, сірә
Ол үшін Тұрсынбай сияқты қазақтың қара шалы болып, ұлтына Абай нұсқаған шыңнан қарай білу керек шығар.
Дәуіржан Төлебаев
