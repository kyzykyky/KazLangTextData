Ауылдағылар асыға күткен мезгіл де келді
Бұл уақыт шаруалардың жаз бойы күтіп-баптап өсіргендерін жинап, еңбек жемісіне кенелетін берекелі де мерекелі шақтарының бірі
Қант қызылшасын өсіруге ден қойған диқандар да күздің әр күнін қалт жібермей, науқандық жұмыстарды тиімді пайдалануға тырысып бағуда.
Облыс әкімі Амандық ­Баталов Елбасының Жетісу өңіріне келген іссапары кезінде қызылша шаруашылығын жандандыруға қатысты берген тапсырмасын орындау мақсатында биыл өңір шаруа­шылықтарының алдына қызылша егістігі көлемін төрт мың гектарға жеткізіп, өнімділігін жүйелі түрде арттыру міндетін қойған болатын
Осыған байланысты шаруалардың жер телімдерін дайындауына, тұқым себуіне, тыңайтқышпен қамтама­сыз етілуіне қажетті жағдайлар қарас­ты­рылып, әр гектарына 60 мың теңге, алынған өнімнің әр тоннасы үшін 13 мың теңге субсидия берілетіндігі айтылған еді
Қуантарлығы, Үкімет қызылша саласын жаңғыртуды құнттағалы шаруалардың тәтті түбір өсіруге ынтасы артты
Ойға алын­ған игілікті істердің нәтижесі жаман емес
Оған биыл қызылшаға арнал­ған алқап көлемінің өткен жылмен салыс­тырғанда үш есеге артқаны дәлел.
Қазіргі кезде «Көксу қант зауы­ты» ЖШС-ның орталық қант қы­зыл­шасын қабылдау пунктінде бағалы дақылдың алғашқы өнімдерін қабылдау басталды
Жаз бойы бел жазбай еңбек етіп, тер төккен шаруаларға қант қызылшасын өсіру технология­сы жөніндегі кеңесші Абулхайыр Бексұлтанов та ақ тілегін жеткізіп, істеріне сәттілік тіледі
Мұндай жақсы пікірлерге зауыт басшысы Алтынбек Абатов та қосылды.
Біз барған сәтте пункт алаңына Сарқан, Ескелді, Ақсу аудандарынан қызылша тиеген көліктер келіп тоқтады
Тіркемелеріндегі дақылдың ірілігі жиналғандардың назарын бірден өзіне аударды
Соған қарағанда салмағы да жаман емес көрінеді
Мамандардың айтуынша, 1,5 келі тартады екен
Ал қанттылығы 14 ­пайыз
Сол жерде қызылша өсірушілерді әңгімеге тартып, осы мәселе бойынша атқарылған жұмыстар жайлы сұраған едік
Олардың айтуына қарағанда, биылғы ауа райының қолайсыздығына қарамастан өнім шығымдылығы жаман болмапты
Жаз бойы төрт-алты рет суарылған
Жоғары өнім алуға тұқым сапалылығы да оң әсер етіпті
Бір сөзбен айтқанда, бағалы дақылды жер бетіне шыққаннан бас­тап арамшөптерден тазарту, қажетті тыңайт­қыштармен қоректендіру, күтіп-баптау, техникамен және оған қажетті жанар-жағармаймен қамта­ма­сыз ету сияқты шаруаның бәрі өз реті­­мен жүргізілген
Субсидиясы өз алдына.
Міне, осының бәрі ойдағыдай өнім алуға ықпал етіп, әр гектарына орта есеппен 350-400 центнерден айналуда екен
Сарқан ауданының Бақалы ауылынан келген «Аққұдық» шаруа қожалығының басшысы Серікжан Есімжанов барлығы 25 гектар жерге отырғызылған тәтті түбірдің әр гектарынан 700-750 центнерден өнім жиналады деп жоспарлап отыр
Яғни мұны рекордтық көрсеткіш деуге болады
Шаруашылық басшысы бұл Үкімет қолдауының арқасында жеткен жетістік дегенді алға тартады
Ал Ақсу ауданының қызылшашылары 860 гектар жерге тәтті түбір егіп, 20 мың тонна өнім жинамақ
Ол үшін тиісті жағдайдың бәрі қарастырылыпты
Осылайша таң сәріден басталған жұмыс кезінде өнімнің сапасына назар аударылып, салмағы өлшеніп, тазалығы мен қанттылығы тексеріліп, көліктер пункт алаңына қарай ағылды.
Қазіргі кезде межелі міндеттің үдесінен шығып, жұмысты абыроймен атқаруды мақсат тұтқан сала мамандарымен қатар облыс, аудан басшылары да бұл іске үлкен көңіл бөліп отыр
Ауыл еңбеккерлері Жер-ананың берген сыйын дер кезінде ысырап етпей жи­нап алу қамымен қызу еңбекке кірісті.
Айгүл БАЙБОСЫНОВА
Алматы облысы
