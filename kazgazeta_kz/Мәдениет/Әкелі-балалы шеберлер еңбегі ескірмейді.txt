     Маңғыстауда  сәулет өнері талайды таңғалдырып, таңдай қақтыратын дәрежеде дамыған
Сапарға шықсаң жол бойында бой көтерген күмбез, кереге, қима, сағана тамдардың алдымен сыртқы салтанатына тамсанып, артынан жасырын жатқан құпиясына ой жүгіртесің
Бұл ескерткіштерді кім салды, олар қай заманда өмір сүрген деген сұрақтарға жауап іздесең, бір-бірімен байланысты тізбектелген тарихқа тап боласың.
Бұл ескерткіштерде ұлттық өнерді дамытушы хас шеберлер қолдарының ізі бар
Сондай шеберлер – Өмір Қараұлы мен Назар Өмірұлы
Олар салған күмбез және тамдар күні бүгінге дейін сыры мен сымбатын, бедері мен бояуын жоғалтқан жоқ
Ескерткіштердің салыну ерекшеліктері, қабырғаларына бедерленген ою-өрнектері кәсіби шеберлікті көрсетеді
Қараман атадағы Шойынбай күмбезі, Қамысбайдағы сағана там, Жаңаөзен маңындағы Құлшық, Алданазар Еженұлы, Жандайдағы Біләл болыс, Жармадағы Өмір, Шәңгірдің және т.б
арналған ескерткіштерді осы әкелі-балалы шеберлер салған
Ал Ақүйіктегі Тәжі сұлу күмбезін Өмір Қараұлы мен Өмірбай атты шебер екеуі салған екен
Үлкен кісілердің айтуынша, Тәжі сұлу күмбезін екеуі екі жақтан бастап қалайды, ортасына жетіп, бір-бірімен беттескен кезде құрылыс бір адамның қолынан шыққандай қиюласа кетеді екен.
Зерттеуші ғалым М.Меңдіқұлов Өмір мен Назардың шығармашылығы жайында өзінің еңбектерінде жазған
Зерттеушінің 1956 жылы шыққан «памятники народной архитектуры полуострова Мангышлак и Западного Устюрта» атты кітабында әкелі-балалы сәулетшілер жайлы деректер бар
1987 жылы шыққан екінші кітабы «­Памятники народного зодчества Западного Казахстана и Мангышлака»» деп аталады
Аталған кітапта мынадай сөйлемдер бар: «Жергілікті көнекөз қарттардың айтуын­ша, кейбір сәулетшілердің бойын­да ақындық өнер де болған
Олардың ішінде Өмір Қараұлының ақындық таланты ерекше екен
Оның сәулетшілікті ұлы өнер туындысы ретінде дәріптегенін мына өлеңінен сезуге болады:
Өнердің құдіретін түсінбейсің,
Мазақтап, пайдакүнем ісі дейсің.
Адам жанын жарату мүмкін болса,
Жасар едім мына сендей пенде кейпін!
Бір досының «Сен байлардың өлімін күтіп жүресің, соларға там салып байығың келеді» деген сөзіне Өмір атамыз осылай жауап берген екен».
Шеберлер туралы шежіре Е.Өмірбаев, С.Шалабаев, Қ.Сыди­қовтар жазған «Маңғыстау» кітабында да кездеседі
Ал Қазақстан Журналистер одағының мүшесі С.Құдайберген Өмір Қараұлының өлеңдері мен толғаулары топтастырылған «Бісіміллә – сөз басы..» деген кітабын 2009 жылы басып шығарды
Журналист шеберлердің өмірбаяны мен еңбектері туралы алғаш рет мұрағат деректерін алға тарта отырып, дәлелдей жазған
Ол осы кітапта Өмірдің 1856 жылы Тұщыбек мекенінде туып, 1918 жылы сол туған жерінде жерленгендігін жазады
Ол облыстық мемлекеттік мұрағаттан Өмір Қараұлының 1916 жылға дейін  Әнет ауылының старшыны қызметін атқарып, ел басқарғандығын көрсететін деректі тауып жариялады
Онда Маңғышлақ уезінің комиссары Михайловтың 1916 жылдың 7-наурызындағы №47 бұйрығында Өмір Қараұлының өз еркімен қызметінен босату туралы арызы қанағаттандырылғаны туралы айтылған
Бұл мәліметтер ақынның сауаттылығын, ел басқару қабілетінің жоғары болғандығын көрсетеді.
Шебер атамыз еңбегіне берілген малмен отбасын асырап, ауылдастарына да бөліп бергенін ақсақалдардан естідік
Ол зергерлік өнерді де қатар алып жүрген
Тұрмыстық бұйымдар мен домбыра жасаған
Осы өнерді жалғастырған баласы Назар жасаған домбыра әлі күнге дейін сақтаулы.
Өмір Қараұлы мен Назар Өмірұлы жайындағы деректер Атырау облыстық, Маңғыстау облыстық мұражайларында да кездеседі
Қазақстан Республикасы Ғылым академиясының орталық ғылыми кітапханасы қорындағы И.Ұйықбаев жинаған деректер де құнды
Қабибола Сыдиықұлы өз мақалаларында кеңестік саясат салдарынан жарыққа шықпай қалған Өмірдің ақындық шығармашылығын зерттейтін кездің келгендігін жазған
Ақын атамыз орыс патшасының қазақ еліне жасаған қысымын, халықтың жан қиналысын бүкпесіз баяндайды
Зерттеуші М.Ақмырзаевтың «Жыр – дария» атты кітабына да Өмірдің шығармалары енгізілген
«Көне күннің жыр күмбезі» жинағында бірқатар өлеңдері бар
Өлеңдерін оқысаң сол заманның көріністері көз алдыңа келеді
Ал тәрбиелік жағына келсек, қай заманда да мәнін жоймайтын шығармалар
Ақынның тойбастар, беташар, бата толғауларын, «Мұнар шалды заманды», «Насихат сөз», «Батырлар мен билерге», «Жаңғақтан жұтап қайтқанда», «Құрбылар-ай, құрбылар», т.б
көптеген өлеңдерін, сәулет ескерткіштерін зерттеп, кейінгі ұрпаққа ұсынуы өнерге деген қамқорлықтың белгісі.
Келтірілген деректер Өмір Қараұлы­ның сөз бастаған шешен, тас қашаған шебер, қиынды қиыстырған зергер, жүйрік баптап бәйгеге қосқан атбегі, халықтың көңілін көтерген сал-сері, алқалы топта жыр толғаған ақын, өнердің қай түріне де жақын болғандығын көрсетеді.
 Зәмзәгүл НАЗАРОВА
Маңғыстау облысы
