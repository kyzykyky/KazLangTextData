Өнерлі отбасында туған соң, менен тек актер не режиссер шығуы керек екенін санама сіңдіріп қойған
Тек Нарынқол ауданы Қайнар ауылынан мектепті бітіріп келген кезімде бірден ол институтқа түсе алмадым
Себебі мектепті алтын медальмен аяқтадым да, біздің аттестат пен медаль кешігіп келді
Ал Театр және көркемсурет институтының емтиханы шілденің басында басталып кететін
Іш құса болып қашанғы жатасың, ақыры, ата-анам көндіріп, басқа институтқа тапсыруға тура келді
«Нархоздан» (Алматы халық шаруашылығы институты)  бір-ақ шықтым! Алтын медаль иесі ретінде бір емтиханды беске тапсырып, түстім де кеттім
Үш жыл сонда оқыдым
Достарымды, бірге оқыған қыздарды театрға сүйрелеп, олардың біразын кәнігі «театрал» жасадым
Олар көргеніне тамсанып шығады, мен күрсініп, күңіреніп шығамын
«Мен де осы сахнада жүрер едім ғой, мына жерде не істеп жүрмін?» деген өкініш өзегімді өртейді…
«Нархоздағы» достар – ­Шымкентте Жаңабай Сойбеков облыстық Қаржы мекемесінің бас маманы, Маңғыстауда Әлібек Қиынов, Рахмет Жалғасбаев жеке кәсіпкерлер, Жаркентте Бейсен – әкімшілікте, Алматыда Аманқұл Садыров – Мемлекеттік Кіріс комитетінде басшы, Эльмира Идрисова мен Есенбай Исламов университеттің проректорлары, Оралда Эльмира Тілепбергенова «ҚазТрансОйл»-да қызметте жүр.
Студент шақтың қызығы да, қиындығы да қатар жүреді ғой
«Нархозда» Аманқұл студсовет болып, Кеңес өкіметі дүрілдеп тұрған кездің өзінде бізді шақырып, бір қызық бас­тама бастаған
«Нархоздың» жатақханасында «Қазақша дискотека» өткіздік
Ана тілімізді асқақтату былай тұрсын, қазақ тілінде сөйлеу арман болған кездері Аманқұлдың бұл бас­тамасы бомба болатын
Сол шара студент жастар арасында қолдау тауып, дүркіреп өткен еді
Бедел деген бетке емес, ақыл-парасатқа беріледі
Аманқұл әлі күнге достың да, туыстың да ортасында беделді, ақылшы, тіпті кейде көшбасшы
Сол кездегі ­абыройына осы уақытқа дейін дақ түсірмей, облыс көлемінде біраз аудандарда басшылық қызмет жасап жүр.
3-КУРСТА ТЕАТРҒА  РЕЖИССЕР БОЛДЫМ
«Жазмыштан озмыш жоқ» дегендей, 1984 жылы кенеттен әкем қайтыс болды
Мен академиялық демалыс алып, ауылға келдім
Себебі жалғыз баламын, шешем ғана қалды, жанында болайын деп шештім
Келе сала сол әкем сан жыл басқарған Нарынқол халық театрына режиссер болдым
Мектеп сахнасында бірнеше спектакль қойып, ауыл-елге шамам келетінін бала кезде дәлелдеп қойғасын болар, мені баласынбай қабылдады
Театр және көркемсурет институтына режиссерлыққа тапсырып көруді ойлап, бардым
Қазақстанның халық артистері Асқар Тоқпанов пен Маман Байсеркеұлы қабылдап жатыр екен
Менің білімімді, ойлау, көру қабілетімді Асқар аға жақсы бағалады
Сол жылы түсіп те кетер ме едім, құрғыр құжаттарды «Нархоздан» ала алмадым… Мойным салбырап, ауылға қайттым
Келесі жылы «Нархоздағы» деканым Виктор Даикович Ли мырзаға жалынып, «түсе алмасам қайта келіп оқуды жалғастырамын» деп уәде беріп, құжатты «шілде айының 11-іне дейін беруге рұқсат» деген қолхатын алып, армандаған жеріме тапсырдым.

Өнерлі отбасы мен өнердің ортасынан келген мен үшін «театр және кино актері» мамандығына түсу аса қиын болған жоқ
Жалпы біздің кезімізде ол институтқа түсу қиын болатын
Жүзден жүйрік алынатын еді
Ол институтқа түсерде сахнаға бейімділігіңмен бірге оқыған білімің, өнер жайлы түйсік-түсінігің қоса сынға түсетін еді
Бала кезімнен үйіміз әлем әдебиетімен бірге театр, кино, сурет өнері жайлы кітап, журнал, газеттерге толы болды
Менің оқыған, білген, тоқығаным қабылдап отырған ұстаздарды таңдандырды, әрине
Соның өзі көп көмек болды
Ол үшін әкем Әбдіғалым Наймантаевқа рақмет! Менің оқып, білгендерім соның жиған-тергені ғой.
КСРО халық артисі Хадиша Бөкеева апайым өте сабырлы, қатал, мейірімді, талапшыл, жадырап отырып жаныңды суырып алатын қайталанбас Ұлы ұстаз ғой
«Балақай, надандықтың да шегі болу керек қой» деген ол кісінің ең ауыр сөзі еді
Оны естігенше өлгенің артық
Соны айтқызбауға тырысатынбыз.
Театр және көрсемсурет институты мен «Нархоздағы» достарды бір-бірімен таныстырып, достардың санын көбейтуге тырыстым
Көпшіл студент болдым
Екі оқу орнындағы курстастар арасындағы достық байланысымыз әлі де үзілген жоқ
Ал өнерді бірге оқығандардан студенттік кезден жанымда жүрген Отаралы Көлжан, Павлодар театрының белді актрисасы Гүлжанат Омарова, танымал киноактриса Гүлнар Байбосынова
Гүлнардың қазір жеке кино түсіретін орталығы бар, біраз дүниеге демеуші болып жүр.
Театр институтындағы курстастарымның ішінде қыздардан көріксіз деп ешкімді айта алмайтын едік
Ұстазымыз Тұңғышбай аға Жаманқұлов осы күнге дейін «Сұлудың бәрін сүзгіден өткізіп отырып, таңдап алған асыл қазыналарым менің!» деп мақтанады.
«ЖЕЛТОҚСАНДА» МІНЕЗ КӨРСЕТТІК…
Біз кеңес дәуірінің құлдыраған шағына дөп келген ұрпақпыз
Әр кезде күліп отырып еске алар сәттеріміз көп
Уақыт өте келе күлкіміз күрсініске, сағыныш пен өкінішке айналады екен
Бірге оқыған біраз достан айрылып қалдық
Бүгінде старостамыз болған Алтынбек Абылқасов, Оразбек Қасымбеков сынды азаматтар қатарымызда жоқ
Біздің студенттік жылдарымыз атышулы «Желтоқсан» оқиғасымен қатар келді
Үгіттің басы, жазылған транспоранттар біздің институттың жатақханасынан шыққанын бүкіл ел біледі қазір
Мәскеу мен Киевтен келген КГБ тергеушілері біздің жатақханада айлап жатып, тергеді, соттады
Ізімізге түсті
Біз жастығымыздан ғана айрылып қалған жоқпыз, сенімнен де, үміттен де айрылдық
Күмәншіл, кінәмшіл болып кеттік
Сол кезде жеген соққының салдары ішіме түйін болып қан ұйып, тоғыз жылдан кейін үлкен гематомаға айналып, ота жасап, жаным әрең қалды
Біздің қызығымызды ұрлаған ызғарлы үш күннің үсігі бойымызды әлі тітіркендіріп жүр
Қызымыз да, ұлымыз да осы «Желтоқсанда» мінез көрсеттік, курсымыздан бір жігіт сотталды, бір қыз оқудан шықты, мен комсомолдан шықтым, оқудан кетпеуіме сол кездегі ректорымыз Сәкен Дәрженов пен Тұңғышбай ағам себеп болды.
Біздің буын сіздердің айдарда көбіне өмірлік серіктерімен студент кезде танысып, табысқанын айтып жатады екен
Мен де жұбайым Майраны студент кезде жолықтырдым
Ол «Нархозда» бірге оқыған досымның бірі Эльмира Тілепбергенованың сіңлісі еді
Әпкесіне демалыс кезінде келіп жүрген кішкене ғана аппақ қыз болатын
1984 жылдың 8 наурызында «Нархоздағы» қыздарды мерекесімен құттықтап, дастарқан жайдық
«Жайдық» деген аты ғана ғой, қыздар жайды, біздікі тасып беру
Сол күні Майраны алғаш рет көрдім… «Кішкентай аппақ қызды» қорықпасын деп, басында әпкесінің досы ретінде шығарып салып жүргем, ақыры өзіміздің үйге шығарып салыппын ғой
Әпкесі Эльмирамен әлі күнге дос ретінде сырласамыз
Кейде сіңлісін де тыңдамай қоятын кездеріміз бар
Бүгінде шүкір, Ділбар және Бекнар деген бір қыз, бір ұлымыз бар.
Дайындаған 
Ақбота МҰСАБЕКҚЫЗЫ
