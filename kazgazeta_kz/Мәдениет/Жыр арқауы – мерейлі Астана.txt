Елордамыз Астана қаласының 20 жылдығына орай Алматы қаласы Мәдениет және архивтер басқармасының және Алмалы аудандық «Нұр Отан» партиясының қолдауымен Орталықтандырылған кітапханалар жүйесінің №4 кітапхана-бөлімшесінде ­«Астана – айбынды ақ ордам» атты қалалық жас ақындар айтысы өтті.
Сөз сайысына кітапханамыздағы өлеңге ынталы жастарды айтыс­керлікке, жыршы-термешілік өнерге тәрбиелейтін «Домбыра – дастан» үйірмесінің шәкірттері және университет, колледж студенттері мен мектеп оқушылары қатысты.
Алғашқы жұп болып сахнаға шыққан Жалғас Садырұлы мен Аят Жәнібек Елорда мерекесіне орай жыр шумақтарын жаудырып, ­айтысты ұйымдастырған №4 кітапхана ұжымына алғыстарын жеткізді
Екінші жұп болып өнер көрсеткен Нұрзат Қару мен Дінислам Әбитілда әпке мен інінің әзілге толы айтысын көрсетсе, жас айтыскерлер Арман ­Жаппарбек пен Нұрбек Уәлиевтің айтысы қағытпа қалжыңымен ел есінде қалды
Төртінші жұп болып додаға түскен Қазыбек Жеңісхан мен Ақерке Бекбосын нағыз қыз бен жігіт айтысының үлгісін көрсетті
Сондай-ақ шара барысында Астана туралы өлеңдер оқылып, ән мен күйден шашу шашылды.
Сөз сайысының қорытындысы бойынша Абай атындағы Қазақ ұлттық педагогикалық университетінің студенті Қазыбек Жеңісхан бас жүлдені иеленсе, техника-экономика колледжінің студенті Қару Нұрзат жүлделі бірінші орын, жас айтыскер Жалғас Садырұлы екінші орын және К.Ушинский атындағы орта мектептің 6 сынып оқушысы Нұрбек Уәлиев үшінші орынға лайық деп танылды
Айтыскерлердің барлығы ынталандыру сыйлықтарымен марапатталды.
Алтынбек ИБРАГИМОВ
