Шамалы күндерден кейін Бразилияның Рио-де-Жанейро қаласында өтетін ХХХІ Жазғы Олимпиада ойындары басталады
Спорттың 28 түрінен 306 алтын жүлде сарапқа салынатын төрт жылда бір рет өткізілетін биылғы додаға әлемнің 206 мемлекетінен 10 500 спортшы қатысады деп күтілуде
Ал еліміздің спортшылары қазір 100-ден астам жолдамаға ие болды. 
Биылғы олимпиадада Қазақ­стан спортшылары Лондон олимпиа­да­сындағы жетістігін қайталай ала ма деген орынды сұрақ туындайды
Өйткені бұдан төрт жыл бұрынғы дүбірлі бәсекеде спортшыларымыз өз тарихында алғаш рет 7 алтынға қол жеткізген болатын
Бұрын-соңды болмаған жетістікке жеткен еліміздің спортшылары 200 мемлекеттің арасында 12-орыннан көрінді
Енді биылғы Рио олимпиадасында кімдердің бағы жанып, жасындай жарқырайтыны әзірге беймәлім
Қалай дегенмен де, Бразилия төрінде қазақ елінің намысын абыроймен қорғап, жеңіс тұғырының биік сатыларына көтерілетін ұл-қыздары шығатынына сенімдіміз
Тәуелсіздік алғаннан бері спортшыларымыз төрт жылда бір келетін тек жазғы Олимпиада ойындарында 52 жүлде еншілепті
Соның ішінде 16 алтын, 17 күміс және 19 қола жүлдеге ие болды
Бұл биыл Тәуелсіздік алғанына 25 жыл толуын енді тойлағалы отырған жас мемлекетіміз үшін оңай жетістік емес.
Енді, міне, төрт жылды тағы да артқа тастап, Рио Олимпиадасын қарсы алғалы отырмыз
Биыл спортшыларымызға қойылатын талап та, міндет те ауыр екені белгілі
Өйткені Лондондағы қол жеткізген биік жетістіктерімізді қолдан бермей алға ұмтылу басты назарда болмақ.
– Зілтеміршілерімізден не үміт күте­міз?
– Зілтеміршілеріміздің Олимпиадада жеткен жетістіктері көп
Мәселен, соңғы екі олимпиада ауыр атлетшілеріміз биік шыңнан көріне білді
Атап айтқанда, 2008 жылы Бейжіңдегі Олимпиада Илья Ильин топ жарса, ал 2012 жылғы Лондон олимпиадасында Зульфия ­Чиншанло, Светлана Подобедова, Мая Манеза және И.Ильин жеңімпаз болғанын білеміз
Дегенмен, Халықаралық допингке қарсы комитет бұл спортшылардың қанынан тыйым салынатын дәрілердің пайдаланғанын анықтап, Риоға қатысуға берілер жолдамадан шеттетті.
Бұл спортшылардың әсерінен Халықаралық ауыр атлетика федерация­сы елімізге берілген 10 жолдаманың санын 8-ге қысқартты.
Астана және Текелі қаласында Олимпиада ойындарының алдында Қазақстан ауыр атлетика құрамасының соңғы іріктеу сайысы өтті
Нәтижесінде ауыр атлетикадан Риоға ­баратын спорт­шыларымыздың есімдері анықталды
Әйелдер арасында Маргарита Елисеева (48 келіге дейін), Карина Горичева (63 келіге дейін), Жазира Жаппарқұл (69 келіге дейін) Бразилия төрінде бақ сынамақ
Ал ерлер арасында Арли Чонтей (56 келіге дейін), Фархат Харки (62 келіге дейін), Нижат Рахимов (77 келіге дейін), Денис Уланов (84 келіге дейін), Александр Зайчиков (105 келіге дейін) қатыспақ
Енді жоғарыда аты аталған 8 спортшыдан үміт күтетін боламыз.
– Татами шеберлерінен ше?
– Бразилия төрінде ел намысын бес дзюдошымыз қорғайтын болады
Жарыс кестесі бойынша, жеңіл салмақта өнер көрсететін Елдос Сметов пен Галбадрах Отгонцэцэг Олимпиада басталғаннан кейін келесі күні татамиге шығады
66 келі салмақ дәрежесі бойынша ерлер сынында Жансай Смағұлов олимпиаданың екінші күні белдеседі
Әйелдер арасында екінші жолдаманы иеленген Мариан Ордабаева бәсекенің бесінші күні сынға түспек
Ал Максим Раковтың өнеріне дүбірлі доданың алтыншы күні татамиге шықпақ.
Осы спортшыларымыздың ішінде Г.Отгонцэцэг пен Е.Сметовтің жүлдеге ілінуге мүмкіндіктері бар
Өйткені бұл балуандар халықаралық жарыстарда жақсы нәтиже көрсетіп жүр
Сонымен қатар 2009 жылғы әлем чемпионы М.Раковтың да сәтті өнер көрсететініне сенім білдіреміз.
Тәуелсіздік алғаннан кейін дзюдошыларымыз бес рет қатысқан олимпиадада бар болғаны бір ғана жүлдеге ие болған екен
2008 жылы Қытай астанасы Бейжіңде 100 келіге дейін сынға түскен Асхат Житкеев финалда моңғол балуаны Найдангийн Тувшинбаярдан ұтылып күміске қанағат тұтқан болатын
Биылғы Олимпиадада дзюдошыларымыздың жүлде алатындай мүмкіндігі бар
Спорт­шыларымызға сәттілік тілейік, ағайын!
Нұрлан ҚҰМАР
