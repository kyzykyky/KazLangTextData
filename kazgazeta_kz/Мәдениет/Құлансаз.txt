Ғасырдың жүгін көтерген ән мен күйге не жетсін? «Қамажай» десе, қуана тамашалайтын халықтың би өнері де жүрек төрінен орын алғаны белгілі
Ал өнер атаулының бәрін бір арнаға тоғыстырып, дәстүрімізді жаңғыртып жүрген елімізде қаншама ансамбльдер бар
Сол өнер ұжымдары баба аманатын бүгінге жалғап келе жатқан алтын көпір іспетті
Осы қатарда «Алатау әуендері» концерттік бірлестігі «Құлансаз» фольклорлы-этнографиялық ансамблі өнерін ерекше тілге тиек етуге тиіспіз.
Расында, өнер тақырыбы сөз болса арамызда: «жығылып тұрды» деген сөз байламы жиі қолданылатыны анық
Әрине, тәуелсіздік алғаннан кейінгі тоқырау жылдарында өнер шаңырақтарының талай қиындыққа бетпе-бет келгені мәлім
Кейін ел еңсесі көтерілгенде сол бүлінген отаулар қайта бүтінделіп, халықпен қауышты
Сол қатарда «Құлансаз» ансамблі де болды.
Әрине, аталған ансамбль дүркіреп тұрған шағында талай киелі сахнада өнер көрсетті
Қиын жылдары әупірімдеп күй кешкен күні де болды
«Құлансазды» қайта құлпырту мақсатында 2010 жылы облыстық бюджеттен қомақты қаражат бөлініп, ансамбль қайта түледі
Соның арқасында музыкалық аспаптар, сахналық киімдер, ұжымның музыкалық студиясы түгелдей жаңартылды
Десе де, қазақтың тарихы тереңде, өнері өрде екені даусыз
Сол өнердің көгінде жұлдыздай жанған жанның бірі – Әсет Бейсеуов
Ақындардың жүрегін әлдилеген өлеңді әнге айналдырған композитордың есімі тарих сахнасында жаңғырып келеді
Ал осыдан отыз жыл бұрын өзі құрып кеткен «Құлансаз» фольклорлы-этнографиялық ансамблі – оның бүгінгі табысы, еткен еңбегі мен төккен терінің жемісі
Міне, осылай іргесін көрнекті композитор қалап, Алматы облысының бұрынғы әкімі Серік Үмбетовтің жанашырлығы, ҚР еңбек сіңірген артисі Ержан Қосбармақов және ҚР мәдениет қайраткері Марат Жалбыров қайта түлеткен ұжымның алдағы асар биігі аз болмады.
Тіпті аз ғана уақыт ішінде алыстағы Моңғолия, Корея, Польша, Американың Лос-Анджелес, Нью-Йорк, Вашингтон қалаларында, Қытай мен Германия елінде, Тәуелсіздігіміздің 20 жылдығына орай Алматы мен Астана, Талдықорған қалаларында концерт беріп, көрерменін тәнті етті
Мұндай жетістікке жетудің өзіндік себебі бар
Әрине, ансамбль құрамындағы өнерпаздар да жоғары кәсіби оқу орнында тәлім алған өнерлі, кәсібіне мығым, терең білімді жастар
Сонымен қатар өз репертуары, өз әндері бар ұжым ерекше сұранысқа ие деп мақтанышпен айтуымызға болады.
Ансамбль репертуарындағы «Қарасай күйі», Жамбылдың «Угәй-ай», «Ел едім есім – Малай» әндері, Нұрғиса Тілендиевтің «Ата толғауы», «Әлқисса», «Аққу», «Бооуырлаштары», Жолдасқан Құрамысовтың «Жамбыл ата елі», «Жамбыл ата жан ата», Талғат Сембаевтың «Жетісуым – жерұйығым», Бауыржан Есебаевтың «Қайнар көзі ырыстың», «Арман қала – Талдықорған», «От – Ана – Отан», «Жамбыл атама», «Жаннат мекенім – Жетісуым», «Аққайнарым», Өмірбек Байділдаевтың « Туған жер», Дүйсебай Шаштайұлының « Сүйінбай сазы», Ш.Ахметованың «Киелі мекен», Е.Рахмадиевтің «Арғымақ арман», Толымбек Әлімбекұлының «Жыршылар толғауы», тағы басқа да өзіне баурап әкететін туындылар тыңдарманның ықыласына бөленіп келеді
«Биші қайың», «Тұмарқыздың биі» сияқты бишілердің мың бұрала билейтін билері концерттің шырайын ашып, көрермен көңілін еселей түседі
«Сырлы аяқтың сыры кетсе де, сыны кетпейді» дегендей, «Құлансаздың» көнекөздері Марат Әбдіқадіров пен Базарбай Карбозовтың дуэті де өнердің ешқашан бәсі төмен болмайтынын дәлелдеп келді
2011 жылдың сәуір айында шыққан ансамбльдің үн таспа (диск) жинағында жоғарыда аталған шығармалардың бірқатары қамтылғаны анық
Қай тұрғыдан алсақ та, «Құлансаз» ансамблі әр концертте жаңа қырымен танылуды мақсат еткенін білеміз
Соған сай репертуарын жаңарту мен жандандыруды күн тәртібінен түсірген жоқ.
Бедел биігі күн сайын артып, шығар­ма­шылық топтың жасампаздығы толыға түскендіктен аталған ансамбль 2011 жылдың наурыз айынан бастап «Құлансаз» ансамблі МКҚК «Алатау әуендері» концерттік бірлестігі болып құрылды
Ұжым қазақ халқының ұлттық, дәстүрлі, фольклорлық әуендерін, әндерін, билерін кеңінен насихаттауды мақсат етті
Осыған орай, репертуары да жаңа, соны туындылармен толықты
Айта кетерлігі, кейінгі жылдары ансамбль Алматы облысы әкімдігінің қолдауымен кемелденіп, репертуары толығып, музыкалық аспаптар, сахналық киімдер, аппаратурасы мен студиясы түгелдей жаңартылды
Шығармашылығы шыңдалып, жетістіктерін еселей түсті
Айталық, «Құлансаз» ансамблі Қазақстан Республикасы Тәуелсіздігінің 20 жылдығына арналған республикалық фольклорлы-этнографиялық ансамбль­дердің «Ғасырлар сазы» дәстүрлі музыка фестиваль-байқауында ІІІ орын лауреаты атанса, Польша мемлекетіне гастрольдік сапармен барып, сол елдегі славян халықтарының арасында өтетін Жаңажылдық фестивальда өнерін ортаға салды
Қазақтың қос ішекті, қасиетті қара домбырасы, даланы күңіренткен қобызы, шертері, аса таяғы, саз сырнайы, шаңқобызы, тағы да басқа ұлттық аспаптары талғамы жоғары Польша тыңдармандары мен фестиваль қонақтарын әуезді, сырлы үнімен тәнті етіп, құрметке бөленді
Еуропа төріндегі дүбірлі шараға Азия елдерінің арасынан «Құлансаз» ансамблінің бірінші рет қатысқанын айта кеткен артық болмайды
АҚШ-тың Вашингтон, Нью-Йорк, Лос-Анджелес қалаларында өз өнерін көрсетті
Әлемдік өркениеттер тоғысқан Америка елінің тұрғындары ұжымның өнерін жоғары бағалап, қызығушылық танытқанын тағы да бір жақсылықтың басы деп білдік
2013 жылдың Азербайжан елінің Габала қаласында өткен фестиваліне ансамбльдің бишілері қатысса, осы жылдың қыркүйек айын­да интеграция аясында өткен «1 желтоқсан – Тұңғыш Президент күні» мерекесіне ансамбль ұжымы Көкшетау, Қарағанды, Теміртау, Астана, Павлодар, Өскемен қалаларында өз өнерін көрсетіп гастрольдік сапармен барып қайтты
2014 жылы фольклорлы-этнографиялық ансамблі XVI Халықаралық «Шабыт» шығармашыл жастар фестивалінде халық музыкасы номинациясы бойынша І орынды иеленді.
Аталмыш ұжым биылғы «Ән мен күйі қалықтаған көгінде, Бақ-береке Ұлы дала елінде» атты VI концерттік маусымның шымылдығын Абылай ханның «Қара жорғасымен» ашты
Ұлы дала елінің 3 мың жылдық тарихындағы тартыс пен қанды қасап кезеңі және мамыра-жай тірліктегі ұлан-асыр тойының көрінісін көз алдымызға алып келген құлансаздық өнерпаздардың таланты, шабытты шайқалтып орындайтын шәкірттері талдықорғандық Мәдениет сарайын дүркіретіп жіберді
Эстрадалық концертте бос қалатын орындар көзге шалынбай, зал ішінде ине шаншар орын қалмауының өзі қала тұрғындарының дәстүрлі әнге сусап жүргендіктерін аңғартты.
Ән қанаты қағылып, күй шанағы шертіліп, би самалы ескен кешті атақты композиторлардың туындылары толықтырды
Атап айтсақ, Төлеген Нышановтың «Бәйдібек бабасы», Жолдасхан Құрамысовтың «Жамбыл ата елі», Талғат Сембаевтың «Жетісу жерұйығым», Латиф Хамидидің «Қазақ вальсі» сынды әндер тыңдарман жүрегіне жол тартты
Сонымен қатар Ассамблеяның 20 жылдығы мен Ұлы Жеңістің 70 жылдығына байланысты ән мен биді де құлансаздықтар ұмыт қалдырмай, сахна төрінде тамаша орындап берді
«Күй – құдірет, күй – аңыз» демекші, Ақтоты Дүйсебаева мен Абылай Ибрагимов арасында өткен «Күй-тартыс» көрермендердің көңілін көкке көтергендей болды
Тепсініп тұрып тартқан күйдің құдіреті құлақтың құрышын қандырып, жанды жалын болып шарпып өтті
Концерт соңында көрермендердің ортасында отырған облыс әкімінің орынбасары Бақтияр Өнербаев қорытынды сөз сөйледі.
– Армысыздар, Ұлы даланың өнерсүйер ұрпақтары
Бүгін қаламызда «Құлансаз» фольклорлы-этнографиялық ансамблінің тамаша өнер кеші болды
Бұл өнер жұлдыздары қаламызда ғана емес, еліміздің түкпір-түкпірінде, шетелдік сахнада өнер көрсетіп келеді
Осындай өнер ұжымына қарап отырып, әлемдік деңгейде концерт беруге болады деген ойға қалдым, – деп Бақтияр Әлтайұлы «Құлансаз» фольклорлы-этнографиялық ансамблінің ұжымына алғысын жеткізді
Сырлы әуен мен самалдай тербеген саздан ел рухани сусын алып қайтты.
«Біздің ел пайғамбарлар мен мадияр­ларды тудырмады демесек, адамның небір бұлбұлы мен дүлдүлін тудырған ел» дейтін Медетбек батырдың мәйекті сөзі тегін емес екен
Салмақты сөздің қадірін білетін құлансаздықтар өз жетістігін жақсы қырынан дәлелдеумен келеді
Ендеше, өнер жолы қашанда қиындығы мен қызығы егіз жүретін сала десек те, қазақ халқының дәстүрлі өнерін ту етіп, соның бай да мазмұнды тағылымынан нәр алған «Құлансаз» ансамблінің қашан­да алға қойған мақсаттарын орындап, әлі талай жетістікке жетіп, біраз биікті бағындыратынына сенім мол
Өйткені өркенді өрлікпен еншіленген өнер ұжым­ның келешегі де кемелділікпен керегесін кең жаятыны анық
Біздің тілек сол.
Қажет АНДАС,
журналист
Алматы облысы
