Ол кездері қала маңында көкпар тартушы жастар көп болатын
Ата-бабамыздан бері келе жатқан ұлттық спортымыздың ішіндегі төбелі бір саласы көкпардан ел біріншіліктері өте бастаған жылдар еді
Республикамыздың халық көп шоғырланған жері, әсем қала Алматыда бір команда құрып, ел біріншілігіне қатысуды мақсат еткен атқұмар азамат Дербіс Байділдаев 2001 жылы белсене іске араласады.Ұлттық команда сапына енген «Нұртау» ко­мандасының шабандоздары 2002 жылы Қыр­ғызстанда өткен Президент кубогіне арналған халықаралық додаға қатысады
Сол дүбірлі көк­парда Қазақстан жүлделі орыннан шет қалады
Қырғыздармен додаға түскен жерлестеріміз 8:2 есебімен жеңіледі
Бұл біз үшін үлкен соққы еді.
Сөйтіп, сол кездегі Туризм және спорт министрі Дәулет Тұрлыхановтың көмегімен ұлттық спортымызға қаржы құйылып, көкпар спортында сілкініс пайда болады
Көкпардан Ұлттық құраманың бас жаттықтырушысы болып белгілі шабандоз Қуанышбек Құрымбаев тағайындалады
Еліміздің әр аймағындағы белді тұлпарлар жиналып, ұлттық құрамаға таңдаулы шабандоздар алына бастады
Білікті бапкерлер сараланып, оқу-жаттығу жиындары өткізіледі
Міне, осындай қарқынды жұмыстың нәтижесін­де Ұлттық құрама жасақталынып, 2004 жылы Қырғызстанда өткен Қырғыз Президентінің кубогіне арналған кезекті халықаралық додаға қатысуға еліміздің командасы атқа қонады
Сол дүбірлі көкпарға Азия өңірінен көптеген командалар келіп қатысады
Қазақстан өз тобындағы көкпаршылардың бәрін оңай ұтып, финалда қырғыздармен кездеседі.
Тартысқа тола өткен додалы ойында жерлестеріміз қарсыластарының қазандығына бес рет көкпарды аунатса, айыр қалпақты ағайындар біздің қазандықты төрт рет көздейді
Қазақстан құрама командасының қатарында соңғы салымды салып, еліне жеңіс сыйлаған белгілі шабандоз Ақылбай Манкеев болатын
Осылайша 5:4 есебімен Қазақстанның көкпар құрамасы өз тарихында тұңғыш рет халықаралық көкпар сайысының жеңімпазы атанады.
Сол жылдары ел құрамасының сапында ха­лықаралық, клубтық жарыстарда ауыз толтырып айтарлықтай өнер көрсеткен сол кездегі ал­матылық «Нұртау» көкпар командасының апай­төс шабандоздарының бірі спортпен қош­тасса, бірі еліміздің іргелі көкпар командалары­­ның құрамында өнер көрсетіп жүр
Алматы қала­сы әкімшілігі өз көмектерін беруден бас тарт­қан күннен бастап, команданың берекесі кет­ті
Осылайша бір кездері Ұлттық құра­маға сайдың тасындай саңлақтары мен ауыздығымен алысқан тұлпарларын беріп келген «Нұртау» командасы амалдың жоғынан тарап кетеді.
Осы команданың бақ тұлпары болған ақбоздың өмірі де елеусіз болып, қайран жүйрік қорада қамалып қалады
Міне, енді сол тұмарлы тұлпарға ер салар кез келіп отыр
Алматыда қайтадан көкпар командасын құрсам деген мақсатпен Дербіс Байділдаев, бұрынғы шабандоздар Сәрсембай Құлбаев пен Серік Алыбаевтар тізгінді қолға қайта алыпты.
Алатаудың бөктерінде орын тепкен ірі мегаполисте ел біріншілігіне қатыса алатын бір көкпар командасының болмауы, әрине, өкінішті
Сондықтан да білекті де жүректі шабандоз жі­гіттері жиып алып, Алматы көкпар құрамасын құруды мақсат еткен Дербіс пен Сәрсем­бай сын­ды ат спортының жанашырларына жолы­ғып, мән-жайды сұраған едік.
– Қала әкімшілігінен көкпаршылар жат­тығатын база сұрамаймыз
Ең бастысы, команда шабандоздарына 30 мың теңгенің көлемінде ай­лық жалақысын беріп отырса болғаны, – дейді олар.
Өзге облыстардың бәрінде ұлттық спор­тымыздың бірі көкпарға көңіл ерекше бөлініп, федерациялар құрыла бастағанда Алматы қа­ласы әкімшілігіндегі спорт басқармасының «сен тимесең, мен тимен» күйде үнсіз жатқаны, әрине, түсініксіз
Алда көкпардан кезекті Қазақ­стан біріншілігі келе жатыр
Сол еліміздің әр өңі­рінен тұлпарларын үкілеп келіп қосатын дода­лы көкпарда Алматы қаласының команда­сын көру – оңтүстік шаһардағы көкпарқұмар әрбір азаматтың арманы.
Сондықтан Алматы қаласының әкімші­лігі ұлттық көкпарымызға көмек қолын тартып, шабандоздарға жағдай туғызатын шығар деген үміттеміз.
Ақын ОРДАБАЙҰЛЫ
