
Сыр бойында – Қызылорда облысында өткен екі бірдей айтулы шараға қатысып қайттық.
Екі жиын да жақсы әсер қалдырды
Ойға жетеледі
Тебірентті
Басқосуларды ұйымдастырған азаматтарға деген ризашылық сезім бойды кернеді.
«Қорқыт Ата және
Ұлы дала сазы»
Қызылорда қаласында үш күн қатарынан өткен халықаралық фольклорлық-музыкалық өнер фестивалі осылай аталды
Оны ұйымдастырған Қызылорда облысының әкімдігі мен «ТҮРКСОЙ» халықаралық ұйымы
Көңілге қуаныш ұялатқаны осы қос бірдей құрылым жетекшілері – облыс әкімі Болатбек Қуандықов пен ұйым басшысы Дүйсен Қасейінов фестивальдің басынан аяғына дейін қатысып, өнер мерекесінің жоғары деңгейде өтуіне мүдделілік танытты.
Қызылорданың қоңыр ке­шінде, қаланың Орталық алаңын­да фестивальдің салтанатты ашылуы болды
Фестивальге қатысушылардың салтанатты шеруі өз еліміздің дәстүрлі өнер шеберлерінің, осында келген шетелдік өнерпаздардың жарқын өнеріне жалғасты
Алмас Алматов, Сәуле Жанпейісова, Эльмира Жаңабергенова сынды өнер саңлақтары, «Бабалар сазы», «Ақмешіт» және басқа да ансамбльдер, топтар орындаушылық шеберліктерімен құлақ құрышын қандырды
Әзірбайжандық, башқұрттық, алтайлық, қарақалпақтық өнер иелері де ұлттық аспаптарының сүйем­елдеуімен төл өнерлерін паш етті
Жан-жақтан жиналған өнер­паздардың өнерін тамашалаған сәтте қазақ өнерінің шоқтығы биік, болашағының зор екендігіне куә болдық
Сүйсіндік
Тамсандық
«Жасай бер!», «Өркендей бер!» деген жүрекжарды тілек бойды шарпыды
Алдыңғы толқынды жас толқынның тәп-тәуір жалғастырып келе жатқандығы қуантты.
Келесі күні өткен «Түркі халықтарының дәстүрлі музыкалық мәдениеті: келелі мәселелері мен келешегі» атты халықаралық ғылыми-теориялық конференцияда сөз сөйлегендер күн тәртібіне қойылған тақырыпқа орай ой-пікір бөлісті
Әрине, түркі тілдес бауырлар бас қосқаннан кейін түркілердің бірлігі, тұтастығы жайлы сөз қозғалуы өте орынды
Бұл ретте белгілі жазушы-драматург, Мемлекеттік сыйлықтың иегері Дулат Исабековтің пікірі назар аударарлық: «Қорқытты тану – өзіңді тану, Қорқытты мойындау – түркі әлемін мойындау
Кезінде бүкіл түркі жұрты бір тілде сөйлеген
Кейіннен тілдік орта бұзылды
Қазірдің өзінде тілге, салт-дәстүрімізге байланыс­ты айырмашылық шамалы
Біз бір болуымыз керек
Меніңше, Қазақстанның барлық түркілердің басын қосар орталыққа айналарына мүмкіндігі мол»
Конференция одан әрі «Музыкатану», «Фольклор­тану» секциялары бойынша жұмыс атқарды.
Фестивальдің жаңалығы – түрік драматургі Тургай Нардың «Төбекөз» спектаклінің тұсаукесері еді
Оны жергілікті өнер ұжымы – Қызылорда облыстық Н.Бекежанов атын­дағы қазақ музыкалық драма театры сахналады
«Фантасмаго­рия­лық драма» деп аталатын аталмыш туындыны театр әртістері үлкен шеберлікпен көпшілікке ұсына білді
Спектакльдегі Қорқыт ата бейнесін Қазақстанның еңбек сіңірген әртісі Бақытбек Алпысбай сомдады
Спектакльді қойған режиссер Қазақстанның еңбек сіңірген қайраткері Хұсейн Әмір-Темір
Спектакльдің көңілден шыққандағының айғағы – фестивальге қатысқан Түркиядағы Кония мемлекеттік театрының директоры Томирис Читинел Н.Бекежанов театрының әртістерін осы пьесаны Түркия сахнасына қоюға шақырды.
Фестиваль шеңберінде тағ­лым­дық-танымдық мәні зор шаралардың ұйымдастырылғанын атап өткен жөн
«Жырау» деректі фильмінің тұсаукесері, музыкатанушы ғалымдар мен дәстүрлі орындаушылардың шеберлік дәрістері, Қармақшы ауданындағы Қорқыт ата ескерткіш-кешеніне сапар қатысушыларға ғажайып әсер қалдырды
Жиналған қауым Сыр елі қолөнер шеберлері мен суретшілерінің көрмесін, ұлт­тық өнер мен салт-дәстүрлер жәр­меңкесін де қызыға тамашалады.
Үш күн үш сағаттай болмай өте шықты
Бұл енді ұйымдастыру жұмысының жоғары талап деңгейінде болғандығынан екені күмәнсіз
Осы ретте облыстық мәдениет басқармасының, әсіресе, басқарма басшысы, өзі де танымал өнер иесі Берік Жүсіповтің еңбегін ерекше атап өткен жөн болар.
Қорқыт – түркі жұртына ортақ ірі тұлға
Баба жайлы аңыз-әңгіме­лер жетерлік
Алайда тарихшылар­дың деректері Қорқыттың Сыр бойын­да өмірге келіп, осы топырақта дүниеден өткендігін айтады
Олай болса аталмыш фестивальді Сыр топырағында өткізіп тұру дәстүрге айналса игі.
Өнердің құдіреті ғажап
Оның бір ерекшелігі – елдер арасындағы татулық пен ынтымаққа, жарасымдылыққа ұйытқы бола алатындығы
Қызылорда қаласында өткен осы өнер мерекесі де «Біз – түбі бір түркіміз
Түркі жұрты бір болайық!» деген ұран-үндеуді әр жүрекке жеткізіп тұрды.
«Асанның таяғы»
Қазақтың қасиетті топыра­ғы – Қазалы төңіре­гін Асан аталатын ру байырғы кезеңнен мекен етіп келеді
Осы атамыздың ұрпақтары жөнінде айтылатын «Ұшаққа таяқ лақ­тыратын Асан ғой» деген сөз бар
Бұл сөздің мәнісі мынада
Өткен ғасырдың отызыншы жылдарында кеңес белсенділері шектен тыс өктемдікке, асыра сілтеушілікке барды
Орындалуы мүмкін емес жоспарлар, салықтар бекітті
Бұл, әсіресе, шаруа-кедейлерге қатты батты
Бала-шағасын әрең асырап отырған ауыл адамдары мұндай озбырлыққа шыдай алмады
Ашу-ыза бойды кернеді
Ақырында ұйымдаса келе, үкімет саясатына күшпен қарсы шығуға бекінді
Қазалы жерінде болған осы қарсылықта Асан ата ұрпақтары мол болды
Әрине, көтерілісшілер ішінде жергілікті жерде тіршілік етіп жатқан басқа рудың да адамдары бар еді
Тіпті орыс өкілдері де жүрді
Алайда Асан ағайындардың саны көбірек болғандықтан, бұл бас көтеру «Асан көтерілісі» деген атты иемденді.
Сырдарияның бойындағы қазіргі «Әлсейіт өткелі» деп аталатын тұста қолдарында қам­шы-шоқпарлары ғана бар кө­терілісшілер мылтықпен, пулеметпен жеткілікті қаруланған әскерге қарсы ұмтылды
Қамшының пулеметке қарсы тұра алмасы белгілі
Шаруалар қынадай қырылып қалды
Аман қалғандары бас сауғалады
Осы шайқастан соң, тірі қалған көтерілісшілердің басына қара бұлт үйірілді
Олардың бірқатары ату жазасына кесілді, бірқатары түрмеге қамалды.
Зорлық-зомбылыққа шыдай алмағандар төбелерін айналып өткен ұшаққа қолындағы бар қаруы – таяқты аямай лақтырған сияқты
Жоғарыда тілге тиек етілген сөз осындайдан қалса керек.
Міне, содан бері сексен жыл уақыт өтті
Қазір еліміз – тәуелсіз, егемен мемлекет
Басымызға бақ болып қонған Тәуелсіздік арқасында «Қазалы-Асан көтерілісінің» құрбандарын еске алу, оларға тағзым ету жағдайына ие болып отырмыз
Қазалыда болған екі күндік шара – осы «Қазалы-Асан көтерілісіне» қатысқан намысшыл, аршыл азаматтарға бас ию, құрмет көрсету ниетінде ұйымдастырыл­ған еді.
Той-қуаныш дегендерді жағдайы, мүмкіндігі барлар жасайды
Көңілге медет болатыны Қазалы ауданы жетістіктер мен жарқын істерден құралақан емес екен
Бұған іс-шара алдында қонақтармен кездесу өткізген аудан әкімі Айтбай Көшербайұлының әңгімесінен қанықтық
Әсіресе, бір жылда ауданда 1200 орындық екі бірдей зәулім мектептің қатарға қосылуы жан жадыратты.
Шараға қатысушылар ең алдымен Жанқожа батыр кесенесінде болып, аруаққа құран бағыштады
Теміржол вокзалының жанында орын тепкен Әйтеке би ескерткішінің ашылуында да жұртшылық көп жиналып, баба рухына тағзым етті.
«Тәуелсіздік – ата-баба  арманы» атты ғылыми-танымдық конференцияда елімізде болған ұлт-азаттық бас көтерулердің, онда да «Қазалы-Асан көтерілісінің» мән-маңызы кеңірек сөз болды
Осында сөз сөйлеген Қызылорда қаласындағы Қорқыт Ата универ­ситетінің оқытушылары – философия ғылымдарының докторы Баймырза Қожамберлиев, профессор Мұстафа Матаев, университеттің тәрбие жөніндегі проректоры, тарих ғылымдарының кандидаты Нау­рызбай Байқадамов конференция тақырыбын жан-жақты аша білді.
«Қазалы-Асан көтерілісіне» қатысушылар құрметіне Сырдария өзенінің бойында ескерткіш орнатылған еді
Осы ескерткіш қайта жаңартылған
Ескерткіш-белгінің, сондай-ақ Бекарыстан би ауылындағы «Тәуелсіздік алаңының» ашылу рәсімдері зор ықылас-пейілмен өтті
Ескерткіш жанында, сонымен қатар ауыл сахнасында қойылған «Мың тағзым саған, тәуелсіз Елім» атты қойылымның жиналғандарға әсері ерекше болды.
Қазалыдағы бұл басқосудың ерекшелігі ретінде осында өткізілген «Тәуелсіздік – тірегім, Бейбітшілік – тілегім» атты республикалық ақындар айтысын атар едік
Айтысты өнердің осы түріне өмірін арнап келе жатқан белгілі ақын, қайраткер азамат Жүрсін Ерман жүргізді
Жергілікті халық айтыс ақындарының аузынан айтылатын дәмді, ұтқыр сөзге шөлдеп-ақ қалған екен
Аудан орталығында, Бекарыстан би ауылында өткен айтысқа халық көп жиналды
Осының қайтарымы ретінде ақындар Айнұр Тұрсынбаева, Мұхтар Ниязов, Нұрдәулет Махамбет, Нұрлан Мұсаевтар көпшілік сүйіспеншілігіне сай шеберлік көрсете білді
Қазақ сөзінің құдіреттілігі айтыс барысында тағы да танылды
Екі жерде өткен айтыста бас жүлдені Айнұр мен Нұрдәулет иемденіп, екеуіне де жеңіл көлік тарту етілді
Қалған ақындар да сый-сияпаттан құр қалмай, әрқайсысына 150 мың теңге табысталды.
Мұндай алқалы басқосудың ат бәйгесінсіз қызығы болар ма? Аламан, жорға, тоқ, тай бәйгелерінен жарыстар өтті
Асыл тұқымды және жергілікті аттар бәйгесінде бірінші орын алғандарға жеңіл көлік, қалған жүлде иелеріне қомақты ақшалай сыйлық тапсырылды
Жеке тұлғалар атынан берілген сыйлықтар қаншама! Футболдан «Қазалылық бес батыр» атындағы халықаралық турнир, қазақша күрес, гир көтеру, арқан тарту, қол күресі секілді спорттық ойындар да тартымдылығымен есте қалды.
Шара барысында Ү.Түктібаев атындағы №24 мектепке автобус тарту етілді
«Мектепке жол» акциясына орай әлеуметтік қолдауды қажет ететін отбасы балаларына қаржылай демеушілік жасалды
Атап өтерлік еңбек – көтеріліске байланысты кітап шығарылып, көпшілікке таратылды.
Мұндай ауқымды шара ұтымды ұйымдастыру жұмыстарының арқасында талаптағыдай өткізілетіні белгілі
Осы жерде шараны ұйымдастыру жөніндегі штаб бастығы, аудандық мәслихаттың хатшысы Талайлы Бөрқұлақовтың іскерлігі анық көзге ұрып тұрды
Ел азаматы ерендігін байқатты.
…Енді біздің күнделікті тұр­мысымызда «Асанның таяғы» деген сөз тіркесі енетін болар
Қиянат пен зорлық көріністері байқалатын болса «Асанның таяғымен сазайын берер ме еді» дейтін шығармыз ондайда.
Нұрперзент Домбай
Қызылорда облысы
