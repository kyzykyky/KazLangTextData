Алматыда шағын футболдан Сейдахмет Бердіқұлов атын­да­ғы дәстүрлі турнир өз мәресіне жетті
Осымен 19-шы рет ұйым­дастырылған бұл додада «Заң» газетінің ұжымы жеңімпаз атанды. 
Биылғы жарысқа төрт топқа бөлінген 12 бұқаралық ақпарат құралдарының өкілдері қатысты
Турнирді Қазақстанның құр­метті журналисі Ғазизбек Тә­шімбай сөз сөйлеп ашты
Республикалық спорт колледжінің директоры, Алма­ты қалалық бокс федерация­сының басшысы Амалбек Тшан болса келесі жылы С.Бердіқұлов турнирі еліміздің бас шаһары Астана қаласында өтетіндігін тілге тиек етті
Қазақ спорт журналис­ти­касының ардагері Сұлтан­ғали Қаратаев қаламгерлер арасында осындай дүбірлі жарыстар жиі өткізіліп тұрса деген тілегін білдірді
«Қазақ газеттері» ЖШС-ның Бас директоры – Редакторлар кеңесінің төрағасы Жұмабек Кенжалин осы турнирді асыға күтетіндігін, бұл жарыс журналистерді спортқа бейімдейтіндігін атап өтті
Қазақ және орыс тілдерінде шы­ға­тын «Sport» және «Спорт» газет­терінің дирек­то­ры – бас редак­то­р Несіп Жү­­ніс­байұлы С.Бердіқұловтың қазақ журна­лис­тикасына қосқан үлесі жайлы кеңінен тоқталды.
Былтырғы С.Бердіқұлов турнирінің жеңімпазы атанған «Қазақ газеттері» ЖШС-ы, «Егемен Қазақстан» және «Таң» телеар­насының ұжымдары бірінші, яғни «А» тобында күш сынасты
Жасыл алаңда алдымен «Қазақ газеттері» мен «Егемен Қазақстан» командалары кез­десті
Тартысқа толы өткен матч­та біздің ұжымымыз 2:4 есебімен есе жіберді
Кез келген сәтсіздіктің артында сәттілік тұрады емес пе?! Намысқа басқан «Қазақ газеттерінің» футболшылары топтық турнирдегі екінші матчын «Таң» телеарнасының ұжымына қар­сы ойнады
Комбинациялық ойынға негізделген матчтың алтыншы минутында қарсыластың осал жерін тауып, есеп аштық
Екінші таймда осы қарқынмен бастаған «Қазақ газеттері» жауапсыз үш голды бірінен соң бірін тоғытты
Тек соңғы минутта ғана қорғаушыларымыз қырағылық таныта алмай қалды
Осыны пайдаланған «Таң» командасының шабуыл­шысы қақпашымызбен бетпе-бет келіп, есепті қысқартты
Қорытындысында 4:1 есебімен ұтқан «Қазақ газеттері» биылғы турнирдің алғашқы 3 ұпайына ие болды
Ал өз кезегінде «Егемен Қазақстанның» аяқдопшеберлері шешуші ойында «Таң» командасынан айласын асырып, 2:0 есебімен жеңді
Осылайша «Егемен Қазақстан» мен «Қазақ газеттерінің» ұжымы ширек финалға жолдама алды.
Екінші «В» тобын мамандар қауымы «өлім тобы» деп атады
Өйткені бұл топта өңкей мықтылар, яғни «Шыңғысхан» журналы және «Алматы» мен «Қазақстан» телеарнасының журналистері өнер көрсетті
Мәселен, «Шыңғысхан» журналы былтырғы С.Бердіқұлов пен «Қазақстан-Zaman» газеті ұйымдастырған Д.Төлеуіш атындағы бұқаралық ақпарат құралдары арасында өткен футбол турнирінің күміс жүлдесін иеленген еді
Ал «Алматы» мен «Қазақстан» телеарналары болса әр жылы С.Бердіқұлов турнирінің жеңімпазы болып үлгерген тәжірибелі команда болып табылады
Сондықтан болар, бұл топта ойналынған матчтардың 75 пайызы тең нәтижемен аяқталды
«Шыңғысхан» мен «Қазақстан» командалары арасында өткен ойын өте тартысқа толы болды
Қос команда да тәжірибелі екендігін дәлелдеді
Аса қатты өткір шабуылмен қатар, қорғаныста сауатты қорғана білген футболшылар қақпаның кілтін таба алмады
Қорытынды есеп 0:0
Ал келесі ойында қос телеарнаның өкілдері болып саналатын «Алматы» мен «Қазақстан» командалары бір-бірінен айласын асыра алмай дал болды
Итжығысқа толы бұл матчта да есеп 0:0 көрсеткішімен тәмамдалды
Ал соңғы шешуші ойында «Алматы» телеарнасының ұжымы «Шыңғысхан» командасын 1:0 есебімен басым түсті
«Алматы» телеарнасының қақпашысы Мақсат Сләмбеков үнемі қырағылық танытып, өз командасының жеңіске жетуіне қомақты үлес қосты
Бұл «өлім тобында» 4 ұпай жинаған «Алматы» және 2 ұпай еншілеген «Қазақстан» командалары ширек финалға шықты.
«С» тобындағы командалар ара­сындағы ойындар да өте тартысты өтті
«Хабар» телеарнасы бірден келесі айна­лым­ға жолдама алды
Осы топта өнер көрсеткен «Алаш медиа» командасы ширек финалға шыққан еді
Айта кету керек, бұл топта екі ойында қарсыласын шақ келтірмеген «Хабар» футболшыларының мерейі үстем болды
Ал бір ойында техникалық себептермен жеңіске қол жеткізген «Алаш медиа» 3 ұпайды қанжығасына байлады.
«D» тобында «Айқын», «Заң» және «Жас Алаш» командалары бір-бірімен кездесті
Десе де бұл топта «Заң» газетінің ұжымы биылғы турнирге өте тыңғылықты дайындалып келгендігін дәлелдеді
Бұл команда өзінің алғашқы ойынында «Айқын» газетінің қаламгерлерін 5:0 есебімен қапыда қалдырды
Ал екінші ойында да «Заң» газетінің тегеурінді шабуылына «Жас Алаш» командасы төтеп бере алған жоқ
Әйтсе де есеп небәрі 1:0 болып аяқталды
Ал шешуші матчта «Айқын» газеті мен «Жас Алаш» командалары арасындағы ойын тең дәрежеде өрбіді
Есеп 1:1
Осылайша бұл топта барлық қарсыласын қиналмай ұтып, өзіне керекті 6 ұпай жиған «Заң» газеті ширек финалға іркілмей өтті
Ал «Айқын» мен «Жас Алаш» газеті бірдей 1 ұпай жинады
Әйтсе де доп айырмашылығы бойынша «Жас Алаш» командасы ширек финалда ойнауға мүмкіндік алды.
Ширек финалда «Хабар» мен «Жас Алаш» газетінің ұжымдарының жолдары түйісті
Ойынның аяқталуына небәрі 2 минут қалғанда Амангелді Сейітханның алыстан бағыттаған добы қақпаға енді
Бір доп айырмашылығымен ұтысқа ие болған «Хабар» командасы ең алғашқы болып жартылай финалға шықты
Ал «Алаш медиа» болса «Заң» газетінің аяқдопшеберлерімен кездесті
Бұл ойында «Заң» газетінің ұжымы қарсыластарынан оқ бойы озық болды
Бірінші таймның басында көзге түсіп бір доп соққан «Заң» газетінің ұжымы жартылай финалға өтті
Өз кезегінде «Қазақстан» командасы «Егемен Қазақстаннан» 2:0 есебімен басым түсті
Көз өтті ме, жоқ әлде сөз өтті ме белгісіз былтырғы С.Бердіқұлов турнирінің чемпионы «Қазақ газеттері» ширек финалда «Алматы» телеарнасының футболшыларынан есе жіберіп алды
Иә, Ю.Цезарьдың «чемпион болу оңай, алайда оны сақтап қалу қиын» деген сөзі бекерге айтылмаса керек
Біздің футболшыларымыз таза журналистерден құралғанын еске салған жөн
Себебі басқа командалардың ойыншылары «легионерлерден» құралғандығын байқадық.
Жартылай финалда қос телеарнаның өкілдері «Алматы» мен «Қазақстан» ко­мандалары арасындағы ойында 2:0 есебі­мен айқын ұтқан «Алматы» телеарнасы финалға өтті
Ал «Хабар» мен «Заң» газетінің арасындағы ойында негізгі уақытта есеп ашылмады
Пенальти сериясында 4:3 есебімен басым түскен «Заң» командасы да ақтық сайысқа шықты
Үшінші орын үшін болған матчта «Хабар» мен «Қазақстан» командаларының тағдырын пенальти мәселесі шешті
Бұл жерде 3:1 көрсеткішімен алға шыққан «Хабар» командасы қола жүлдені еншіледі
Ал финалда «Алматы» телеарнасының қақпасына бір доп соққан «Заң» газеті биылғы турнирдің жеңімпазы атанды
Осылайша биылғы С.Бердіқұлов турнирінде «Заң» – бірінші, «Алматы» – екінші, ал «Хабар» – үшінші орынды иемденді.
Жабылу салтанатында Қазақстан Республикасының Спорт және дене шынықтыру істері агенттігі төрағасының орынбасары Тастанбек Есентаев 2015 жылы С.Бердіқұлов турнирі тек фут­болға ғана емес, басқа да көптеген спорт­қа негізделген спартакиада ретінде ұйым­дастырылатындығын мәлімдеді
Сонымен қоса С.Бер­ді­құ­лов турни­рі­нің жүлдегерле­ріне арнайы сый­лықтар тапсырды
Қа­зылар мен турнирді ұйымдас­тырушы аза­­маттардың шеші­мі­мен жарыста үздік қақ­­пашы номинациясына – Мақсат Сләмбеков («Алматы» телеарнасы), үздік шабуылшы – Амангелді Сейітхан («Хабар» телеарнасы), үздік қорғаушы – Әлбек Садықов («Қа­зақстан» телеарнасы), ең үздік ойыншы Орынбек Өтесінов («Заң» газеті), үздік төреші – Еркежан ­Нұр­пейісова, турнирдің тарланбозы Ақын Ордабайұлы («Алаш медиа») лайықты деп танылды.
Нұрлан ҚҰМАР
