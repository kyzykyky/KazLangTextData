Сыр елі – жыр елінің қызғалдағын құтты мекені етіп, құшағына алған Талдықорғанның төрінде Гүлнұр Нұрасылованың үні өнерсүйер халықты әнімен тербеді
Жырдан шашылған шашу құлақтан кіріп, бойды алды
Жиылған өнерсүйер қауым нәзіктік пен сұлулықтың, инабат пен ибалықтың көрінісіне куә болды.
Бүгінде «Талдықорған әуен­де­рі» халықтық фольклорлық-этнографиялық ансамблінің әншісі, көптің жүрегінен орын алып, халықаралық, республикалық жарыс­тарда жеңіс шыңынан көрініп жүр
Тырнақалды есеп беру концертін өткізуінің өзі тыңдарманы көп кәсіби әншіге айналғанының айғағы
Халық мұрасын ұрпақтан-ұрпаққа жалғаушы көпір іспеттес, жаны мен арын ел өнеріне арнағаны да бекер емес
«Ел іші – өнер кеніші» демекші, көп ішінен суырылып шығуы үлкен қайсарлық пен батырлықтың нышаны, ұлт өнеріне деген перзенттік сезімі
Орындап жүрген әрбір әнінен ұлан-ғайыр даламыздың кеңдігінің исі аңқып тұрады.
Талантымен талайды тамсан­дырған кербез қыз жер жәннаты Жетісу жұртын бір сәт күйбең тірліктен алыстатып, рухани демалуына себепші болды
Оған куә сансыз соғылған шапалақ пен бірінен соң бірі ұсынылып жатқан хош иісті гүл шоқтары
Қызыл, көк, ақ, сары түсті матаны ойнату арқылы концерттің өн бойына өзінше әр берген қыздардың биі, осыған орай «Махаббат», «Сенім», «Арман», «Бақыт» сынды тақырыпшаларға бөлініп, өрнектеліп оқылған өлеңдер, елді жігерлендіріп, әдемі әсерге бөледі
Домбыраның пернесінен үзіліп, қалықтап келіп халықтың құлағына сіңген дауыс қаныңды тулатып, жан жүрегіңді елжіретті
Боямасыз әсем дауыс баянның үніне үйлесіп, тыңдарманды өнер аспанына қалықтатып әкетті.
«Сүйегім Сырдан болса да, жаным Жетісу, әлемім Тұран болса да, әнім Жетісу» деп сыр тарқатқан сылқым қыз, өнер ордасына арналған әндер тізбегін бірінен соң бірін жалғап әкетті
«Барыңды беру керек елге түгел, жалаңаяқ жүрсең де жер бетінде» деп айтылған ойының астарында білгенге маржан үлкен үлгі-өнеге жатқаны айдан анық.
Дәнеш Рақышевтің «Бел жайлауы», Жамбылдың термесі мен мол мұрамыз халық әні көңіл тебірентіп, қиял құсын өлкеміздің түкпір-түкпіріне жетеледі
Сағыныш Намазшамованың сөзіне жазылған «Ауылым» әні топырағына аунап, құлын-тайдай тебісіп өскен ау-ы­лымызды бір сәтке көз алдымызға алып келді
Авторлық «Анашым» әні балалық махаббатымен барша аналардың көзіне жас ұялатты.
Бейбіт Мұсаев, Айбек Жекенов, Жания Спанова сияқты өнердегі достары әннен алқа сыйлап, жырдан жүзік тақты
Аяулы қызды алақанына салып аялаған қала жұрты ыстық ықыласы мен зор пейілін аяқтан тік тұрып, алақан аямай соққан шапалағымен білдіріп жатты
Үлкеннен бата алып, кіндігі байланған Жетісу жерінің өнерінің дамуына өзіндік үлесін қосып жүрген Гүлнұр Нұрасылова халықпен қимай қоштасты, жиналған жұртшылық та көтеріңкі көңілмен тарқасты.
Мәулен ӘНЕРБАЙ
