Жуырда «Қазақ қызы 71-ші Канн кинофести­валінде үздік актриса атанды» деген хабар жер жүзіне тарады
Бір-ақ сәтте күллі қазақты қуантқан Самал Еслямова ресейлік режиссер Сергей Дворцевойдың «Айка» фильміндегі басты рөлі үшін үздік деп танылды.
Самал Еслямова Канн кинофестивалінің марапаттау рәсімінде режиссер Сергей Дворцевойға алғыс айта отырып, бұл жеңістің маңызы ерекше екенін айтты
Себебі актриса түсірілім кезінде жүлде туралы ойлауға мұршасы да болмаған
Кинокартина жеті жыл бойы түсірілгендіктен Самал мен басқа да актерлар да бұл туындыға бар күштерін салған.
Осылайша, жеті жылдық еңбек, тынымсыз ізденулердің арқасында қазақ қызы үлкен жеңіске жетіп отыр
Тіпті кино сыншысы Антон Долиннің өзі «Айка» фильмі мінсіз де шынайы деп бағалап үлгерді.
Самал Еслямова 1984 жылдың 1 қыр­күйегінде Солтүстік Қазақстан облысы Ақ­қайың ауданын­дағы Аралағаш ауылында туған
Ол журналист болуды армандағанымен өнер колледжінің «қазақ театрының актері» курсына алғашқылардың бірі болып түсті
Бірақ дипломын оның орнына әпкесі Аягөз алды
Өйткені жас дарын иесі ол кезде Сергей Дворцевойдың «Тюльпан» атты картинасына түсуге аттанып кеткен болатын.
Айта кетейік, ол 2008 жылы экранға шыққан «Тюльпан» фильмінде басты рөлді сомдады
Фильм сол кезде Канн кинофестивалінде «Ерекше көзқарас» байқауының бас жүлдесін жеңіп алған.
2004 жылдан бері Ресейде тұратын актриса 2011 жылы Ресей театр өнері университетінің актер факультетін бітірген
Петропавлдағы ата-анасына жиі келіп тұрады екен.
Иә, қазақ елін әлемге таныту үшін еліміздің мәдениетін көрсетіп, өнеріміз бен спортымыз арқылы талай жеңіске жетеріміз анық
Бізге мұндай жеңістер көп керек
Сонда ғана Қазақстанды әлем елдеріне мойындатуға ­болады
Бүгінде Самал Е­слямова сияқты өнері арқылы қазақ пен Қазақстанды танытып жүрген «Singer – 2017» жобасының жүлдегері Димаш Құдайберген, скрипкашы және дирижер, Бирмингем консерваториясының профессоры ­Марат Бисенғалиев, Моңғолияда тұратын бүркітші қыз Айшолпан Нұғайып сынды өнер иелері бар
Ең бастысы, қазақ үшін туылып, Қазақстанды таныту үшін тер төгіп жүрген азаматтарымызды дер кезінде қолдай білсек болғаны.
Бізге әдетте, көбіне өнер адамын қазақтың өзі тануы үшін оны алдымен әлем тануы керек сияқты көрінеді
Мәселен, осыдан екі жыл бұрын көптің бірі болып жүрген Димаш Құдайберген қытайлық додаға түсіп, күллі қазақтың мақтанышына айналды
Ал оған дейін біз оны осы деңгейде бағаламай келген болатынбыз
Бүгінгі кейіпкеріміз Самал Еслямова да дәл солай
Кешегі жеңісі болмаса, біз ол туралы әлі де білмеген, танымаған болар едік
Сондықтан туғанынан талантты, бойында дарыны бар кез келген адамды уақытында танып, бағалай білсек дейміз
Біз өзімізді өзіміз танығанда ғана, қазақты әлемге таныта аламыз.
А.МҰСАБЕКҚЫЗЫ
