Қазақстан Республикасының Спорт және денешынықтыру істері агенттігінің назарына!
Cақтар мен ғұндардан, тіпті одан кейін де, Шыңғыс хан заманынан бері көшпелілердің иығынан түспеген, қазақтың дәстүр-салтымен біте қайнасқан қымбат мұра – садақ
Ата-бабамыз адырнасын аңыратып жауға да шапқан, аңға да шыққан, тойға барып жамбы да атқан
Ерте кезде аң аулауда, кейін соғыс ісінде қолданылған садақты «қарағай садақ», «үйеңкі садақ», «қайың садақ», «сарыжа», «сарсадақ» деп түр-түрге бөліп атап, ал жебенің «сұр жебе», «қу жебе», «тобылғы жебе», тағы басқа қырықтан астам атаулары болған екен. Ежелгі және Орта ғасырларда садақшылар ішінде «құ­ралайды көзге атқан» ат­қыштардың арнаулы әскер тобы – «мергендер тобы» құрылғандығына байланысты қолмерген, көзмерген, сұрмергендердің өмірде болғандығы да тарихтан белгілі
Мергеннің міндеті жаудың қолбасын, әскербасын, сондай-ақ басты батырларын жою болды
Мысалы, Кенесары әскерінде мер­гендерден құрылған ерекше әскери топ болып, оның басшысы «мер­генбасы» деп аталыпты
Садақ тарту өнері мергеннен жақсы дене ­да­йын­дығын, дәл есептеуді және көздеу әдістерін меңгеруді талап етеді.
Жамбы ату – түркі тектес халықтардың арасында ертеден кең таралған спорт түрі
Мұнда биік сырықтың (дарақтың) басына ілінген күміс теңгені (ай қабақ, алтын қабақ) атпен шауып келе жатып немесе тоқтап, ат үстінен кейде аттан түсіп мергендер садақпен атып түсіруге тиіс болған екен
С.Сейфулиннің «Көкшетау» поэмасында жамбы ату­дан сайыс өткізілгенде ешкім белгілен­ген нысанға оқ тигізе алмағандықтан «Оқжетпес» аталуы тегіннен-тегін бе еді? Екінші дүниежүзілік соғыс жылдары мергендер даярлауға зор көңіл бөлінді
Олар оптикалық аспабы бар мылтықпен жау әскерін құртуға атсалысты
Төлеген Тоқтаров, Әлия Молдағұлова сияқты мергендеріміздің есімін күні бүгінге дейін мақтанышпен айта аламыз.
Осындай атадан балаға мирас болып келе жатқан жауынгерлік төл спортымыздың қазіргі кезде жанданбай отырғаны өкінішті-ақ
Тым болмаса наурыз айы келгенде жамбы ату үрдісін жарқыратып әлемге көрсете алсақ қой, шіркін! Бүкіл дүниежүзі елдері осы спорт түрін дамытуға ден қойып отыр
Садақ атудан халықаралық бірлестік 1959 жылы құрылған екен
Ал КСРО-да 1963 жылдан бастап Бүкілодақтық біріншілік­тер өткізілді
Сол кездерден бері садақ тартудан аты дүрілдеп шыққан бірде-бір қазақ спортшысы болмапты
Рес­публикамызда бұл спорт түрі 1967 жылдан бері жан-жақты дами бастады
Енді оның тарихына үңіліп көрейік.
Қазақстандық В.Шин КСРО командасы құрамында (М-1 жаттығуы) 1986 жылы Еуропа чемпионы атанды
Содан бері А.Кислицин КСРО біріншілерінің бірнеше дүркін жеңімпазы және КСРО халықтары VII спартакиадасының жүлдегері атанды
Ал И.Леонова КСРО біріншілігінің жеңімпазы, он үшінші Азия ойындарының қола және әлем чемпионатының күміс жүлдегері еді
С.Мурнов «Буревестник» құрама командасының сапында КСРО кубогының жеңімпазы және командалық құрамда КСРО біріншілігінің алтын медаліне ие болды
В.Шикарев әлем чемпионы және күміс жүлдегері атанып, әлем рекордын жаңартты
Елімізде 1969-1993 жылдар аралығында «Алтын қырғауыл», «Алтын мерген» дейтін халықаралық жарыстар өткізілді.
Әйелдер командасы 1995-96 жылдары, ерлер командасы 1995 жылы Гран-при жарысында Еуропаның күміс жүлдесін еншіледі
М.Елисеев жастар арасында жабық залда әлем рекордын жаңартты
С.Мартынов және соңғы рет 2004 жылы О.Пилипова Азия чемпиондары атанды.
Кеңес өкіметі кезінде кинотеатр­лардың жанында, саябақтарда тир жұмыс істейтін-ді
Әрбір адам нысана көздеуге талпынатын-ды
Ал бүгінгі күні әр облыста садақ ату спорты бойын­ша федерациялар қағаз жүзінде ғана жұмыс істейтін сыңайлы
Астанада 2001 жылы Садақ ату және арбалет федерациясы ашылды
2007 жылы «Сұрмерген» қоғамдық қоры құрылды
Мақсаты Астана қаласы тұрғындары арасында мергендік өнерді дамытып насихаттау болатын
Өкінішке орай, дәл осы садақ ату спорты Елордада өркендеп кетті деу қиын
Тіпті, осындай федерацияның барын көпшілік біле бермейді
Мұндай жағдай өзге де облыстарға тән
Ең өкініштісі, елімізде бұл спорт түріне жете назар аударылмай келеді
Тіптен, ұлыстың ұлы күні – Наурызда немесе той-домалақтарда жамбы ату, нысана көздеу секілді ұлттық спортымыз ұмытылып бара жатқандай ма, қалай? Бірде-бір қалада халықаралық стандартқа сай келетін садақ атуға арналған ғимарат жоқ.
– Садақ ататын мемлекеттік жебедромның жоқтығы қиын
Біздің фе­дерацияға келушілер садақпен танысқаннан кейін, «мұны қайда атамын?» деп сұрап жатады
Меніңше, са­дақ ату өнері де мемлекеттің қол­дауын қажет етеді, – дейді Алматы қа­лалық «Алтын жебе» садақ ату фе­дера­циясының төрайымы Есенгүл Арыс.
«Жаттығу өткізетін дені дұрыс спорт залы да жоқ
Стандарт бойынша садақшылар көлемі кемі 25х20 метрді құрайтын спорт залында жаттығуы тиіс
Біздің садақшыларға бұйырған жалғыз залдың ұзындығы – 15, ені 9 метрден аспайды»
Шымкенттік жат­тық­тырушы Жұмат Бұзауовтың пікірі осындай.
Әрине, жағдай осындай болған соң балаларды осы спортқа баулудың қиындығы бар екендігі айтпаса да түсінікті
Өйткені, садақ ату спортына қызықтырып тұрған ештеңе жоқ
Алайда жаттығу залдары қандай болса да, өзге ұлттың қыз-жігіттері неге садақ атуға ұмтылып тұрады? Мәселе осында
Құрама командаға ілінгендер үшін түрлі мүмкіндіктер жасалған, шетелдердің садақ ататын залдарын пайдаланады
Ал құрамаға дейінгі ұзақ жолда біздің ұландардың сағы неліктен сынады екен? Дегенмен, Азия біріншілігінде екінші орынға табан тіреген ұлттық құраманың сапындағы Айбек Сайдиев, Ерман Мұсабеков, қыздар арасында Қазақстан чемпионы Айгерім Қалиева сияқты қандас­та­рымыздың бары көңілге үміт ұялатады.
Садақ атудан Қазақстан құрама командасының қазіргі сапында Анас­тасия Баннова (Орал), Ольга Пилипова (Алматы), Фарида Түкебаева (Талдықорған), Луиза және Айбек ­Сайдиевтер, Константин Ким (үшеуі де – Шымкент) және талдықорғандық­тар Денис пен Артем Ганькиндер
Блогтік садақ атудан ерлер командасына (компаунд) Павел Фишер мен Артем Кичкин (екеуі де – Талдықорған), Ақпарәлі Қарабаев (Шымкент) сияқты шеберлер бар
Бірді-екілі ұл-қыздарымыздың есімдері төбемізді көкке жеткізгендей.
«Елімізде садақ атудан қазақ спорт­шылары ғана емес, білікті жаттықтырушылар да аз
Қазақ жат­тықтырушылары осы спорт түрінен алдыңғы қатардағы елдерге барып, солармен оқу-тәжірибе тұрғысында көп нәрсені үйреніп қайтса дер едім
Сосын барлық облыстарда садақ атумен айналысатын спортшылардың дұрыс жаттығуы үшін мемлекет тарапынан жағдай жасалса ғой
Сонда ғана қанымызда бар спорт түрінен әлемдік деңгейде чемпиондар шығатыны белгілі»
Чемпион қыз Әйгерім Қалиеваның осы бір сөзі көпшілікке ой салары анық.
Мәселен, нысана көздеуден Сидней олимпиадасына (2000 жыл) Қа­зақ­стан атынан қатысқан қазақ қызы Дина Аспендиярова – қазiр Австралия құрамасының көшбасшысы
Спорт­шы 2010 жылы Сиднейде өткен әлем кубогында күмiс жүлдеге ие болды
Аспендиярованың медалi – Австралияның нысана көздеуден әлем кубогында алған тұңғыш жүлдесi
Дина Аспендиярова биылғы Лондон олимпиадасына да Австралия атынан қатысып, 14-орын алды
36 жастағы спортшы – Австралия чемпионы және мұхиттық аймақ елдерi бiрiншiлiгiнiң жеңiмпазы.
Адамзаттың бақытты өмір сүруіне жол сілтеген рахым пайғамбары Мұхаммед (с.ғ.с.) сахабаларға мергендік, ат жарысы, күрес, тағы басқа спорт түрлерін меңгеруге шақырған
Тарихқа үңілсек, мұсылмандар мергендікке ерекше көңіл бөлгені белгілі
Оған төмендегі мына аят дәлел
Алла тағала «Әнфал» сүресінің 60-аятында: «Оларға (дұшпандарға) қарсы күштерің жеткенге дейін күш дайындаңдар» деп әмір еткен
Осы аяттағы «күш» сөзін хазіреті Пайғамбарымыз (с.ғ.с.) мергендік мағынасында түсіндірген
Пайғамбарымыз (с.ғ.с.) мергендікті әр мұсылман баласы кішкентайынан бастап үйреніп, оны өмірінің соңына дейін тастамай алып жүруі керектігін сахабаларына айтқан
Сонымен қатар, адамның қолы қалт еткенде, өмірдің сәтсіздіктерінен жаны қиналған жағдайда, шаршағанын басып, уақытын тиімді пайдалану үшін спортпен шұғылдануды Алла Елшісі (с.ғ.с.) жөн көрген.
Бірде Пайғамбарымыз (с.ғ.с.) бір топ мергендер арасындағы көздеуден жарыс болып жатқан жерден өтіп бара жатады
Мұны көрген Алла Елшісі (с.ғ.с.) қызып кеткені соншалық – аяқ киімін шеше сала жалаңаяқ жарыс алаңына кірісіп кеткен екен
Пайғамбарымыз (с.ғ.с.) мергендікті үйренуді өсиет етіп қана қоймай, өзі де атыс алаңына барып мергеншілердің ойынын қызықтаған
Алла Елшісінің (с.ғ.с.) тәрбиесін көріп өскен саңлақ сахабалар да мергендікке ерекше көңіл бөлген, тіпті, садақ ату жарыс­тарын өздері ұйымдастырып, балалар арасында арнайы жүлде тігіп, жарыс өткізгендігі риуаяттарда айтылады
Әнәс атты сахаба бірде атыстан жарысып жатқан балалардың қасына келеді
Олардың атысын жай ғана қызықтаған ол кісі өз-өзін ұстай алмас­тан жанындағы баланың қолындағы садағын алып бірнеше оқ атады
Атқан оқтарының ешқайсысы далаға кет­пес­тен көздеген жеріне дөп тиген көрінеді
Міне, бұл бір сахабаның өмі­рінің үзіндісі
Мергендікті шебер меңгерген хазіреті Әнәс (р.а.) балаларды алға ұмтылдыру мақсатында осы­лай жасаса керек
Мұндай үлгі көрсетер ұлылардың ұрпағы қашанда ке­меңгерге айналары бесенеден белгілі.
Түйіндеп айтатын болсақ, қазіргі таңда мергендік спорты үлкен 2 топқа бөлінеді
Біріншісі – нысана көздеу, екіншісі садақ ату
Нысана көздеудің өзі тапанша, винтовка, стенд болып 3 түрге бөлінеді
Соңғы Лондон олимпиадасында нысана көздеуден 15 алтын, барлығы 45 жүлде сарапқа салынды
Нәтижесінде 3 алтын және 2 күміс жүлдені олжалаған Оңтүстік Кореяның спортшылары команда­лық есепте бірінші орынға көтерілді
Сонымен қоса АҚШ, Италия, Қытай, Румыния, Ұлыбритания, Куба, Беларусь, Хорватия елінің мергендері алтыннан алқа тақты
Қазақ елінің спортшылары алтын тұрмақ жүлде де алған жоқ
Олимпиадаға еліміздің атынан павлодарлық Вячеслав Подлесный, астаналық Ольга Дов­гун және шымкенттік Ангелина Мищук қатысты
Алайда бұл 3 спортшы дүбірлі додада сәтсіз өнер көрсетіп, тіпті алғашқы ондыққа да іліге алмады
Ал садақ атуда олимпиадада еліміздің құрама сапында алматылық Денис Ганькин мен оралдық Анастасия Баннова өнер көрсетті
Аталмыш қос спортшы да жарыс кезінде сәтсіздікке ұшырады
Жалпы садақ атудан олимпиадада барлығы 4 алтын, яғни 12 жүлде сарапқа салынатыны белгілі
Бір қызығы, бұл спорт түрінде де 3 алтын және 1 қола еншілеген Оңтүстік Корея садақшыларының мерейі үстем болды
Бір сөзбен айтқанда, қазіргі таңда мергендік спорт түрі бойынша, Азия елдеріне қарсылас жоқтың қасы
Садақ ату мен нысана көздеу өнері қанында бар қазақ бұл спортқа енді қырын қарайтын дәрежеге жетті
Еліміздің сапында өнер көрсеткендердің барлығы өзге ұлт өкілдері
Олардың өзі де халықаралық жарыста оңды нәтиже көрсете алмауда.
Өкінішке қарай, күні бүгінге дейін садақ ату спортының тізгінін ұстап, ұлттық өнердің көсегесін көгертуге белсеніп шығып, істі өз қолына алуға әрекеттенген бірде-бір азаматымыз жоқ
Ендігі үміт Тәуелсіз елдің өскелең ұрпағына жүктелетіні анық.
Нұрлан ҚҰМАР

Сұлтанғали ҚАРАТАЙҰЛЫ, қазақ тіліндегі тұңғыш спорт комментаторы:
– Қазір нысана көздеу мен садақ ату спортында халықаралық жарыстарда көзге түсіп, шебер дәрежесін қорғаған қаракөз қандастарымыз өте аз
Бұның басты себебі, бұл спортта федерация басшыларының көбі өзге ұлттар
Олар жергілікті жастарды маңайына жолатқысы келмейді
Кезінде 60-шы жылдардың басында елімізде Гүлшат Майлыбаеваның аты шыққан еді
Ол өз кезінде винтовкадан ату бойынша 600 мүмкіндіктен 600 ұпай, яғни 100 пайыз жинаған болатын
Алайда КСРО кезінде бұл спортшыны талай рет аяғынан шалған еді
Сөз жоқ, Гүлшат КСРО-дағы 50 миллион мұсылман халқының ішінде ең алғашқы мерген қыз болған-ды
Алайда өкінішке орай, қазір Гүлшаттың атын көбісі білмейді
Тіпті, мергендікпен айналысып жүрген В.Вохмянин, С.Беляев, О.Довгун сынды елімізге танымал спортшыларымыз да ол жайында хабарсыз
Мен бұл жағынан қатты таңғаламын
Кез келген спортшы жұлдыздарға қарап еліктейтіні бар
Мәселен, жүзгіштердің барлығы Майкл Фелпс, ал футболшылар Лионель Месси мен Криштиану Рональдуны өте жақсы біледі
Сондықтан мен елімізде Гүлшат Майлыбаеваның атын білмеген мергенді мерген емес деп айтар едім.

Сұлтанғали ҚАРАТАЙҰЛЫ, қазақ тіліндегі тұңғыш спорт комментаторы:
– Қазір нысана көздеу мен садақ ату спортында халықаралық жарыстарда көзге түсіп, шебер дәрежесін қорғаған қаракөз қандастарымыз өте аз
Бұның басты себебі, бұл спортта федерация басшыларының көбі өзге ұлттар
Олар жергілікті жастарды маңайына жолатқысы келмейді
Кезінде 60-шы жылдардың басында елімізде Гүлшат Майлыбаеваның аты шыққан еді
Ол өз кезінде винтовкадан ату бойынша 600 мүмкіндіктен 600 ұпай, яғни 100 пайыз жинаған болатын
Алайда КСРО кезінде бұл спортшыны талай рет аяғынан шалған еді
Сөз жоқ, Гүлшат КСРО-дағы 50 миллион мұсылман халқының ішінде ең алғашқы мерген қыз болған-ды
Алайда өкінішке орай, қазір Гүлшаттың атын көбісі білмейді
Тіпті, мергендікпен айналысып жүрген В.Вохмянин, С.Беляев, О.Довгун сынды елімізге танымал спортшыларымыз да ол жайында хабарсыз
Мен бұл жағынан қатты таңғаламын
Кез келген спортшы жұлдыздарға қарап еліктейтіні бар
Мәселен, жүзгіштердің барлығы Майкл Фелпс, ал футболшылар Лионель Месси мен Криштиану Рональдуны өте жақсы біледі
Сондықтан мен елімізде Гүлшат Майлыбаеваның атын білмеген мергенді мерген емес деп айтар едім.
