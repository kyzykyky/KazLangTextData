
Елбасының тікелей қолдауымен қолға алынған «Мәдени мұра» бағдарламасы – еліміздің рухани-мәдени өміріндегі айтулы оқиға
Бағдарлама үш кезеңді қамтыды
Алғашқы кезеңде тарихи мұраларды іздестіру, анықтау, жинастыру шаралары көзделсе, одан кейінгі кезеңдерде ұлттық құндылықтарымызды сұрыптау, зерделеу жұмыстары жүргізілді.
«Мәдени мұра» жобасы қолға алынғаннан бері 40 археологиялық және 26 ғылыми-қолданбалы зерттеу жүргізіліп, көптеген тарихи-мәдени ескерткіш жөндеуден өтті
Қытай, Түркия, Моңғолия, Ресей, Жапония, АҚШ және Еуропа елдеріне ғылыми-зерттеу экспедициялары ұйымдастырылды
Нәтижесінде 5000-нан астам құнды мұрағаттық құжат кейін қайтарылды
Соңғы жылдары 73 тарихи-мәдени ескерткіш қалпына келтірілді
Олардың ішінде өз еліміздегі 19 ескерткіш, Дамаскідегі Әз Захир Бейбарыс сұлтан кесенесі бар
Соңғы уақытта ел ішіндегі «Бозақ», «Есік», «Қойлық», «Талғар», «Берел», «Шілікті», «Тоқтауыл», «Талдысай», «Ақыртас», «Қырықоба» қоныстары қайта жөндеуден өткізіліп, құнды жәдігерлер халыққа ұсынылды
Жүз томнан тұратын «Бабалар сөзінің» де жетпіс томы қолға тиіп отыр.
«Мәдени мұра» арқылы әлі де ұлттық құндылықтарымыз толыға берері анық.
Ата салтын ардақтаған «Алашұлы»

Бүгінде «Алашұлы» десе, әнсүйер қауым елең ететін болды
Шабандоздардай шалт қимылды жігіттер көпшіліктің көзайымына айналып үлгерді
Ұлттық үлгіде жарасымды киінген бұл жігіттер ұлттық әуен мен биді де насихаттау жолында жандарын салуда
Ұлтының ұмыт болып, санадан өшіп, бояуы семіп бара жатқан жыраулар поэзиясын жадымызда жаңғырту, ұлттық рухты көтеру, туған халқының мерейін асыру сияқты ауыр міндеттерді өздеріне азаматтық парыз етіп жүктеген «Алашұлы» этно-тобы қазіргі таңда болашақ жоспарларын іске асыру үшін аянбауда
Екі жыл бұрын Т.Жүргенов атындағы Өнер академиясының қабырғасында құрылған бұл топтың құрамындағы Әзімбек, Ұшқын, Мақсат есімді жігіттер бар
Олар ешқандай продюсердің көмегінсіз, бір мақсат, бір рухта жұмылған жұдырықтай жұмыс істеуде
Қазіргі уақытта Тұңғышбай Жаманқұловтың жетекшілігімен актер мамандығын қоса игеруде.
Өздерінің айтуынша, осы уақытқа дейін қаржылық жағынан демеушілік жасаған ешкім болмапты
Табанақы, маңдай терімен тапқан, қала берді, өнерлерінің арқасында той-томалақтан түскен қаржыны тек қана топ мүддесіне жұмсайды екен
Десе де, олар «ең үлкен демеушіміз – ықыласы мен қошеметін аямаған, біз үшін мерейі үстем қазақ деген халқымыз» деп ағынан жарылды.
«Алашұлының» таяуда Үшқоңырда түсірілген «Жарапазан» бейнебаяны өте әсерлі, мән-мағынасы да зор
Көрген жанның бойындағы иманы мен ибасын оятады
Құрбан айт кезінде көршілік қауым назарына ұсынылды
Кең далада жайылған берекелі мол дастарқан қазақ халқының дарқандығын, кең пейілділігін әспеттеп тұрғандай
«Осы бейнебаянды түсіру кезінде көмек қолын созған ағайын-туыс, дос-жаранға шексіз алғыс білдіреміз
Бейнебаян халыққа тәрбиелік мәні жағынан ой салса, біздің үмітіміздің ақталғаны», – дейді «Алаштың ұлдары»
Сол жердегі ұлттық нақыштағы киімдерін jado productions дизайнерлерімен біріге оты­рып, ән мінезіне сай ою-өрнектерімен нақыштаған екен
Бір айта кетерлік жайт, бұл жігіттердің қазақ эстрадасы­ның киім кию стиліне көңілдері толмайды, айтар базынасы да бар көрінеді: «Көпке топырақ шашудан аулақпыз, әрине
Мысалы, Баян Есентаеваның жетекшілігімен құрылған Kesh you тобы ашық-шашық киініп алып, сахнада Сүгірдің термесін орындауы қазақы менталитетке жат
Әрі аудиторияның да жас ерекшеліктерінің әр түрлі болуын ескерсе қайтер еді?! Бірақ олардың дауысы мен дарынына шек келтірмейміз» дейді жігіттер.
«Мәуелі ағаш майысқақ» деген халық даналығын саналарына сақтаған жігіттер жастық қажыр-қайраттарының арқасында талмастан, тынбастан толассыз еңбек етуде
Бүгінде олар Ақтамберді жыраудың, тағы басқа қазақ ақын-жырауларының қадау-қадау жырларын, термелерін жаздыруда
Құдай сәтін салса, жаңа жыл қарсаңына дейін «ән жинақ» қолыңызға тиіп, тыңдарман қауым құ­лағының құрышын қандырары сөзсіз.
Былтыр жігіттерге жаңа жылды Ал­матыдағы бір түнгі клубта қарсы алуға тура келіпті
Батыстық даңғаза музыкаға елірген жастар қазақы нақышта киінген бұларға алғашында мән бермей, сүлесоқ қабылдаған көрінеді
Бірақ делебеңді қоздырар Отанға, елге сүйіспеншілік пен махаббаттың ерен лебі есіп тұрар Махамбеттің әуезді әуен мен рухты сөзі үндескен «Мен, мен едім, мен едім…» деген жырын нақышына келтіре орындап, «Қара жорғаны» құйқылжыта жорғалат­қан сәтте Батыстың даңғырлағына алданып жүрген жастарымыз ерекше қошеметпен қолпаштап, ортаға шығып барлығы «Қара жорғаны» билеп кеткен екен
«Сол кездегі қазақтың рухының аспандағанын көріп, ұлттық рухтың тірі екендігіне, өнерді өшірмес қазақтың жастарының бар екеніне қуанып, кеудемізді ерекше шаттық пен мақтаныш сезімі билеген еді», – деп еске алды жүзі бал-бұл жанған Мақсат.
Жігері жалындаған жас жігіттер ең бас­тысы болашақтан күдер үзбеген, күтер үміттері зор
Алдағы жоспарларының басында халықтың түркілер дәуіріндегі өр рухын, көшпенділер заманындағы айбындылығын еске түсірерліктей, өлгенін тірілтіп, өшкенін жандырардай үлкен концерт ұйымдастыру тұр
Үкіметтің этно-топтарға жасап жатқан қамқорлығына, көрсетіп жатқан қолдауына дән риза кейіпте
«ҚР тұңғыш Президенті қорының қар­жы­лық демеушілігімен «Тұран» этно-фольклорлық ансамблінің жеке концер­тін өткізіп, «Ер Тұран» атты күйтабақта­рын шығаруы бұған дәлел іспеттес
Жоғары жаққа айтар жалғыз датымыз бар
Ол «қазақ қоғамы қазақша сөйлесе екен» деген арманымыз» деген «Алаштың жі­гіттері» өзіндік ойларын ортаға салды
«Мейір қанып, мәз болып қуанарлық» осын­дай қазақ жігіттерінің барлығы дәтке – қуат, көңілге медеу боларлықтай
Алаш баласының бүгіні мен болашағы үшін аянбай еңбек етіп жатқан «Алашұлы» тәрізді топтарға, қай жағынан болса да, қолдау көрсетіп, болашақ бағдарына жөн сілтеу – кеудесінде жаны бар, бойында қа­зақ­тың қаны бар әр азаматтың борышы.
Ая Өміртай
«Терең тамырлар» – Тәуeлсіздікке тарту
Жуырда ғана Астанадағы Бейбітшілік және келісім сарайында Қ.Қуанышбаев атындағы Қазақ музыкалық драма театрының артистері сахналаған «Терең тамырлар» драмасы Елбасы Нұрсұлтан Назарбаев туралы сыр шертеді.
Аталған пьеса шілде айында Пре­зиденттің туылған күніне арналып қо­йыл­ғанын астаналықтар біледі
Бұл жолы драмалық қойылым ел Тәуелсіздігінің жиырма жыл­дық мерейтойына тарту ретінде ұсынылды
Қойылымның режиссері – Нұрлан Жұма­ниязов
Оқиға Астана маңындағы жасыл орманда өрбиді
Пьесаның бас кейіпкерлері Елбасы (Қуандық Қыстықбаев) мен оның көмекшісі (Сырым Қашқабаев) және мінезі сәл шәлкестеу қарт орманшы Жайнақ (Ақыш Омар) пен орман ағаштары (театр артистері)
Пьеса Елбасыға арналғанымен орманның әрбір ағашы халықтың шартты бейнесіне ұла­сып, қоғамның бүгінгі тынысы негізгі тақы­рып болып өріледі
Ой қарама-қайшылығы мен ішкі тартысқа құрылған қойылым астаналықтарды терең ойға жетелейді
Енді шығарманың желісін тарқатып көрелік.
Өзі өмірге әкелген Астананың жасыл белдеуіне кезекті іссапармен ат басын бұр­ған Президентті орман шаруашылығы­ның бастығы Асқар (Кеңес Нұрланов) қарсы алып, әдеттегіше орманның жағдайы­мен таныстыра бастайды
Жап-жасыл болып жайқалып тұрған орман ішінен Президент назары қызыл шүберек байланған екі ағашқа бұрылды
Сол кезде оның есіне осы ормандағы ағаштарды күтіп-баптап, емдейтін Жайнақ атты орманшы түседі
Жасыл аймаққа қарайтын ақсақалмен тілдескен соң Жайнақ қарттың іс-әрекетіне таңданады
Қарт Жайнақ кейбір ағаштарды аялап өсірсе, енді бірін жайқалып тұрғанына қарамастан, балталап тастайды екен
«Кейбір ағаштар барлық нәрді сорып алып, тәкаппарланып өсе береді
Мұндай ағаштарды шауып тастау­ға оқталғанда белгілеп қоямын», – дейді орманшы
Себебі бұл орманда қыңыр ағаштар көп-ақ
Олар Жайнақпен «ұрсысып», арасында «төбелесіп» те алады екен
Сонда ағаштар­мен қалай сөйлесетінін сұраған Нұрекеңе ақса­қал оның мәнін түсіндіру үшін орманға түн­де жалғыз келуін сұрайды
Мұнан кейін оқиға желісі бойынша, айналасындағылар­дың қарсылығына қарамастан, қарияның айтқанын істеген Елбасы түнде көмекшісі­мен орманға келеді
Орманның ортасында сіресіп тұрған жасыл ағаштардың маңайына келіп, олардың әңгімесін «тыңдайды»
Елбасының алдында ағаштар өздерінің көкейлерін тескен «мәселелерін» айтып қалуға тырысады
Президенттің әрбір сөзін қалт жібермей, мұқият тыңдап тұрған кәрі емен осы кезде тілге келіп, тамырластарын сабырға шақырады
Әрқайсысы өзінің жеке басының қамын ойлап, мансапқа ұмтылады
Қойылымның авторы әрі театрдың көркем­дік жетекшісі Еркін Жуасбек: «Мақсатымыз – ормандағы әр ағаштың характері арқылы біздің қоғамдағы адамдардың мінез-құлқын көрсету болды
Қойылымды көрген адам өзіне таныс жанды сол ағаштардан көріп, шырамыта алады
Біз қоғамда бар нәрсені айттық», – дейді
Көрермен ықыласына бөленген бұл пьесалық қойылым аллегория тәсіліне негізделген көркем шығарма екенін еске сала кеткен жөн
Шын мәнінде, Қаллеки театрының еншісінде Президенттің жастық шағын да көрсете алатын мүмкіндік бар еді
Бірақ олардың бір ерекшелігі – бүгінгі қоғамның тыныс-тіршілігін, осы күнгі талас-тартыстарды, бүгінгі Президенттің пікірін халыққа көрсету болатын
Ендеше, сол мақсаттың үдесінен шықты деуге әбден болады
Бұл пьеса –тәуелсіздік тартуы.
Бейбітгүл Әбдіғаппарқызы
АСТАНА

Баба рухына  тағзым – бүгінгі ұрпақ міндеті
Исатай деген ағам бар
Ақ кіреуке жағам бар, – деп Махамбет ақын жырлағандай, Исатай Тайманұлы – қазақ тарихында есімі алтын әріптермен жазылатын айтулы тұлға
Ол өз заманының ұлы перзенті ғана емес, сонымен бірге елінің мүддесін қорғай білген, халықтың атынан сөз сөйлеп, қол бастаған ержүрек батыр еді
Бүгінде қазақ елі Тәуелсіздігіне, арман-мұратына қол жеткізіп отырғанында да Исатай Тайманұлы сияқты тұлғалардың салып кеткен жолының іздері сайрап жатыр
Баба рухына тағзым ету, өткенді еске алып, өскендігімізді көрсету – бүгінгі ұрпақтың міндеті
Осы мақсатта Абай атындағы Қазақ ұлттық педагогикалық университетінің Магистратура және PhD докторантура институтының конференц-залында Қазақстан Респуб­ликасы тәуелсіздігінің 20 жылдығына арналған «Тәуелсіз Қазақстан: тарих және тұлға
Исатай Тайманұлы» атты республикалық ғылыми-теориялық конференция болып өтті.
Конференцияда Исатай Тайман­ұлының тарихтағы орны, өнегелі өмірі мен тағдыры, патшалық езгіге қарсы күресі, серігі Махамбеттің ақындық өнері мен батырлығы және де осы төңі­ректегі келелі ойлар қозғалып, құнды пікірлер айтылды
Ғылыми басқосуға еліміздің белгілі тарихшы ғалымдары, университет ұстаздары, жас шәкірттер, болашақ магистрлер мен докторлар қатысып, таңдаған тақырыбы бойынша баяндамалар жасады.
Конференцияда сөз алған тарих ғылымдарының докторы, профессор Талас Омарбеков Исатай Тайманұлы көтерілісінің мән-маңызына жан-жақты тоқталып, кезінде көтерілістің себеп-салдарын сипаттап жазуда көп ағаттықтар кеткенін бірнеше ғылыми дәйектемелер арқылы сөз етті
Исатай Тайманұлы көтерілісінің тарихы Кеңес кезінде өзгертіліп жазылғанына қынжылыс білдірген ғалым енді сол олқылықтардың барлығын Тәуелсіздік заманында қалпына келтіріп, шындық­ты жазатын уақыт келгенін айтты.
Дәуіржан Төлебаев
Жәдігерлер сыр шертсе…Қазақтың тілі мен діні, салт-дәстүрінің қаймағы бұзылмаған қасиетті Атырау өңірінде рухани құндылықтарды одан әрі дамыту, жас ұрпаққа үлгі-өнеге болар игілікті істер кеңінен жалғасуда
Әсіресе, Елбасының бастамасымен өмірге келген «Мәдени мұра» бағдарламасы аясында облыс аумағында қыруар шаруалар жүзеге асты.
Алдымен, облыс әкімдігі арнайы қаулы қабылдап, өңірдегі мәдени мұраны мақсатты, нәтижелі жүргізу үшін нақты тапсырмалар берген болатын, яғни облыс көлеміндегі тарихи-мәдени мұраны зерделеу, сақтау және пайдалануға алғышарттар жасалды
Сөйтіп, құрамында білімді де білікті мамандар мен қызметкерлерден жасақталған арнайы экспедиция облыс бойынша ескерткіштер тізіміне енгізілген археологиялық қорғандардың жай-күйлеріне бақылау жасау жұмыстарын жүргізді
Экспедиция Атырау қаласы, Құрманғазы, Индер, Исатай, Махамбет аудандарында болып, ізденісті істерін жалғастырып келеді
Тек өткен жылы ғана облыс аумағында жаңадан археологиялық және сәулет ескерткіштерін анықтау мақсатында «Тас кешу» керуен-сарайына, Индер, Қызылқоға аудандарына археологиялық қазба жұмыстары жүргізіліп, тынымсыз еңбектің нәтижесінде жаңадан үш ескерткіш анықталды.
«Бұл ескерткіштер энеомиттік ерте қала заманына жататын тұрақтар болған» деген болжам жасалуда
Осындай тарихи құн­дылықтарға мемлекеттік мәртебе беру мақ­сатында Қазақстан Республикасы Мә­дениет министрлігімен келісіп, облыс әкімдігінің арнайы қаулысы қабылданған екен.
Әрине, ескерткіштер зерттеліп, табылғанымен олардың мәнін, маңызын, мазмұнын кеңінен насихаттау да назардан тыс қалмаған
Облыстық мәдениет басқармасы «Тарихи мәдени мұраларды қорғау және насихаттау мәсе­лелері» тақырыбында осы сала маман­дарының әдістемелік семинар-кеңесі ұйымдастырған болатын
Іле-шала, нақтырақ айтқанда, Халықаралық мұра­жайлар күніне орайластырып, «Жә­дігерлер сыр шертеді» атты тақы­рып­тық-экспозициялық көр­ме ашылды
Көрмеге келу­шілер көне заманғы мәдени құндылықтарды қызы­ғушылық­пен тамашалап, ата-бабамыздың мұра­ларының тәрбиелік мәні зор екендігіне көз жеткізді.
Мәдени мұраларды насихаттау мұнымен шектелмей, өткен жылы Маңғыстау облысында өткен «Каспий-Арал аумағының тарихи-мәдени мұралары» атты II халықаралық ғылыми-тәжірибелік конференцияға тарихи мұраларды тауып, зерттеген инспекция өкілдері, мұражай, археология қызметкерлері қатысып, кең көлемде мазмұнды баяндамалар жасап, пікір алмасып қайтты.
Ізденісті де тиянақты жұмыстардың нәтиже­сінде қасиетті қазақ елінің тарихынан сыр шертетін құнды дүниелер жинақталып, жұртшылық назарына ұсынылуда.
Айталық, мұражай қорындағы этнографиялық және археологиялық коллекциялар толықтай талдау, суретке түсіру, дайындау жұмыстары өте мұқият, жауапкершілікпен жүргізілгендігіне көз жеткізді
Нәтижесінде, мұражай қорындағы 150 археологиялық, 90 этнографиялық жәдігер сұрыпталып, «Атырау облысы тарихи өл­кетану мұ­ражайының археологиялық және этнографиялық коллекциясы» атты кітап-альбом шығарылды
Бұл халықтың қызыға оқып қарайтын, тәлім алатын асыл дүниесі болды деуге негіз бар.
Сондай-ақ облыстық тарихи-өлкетану мұражай қорына этнографиялық жәдігерлер жинақтау үшін ғылыми-зерттеу экспедициясы Жылыой ауданында болып, 35 жәдігер жинақтаған екен.
Әрине, қазақ елінің тарихы өз елінде шектелмей, көршілес мемлекеттермен де жалғасып жатқаны баршаға мәлім
Сондықтан облыстың мәдениет қызметкерлері Ресей Федерациясының Астрахан облысында «Атыраудың айшықты мұралары сыр шертеді» атты көшпелі көрме ұйымдастырды
Мұндағы қандастарымыз да осындай маңызды мәселеге бейжай қарамай, өз білгендерін ортаға салды.
Сөйтіп, мұражай қорындағы этнографиялық құнды жәдігерлердің тізімі шығарылып, тарихи анықтамалар мен сілтемелер дайындалды.
Бүгінде Атырау облысы бойынша археология және сәулет ескерткіштерінің орналасу картасы жасақталды
Сонымен қатар тарих және мәдениет ескерткіштерін насихаттау мақсатында «Атырау өлкесінің археологиялық ескерткіштері» атты кітапша шығарылды
Мұнда өлкенің тарихын баяндайтын жерасты су ескерткіштері жөнінде мәліметтер келтіріліп, олардың фотосуреттері, схемалары мен орналасу картасы бейнеленген.
Республика бойынша алғаш рет жасақталған «Тарих және мәдениет ескерткіштері» мәлімет базасына 1050 тарихи-мәдени мұра нысандарының электрондық құжаттары мен нұсқалары енгізілді.
«Мәдени мұра» бағдарламасы ес­керткіштерді тауып, қалпына кел­тірумен шектелмейтін, тарихи мұраларды насихаттау, қазақ ұлтының тарихы тереңнен бастау алатынын, ұлттық танымды нығайту болып табылатын маңызды іс екені белгілі.
Сондықтан облыс аумағында осы бағдарлама аясында көптеген мәдени-көпшілік шаралар да жиі ұйымдастырылуда
Айталық, қазақ халқының біртуар ұлы, көрнекті мемлекет және қоғам қайраткері Мақаш Шолтырұлы Бекмұхамбетовтың 150 жылдығына орай Ғ.Сланов атындағы облыстық кітапханада «Мақаш» кіта­бының тұсаукесері өтті.
Қазақ әдебиетінің шоқтығы биік жарық жұлдыздары Қазақстанның халық жазушысы, Мемлекеттік сыйлықтың лауреаты, ақын Фариза Оңғарсынованың, Мемлекеттік Әнұран авторларының бірі, Мемлекеттік сый­лық­тың лау­реаты Жұмекен Нәжімеденовтің шы­ғармашылығына арналған кең көлемді рес­публикалық шаралар өткізілді.
Қызылқоға ауданында «Ел болам десең, бесігіңді түзе» атты мәдениет қызметкерлерінің жылжымалы тәжірибе алмасу семинары ұйымдастырылса, облыс орталығында «Атырау – алтын бесігім» атты облыс, қала, аудан мәдениет күндерінің III фестивалі өтті.
Міне, «Мәдени мұра» бағдарламасы аясында Атырау облысында атқарылып жатқан жұмыс­тар­­ды осылай тізбектей беруге болады
Әрине, жұрт­шы­лық өткеніміздің, жалпы, ел игілігіне, ұрпақтар тәрбиесіне қызмет етіп жатқанына көзі жетіп, осы игі істерді Тәуелсіздік таңымен, Елбасының сындарлы саясатымен тығыз байланыстырады.
Осындай өнегелі істер өркен жая беретініне де сенім мол.
Өтеген Нәукиев
АТЫРАУ
