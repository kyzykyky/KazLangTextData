Қазақта кино аз деп айтушы болмаңыз
Онда қателесесіз
Қазақта кино көп
Бірақ көрермені біз емес
Біз тек оның кейіпкерлеріміз… «Қазақфильм» шығарған «Жаңа Қазақстанның жаңа фильмдері» атты киноальбомды көргеннен кейін осындай ойға қалдым
Ұлттық кинокомпаниямыздың 20 фильмі топтастырылған бұл альбомнан өзін түгілі атын да естімеген «жаңа киноларды» топтап табасыз
Ол аз болса көшедегі көшіріп сататындарға барсаңыз «Жаңа қазақ фильмі» деген сериямен талай киноның «бетін ашып» береді.
Бір қуанатының – «кино» деген атты арқалаған қазақ нәмді кинолардың көбейгені
Мұндайда әрине сапа ұғымы алдыға шығатыны айтпаса да түсінікті
Ал қынжылатының – айтып тауысқысыз… Ең қорқыныштысы «Қазақфильмнен» бастап, ірілі-ұсақты кинокомпаниялардың жас қазақ елі үшін қажеті шамалы, кезектен тыс, пісіп-жетілмеген неше түрлі сұмдық киноларды жасап жатқаны
«Кезектен тыс» деп отырғанымыз әр нәрсенің өз кезеңі, өз кезегі болады
Бұл дегеніңіз бұғаудан босап, әбден шөліркеген «қыранға» су орынына у бергенмен бірдей
Сенбесеңіз санап берейік.
«Аңшы» – ер мен әйелдің ат үстіндегі «ыңғайсыз» әрекеттері, баласының шешесімен «бірге жатуы»
Ең масқарасы «балам ержетіп қалыпсың, қолың қандай жылы» деген сөздің ақ жаулықты ананың аузынан шығуы.
«Шиза» – Суық жүріске салынған әйел мен «есі ауысқан» еркектің қатынасы, ұрлық-қарлықтың жеңіске жетуі.
«Түнгі блюз» – Ашық зинақорлық.
«Жылама» – Белгілі әнші Майра Мұхаммедқызын кейіпкер етіп алған «бейнеклип» «Қазақфильмнен» шыққан киноальбомда «кино» болып жүр.
Бұлар білдей «Қазақфильмнің» тәуелсіздік жылдарындағы «таңғажайып киноларының» бір парасы
Ал жекелеген кинокомпаниялар мен режиссерлер де Қазақстанның ішкі нарығын ойласа атыс-шабысты, ал сыртқы «сыйлықты» ойласа ұлтты масқаралайтын фильмдерді түсіруді үрдіске айналдырды
Бір ғана Жанна Исабаеваның «Қарой» фильмі жарыққа шыққанына біраз уақыт болғанымен талай қазақтың көз алдынан кетпей, көкірегіне шер болып жүргені шындық
Анасын өлтіретін, ай-күні толған әйелді зорлайтын «қазақ» бейнесін көргеніңде «шер» түгілі «жер» боласың
Кешегі «Келін» фильмі де киімсіз дүниеге келді
Тіпті өз қызын өзі зорлайтын қазақ әкесін көрсеткен  Тимур Ахановтың «Әке қорлығы» киносы да (кино деуге тұрса) сүйекке таңба
Сондай  арсыздықтарды суреттейтін киноларды көріп, қазақта ешқандай кино қылып түсіруге жарайтын жақсы әдет болмағаны ма деген ойға қаласың
Бұларға қарағанда біз көп сынайтын Еркін Рақышевтың «Жетімдері», Ринат Елеукеновтың «Көлеңкесі», Әділхан Мұратовтың «Қынсыз қанжары» мың артық дер едім
Керемет деңгейге көтерілмесе де өз ұлтын масқаралаудан аулақ.
Ал бұлар жақсы кино түсіре алмай ма десең түсіреді
Мысалы, Мағжан Жұмабаевтың «Шолпанның күнәсі» шығармасының желісімен түсірілген Болат Шәріптің «Күнә» фильмі классикалық шығармадан классикалық кино шығатынын дәлелдеді
«Қазақфильмнің» бұл киносы өзіміздің телеарналардан ауық-ауық көрсетіп тұруға жілігі татитын дүние.
Жалпы жоғарыда атаған кинолардың ішінде кино деуге тұрмайтындары да  бар
Бірақ киноға сусап отырған халық үшін ол да бір көркем дүние
Біздің кинолардың және бір үлкен кемшілігі – жасанды сөз, жалаң тіркес, аралас тіл
Осындай алабажақ дүниеге сын айтсаңыз «біз қазіргі күннің шындығын көрсетіп отырмыз» дейді
Құдай-ау, сол мақтаныш па? Бір тілде түсіруге мүмкіндік болмай жатса бір сәрі
Ондайды қазақ «жазық жерде жалтару» дейді.
Бұл күнде кино деген өнер, оны өмірмен шатыстырма дейтіндер де баршылық
Бірақ киноның шетел үшін мемлекеттің айнасы, өзіміз үшін  үлкен идеялогия екенін естен шығармағанымыз абзал
Осыны біздің «сенсацияға» құмар режиссерлерімізге айтсақ шетелдіктердің сан сұмдықты түсіріп жатқанын алға тартады
Иә, АҚШ, Ресей, Қытай… т.б
мемлекеттер қызын зорлайтын, шешесін өлтіретін фильмдер болмаса да атыс-шабысқа толы фильмді мыңдап түсіреді
Бірақ ойлаңыздаршы осы елдердің қайсысы жаңа тәуелсіздік алып, мемлекеттік тілін тұғырға қондыра алмай, титулды ұлттың ұпайын түгендей алмай отыр
Қазақта «қаз боламын деп қарғаның шаты айрылыпты» деген мақал бар
Бізде не бар? Не жоқ? Не керек дегенді сана болса сараптап болатын уақыт жетті емес пе?
Шетелді таңғалдыру керек болса қазақтың ерекше қасиеттерін, тарихи құндылықтарын, бүгінгі тәуелсіз Қазақстанның ғажап жетістіктерін көрсет
Жай ғана емес жеткізіп суретте
Сонда олар таңғалатын болады
Тоқсан ауыз сөздің тобықтай түйіні  «Жақтыртпаған бақсының демі сасық» дегеннің керін келтірмей, ұлтты қорлауды тоқтатайық
Өйткені ертең біреу қазақты қорлап кино түсіріп жатса ауызымызда талқанымыз бар қой дей алмаймыз
Онсызда модаға айналып бара жатыр…
Біләл ҚУАНЫШ
