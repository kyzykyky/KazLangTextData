Астана!
Арман қала, ару қала деп жүрміз
Расында да, Астана қандай да асыл, көркем сөзге лайық.
Тәуелсіздіктің алғашқы жылдарында мұндай әсем де көрікті шаһардың бой көтеруі – бұл ел рухының мықтылығы.
Қазір Астана атауы дүниежүзіне мәлім
Астана десе бұл Қазақстан, қазақ халқы екенін төрткүл әлем білетін болды.
Астанаға биыл – 15 жыл
Атап өтерлік-ақ оқиға
Сондықтан да ел көлемінде мерекеге дайындық қызу жүргізілуде
Олардың ішінде шығармашылық сала қызметкерлері де бар
Қаламгерлерге, ақындарға шабыт берген Астана жаңа шығармаларды, жауһар жырларды өмірге келтіруде
Ақындарымыз «Астана – дастан, Астана – шежіре…» деп ой толғауда.
Баршамызға қуаныш сыйлап, жүзімізді нұрға толтырған Астанамыз алдағы уақытта да жайнап, жарқырай берсін!
Астана күні құтты болсын, ағайын!
Астана қаласының 15 жылдығына орай қала әкімдігінің қолдауымен және Сәкен Сейфуллин мұражайы мен Жазушылар одағының Астана қалалық филиалы бірлесе «Жарқыра, жайна, Астана!» деген тақырыпта жыр бәйгесін жариялаған болатын
Осы жыр жарысында белгілі ақын Серік Тұрғынбекұлының «Астана — Дастан» атты өлеңдер циклі бас бәйгені жеңіп алды
Аталмыш дастан оқырмандар назарына ұсынылып отыр.
Астана қаласының 15 жылдық мерейлі мерекесіне тарту етемін.
Автор
Жалғанның желбіресе
Туы шыңда.
Жақындап бұлттың өзі жуысуға.
Бар ақыл,
Бар парасат
Басын қосып,
Қала тұр –
Уыз нұрдың
Уысында!
Жиегі –
Жасыл құрақ,
Жас қарағай.
Дүниеде
Қала бар ма
Астанадай.
Жүргінші көшедегі біз түгілі,
Қарайды тебіреніп,
Тастағы – Абай.
Алсаң сен – өткен күнді есіңе ептеп.
Болсаң сен – тарих сырын несібе етпек.
Астына тұлпар мінген Кенесары,
Ойы бар –
Көк Есілді
Кешіп өтпек.
Ақ орда,
Арғы бетте –
Хан шатыры.
Саусақтай
Сансыз үйлер
Самсап ірі.
Қайраулы
Ақ семсері әлі күнге –
Жалғанның өтсе-дағы қанша күні.
Есілдің
Екі жағы –
Абаттанып,
Көруге
Тұра алмай тұр
Тағат тауып.
Дайын тұр тыныштығы қыбыр етсе,
Шығуға –
Шабуылға
Тағы аттанып …
Басына аумайтындай бақ тұнғасын,
Біледі ел –
Мұндай қала таптырмасын.
Бөгенбай –
Ол да өзінің даңғылымен –
Дайын тұр – жіберуге аттың басын.
Бағыты –
Ерейментау
Жер кіндігі.
Елең ғып –
Ерек ерді
Ел тірлігі.
Қолында –
Қос тізгіні
Арғымақтың,
Ежелден армандаған –
Еркіндігі.
Ел риза батырлардың жорығына,
Астана –
Асқақ қонған орынына.
Даңғылы Қабанбайдың зулап барып,
Тірелер өзі жатқан қорымына.
Ақ орда
Айналасы –
Ат шаптырым.
Өзінің танытып тұр асқақтығын.
Бір Батыр,
Тәуелсіздік Туы қолда
Барады
Туған елді бастап бүгін.
Астана –
Тасы жауһар асыл әлі,
Керемет келбетіне бас ұрады.
Алаңдап «Мәңгілік ел»
Алаңына –
Көруге Елбасыны асығады.
Есілдің арғы жағы, бергі жағы,
Шабыттың толас тауып шер-құмары.
Ақ орда –
Көк туымен қол бұлғайды,
Сенімді
Жердің – нұры,
Елдің – ары.
Ақ орда –
Асыл тұлға,
Бақ мекенім,
Жаныңа жоламайды жат-бөтенің.
Жалғанда оттай жанған сені көріп,
Сеземін бұл дүние тәтті екенін.
Тау қандай,
Дала қандай,
Қиыр қандай?!
Бар өзен Астанаға құйылғандай.
Жердегі –
Мол береке,
Қазына-құт,
Қазақтың маңдайына бұйырғандай.
Астана сыймағандай жер төсіне,
Елімнің айналып тұр еркесіне.
Әдейі Астанаға алып келген
Ұқсайды Алатаудың өркешіне.
Ұшсаң да,
Айға барып,
Күнді айнала.
Таңғалып,
Талып түсіп,
Тіл байлана…
Ғаламды
Қаншама рет шарласаң да
Табылмас дүниеде мұндай қала.
Астанаға 15 жыл
Он бес жыл –
Бұл далаға мен келгелі.
Он бес жыл –
Гүл қалаға мен келгелі.
Еркім жоқ,
Дертім көп боп жүрген кезде,
Ауаңнан
Дауа таптым емделгелі.
Он бес жыл –
Есігіңе ендіргелі.
Он бес жыл –
Есіміңді ел білгелі.
Он бес жыл –
Саясаттың тоңын бұзып,
Есілдің көк мұзымен сең жүргелі.
Атқаны
Азаттықтың
Анық таңы,
Он бес жыл –
Жағдайыңды жан ұққалы.
Он бес жыл –
Алты Алаштың атын атап,
Ел-жұртың есіміңе қаныққалы.
Еңбегің
Он ғасыр ма,
Бес ғасыр ма,
Әйтеуір, сен келесің көш басында.
Асырдың
Айбарыңды
Аймағыңнан
Қалдырмай
Қалалардың басқасында.
Эйфель бар,
Елден ерек мұнара бар,
Бас иіп,
Француздар тұра қалар
Көрсетіп сүйіктінің
Биіктігін
Әйтеуір,
Мақтануға құмар олар.
Әр елдің перзентіне парыз болар,
Ертегі –
Елден ерек аңыз болар.
Білмеймін,
Бәйтерегі болмаған соң,
Біздерден төменірек тәрізді олар.
Болғанмен неше мекен, нешеме жер,
Айтқаным барған сайын еселенер.
Тамырын
Туған жерден тартқаннан соң,
Бәйтерек
Бірте-бірте өсе берер.
Болды деп таңданбасаң
Қайдан Алып?!
Қаланы қанатына байлап алып.
Көміліп көк сеңгірдің мұнарына,
Бір күні тіреледі Айға барып.
Мұндайға жолығады мыңның бірі,
Әлдилеп
Ән әуені, күй күмбірі.
Сонан соң,
Шуағына шомылдырып,
Тұрады Астананы
Күннің Нұры!
Айтсаңшы!
Күн керек пе,
Ай керек пе?!
Жұлдызы жыпырлаған жай керек пе?
Тұрған соң,
Көк сеңгірдің құшағында
Ештеңе жетпейді енді
Бәйтерекке.
Болмысы –
Бүкіл дүние,
Аспан – әлем.
Алмайсың теңестіре басқаменен.
Түбінде іргесіне құт боп қонған,
Оянар құштарлығың
Тасқа деген!
Астана салу қандай жүректілік,
Кірісу оған және білек түріп…
Түбінде келер ұрпақ алғыс айтар,
Маңдайын
Ірге тасқа тіреп тұрып!

Астана – Алашымның арманысың
Шарықта,
Шабыт шақыр –
Арма, құсым.
Арқалап туған елдің
Ар-намысын.
Көтеріп
Тәуелсіздік алып келген
Кешегі –
Алашымның арманысың.
Айшықты
Ата-баба мәнерісің.
Өзіңмен өрнектелген жан өрісім.
Қазаққа көсем болып
Қол бастаған,
Азаттық –
Әлиханның әлемісің.
Қапасқа –
Қияметке барып қиын.
Қорғаған халық мұңын,
Халық күйін.
Ахмет ұлағатты іс қалдырған,
Ұлтының жазып беріп –
Әліпбиін.
Алаштың қай кезде де
Ұраны – арман.
Тәңірден азаттықты сұрап алған.
Өзі де ноян қазақ,
«Оян, қазақ!» –
Мәңгілік Міржақыптан мұра қалған.
Сәтбаев
Бұл даланың сырын білген,
Арнаған
Иманжүсіп жырын бірден.
Сейфуллин
Осында оқып,
Білім алып,
Қадірін
Бәрінен де
Бұрын білген.
Шалқыған осы арада
Өлең-дастан.
Өтпеді дейсің дүние нелер бастан?!
Деп салған
Дес берместен
Ғазиз ақын:
«Әнші жоқ Қараөткелде менен асқан…»
Аңыз көп
Ақмолада толып тұрған.
Ән-жыры аталардың соны ұқтырған.
Өзінің Ғалиясын
Балуан шолақ,
Қараөткел базарында жолықтырған.
Болмады уақыттан озар тұлғаң.
Бөтен ой,
Бөгде сөзден тазартылған.
Астана Қараөткелде орнасын деп,
Қаншама оңды пікір – сөз айтылған.
Болған жоқ,
Баянды іске мұрша мұнда.
Теңдік жоқ қазақ деген бір қауымға,
Алаштың айтқан сөзі іске аспады,
Тұрған соң компартия құрсауында.
Бұл істің күту керек артын ептеп,
Бір дәурен
Қалай мәңгі шалқып өтпек.
Қан тамған қылышынан компартия
Басатын болды аяғын тәлтіректеп.
Өздері ұстап беріп бірін-бірі,
Жинады
Жан-жағына жырындыны.
Кеңестің келе жатты
Бірте-бірте,
Құрдымға кетіп мүлде
Құрыр күні.
Өз әрпін
Орысыңның зорға танып,
Жүргендер
Шыға келді жорға атанып,
Қазақты «жарылқамақ» болады да,
Артынан жықпақ екен
Жарға апарып.
Қашаннан ұлтым – батыр,
Елім – ерен,
Қан жұтым,
Халқым үшін еңіреген.
Дақ түскен намысына
Қайран қазақ,
Желпінді –
Желтоқсанның желіменен.
Қарамай
Қыстың қатты ызғарына,
Жақты алау,
Желтоқсанның мұздағына.
Қол соқты бүкіл әлем
Разы боп,
Қазақтың жігіттері, қыздарына.
Ер қазақ аямады жанжүрегін.
Тап басып,
Таппаса да заңды жолын.
Ашынып,
Ақиқатын айтпақ болып,
Кеңестің кеңірдегіне салды қолын.
Өзгеше болды сосын ендігі арын,
Байқатып,
Елдің құтын,
Жердің нәрін.
Жалп етіп,
Компартия құлады да
Ақыры –
Тәуелсіздік жеңді бәрін.
Құлпырып туған жердің төсі мүлде.
Жеттік біз,
Жеңімпаз боп осы күнге.
Елорда,
Елдігімнің
Астанасы,
Айналды –
Тәуелсіздік бесігіне!

Астана мезгілдері
Астана қысы
Ақ түтек
Алай-түлей – қарлы боран.
Қосылып әмірліктің жарлығы оған.
Айнала –
Апыр-топыр,
Алас-күлес,
Түскендей әбігерге барлық адам.
Жалындап бір қуаныш жүрегінде,
Ешкімнің реніш жоқ реңінде.
Іздеген аңсағаны табылғандай,
Келгенін бақыт көріп бұл өмірге.
Боранның үдей түсіп ысқырығы,
Болмайды тоқтатпаса күш бірігіп.
Шықпайды тысқа қарай машиналар,
Ішінде тар қаланың қыстырылып.
Болса да сырттан тағы кіргізбейді,
Әдісін бар жолаушы бірге іздейді.
Малтығып жол үстінде жолаушылар,
Қалың қар –
Қарыс қадам жүргізбейді.
Бұлдырап төңіректе заттың бәрі,
Бораннан көрінбейді аттың жалы.
Ал егер
Ертеңіне аяз болса,
Қиыны –
Сені дірдек қақтырғаны.
Боранның айналған соң өзі алауға,
Мұрша жоқ жауаптыны жазалауға,
Тар заман –
Техника
Тапшы кезі,
Жолыңды жетпей жатыр тазалауға.
Тазартқыш –
Теміржолды кешіп кіріп,
Қарыңды лақтырады есіп тұрып.
Вокзалы Ақмоланың қабылдайды,
Поезды бәлен сағат кешіктіріп.
Вокзалдың іші-сырты ығы-жығы,
Айқайшыл бастықтардың нығыз үні.
– Халайық, қош келдіңдер Астанаға,
Алланың бұл да бізге ырыздығы!
Қорықпаңдар бораннан да, аяздан да,
Төземіз,
Ұқсамаңдар таяз жанға.
Ертең-ақ басылады,
Қара да тұр,
Бүгінгі бұрқасын ғой жәй аз ғана.
Келгендер Алматыдан тым-ақ тәуір,
Алдағы Алла білер тұрақтарын.
Кейбірі жағасына басын тығып,
Кейбірі байлап алған құлақ бауын.
Боранның арты аязға жалғасқанда,
Ұқсайды қиып түсер алдаспанға.
Кешегі алай-түлей бораннан соң,
Бір түйір
Бұлт қалмайды енді аспанда.
Әйтеуір,
Аман жетті жолда қалмай,
Ақмола
Алғызбай тұр зор қамалдай.
Айнала
Құлаққа ұрған танадайын,
Тып-тыныш,
Түк ештеңе болмағандай.
Өткізіп алғаннан соң бастан бәрін,
Жадырап,
Жарқыраған аспанда күн.
Астында аяғыңның
Сары аяздан
Етеді сықыр-сықыр басқан қарың.
Қазір-ақ
Қиындықтан болсаң қашқан,
Өтеді небір сүргін ертең бастан.
Кигендер жеңіл киім дірдек қағып,
Үстінде тоны барлар алшаң басқан.
Әзірге,
Әрине, сен қиналасың,
Аңсатып,
Ақ дастарқан үйдегі асың.
Ертең-ақ
Үйренісіп алғаннан соң,
Сөзіне Елбасының иланасың.
Аңсаған
Аталарым нелер ғасыр,
Тарихы бұл қаланың терең жатыр.
Айналып
Ақмоламыз
Астанаға –
Болады
Болашақта
Ел ордасы!
Осы сөз талайларға болып жігер,
Кез келді болашаққа көзін тігер.
Жиналды Астанаға ойдан-қырдан,
Кеткендер –
Кейбіреуі үзіп күдер.
Сары аяз алғашында
Сұсыменен,
Астана
Қорқытқанмен қысыменен.
Бұл күнде
Барлық адам басын иді,
Бағынып,
Біздің елдің күшіне ерен.
Көрсетіп
Келешекте күшін әлі,
Астана талай сыйды ұсынады.
Шетелден келген мейман
Дейтін болды:
– Біздерге Астананың қысы ұнады!
Осылай басқаннан соң ісің өрге,
Ұғысып ел табылар түсінерге.
Болғанмен көктем – көркем,
Жазы – жайсаң,
Астана,
Керемет қой қысымен де!
Мұндайда кім тұрады озбай нағып,
Асыл тас,
Нарқы бөлек –
Тозбайды анық.
Қысы да
Астананың сұсы қайтып,
Барады –
Бірте-бірте жазға айналып.
Айнала іргесіне гүл өргендей,
Төбесі сеңгір көкке тірелгендей.
Ыстығы –
Әр адамның жүрегінің
Қысты да,
Жадыратып жібергендей.
Астана көктемі
Көктемі
Астананың мүлде бөлек.
Естіліп
Әсем әуез –
Үн керемет.
Өзінің ауытқымай
Күмбезінен
Төбеде тұрып қалар,
Күн дөңгелеп.
Қызығып түні бойы
Ай қарайды,
Па, шіркін!
Түннің өзі жанға жайлы.
Кісіге бір қараған
Аспан – әйнек,
Әйнектің үстіменен тайғанайды.
Гүл біткен
Қол бұлғайды елтіп қырдан,
Қадірін
Ерке көктем,
Ерте ұқтырған.
Қаланы күні-түні
Толастамай,
Ақ самал –
Ақ шәлідей желпіп тұрған.
Үйлер көп
Жоны – қызыл,
Жалы – күрең.
Қаланған кірпіштері қанық рең.
Көшенің кісі жүрер
Кемерінде
Келісті төселгендей қалы кілем.
Әуежай –
Астананың қанатындай,
Күні-түн
Алау оты жанатындай.
Өн бойы
Оймышталған
Ою-өрнек,
Қарасаң –
Көздің жауын алатындай.
Ағылып әрі-бері өткен көлік,
Есілдің толқынындай көп тербеліп.
Еріксіз осы арада мойындайсың,
Қалаға қалғандығын көктем келіп.
Көз салсаң
Кең даланың ұшанына,
Айналған еркіндіктің нышанына.
Керіліп
Кербез қала еркелейді
Көктемнің еніп алып құшағына.
Баяндап айта берсең сезген жайды,
Мақтауға осындайда сөз қалмайды.
Киініп қызыл-жасыл
Ару қала,
Құлпырып,
Жан тербетіп,
Көзді арбайды.
Қаланың
Көзі – жұлдыз,
Кірпігі – гүл.
Сыйлайды
Күні-түні күлкі ғұмыр
Бір сәтке
Ойын-сауық басылмайды,
Қонғанша
Қою ымырт,
Сылқым іңір.
Наурыздың қай кезде де басы көктем,
Адамды бір-біріне ғашық еткен.
Мәз-мейрам,
Мереке күн өте шығар,
Есілдің толқынындай тасып өткен.
Ежелден
Ерке сылқым,
Ел еркесі –
Қыздардың,
Әйелдердің мерекесі.
Сән құрып
Сегізінші наурыз келер,
Көктемнің бірге кіріп берекесі.
Әуелден
Ай – сырласы,
Күн – құрдасы,
Наурыздың ортасында –
Жылдың басы.
Ел-жұрттың жиылатын жері сонда,
Алаңы – ойын-сауық,
Тудың қасы.
Құбылып,
Құбыланың желі ескенде,
Сырласып,
Ай мен жұлдыз кеңескенде.
Сол күні –
Салтанатты
Наурыз келер,
Толысып
Күн менен түн теңескенде.
Наурызда –
Нұр төгіліп
Науадайын,
Жадырап шыға келер ауа райың.
Дүние күйге ұласып,
Биге ұласып,
Шырқалып
«Қара жорға»,
«Қамажайың».
Тізіліп,
Киіз үйлер қатарласып,
Жақыннан,
Алыстан да сапарласып.
Жасарып,
Жайнап кетер
Жер дүние –
Қыз-жігіт,
Кемпір-шалдан,
Бата алғасын.
Құшақтап,
Бір-біріне бауыр басып,
Бәріне ынтызар боп жаның ғашық.
Бір-бірін
Жатырқамай,
Жаңа көріп
Жатқаны –
Дуылдасып,
Дабылдасып.
Алаңның
Айналасы ұбақ-шұбақ,
Таппайды ойын-сауық, толас-тұрақ.
Ішкені –
Бал татыған
«Наурыз көже»,
Құйылып кеселерге қымыз-шұбат.
Қатарлас –
Құрт-ірімшік,
Қазы-қарта,
Қазақтың болған емес азығы орта.
Жылқының
Жал-жаясы
Тұр табақта,
Балбырап пісірілген семіз марқа.
Наурыздың
Нақыш тауып от-өрнегі,
Көктемнің болмас әтір бекер демі.
Отырар дастарқанның дәмін татып,
Меймандар –
Таңғалысып шетелдегі.
Әрине, мұндай тойлар жалғанда көп,
Әкеліп көңілге күй, болған медет.
«Наурызы»
Астананың
Айрықша,
Көрген де,
Көрмеген де – арманда боп.
Көркейтіп,
Көңілімді
Көпке бейім,
Мен-дағы сезімімді шектемейін.
Ертегі – елес кетпей
Көз алдынан
Көрген жан ұмыта алмас
Көпке дейін.
Астанадағы «Наурыз»
Наурыз нұры
Өшпейді жер бетінен.
Алтын бесік –
Алып ЖЕР тербетілген.
Еркіндіктің
Кеңдіктің
Еншісіндей –
Бір керемет көремін келбетінен.
Аспан да – көк,
Жер де – көк,
Ауа да – көк,
Көк аспанда
Көк бұлттар ауа бермек.
Нұрланбасқа амалы қалмағандай.
Жырдан басқа,
Жүрекке дауа да жоқ.
Көзің салшы –
Жер қандай,
Аспан қандай?
Бар тіршілік
Бүгіннен басталғандай.
Бәйтерекке сүйеніп
Бүкіл Арқа,
Алатауды
Алматы жастанғандай.
Аяғы мен
Көктемнің басы болмай,
Тұтас тірлік
Жайнап тұр осы маңда…
Жайық бүгін
Жақсылап жайылғандай,
Арал бүгін қаттырақ тасығандай.
Жанарында жас толып өртім меңдей,
Жүрегімде пәк шабыт желпінгендей.
Ақ Жайықтан
Ақша бұлт ойнап шығып,
Шығысымның шырайын келтіргендей.
Біздің жаққа
Әз-Наурыз жеткен кезде,
Жылы ұшырап осылай көктем көзге.
Еркіндіктің қызығын сонда көрдім,
Ертіс-Есіл қосылып кеткен кезде.
Көңіл шіркін желпінбей тұра алар ма?
Қыран бүркіт
Түлкіге құлағанда.
Сейфуллиннің кіндігін жуған өзен,
Қысыламын несіне Нұра барда!
Құлаш ұрып көңілдің қиясына,
Көңілімде күмбірлеп күй асыға.
Ақ қағазға жол салған қаламымның,
Көкпеңбек боп ағады сиясы да.
Қыран шабыт
Қияға ұшарында.
Наурыз келіп,
Дүние күш алуда.
Оңтүстіктен басталған
Ойлы көктем,
Кіріп кетті
Астана құшағына.
Астана жазы
Арқасы көрген жанның жазылардай,
Ах, шіркін,
Астананың жазы қандай!
Жан-жақтан келген адам ат сабылтып,
Кетпейді көңіліне азық алмай.
Көңілі көрген жанның нұрға айналып,
Қараған күннің өзі тұрды ойланып.
Басынан
Бәйтеректің асып кетпей,
Көктегі
Айдың өзі тұр байланып.
Қаланың
Қақ ортасын кесіп алып,
Жатады мың бұралып Есіл ағып.
Жүресің жағасында
Жайбарақат,
Жайсаң күн –
Жастық шақты есіңе алып.
Есілдің арғы беті,
Бергі беті,
Жас қайың, тал-қарағай –
Желдің өті.
Ғажайып
Қолдан салған
Ғаламатты,
Ұстап тұр
Уақыттың құдіреті.
Еркелеп
Келер күнге елегізіп
Желіккен
Жігіт-қыздар дене қызып.
Соларды тиеп алып бара жатыр,
Есілдің өн бойынан кеме жүзіп.
Айнала –
Алау оты – нұр жаққандай,
Жап-жасыл
Жағалауды гүл жапқандай.
Қосылып су сылдыры,
Қыз күлкісі –
Есілдің толқынымен бірге аққандай.
Келген жұрт
Кереметке таңдай қағып,
Тартады –
Бәйтеректі маңдайға алып.
Той-думан
Толас таппай күні-түні,
Қаланың көшелері әнге айналып.
Мұндайда
Ауа жұмсақ,
Жел де тымық.
Ақсақал
Әңгіме айтар төрде отырып.
Ақ гүлдер,
Жасыл гүлдер,
Қызыл гүлдер,
Сарыарқа самалымен тербетіліп.
Осылай
Астананың жайсаң жазы
Көңілге көрік берер ой салғалы.
Бәрінен көрінеді тым ерекше,
Айнала жасыл желек жайқалғаны.
Көк желек
Жас қаланың айналасы,
Көрікті –
Жаз күнімен жайнағасын.
Кең шаһар даладағы кереметті,
Қазақтың көрген бұрын қай баласы!
Астана күзі
Па, шіркін!
Астананың күзі қандай,
Көркіне қараған жан қызығардай!
Қаланған
Мәңгілікке
Ірге болып,
Тастың да
Тарих үшін ізі бардай.
Қаланың танылып тұр хас мінезі,
Гүл біткен
Таң нұрымен ашты көзін.
Айналған
Ғимаратқа
Бой көтеріп,
Шертеді шежіресін
Тастың өзі.
Нән үйлер,
Бір-бірімен қабаттасып,
Қаз-қатар,
Бой теңесіп, қанаттасып.
Келешек ұрпағына сый ұсынып,
Кетпеуге тырысады ағат басып.
Қалды ғой
Астананың өмірде ізі.
Жарқылдап
Ақ семсердей сенім жүзі.
Саф самал
Астананы аялайды,
Тербетіп,
Сарыарқаның қоңыр күзі.
Ағылып
Астанаға ел ішінен,
Халықтың кінәрат жоқ келісінен.
Күз келсе
Қалың елді жарылқайды,
Бәйтерек
Берекелі жемісімен.
Қызыққа қанбағандай ел құмары,
Осы ғой,
Өлке сыйы,
Жер құнары.
Ауылдан
Ағыл-тегіл
Азық-түлік
Алаңын
Астананың толтырады.
Осылай –
Даңқы шығып
Дауылпаз күз,
Базарға
Баруға біз ынтызармыз.
Ірімшік,
Құрт-майымен,
Алма,
Жүзім,
Таба нан,
Қазы-қарта, қауын-қарбыз.
Білінбей
Сауда-саттық кеміс-кемі,
Жайнап тұр
Жетісудың жемістері.
Біреулер
Шымшып
Шудың насыбайын,
Біреулер шағып жатыр
Шемішкені.
Ас-суы
Осы арада тойдың басын,
Келтіріп,
Келістіріп шайдың нәшін.
Дайындап
Қонақтың да «сыбағасын»
Тап-таза үйтіп қойған қойдың басын.
Біреулер бұрқыратып палауыңды,
Барады исі жарып танауыңды.
Матаның мың түрі бар –
Таңдап-талғап,
Аласың ішіндегі қалауыңды.
Еріксіз алушыны мақұлдатып,
Керегін көз алдына жақындатып.
Қазақтың қыздары мен жігіттері
Саудасын жасап жатыр сақылдатып.
Елорда
От-алаумен нұрланып бір,
Жайқалып
Жасыл-желек бүр жарып тұр.
Жемісін тиеп алып
Көш-керуен
Астана көшесінде ырғалып тұр.
Мәз-мейрам
Осындайда шіркін, халық,
Ұлыстың жиылғандай ұлты барлық.
Аспанның шұғыласына бөленіп тұр,
Даланы –
Күз-Астана ырқына алып.
Сен – Астана
Бойдағы
Бар тынысым, сен – Астана,
Жаралған
Халқым үшін, сен – Астана
Жыр болып
Найзағайдай ойнап тұрған,
Жанымның жарқылысың, сен – Астана!
Елеңдер
Ел үнісің, сен – Астана.
Жұмақтың төрімісің, сен – Астана!
Құйылған жер мен көктен
Қазынаның
Қайнаған
Көрігісің, сен – Астана!
Ақиқат
Ақ алмасы, сен – Астана.
Елдіктің
Кең арнасы, сен – Астана!
Аңғарын жарты әлемге
Ашып тұрған,
Алаштың
Ақ ордасы, сен – Астана.
Ересен
Ерлігіне
Ел – Дананың,
Өзім де көрген сайын таңғаламын.
Ұрпақпен
Мәңгі бірге жасай берер,
Іргесі –
Тастай берік,
Нән қаланың!
Астана – Иманнан жаралған
Жүргенде
Жүрегім
Жара боп,
Білмеймін.
Биледі
Күш нендей?!
Астана –
Ертегі қала боп,
Бейне бір –
Аспаннан түскендей!
Астана –
Аспаннан түскендей,
Сарыарқа төсіне тұра қап.
Бейне бір –
Зәмзәм су ішкендей
Бойыма тарады рахат.
Қараймын –
Жаныммен елжіреп,
Дүние түп-түгел иіп тұр.
Төбеде,
Көк туы желбіреп,
Көк сеңгір төсіне тиіп тұр.
Бұл күнді
Сан ғасыр аңсадым,
Соғыссыз –
Ізгілік жолында.
Бір жағы –
Хан сарай,
Хан шатыр
Хандықтың билігі қолында.
Жан-жағы –
Қалың тал,
Қалың бақ,
Астана бермейді төрін құр.
Жер шары –
Жарты әлем
Мойындап,
Монумент –
«Мәңгілік Елім» тұр.
Аз жылда
Қалайша игердім,
Он бес жыл –
Небәрі туғалы.
Аспанмен таласқан үйлердің
Астында –
Сауығы,
Думаны.
Есіл тұр –
Бұзылмай тұнығы,
Ел-жұрты жағаға жиылып,
Ылғи бір,
Алтынның сынығы
Аспаннан түскендей құйылып.
Сайрандап,
Cауықшыл ұл-қызы,
Әр жүрек,
Елжіреп,
Егіліп.
Түн бойы
Аспанның жұлдызы
Астана төсіне төгіліп…
Әрбір үй –
Мұхиттың желкені,
Шеті жоқ,
Шегі жоқ –
Шектелмей.
Астана ертеңі –
Ертегі
Бүгін-ақ басталып кеткендей.
Арнасы,
Толысып-толған соң,
Артында күмбірлеп күй қалған
Бір өзі –
Бас қала болған соң,
Астана –
Иманнан жаралған!
ххх
Барлық бұлақ
Есілге
Толқын болып құйып тұр.
Астананың төсінде,
Имандылық ұйып тұр.
Тұр Астана
Алып тым,
Көктем келмей
Жаз болмас.
Иманы бар халықтың
Игілігі аз болмас.
Жаратылған
Алаудан –
Тоқтамайды жыр көші…
Иман – нұрдан
Қаланған
Астананың іргесі.
Алашымның
Ардағы,
Арман болған – бұл жұртқа!
Бұл дүниенің жалғаны
Айналғандай шындыққа!
Астана, мамыр, 2013 жыл
