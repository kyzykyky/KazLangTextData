Ежелден ер деген атымыз шыққан халықтың батыр ұландарының ерлігі мәңгі өшпейтіндігі, олардың ерлігі елге – мұра, ұрпаққа – ұран екендігі ақиқат
2009 жылдың қараша айында бір топ жамбылдық жастармен бірге Алматы мен Ақтөбеде жасақталған ұлттық атқыштар бригадаларының шайқасқан жерлерін аралағанда бұған көзім анық жеткен еді
Бізбен бірге Тверь облысының Оленино ауданының Плеханов деревниясындағы әкесінің моласына туған жердің топырағын апарған Орынбек Мәдиев ақсақал да батыр жерлестер туралы тарихи жәдігерлер жинаған еді
Біз алдымен Волоколамск пен Дубосековода батырлар рухына тағзым еттік

Таңертеңгі сағат 8-де Волоколамск тасжолымен Дубосеково разъезіне жеттік
Шыңылтыр сары аяз бетімізді қарып барады
Ақ қырауға оранған биік-биік ескерткіштерді анық көре алмай, аяз қысқан көзімізден парлап аққан жасты қайта-қайта сүртеміз
Құлағымызды шымшылаған аяз бәріміздің жүзімізді қызыл шырайға бояды
Ржев ормандарын аралап қайтқан Орынбек Мәдиев ақсақал шөкелеп отыра қалды да, дұға оқи бастады
Бәріміз тіземізді бүктік.

Әлі көтеріле қоймаған күн сәулесінің шапағы шығысты ақ түске малып, таңның атып келе жатқанынан хабардар еткендей
Бірте-бірте қарауытқан алып ескерткіштердің жүзі анық көрініп, ақ түске оранып, қабақтарынан қар ­жауып, қатулы тұрғандай әсер етті
Бәріміз бетімізді сипап орнымыздан тұрдық
Батырлар міз бақпайды.Олардың арасында жамбылдықтар да бар екенін біз жақсы білеміз…
…Ұлы Отан соғысы басталар алдында Қазақстанда 6,2 миллион халық тұратын болса, оның 321 мыңы Жамбыл облысын мекендеді
Архив деректеріне, сәйкес республикадан 1 196 164 (бір миллион жүз тоқсан алты мың жүз алпыс төрт) адам майданға аттанды
Жамбыл облысының қорғаныс істері жөніндегі департаментінің 2010 жылғы 26 ақпандағы мәліметі бойынша облыстан майданға 41453 адам аттанған
Оның 15536-сы майданда қаза ­тауып, 13639-ы із-түзсіз, хабар-ошарсыз жоғалып кеткен
Соғыс жылдары Кеңес өкіметі Қазақстан мен Орта Азияның жергілікті халықтарын және осында жер аударылып, репрессияға ұшыраған халықтардың өкілдерін арнайы еңбек армиясына шақырды.
1943 жылдың 1 ақпанына дейін Жамбыл облысынан ресми мәліметтер бойын­ша Қызыл Армия мен еңбек армия­­­ларына 53268 адам алынды делін­ген
Яғни облыстың сол кездегі тұрғы­нының әрбір алтыншысы майданға және еңбек армиясына алынды
Олардың арасында менің аталарым Қайыпбек пен Үсіпбай Рысдәулетұлдары да бар еді
Олар ерлерше шайқасып, еңбек етіп, соғыс және еңбек майдандарында мәңгі қалды
1943-1945 жылдары қызыл Армия қатарына жыл сайын облыстан 1000 адам майданға шақырылса, еңбек армиясына шақырылатын адам табылмай қалды
Соғыстың соңғы жылдары бұл жоспарларды орындау аса қиын болды
Соғыстың алдында әскерге алынғандарды қосқанда шамамен Жамбыл облысынан майданға аттанғандардың саны 50 мыңның айналасында болады
Сол жылдардың мәліметіне зер салсаңыз, Қазақстан халқының 24 пайызынан астамы майданға шақырылған
Бұл Қазақстан халқының әрбір төртінші тұрғыны майданға және еңбек армиясына алынды деген сөз
Яғни бұл үрдіс біздің республикамызда ерекше жүргізілген
Соғыстың алғашқы жылдарында майдан тәртібіне үйретілмеген, орыс тілін меңгермеген қазақтар көптеп шақырылды және олар соғыстың алғашқы жылдарында орынсыз опат болды
Совет сардарлары қару-жарақ жетіспегендіктен жерді адамның денесімен қорғады
Адамдарды аямай, борап тұрған оққа айдады
Шегінгендерді атып тастау үйреншікті көрініске айналды
Оған мына бір дәйек мысал бола алады
Ұзақ уақыт аса құпия болып келген «Марс» атты операцияға қатысқан Алматы мен Ақтөбеде жасақталған 100 және 101-ұлттық дербес атқыштар бригадалардың 80 пайызы 1942 жылдың 25-28 қараша аралығында қырылып қалғандығы жөнінде мәліметтер қазір жарыққа шықты
Әрине, бұл операцияға басқа да әскери құрамалар қатысқаны анық
Егер де Қазақстанда жасақталған бригадалардың 80 пайызы қазақтар болғанын еске алатын болсақ, борап тұрған оққа орынсыз айдаудың салдарынан опат болғандардың да 80 пайызы қазақтар болғанын естен шығаруға болмайды
Сталинград майданында жеңіске жетуді жоспарлаған «Уран» операциясымен бір мезгілде Ржев маңында басталған «Марс» операциясы сәтсіз аяқталған соң бұл шайқас аса құпия болып қала берген
Сондықтан да сол шайқасқа қатысқандардың ерлігі де көп айтылмайды, ал олардың ерлікпен шайқасқаны еш күмән жоқ
Осы шайқасқа қатысқан Әмірсейіт Шойбекұлы деген соғыс ардагері әңгіме арасында өліктерден мибатпақта өткел жасалынғанын айтып, еңіреп жылағаны есімде.
Екінші дүниежүзілік соғыс қазақ халқының ар мен намысты биік ұстайтын, ерлігімен ұрпаққа ұран болған ата-бабаларының өсиеттеріне адал, қайтпас, мұқалмас ер халық екенін айдай әлемге паш етті
Қазақ ерлігі соғыс басталған күннен бастап тарихи шежіреге айналды
Брест қамалында қазақстандықтар, оның ішінде, нақты деректер бойынша 88 жамбылдық ерлікпен шайқасқаны анықталды
Брест қамалын қорғаушылар қасық қаны қалғанша бір қадам да шегінген жоқ
Олардың арасында Жуалы ауданының Бақалы ауылының түлегі Мәнтай Әбдірайымов та бар еді
Ол Бресті қорғап, қоршауды бұзып шығып, Москваға дейін шегініп келіп, 1941 жылдың 6 желтоқсанында кеңес әскерлерінің жауға қарсы шабуылына қатысты
1942 жылдың ақпан айында Отан үшін опат болды
6338 майдангер жамбылдықтың жерленген жерін нақтылаған құландық зерттеуші Бекқұлы Әліұлының Брест қамалын қорғағандардың да есімдерін анықтады
Олар негізінен 33-инженерлік полктың құрамындағы 140-инженерлік батальонның сапында әскери борыштарын өтегендер
Олар 1939 жылдың күзі мен 1940 жылдың ақпанында және 1941 жылдың маусымында әскерге шақырылған
Бресте бұлардан басқа да әскери құрамалар болғанын еске алатын болсақ, соғыстың алғашқы күндері атақты Бресті қорғаған жамбыл­дықтардың қатары бұдан да көп болғаны сөзсіз.
Жамбылдық жауынгерлер отандас­тарымен бірге Сталинградты, Ленинградты, Москваны, Кавказды қорғауға қатысты
Майданның барлық шебінде ерлік көрсетіп, жауды өз ұясында Берлинде талқандап, Жеңіс парадын алғаш сонда өткізді
Сол парадқа менің ауылдасым сержант Әмірқұл Айтқұлов та қатысқан
Ал тағы бір ауылдасым сержант Төрен Сейтаев 1945 және 1995 жылдары Москвада өткен Жеңіс парадында шеру тартты
Ерлік жолын, Жеңіс шеруін салғандардың арасынан Бауыржан Момышұлындай әскери қолбасшы, Дара Тұлға шымырланып, шыңдалып шықты
Оны ерлігі мен соғысу тактикасы даңққа бөледі.
…1941 жылы 16 қарашада тап осы жерде еліміздің Алматы, Жамбыл, Оңтүстік Қазақстан облыстары және Қырғызстан тұрғындарынан жасақталған 316-атқыштар дивизиясының 28 батыры 251-ші биіктікте жау танкілерімен және жаяу әскерлерімен жан беріп, жан алысқан шайқаста ерліктің өшпес өнегесін көрсетіп, бүкіл әлемді таңғалдырған
Сол шайқаста Қордай ауданының түлегі Николай Белашев соңғы бронь қиратушысымен фашистердің 1 танкісін отқа орады
Әскери журналист А.Ю.Кривицкийдің «Красная Звезда» газетінде 28 батырдың ерлігі туралы жарияланған материалында Қордайда туып, қырғыз жерінде өскен Иван Васильевич Москаленконың ерлігі туралы былай жазыпты: «Ұрыс отыз минутқа созылды, ержүректердің оқ-дәрісі бітті
Бірінен соң бірі қатардан шығып жатыр
Москаленко танктың болат плитасын құр қолмен тырнап, танк табанының астында қаза болды
Қожабергенов екі қолын кеудесіне айқастырып пулемет оғына қарсы жүрді де оққа ұшып құлады» (1945 жылы Қазақтың біріккен мемлекет баспасынан шыққан «Советтер Одағының Қазақстандық Батырлары» кітабынан).
Осы оқиғаның өткеніне жетпіс бес жылдан аса уақыт өтсе де батырлардың айналасында алып-қашпа әңгіме көп
Ол аз десеңіз қазір осы 28 батыр болған емес, олардың ерлігі қолдан жасалынған деген де пікірлер айтылуда
Алайда олардың ерлігін тарих бетінен өшіріп тастау мүмкін емес
Сәйкессіздік болған шығар
Бірақ ерліктің болғанын ешкім жоққа шығара алмайды.
Менің ойыма 28 батырдың ерлігімен бірге олардың арасында тірі қалғандары үшін күмәнді күндерді бастан өткізгені де оралды
Не десек те, тап осы ­Дубосеково станциясының маңында қазақ­стан­дықтардың ұлы ерлігі әлемді шарлады
Тап осы жерде Бауыржандай қолбасшы шайқасқанын ел білді.
Біздің табанымыз аталарымыз бен бабаларымыз шайқасқан, солардың қаны төгілген жерге тиіп тұр
Көңіл толқулы
Бұған дейін Тверь облысының Молодой Туд елді мекенінде шайқасып, 80 пайызы опат болған Алматы мен Ақтөбеде жасақталған 100 және 101-дербес ұлттық бригадаларының ерліктің өнегесін паш еткен жерлерінде болып, талай жүрек тербейтін кездесулерге қатысып қайтқан біздер үшін – қазақстандықтар шайқасқан жердің бәрі қасиетті, қадірлі екеніне тағы көзіміз жетті.
Дубосеково разъезі маңында шайқасқан жерлестеріміздің ерлігін сөз етіп, бір-бірімізге білетінімізді, сол шайқаста ерлік көрсеткен азаматтар туралы тебірене әңгімелеп, тағы да дұға оқып, туған жердің топырағын жер қойнауына беріп, Волоколамскке қарай жүріп кеттік
Шын мәнінде, Дубосеково мен Волоколамсктің арасы менің Сейдалы атам айқайласа даусы жететін қашықтық екен
Жерде қырбақ қар болғанымен, шыңылтыр аяздың күшті болуы Волоколамск тасжолын айнадай жарқыратып, мұз алаңына айналдырғандай
Сондықтан да көлігіміз аса сақтықпен жүріп, жері ойлы-қырлы болып келетін Волоколамск ауданының орталығына бойлай ендік
Ешкімнен сұрамай-ақ үлкен жол бізді ұлы тұлға­ла­рымыздың ескерткіші асқақтап тұрған алаңға жеткізді
Алаңның қақ ортасында Кеңес Одағының Батырлары Иван Панфилов пен Бауыржан Момышұлына қойылған ескерткіш алыстан көрінді
Ескерткіштер асқақтап тұрған алаң қаланың ең көрікті, қасиетті орны екен
Мұнда Даңқ мемориалы орын тепкен
Өте көрікті! Сол көрікті, қасиетті алаңның қақ ортасында ұстаз бен шәкірт, Батырлар — Иван Панфилов пен Бауыржан Момышұлының мүсіндері тұр! 2005 жылы тап осы жерде еліміздің тұңғыш Президенті Нұрсұлтан Назарбаев Ұлы Отан соғысы жылдарында Москваны қорғауда ерлікпен шайқасқан даңқты қолбасшыларға орнатылған ескерткіштің ашылу салтанатында тебірене сөз сөйлегені де есімізде
Бізге дейін де, бұл алаңда талай қазақстандықтар болғаны анық
Ал Жеңістің 65 жылдығы қарсаңында Баукеңнің — Бауыржан Момышұлының жерлестері оның ескерткішіне гүл шоқтарын қоюдың өзін үлкен мәртебедей сезіндік
Таңғы аяз сынып, бірте-бірте сабасына түсе бастады.
Волоколамск… Бұл елді мекеннің аты әлемге ең алдымен орыс жазушысы Александр Бектің «Арпалыс» кіта­бындағы Бауыржан Момышұлы басқарған батальонның қоршауды бұзып шығуы арқылы танылғаны анық.
Тап осы қалада 75 жыл бұрын қараша айында Бауыржан Момышұлы­ның даңқты батальоны шабуылдап бара жатқан жау шебін талқандап, бұғауды бұзып, қоршауды қиратып, бостандыққа шығып, дивизияға қосылған
«СССР» деген алып мемлекеттің астанасы Москваны аламыз деп келе жатқан жаудың ту сыртынан келіп, шабуылдаушы шебін тас-талқан етіп бұзу әркімнің маңдайына жазылмаған ерлік
Соғыстың алғашқы айларында лейтенант емес, генералдар басқарған әскерлер қоршауды бұза алмай құрып кеткені тарихтан белгілі
Ал біздің Баукең жау қоршауын бір емес, бірнеше рет бұзып шыққан
Бұл ерлік қана емес, зерек ақылдың жемісі
Бұл тек қазақ ұлының қолынан ғана келген ғой
Біз ұлы Баукеңнің ескерткішіне гүл шоқтарын қойып тұрып осылай тебірендік.
Шығыстан көтеріліп келе жатқан күн сәулесі бірте-бірте жарқырай түсті
Қырбақ қар еріп, сылпылдаған суға айналды
Жалпы қараша айы әрқашанда өзінің қытымырлығымен де, аязды борандарымен де Волоколамск жерінде ерекше
Волоколамсктен Калугаға дейін созылған Можайск майдан шебінде Батыс майданының құрамында Бауыржан Момышұлының батальоны жаумен жаға жыртысып шайқасып, бір адым да шегінбеуге ант беріп, кеудесімен ­Отанын қорғауда ерліктің өшпес өнегесін көрсеткені жөнінде талай дуалы ауыз жазушы-ақындар шығармаларына арқау еткен
Мен Бауыржан Момышұлының тікелей айтуымен, көмегімен жазылған Александр Бектің «Арпалыс» кітабын­дағы және Бауыржанның «Москва үшін шайқас» шығармасындағы кейбір көріністерді көз алдыма елестете отырып, кішкентайымыздан аты таныс елді мекендер мен жер аттарын іштей қайталадым
Бір қызығы осы өңірдегі деревнялардың басым көпшілігінің аты «о»-мен аяқталады
«Матеренино», «Татево», «Оленино», «Рожденствено», «Строково», «Мыканино», «Ядрово», «Петелино», «Нелидово» «Дубосеково» болып жалғаса береді
Ну орманның, батпақты жердің орталарынан ойып салынған деревнялардың ол кездегі сұрқы қандай екені белгісіз, қазіргі елді мекендер біздің көзге қораш көрінді
Қаңырап бос қалған елді мекендер еріксіз еңсеңізді басып, алға басқан аяғыңызды артқа тартады
Баукеңнің кітабында жиі айтылатын батальонның қорғаныс шебіне айналған Руза өзенінің бойындағы Осташово деревнясы да бұл күнде аты болғанымен, бос қалған
Руза өзені біздің Теріс өзеніндей кішкентай болғанымен, жағалауы жарқабақ танкі түгіл адамның өзі өзеннен өтуі қиын
Баукең аяғы тиген осы жерлерде адымдаған сайын ұлы ерлікке деген тәу ету ниетіміз асқақтай түсті
Биік-биік, жуан-жуан ағаштардың да жарасын көрдік
Мүмкін осы ағаштарға Баукең арқасын сүйеп, елге қазақ тілінің мәртебесі туралы хат жазған болар немесе ойын түйіндеген шығар деп те ойладым
Бауыржанша айтқанда «дүниеде теңдесі жоқ нәрлі суына шомылған, ішкен, әлдилеген, өзіне сенген, туған жері Мыңбұлақты» сағынып, сарғайып хат жазғаны да сөзсіз
ІІ дүниежүзілік соғыста қазақ атын асқақтатқан Батыр ұлтының болашағын майдан даласында шымырлағаны анық.
Аяз сынған сайын жүзіміз жадырап, даусымыз жарқын-жарқын естіле бастады
Шексіз орман алқаптарын айтпағанда, тап осы уақыттарда қаланың көшесіне бойлаған сайын танысымызды жолықтыратындай болдық
Көңіл алаңдаулы
Папиросын құшырлана тартып, алдымыздан Баукең шығатындай
Бұл жерлерде жаяу жүрудің өзі қияметтің қияметі екеніне көзіміз анық жетті
Неге екенін қайдам Волоколамск біз үшін ғана емес, бүкіл қазақстандықтар үшін ыстық
Тап осы Москва түбінде Ұлы Отан соғысы жылдарында қазақ ұландарының өшпес ерлігі нәтижесінде бүкіл әлем қазақ деген халықтың бар екенін білді
Тап осы жерде жоғарыда айтылған дивизия құрамында болған қазақстандықтардың ұраны ерлік екені бүкіл әлемге паш етілді
Волоколамсктен «қарға аттам» жерде тұрған Дубосеково елді мекеніндегі 28 батырдың жау танкілерімен бетпе-бет келіп, қасық қан­дарын қиып, өмірлерін бүгінгі ба­қыт­ты күнге айырбастап, жау тажалын кеу­десімен тоқтатқанын бүкіл әлем естіді
Жау ерліктің қамалын бұза алмады…
Волоколамск қалашығының қақ ортасында тұрған екі батырдың ескерткішінің айналасы қасиетті де қадірлі орынға айналғанын жүрегімізбен сезіндік
Ұлы Отан соғысының ерлеріне қойылған белгілер Қордайдың қызыл гранитімен безендірілгенін көзімізбен көрдік
Кезінде осы мемориал салынарда волоколамсктіктер сапалы құрылыс материалын таппай қиналыпты
Мұны естіген облыстың сол кездегі әкімі Бөрібай Жексембин тарту ретінде Қордайдың қызыл гранитін жібергенінен бұрынырақ хабардар болатынбыз
Күн көтерілген сайын көше бойлап келе жатқандар біздің қонақ екенімізді аңғарып, бұрылып келіп қай жақтан келгенімізді сұрап жатты
Біз мақтанышпен Бауыржан Момышұлының жерлестері екенімізді, Қазақстаннан келгенімізді айттық
Жасы да, кәрісі де біздерге сондай ыстық ықылас білдіріп, рақметтерін айтып, сол бір отты жылдардағы ерлікті ұмытпауды келер ұрпаққа өсиет етіп қалдыруды өтініп жатты
Москваны қорғауда қазақстандықтардың, оның ішінде қазақ ұландарының ерлігі ерен екенін тебірене әңгімеледі
Олар алғаш қазақтарды ­Бауыржан Момышұлы, Жамбыл арқылы білгендерін айтып жатты
«Назарбаев өте жақсы Президент! Ол біздің досымыз!» дегенде мақтаныштан бойымыз қуанышқа толды.
Ұлы Отан соғысының ардагер­леріне құрмет пен қамқорлық көрсету туралы айтқанда Елбасының бастамасымен Жеңіс солдатына Ұлы Құрмет шеруі одан әрі салтанат құруы айтпаса да түсінікті
Ардагерлер күн санап ­азайып барады
Мәселен, 2009 жылы облыста 1214 соғыс ардагері болса, 2012 жылдың 1қаңтарында 540 майдангер қалған еді
Ал қазір 180-дей ғана Жеңіс солдаты отты жылдар туралы естелік айтуда
Келесі жылы олардың қаншасы қаларын бір Алла біледі
Сондықтан да ардагерлердің әр күнін қуанышқа толтыру және өмірін ұзарту біз үшін мақтаныш болғаны жөн
Осы орайда әкімдіктер қоғамдық жұмысқа тартылғандар есебінен әрбір соғыс ардагеріне бір-бірден күтуші берсе нұр үстіне нұр болар еді
Олар күтушісі де, соңғы хабарларды жеткізушісі де, газет-журналдарды оқып берушісі де болса жарасым таппай ма?! Бұдан біздің қазынамыз ­ортайып немесе басқа жұмысымыз тоқтап қалмайды
Тоқ етерін айтқанда, ардагерге құрмет пен қамқорлық күн сайын болуы аса маңызды
Бұл ең алдымен бүгінгі ұрпаққа қажет
Олар Отан үшін отқа түскендерге елдің, ел азаматтарының, бүкіл халықтың құрметін көрген ­сайын Мәңгілік Елге айналуы жолында ата-бабалар ерлігін жалғастыруға ұмтылатыны сөзсіз
Батырларымызға, Отанын қорғаған азаматтарға деген құрмет жоғары болса ғана ұрпақ ­Ахмет Байтұрсынов айтқандай батырлар халықтың жаны, рухы екенін түсінеді
Бүгінгі жастар үшін бұл өте қажет қасиет!
Мақұлбек РЫСДӘУЛЕТ,
Қазақстанның Құрметті журналисі, 
мұрағаттанушы
ТАРАЗ


