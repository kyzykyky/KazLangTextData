Қазақстанның еңбек сіңірген өнер қайраткері, қазақ мәдениетіне, қазақтың кино өнерінің алтын қорына мол үлес қосқан, қазақ балалар киносының негізін қалаған талантты кинорежиссер Абдолла Қарсақбаевтың туғанына биыл 90 жыл
Осы орайда Қазақстан Республикасы Ұлттық кітапханасы мен «Нұрғиса Тілендиев» қоғамдық қоры бірлесе отырып «Абдолла Қарсақбаевтың мұрасы және патриоттық тәрбиенің өзекті мәселелері» тақырыбында ғылыми-тәжірибелік конференция өткізді. 
Абдолла Қарсақбаевты халық өзгеше өрнегімен қазақ киносының көшін өрге сүйреген санаулы қазақ режиссерлерінің бірегейі ретінде таниды
Талай көрерменнің көңілін жаулаған туындылары бүгіндері классикаға айналды
«Ботагөз», «Қилы кезең» фильмдерінің екінші режиссері болды
«Бандыны қуған Хамит», «Балалық шаққа саяхат», «Бауырым менің», «Мазасыз таң», «Біздің Ғани», «Жүйрік болсаң, озып көр» фильмдерінен өзіндік қолтаңбасын аңғару қиын емес
Ал «Менің атым Қожа», «Алты жасар Алпамыс» сынды фильмдері қазақ кино өнерінің жауһарына айналды
Алғашқысы Франциядағы Канн фестивалінің дипломына ие болғанын, «Қазақфильмнің» алғашқы халықаралық деңгейде танылған фильмі екені де көптің есінде
Ал «Алты жасар Алпамыс» фильмі Бүкілодақтық Х кинофестивальдің жүлдегері атанды
Сол «Менің атым Қожа» фильмімен қаншама ұрпақ тәрбиеленіп, өсті?! Режиссер үшін бұдан асқан бақыт жоқ шығар, сірә?!
Конференцияны ашқан кино қайраткері, Қазақ Ұлттық өнер академиясы кино және телевидение факультетінің профессоры Шаяхмет Имашев режиссермен алғаш таныстығы жайлы айта келе, оның ешкімге ұқсамайтын мінезін, алғырлығы мен елжандылығын ерекше атап өтті: «Абдолла ағамен 1978 жылы киностудияның дубляж залында етене жақын таныстым
Әбекең қолында дорбасы, аузында темекісі, аса бір жақсы көңілде екен
Әлдекімдерді іздеді
Кенет маған қарап: «Әй, сары бала, неғып отырсың, қауырт жұмысың болмаса менімен жүрсеңші» деді де, ала жөнелді
Сол кездесу мен үшін өте қымбат
Әңгіме барысында тағы бір фильм түсіру ойда барын, соның жұмысымен көп жерде болғанын, осы жолы Талдықорған облысын аралап қайтқанын айтты
Ол фильмнің аты «Бандыны қуған Хамит» болатынын сол жолы естіп едім
Әбекеңнің бүгінгі көңіл-күйін байқап, осындай бір ашық-жарқын отырысты пайдаланып, жақын танысқым келіп, өзімнің қайдан екенімді, шыққан тегімді айта бастадым
Абдолла аға сөзімді бөлмей, өте бір мейірбандықпен «маған іні боласың» деп еді
Осы жолы Алматы облысының Кеген ауданында «Көлсай» деген көл бар екенін, біздің ауыл жақтың табиғаты керемет және кино түсіруге әбден қолайлы екенін, Шарын деген өзенде «Көртоғай» деген тоғайлы сай барын, «түсіретін жерді сол жақтан іздемейсіз бе?» деп ойымды ортаға салдым
Саты деген ауылда туып-өскенімді, сол ауылда әке-шешем тұратынын айтып, қонаққа шақырдым
Ол кісі риза болып, келісімін бергендей болды
Көп ұзамай, Әбекеңді ертіп мен өз ауылыма келдім
Бұл бір ұмытылмас күндер еді
Менің әкем Имашпен екеуі түйдей құрдас болып шықты
Әкем ауылға ғана емес, ауданға, қала берді, облысқа белгілі ұстаз болатын
Қазір ойласам, сол жылы екеуі де елудегі жігіт ағалары екен ғой
Әдеттегідей ұлы режиссердің құрметіне арналып дастарқан жайылды».
Конференция барысында режис­сер­дің ұлы Тоқтар Абдоллаұлының әкесі жайлы фильмінің тұсаукесері болды
Фильмде Абдолла Қар­сақ­баевтың балалық шағынан бастап өмір жолы қамтылады
Атақты кино май­талманы Г.Рошаль болашақ фильм­дерге лайықты жастарды іздеп Жамбылдың жырларын мә­­­нерлеп әрі жаңылыспай, жатқа айт­қан өжет, алғыр бала Абдолланы алғаш байқаған екен
Осылайша 1943 жылы Алматыда ашылған кино-актер мектебінің алғашқы түлегі болыпты
Фильмде Мұрат Әуезов, Олжас Сүлейменов, Шерхан Мұртаза, Ильфа Жансүгірова-Жан­досова, Досхан Жолжақсынов, Дариға Тілендікеліні, Игорь Вовнянко сынды қайраткерлердің режиссер жайлы естеліктері оның адами-тұлғалық бейнесін айрықша аша түскен
Мәселен, оның басшы­лы­ғымен түсірілген қай кино болмасын, ол әр актермен жеке сөйлесіп, сценарийді ой елегінен өткізіп, фильмді ерекшелендіруге бар жанын салатынын ұғыну қиын емес
«Менің атым Қожа» фильмінде басты рөлді сомдаған Нұрлан Сегізбаев түсірілім алаңындағы әр сәттің өзі үлкен актерлік мектеп болғанын тілге тиек етті
«Абдолла аға сценарийде жазылған мәтінді бала тіліне келтіріп, түсіндіріп жеткізетіні таңдандыратын
Кейде онда жазыл­ған сөздерді қиынсынып, жаттамай келетін кезім болған
Бірақ Абдолла ағаның бала тілін тауып, рөлге жан-тәніммен кіруге құлшындыруы ерекше сергектік сыйлайтын» деді ол

Конференцияға қатысқан қо­нақтар ішінен белгілі актер, Қазақ КСР-нің халық артисі Нұржұман Ықтымбаев та өз естеліктерімен бө­лісті
«Абдолла ағаға менің көңілім бөлек
Күні бүгінге дейін мен ол кісіні әке деймін
Клара шешемді шеше деймін
Тіпті кинодағы менің пірім – Абдолла Қарсақбаев еді
Шетелдің қай мемлекетіне барсам да, қай фильміне түссем де, жанымда Абдолла, Шәкен, Жантөрин ағаларым жүргендей сезінемін
ГИК-та режиссурадан сабақ берген Андрон Кончаловский Абдолла ағаның фильмдерін тәжірибелік құрал ретінде пайдаланатын» дей келе, бүгінгі қазақ киносында осындай режиссерлармен, актерлармен етене байланыс орнатып, шеберлік сағаттарын өткізу жоқтың қасы екеніне қынжылысын білдірді.
Қадыр Бегалин «Алты жасар Алпамыс» фильмін түсірудегі қы­зықтарды, Абдолла ағаның Алпамыс рөлін сомдаған балаға әр қимылын, әр сөзін өзі айтып, көрсетіп беретінін, актерлермен бірлесе жұмыс істейтінін еске алды
Абдолла ағаны қазақ киносының корифейі деу артық емес екенін айтты
Сонымен бірге зайыбы Клара Хамитқызы, белгілі қаламгер Аян Нысаналин, Майра Омарова, Нәзі­кен Алпамысқызы режиссердің шеберлігі хақындағы ойларымен бөлісті.
Ақбота ИСЛӘМБЕК
