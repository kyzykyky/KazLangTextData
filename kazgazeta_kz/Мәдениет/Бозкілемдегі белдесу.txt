Астанадағы «Барыс Арена» мұз айдыны сарайында Қазақстан Республикасының Тұңғыш Президенті Н.Ә.Назарбаевтың жүлдесі үшін қазақ күресінен VIIІ «Қазақстан барысы» турнирі өтті
Астананың 20 жылдық мерейтойына арналған жарысқа еліміздің әр аймағынан 37 балуан қатысты.
Сайыстың ашылу салтанатына «Нұр Отан» партиясы Тө­рағасының бірінші орынбасары Мәулен Әшімбаев, «Қазақстан» РТРК» АҚ төрағасы Ерлан Қарин, «Қазақстан барысы» турнирінің үш дүркін жеңімпазы Бейбіт Ыстыбаев және «Қазақстан барысы» қазақ күресін дамыту қоры қамқорлық кеңесінің төрағасы Арман Шораев қатысып, балуандарға жеңіс, жанкүйерлерге естен кетпес әсер тіледі.
Тұңғыш «Қазақстан барысы», былтырғы додада күміс жүлдегер атанған Ұлан Рысқұл алғашқы айналымда жеребеге сәйкес іріктеусіз өтіп, екінші кезеңде Алматы қаласының балуаны Дәурен Нұралиновке есе жіберіп, жарыс­тан шықты
Жамбылдық апайтөс балуан Айбол Айтбек Түркістан облысының намысын қорғауға келген Ерсұлтан Мұзаппаровтан күтпеген жерден жеңіліп қалды
«Соқыр» жеребенің тартуымен 1/8 финалында жарыстың 2014 жылғы жеңімпазы Мұхит Тұрсынов пен былтырғы чемпион Еламан Ерғалиев кездесті
Бозкілемдегі белдесудің нәтижесінде Ерғалиев қарсыласынан айласын асырып, келесі кезеңге шықты.
Ширек финалдық бәсекеде қарағандылық балуан Ержан Шынкеев пен қызылордалық Мақсат Исағабылов жолық­ты
Тартысты кездесуде қараған­дылық балуанның айы оңынан туып, бір жамбас ұпайымен келесі кезеңге өтті
«Әскер барысы» Ерасыл Қажыбаев пен Түркістан облысының балуаны Ерсұлтан Мұзаппаров та жарыстың жартылай финалына жолдама алды.
Жартылай финал белдесу­лерінде бірінші болып Ержан Шынкеев пен Айбек Нұғымаров кездесті
Тәжірибелі балуан­дардың белдесуінде Ержан ширақтық танытып, жеңіске жетті
Ал екінші жартылай финал­дық жұпта «Қазақстан барысы» турнирі­нің финалдық бәсе­кесіне тұңғыш рет қатысқан Ерасыл Қажыбаев пен Ерсұлтан Мұзаппаров күш сынасты
­Намысты қолдан бермеген Ерасыл үстін-үстін әдіс жасап, ұпай саны­мен ұтты.
Үшінші орын үшін болған белдесуде Шығыс Қазақстан облысының балуаны Айбек Нұғымаров пен Түркістан облысының тарланы Ерсұлтан Мұзап­паров кездесіп, тартысты жекпе-жек жасады
Жеңіске жеткен А.Нұғымаров екінші жыл қатарынан «Қазақстан бары­сының» қола жүлдесін иеленді.
Ақтық сында қарағандылық ­Ержан Шынкеев пен «Әскер барысы» Ерасыл Қажыбаев белдесті
Білекті балуандардың арасындағы финалдық белдесуде Ержан ұпай санымен бірден алға шығып, жанкүйерлердің ықыласына бөленді
Осылайша қарағандылық балуан «Қазақстан барысы» атанды
Оның жүл­десін «Нұр Отан» партиясы Төраға­сының бірінші орынбасары Мәулен Әшімбаев табыс­тап, беліне «Алтын белбеуді» байлады
Қарағандының балуа­нына «алтын тайтұяқ» пен 25 миллион теңгенің сертификаты табыс етілді
Балуанның бап­кері де құралақан қалған жоқ, чем­пионның жаттықтырушысы 3,5 миллион теңге сыйақыға ие болды
Бұдан бөлек, турнирде екінші жүлдегер атанған Ерасыл Қажыбаевқа «Күміс белбеу» мен 5,5 миллион теңге тапсырылды
Үшінші орын алған ­Айбек Нұғымаровқа 1,8 миллион теңге, ал оның бапкеріне 900 мың теңге табысталды.
Айта кетейік, Е.Шынкеев биыл додада бесінші рет бақ сынады
2013 жылы финалға шығып, Айбек Нұғымаровқа есе жіберген еді.
Нұрлан ҚҰМАР
