Жақында Сүлеймен Демирел атындағы университетте студенттер арасында айтыс өтті
Бір жылдан бері саябырсып қалған халық өнерінің жоғарғы оқу орнының қабырғасында қайта жаңғыруы, әрине, құптарлық жағдай
Оның үстіне бұл айтысты алты университеттің басын қосып, түрік бауырлар ұйымдастырып отыр.Айтысқа «Үркер» журналының бас редакторы, жазушы Қуандық Түменбай,  белгілі ақын Темірхан Тебегенов, филология ғылымдарының докторы, профессор Қансейіт Әбдезұлы, тарих ғылымдарының докторы, профессор Мұхтархан Оразбай бастаған қазылар алқасы төрағалық етті.
Өлең мерекесіне ұйтқы болып отырған Мағжан Жұмабаев атындағы әдеби бірлестіктің жетекшісі Ұлан Еркінбаевтың айтуынша, айтыс аталмыш университетте тұңғыш рет ұйымдастырылып отыр
Түркі дүниесіне жаңаша көзқараспен қарауды, тың ізденістер жасауды алға қойған айтыстың басты мақсаты  бүкіл түркі халықтарына ортақ құндылықты жастарға насихаттау, сол арқылы сөз өнерінің асыл жауһарын жұртшылыққа паш ету.
Алаш ұранды туысқан халықтардың барлығында айтыс әртүрлі формада, әртүрлі деңгейде қалыптасқан
Бірақ айтысты халықтық өнер деп, ең биік деңгейге көтерген қазақ халқы десек еш артық болмас
Оны осы айтыстың көрермені болған түрік ағайындардың өзі айтып отыр
Түркияда да айтыс бар екендігін, бірақ ол «ашықлар атышмасы» деп аталып, ақындар саз аспабымен жыр толғайтынын айтқан университет Ректоры, экономика ғылымының докторы Мұхаммет Акдаш осы жолғы студенттер арасындағы айтыстың жоғары деңгейде өткендегіне ризашылығын білдіріп, белгілі ғалым Дандай Ысқақ бастаған қазақ тілі мен әдебиеті кафедрасының ұстаздарына зор ілтипат көрсетті.
Әл-Фараби атындағы ҚазҰУ, Қазақ ұлттық аграрлық университеті,  Абай атындағы ҚазҰПУ, Қожа Ахмет Ясауи атындағы ХҚУ және Академиялық иновациялық университеттен жиналған 16 ақынның ішінен бас жүлдеге әл-Фараби атындағы ҚазҰУ-дың 4 курс студенті Айсәуле Бейсенханқызы ие болды
Бірінші орын Сүлеймен Демирел университетінің дайындық факультет түлегі Құсман Оразғалиға бұйырды
Айта кетерлігі айтысқа қатысқан барлық жас ақындар жүлдесіз қайтпады
Түрік бауырлар қазақтың айтысын жоғары бағалап, ақындарға ақшалай, заттай сыйлықтар жасады
Филология ғылымдарының докторы, профессор Дандай Ысқақтың сөзімен айтсақ, әсіресе, Айсәуле мен Құсманның айтысы биік деңгейде өтті
Қыз бен жігіт айтысының нағыз классикалық үлгісін көрсетті
Шымкенттен келген Қажымұқан да өзінің сурып салма сөз зергері екенін танытып, әдемі әзілімен тыңдармандардың ықыласына бөленді
Университет проректоры Мехмет Изол мырза да «қазақтың талантты ақындарын елге танытсақ біз үшін үлкен абырой, бұл айтыс бұдан кейін дәстүрлі түрде жыл сайын өткізіледі» деп ағынан жарылды.
«Түркістан – екі дүние есігі ғой, Түркістан – ер түріктің бесігі ғой» деп Мағжан Жұмабаев жырлаған қазақ жерінде осылайша түрік пен қазақ бас қосқан адуынды айтыс өтті
Ләйім, айтыс – бауырлас екі ұлтың ұйтқысына айнала берсін!
Біләл ҚУАНЫШ
