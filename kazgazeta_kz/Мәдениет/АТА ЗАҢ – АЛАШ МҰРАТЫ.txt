Әр елдің тәуелсіздігін бекітетін, ішкі және сыртқы саясатына кепілдік беретін төлқұжатының болуы заңды
Биыл Қазақстанның тәуелсіздік алғанына 27 жыл толатын болса, өз Конституциямыздың қолданысқа енгеніне 23 жыл толып отыр

Еліміз Тәуелсіздік алғаннан кейін 1993 жылдың 28 қаңтарында алғашқы Ата Заң қабылданған болатын
Конституцияның алғашқы нұсқасы жаңарып, 98 баптың 55-іне елеулі өзгерістер мен толықтырулар жасалып, бұрын болмаған жаңа бөлімдер, баптар пайда болған.
Конституция – тәуелсіздік тарихында тұңғыш рет бүкілхалықтық талқылауға салынды
1995 жылдың 30 тамызында бүкілхалықтық рефе­рендумда қабылданған Конституция Қазақ­стан Республикасының негізгі Заңы болып бекітілді
Осы жылғы Конституцияның жобасын тал­қылауға 3 млн 345 ­отандасымыз атсалысқан екен
Бұл сайлау­шылардың 90,6 пайызын құраса, оның 89,14 пайызы жаңа Конституцияны қабылдауды қолдаған
Негізгі заңымызды әзірлеуге Президенттің өзі тікелей атсалысып, білікті заңгерлер мен шетелдік мамандар қатысты
Қазіргі Ата Заңымыздың темірқазығы, кешегі «Қасым ханның қасқа жолы», «Есім ханның ескі жолы», Тәуке ханның «Жеті жарғысының» заңды мұрагері іспетті

Бұл қастерлі құжат ­туралы ­Елбасымыз «Біздің Конституция­мыз – бұл Қазақстан халқының өз қалауы
Бағалауға және құрметтеуге тұрарлық таңдау
Конституция бойынша өмір сүру – бұл барлығымыз игеруге қажетті демократияның жоғары мектебі» деген болатын.
Бүгінгі заман талабы, жаһандық даму үрдісі құқықтық құжаттарға да елеулі әсерін тигізіп жатыр
Соңғы кездері құқықбұзушылықтың түрі көбейіп, қылмыскерлердің айла-амалы түрленді
Батыстың ықпалынан ұлттық тәрбиенің, отбасылық құндылықтардың әлсіреп жатқаны жасырын емес
Осындай кезде мемлекеттік биліктің жұмысын ғана емес, адамдардың санасына әсер ететіндей заңдарға да өзгеріс енгізу қажеттілігі туындап отыр
Конституцияға соңғы жылдары енгізілген өзгерістердің түпкі себебі осында
Мысалы, 1998 жылы қолға алынған өзгертулерге байланысты еліміздің сот жүйесінде істерді қарау алқа билердің қатысуымен жүзеге асырылатыны нақтыланды
2007 жылы енгізілген өзгертулерге орай Парламенттің өкілеттігі кеңейтіліп, депутаттар саны көбейді
Мәжіліс тараған жағдайда заң шығару қызметін Сенаттың атқаратыны реттелді
Ал кейінгі өзгерістерге байланысты сот кадрларын іріктеп алу Жоғарғы Сот кеңесінің құзырына беріліп, тұтқындауға санкция беру Прокуратурадан алынып, Соттың құзырына өтті
Осы уақытқа дейін орын алған өзгерістер туралы Елбасымыз «Біздің алдымызда билік тармақтарының өкілеттіктерін қайта бөлу міндеті тұр.
Қазір заманның дидары өзгерді
Біз де өзгеруге тиіспіз
Сол себепті мемлекеттік басқару жүйесін де жаңғыртатын кез келді» деген болатын.
Конституция елдегі бүкіл заңдар­дың, кодекстер мен нормативтік актілердің атасы деп бағаланады
Осыдан 23 жыл бұрын қолданыстағы Ата Заңымыз 30 тамызда бекітілгендіктен, бұл күн Конституция күні деп жарияланды
Содан бері бұл күн әр жыл сайын елеусіз қалмаған
Осы орайда Алматы қалалық соты мен ҚР Ұлттық кітапханасы бірлесіп, «Конституциялық құндылықтар, Қазақстанның заңнамасы және құқықтық қолдану тәжірибесінде оларды жүзеге асыру жолдары» (ІІ-ші Тамыз оқулары) атты жыл сайынғы дөңгелек үстел өткізді
Жиынға қалалық соттың төрағасы, аудандық соттар мен прокурорлар, Жоғары оқу орындарының басшылары мен заң факультеттерінің декандары қатысып, ойларын ортаға салды
Дөңгелек үстелде талқыланған төрт бұрышты заңдар төңірегіндегі мәселелерді ықшамдап назарларыңызға ұсынамыз.
Жанат БЕКЖАНОВ, 
Бостандық аудандық 
сотының төрағасы:
– Дүниежүзіндегі кез келген мемлекет өзінің алғашқы қадамын тәуелсіздігін жариялаумен қатар, Ата Заңы Конституциясын қабылдаудан бастайды
Бұл – сол мемлекетті құрушы ұлттың ғасырлардан бері жинақталған өзіне тән ұстанымының, заңдарының, жүрген жолдарының өзегінен шығып, келешегіне бағдар жасайтын бас­ты белгісі
Біздің қазіргі қолданыстағы Ата Заңымыздың ең басты ерекшелігі – мемлекеттік басқару жүйесін толық бір жүйе ретінде қарастыруында
Яғни заң шығарушы, атқарушы және сот биліктерін өз алдына бөлек орган ретінде емес, тұтас құрылымдық жүйе қылып қалыптастырып, олардың міндеттері мен жауапкершілігін белгі­леп беруімен бұл Конституцияның ма­ңыз­дылығы мен құны артты
Қазіргі Конс­титу­циямыздың басты құндылығы мемлекетімізді демократиялық, зайырлы, құқықтық және әлеуметтік деп жариялауымен қатар, оның бастауы халық екенін айқындауы
Оның бірден бір дәлелі – Конституциямыздың алғашқы бабының «Қазақстан Республикасы өзін демократиялық, зайырлы, құқықтық және әлеуметтік мемлекет ретінде орнықтырады, оның ең қымбат қазынасы – адам және адамның өмірі, құқықтары мен бостандықтары» деген сөздерден басталуы.
Тоғыз бөлімнен тұратын Конститу­циямыздың «Адам және адамзат» деп аталатын 2-бөлімінде елдің басты қазынасы, байлығы адам және оның құқықтары мен бостандықтарын қорғауға арналған.
Бүгінгі күні екінің бірі Конституция­ның атын білгенімен, оның затын, яғни осы Конституцияда әрбір бабымен тасқа таңба басқандай жазылған өз құқықтарын толық біле бермейді
Өз құқығын толық білмеу – тұлғаның құқығын өзгелердің бұзуына әкеп соғады
Мұндай олқылықтардың болмауы үшін Конституцияның не екендігін, ондағы құқық нормаларын қоғамымыздың әрбір мүшесіне, әсіресе жас ұрпақтың санасына сіңіру қажет.

Мұрат ТЛЕУБЕРДИЕВ, 
Әуезов ауданының прокуроры:
– Бәріміз білетіндей, бұл Конституция Қазақстан тарихындағы бірінші құжат емес
Бұған дейінгі құжаттардың барлығы да өз дәуірінің тамырын дәл басуға, құқықтық еркіндіктің, бейбітшіліктің кепілі болуға лайықталып дайындалды.Ендеше, біз бүгін тұғыр етіп отырған Ата Заңның алдыңғы заңдардан ерекшелігі немесе артықшылығы неде?
Ең алғашқы артықшылығы ретінде құжаттың халық пен биліктің бірлігінде дайындалуын, азаматтар үнінің ескеріл­генін ерекше атап өтуге болады
Мұны мемлекеттегі әр адамның құқығы тең екенін, пікірі назардан тыс қалмайтынын ұғындыратын тетік деп бағалаған орынды.
Екіншіден, Конституцияда мемлекет­тің үш тағасы ретінде заң шығарушы, атқарушы, сот билігі жеке белгіленіп, олардың құзіреті, жұмыс істеу тетігі, өзара әрекеті заң тұрғысынан айқындап көрсетілді.
Үшіншіден, құжатта құқық пен жауап­кершілік ұғымына теңдей әлеует беріліп, азаматтардың құқығы қалай қорғалса, жауапкершіліктен қашпауы да сондай басымдықпен зерделенген.
Конституциялық реформаларға сәйкес, «Прокуратура туралы» Заң қабылданған
Бұл заңда бұған дейін ешбір құжатта дәйектелмеген, прокуратураның жоғары қадағалаушы орган ретіндегі міндеттері айқындалған
Яғни прокуратура енді жай орган емес, конституциялық мәртебесі бар құрылым.
Мемлекеттік биліктің бір тармағы ретінде прокуратура органы құқықтық реформалардың жүзеге асуына ынталы
Қазіргі кезде заңдарды ізгілендіру, құқықбұзушыларға жаза тағайындалғанда балама жазаларды қолдану бойынша жұмыстар қарқынды жүргізіліп жатыр
Мұның бәрі – әлемнің дамыған отыз елінің қатарына қосылғалы отырған ­Қазақ­стан үшін маңызды талаптың бірі
Заңды ізгілендірудегі мемлекеттің негізгі мақсаты қателескен азаматтарды қолтығынан демеу, қатарға қосу
Өйткені біздің Конституциямыздың өзі «мемлекеттің ең басты байлығы – адам» дейді.
Талғат БАЛАШОВ, 
қалалық адвокаттар 
алқасының төрағасы:
– Қолданыстағы Қылмыстық процестік кодекс бірқатар жаңалықтарға толы, олар өз кезегінде қылмыстық процесуалдық құқықтың жекелеген институттарын жетілдіруге ықпал етті
Соның бірі – сот сараптамасы институты
Қорғаушы тараптың сараптамалық зерттеуді өз бетінше тағайындау мүмкіндігі алғаш рет осы заңмен бекітіліп отыр
Яғни ҚР ҚПК 23-бабында айтылған «Сот ісін жүргізуді тараптардың жарыспалылығы мен тең құқылығы негізінде жүзеге асыру қағидасы» нақты жүзеге асырылатын болды
Қылмыстық процеске қатысатын тараптар тең құқылы, сол себепті оларға өз ұстанымын қорғауға бірдей мүмкіндіктер беріліп отыр.
Бұл туралы Халықаралық нормаларда да айтылған, мысалы 1966 жылдың 16 желтоқсанындағы Азаматтық және саяси құқықтар жөніндегі Халықаралық Пактке сәйкес – қорғаушы тараптың сотқа дейінгі тергеуге қатысуға мүмкіндігі болу керек, сондай-ақ іске тіркелетін материалдарды жинауға атсалысуы тиіс деп көрсетілген
Яғни қорғаушы тараптың өз тергеуін жүзеге асыра алатын мүмкіндігі болуы тиіс деген сөз
Тараптардың жарыспалылығы мен тең құқылығы қағидасы негізіндегі халықаралық практиканың көріністері ҚР ҚПК көрініс тауып отыр, яғни адвокатқа қорғаушы ретінде ҚПК 70-бап, 3 бөлік, 2, 3, 5 тармақтарына сәйкес белгілі бір құқықтар беріп отыр.

Құралай ҚАЛЕКЕЕВА, 
Алмалы аудандық сотының судьясы:
– Бүгінде Қазақстан әлемдік саяси жүйеде өз орнын мықтап бекіткен, Орталық Азия аумағында мықты көшбасшы, сенімді серіктеске айналды
Біздің жерімізде Саммиттер мен әлемдік деңгейдегі жоғары кездесулер өтуде
Түрлі ұлттардың достығы мен бірлігін көрсеткен елге айналдық
Еліміздің жетістігі, тарихи тәжірибе, қоғамдық келісім мен саяси тұрақтылық, экономикалық өсу мен халықтың бірлігі біздің мемлекетімізді мойындатуға күш салды
Бүгінде Қазақстанды мемлекеттіліктің барлық белгілері бар егемен мемлекет ретінде айтуға толықтай құқығымыз бар
Негізгі заң заңның үстемдігі қағидасын, адамның өмірі, құқықтары мен бостандығының ең жоғары құндылығы ретінде, заң мен сот алдындағы теңдікті абсолютті және ажырағысыз деп таниды.
Конституцияны абстракциялық құқықтық құжат деп қана түсінуге болмайды
Тиімді Конституция – мемлекет пен қоғам дамуының дұрыстығының көрсеткіші болып табылатын заң және барлық құқық қолдану практикасы
Сондықтан оны жүзеге асыру өте маңызды, тек құқықтар мен бостандықтар кешені ғана емес, сондай-ақ көзделген институттар да маңызды
Бүгінгі ойымды мемлекет басшысы Н.Ә.Назарбаевтың «Конституция мәселесі азшылықтың немесе көпшіліктің мәселесі емес
Бұл – ұлттың болашағы туралы мәселе» деген сөзімен қорытындылаймын.

Нұрлан ЖАЗЫЛБЕКОВ, 
Алматы қалалық адвокаттар 
алқасының мүшесі:
– Халқымыз өздерінің тарихи таңдауын жасап, оларды реформалауға және елімізді дамытуға, болашағын жасауға, жұмысты одан әрі жалғастыруға талпынды.
ҚР қолданыстағы Конституциясы Қазақстан Республикасының конститу­ция­лық жүйесінің негізі болып табылатын адам мен мемлекет арасындағы қарым-қатынастың негізгі құндылықтарының бірі ретінде адамның, оның құқықтары мен бостандықтарын айқындайтын гуманизм қағидасын бекітті
Құжаттың басты мақсаты – азаматтардың құқықтары, бостандықтары мен заңды мүдделерін қорғаудың тиімді жүйесін құру
Әрине, құқықтар мен бостандықтардың кепілдіктері мәселесі бірінші кезекте тұр.
Біз жеке және заңды тұлғалардың құқықтарын, бостандық­тары мен мүдделерін құқықтық қорғауға үлкен назар аударуға шақырылған құқықтық мемлекет екенімізді түсінуі­міз керек
Еліміз Қазақстан Республи­касының Конституциясында заңды мемлекет ретiнде жарияланған миссиясын жүзеге асыруға мiндеттi.
Роза ӨМІРТАЙ, 
НАРХОЗ университетінің доценті:
– Менің еріксіз назарымды аударған бір мәселе – ол республика заңдарының орыс және қазақ тілдегі мәтіндеріндегі заңи терминдерді қолданудағы мазмұндық алшақтық мәселесі, яғни заңи терминдер орыс тілдегі мәтінде дұрыс қолданылған да, ал қазақ тілдегі мәтінде қате терминдер қолданылған
Нақты мысал келтіретін болсақ, «Құқықтық актілер туралы Қазақстан Республикасы заңының 10-бабы былайша аталады: «10-бап
Нормативтік құқықтық актілер сатысы»
Ал «Закон Республики Казахстан О правовых актах с изменениями и дополнениями по состоянию по 11.07
2017 г.» бойынша аталмыш заңның 10-бабы былайша аталған: «Статья 10
Иерархия нормативно-правовых актов»
Бір терминнің дұрыс аударылмауы осы сөйлемнің мағынасын бұзып тұр
«Иерархия» ұғымы бұл жерде – заңи күші бойын­ша нормативтік құқықтық актілердің өзара бағыныштылығын білдіреді
Яғни заңи күші жоғары тұратын нормативтік құқықтық актілерге, заңи күші төмен нормативтік құқықтық актілер қайшы келмеуі тиісті.
Менің ұсынысым, бұл бапта иерархия сөзін аудармай-ақ, қалдырған дұрыс
«Иерархия» термині халықаралық термин
Ағылшын тіліне бұл сөйлем: «Hierarchy of normative legal acts» деп аударылады
Ал нормативтік құқықтық актілердің сатысы – stage of regulatory legal acts – «стадий нормативно-правовых актов» деп аударылады.
Мінеки, нақтылы бір ғана мысалда өрескел қателік кеткен деп санаймын
Нақты қорытып айтар болсам, Нормативтік құқықтық актілердің сатысы деген орыс тілінде – «стадии нормативно-правовых актов» деп аударар едім
Ал аталмыш заңның 10-бабының мазмұнында құқықтық актілердің сатысы емес, заңи күші бойынша иерархиясы қарастырылған
Сондықтан да заңи терминдерді орынды қолдана білудің өзі – заңи сауаттылықтың бір маңызды белгісі
Заңгерлік – нақтылықты талап ететін мамандық, заңи терминдер де нақтылы өз орнымен қолданылғанда ғана өз мағынасын аша түседі.
Білім алушыларға бұл мәселелердің түйінін қалай, қашан шешіп береміз? Тіптен, білім алушыларға ғана емес, заң – маңызды қоғамдық қатынастарды реттейтін құқықтық акт болғандықтан, ол қарапайым халыққа да түсінікті болуы керек емес пе? Арнайы заңгерлік білімі бар адамдардың өзін адастыратын заң қарапайым халық үшін қалай қызмет етпекші?
Екі тілдік мәтіндегі алшақтық көбінесе мемлекеттік тілде білім алушыларды адас­тырады
Қазіргі кезде жоғары оқу орындарында білім алушылардың басым пайызы мемлекеттік тілде білім алып жатқандығын ескерсек, бұл мәселені жастардың болашақ тамырына балта шабу деп біліп, жерде қалдырмау керек.
Өмірәлі ЖАЛАИРИ, 
Д.Қонаев атындағы Еуразия заң академиясының ректоры:
– Заң саласындағы реформаларда көптеген өзгерістер болды
Президенттің 40-тан астам құзіреті Парламентке, Үкіметке берілді
Енді қазір заң терминдерін дұрыстау керек деген мәселе көтеріліп жатыр
Өйткені орыс тілінен қазақ тіліне аударып оқығанда айырмашылық бар, көп адамдар түсінбейді
Оны кейде жай халық емес, заңгерлердің өздері түсінбей қалады
Қазақстанда 70-тен аса заң факультеттері бар
Бұрын екі ғана факультет болған: ҚазҰУ мен ҚарҰУ-да
Соның өзінде мамандарды дайындап шыққан
Ал қазір аграрлық университеттер сияқты, кейбір оқу орындарында заңгерлер дайындаудың қандай қажеттілігі бар? Солай емес пе? Сондықтан заңгер дайындау­ды реттеу керек
Өйткені қазір сауатсыз заңгерлер көп болып жатыр
Біз шетелдің заңгерлеріне жүгініп жүрміз
Сол себептен білікті білімді заңгер дайындауымыз керек
Біз Конституцияға осы Конституция күні жақындағанда ғана мән береміз
Жалпы күндерде мән бермейміз
Ал ­шетелде, А­мерикада конституцияны арнайы кітапша қылып қалтасына салып жүреді
Адамдар өздерінің құқығын, бостандығын қалай қорғау керек екенін біліп жүреді
Ал бізде құқықтық сауатсыздық өте көп
Қазір біз халқымыздың құқықтық сауаттылығын көтеруіміз керек
Конституцияны балабақшадан бастап дәріптеу керек
Мектептерде белгілі пәндер қойылған
Балалар өзінің құқығын білмейді
ЖОО-да Заң факультетінен басқа факультеттерде де құқықтық негіздерін міндетті түрде оқыту керек.
Осылайша, дөңгелек үстелге ҚР Конституциялық Кеңесінің өкілдері, құқық қорғау органдарының басшылары, әділет, еңбек, әлеуметтік қорғау және көші-қон, мемлекеттік кірістер басқармасының өкілдері, нотариустар, адвокаттар, ғалымдар мен қоғам қайраткерлері, Алматы қалалық және аудандық соттардың судьялары, Алматы қаласының соттар әкімшілігі қатысты
Ойларын ортаға салған заң мамандары еліміздің азаматтарын Конституция күні қарсаңында ғана емес, барлық уақытта құқықтық сауаттылығын арттыруға шақырды
Өзара пікір-тәжірибе алмасып, заң айналасындағы мәселелерді бірлесе шешуге бел байлады
Ендігі уақытта мамандар заңгерлер дайындаумен қатар, қараша халықтың өз құқығын білуіне күш салмақ
Сын-пікірлер қабылданып, оны түзетуге, болашақтың жұмысын бірлікте атқаруға шешім қабылданды

Айта кетейік, ҚР Конституциясы – Қазақстан халқының еркіндігін, оның демократиялық, зайырлы, құқықтық және әлеуметтік мемлекет ретінде қалыптасуға ұмтылысын, басты құндылығы адам, оның өмірі, құқығы мен бостандығы екендігін бейнелейтін елдің негізгі Ата Заңы.
Ақбота МҰСАБЕКҚЫЗЫ
«Ана тілі»
