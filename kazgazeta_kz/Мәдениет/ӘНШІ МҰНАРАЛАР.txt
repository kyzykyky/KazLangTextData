Мазасыз ақпан
Нәзік үнге құлағын тосты… Сонау алыс көкжиектердің ар жағынан ба, әлде, зеңгір көктің тереңінен бе, бір әуен талып-талып естіледі
Бұрыннан белгісіз, бірақ елжіреткен ыстық әсем саз
Ол бүкіл табиғаттың, осынау өмірдің ырғақтарымен, тіпті өз жанының терең толқыныстарымен үндесіп жатқандай
Ал, қарсы алдынан қызыл күннің үлкен шарасы көтеріліп келеді
Ақпанның – аязды, қарлы, ызғырық суық желді, қаһарлы ақпанның нарттай күні
Осы үлкен қызыл күнмен тайталаса еңселі алыптың сұлбасы көрінеді
Әлгі әуен әлі естіліп тұр… Бұрғының терең бойлап бара жатқаны білінеді
Мұны нәзік дірілдеген жүрек қылының ұшымен, көңіл түкпірінің алыс шектерімен сезіп келе жатқандай
Бұл шектер атомдар сферасындағы болмашы тербелістерді де қабылдай білетіндей… Мына көрінген және бұдан да басқа бұрғылау мұнараларында тағатсыз еңбек еткен адамдардың көңіл күйін, құлшынысын да сезе түседі
Адамдар да алып мұнаралар тәрізді
Олардың жан-дүниесі, жүрек лүпілі бұған түсінікті де қымбат
Соның бәрін бұл қалтқысыз қабылдап, камертондай жаңғырықтырып жүргендей
Мұнда бір нәзік үйлесімділік бар, табиғи заңдылық бар…
Бүгін Ақтаудан ерте шыққан, таңғы сағат төртте… Қаламқас даңғыл жолының жақында тазартылған көптеген жерлерін қайтадан борасын қалың қар басып қалыпты
Осындай жағдай соңғы бірнеше күннен бері мұнда дер кезінде вахтаға адамдарды жеткізуге, материалдар мен құрылғыларды жетістіруге көп қиыншылық тудырған еді
Жиырма градусқа дейінгі аяз, қалың қар, солтүстік-батыстан соғып, сүйегіңе дейін өткен суық жел
Кейде аяғыңның астындағы жер теңселіп, ауып бара жатқандай көрінеді
Ал, әудем жерде күңірене, аласұра Гиркан шайқалып жатыр… Міне-міне, оның өрекпіген жал-жал толқындары бөгеттен шапши лықсып, Қаламқасқа лап қоятындай… Соған қарамастан кенорны жұмыс жасап бағуда
Адамдар әрбір тонна мұнай үшін күресуде
Ал, «OIL SERVICES COMPANY» серіктестігінің ұжымы әрбір ұңғыны жөндеп, іске қосу үшін, бұрғышылар әрбір метр проходка үшін жанұшыра қайрат көрсетіп жүр
«Маңғыстаумұнайгаз» акционерлік қоғамының күн құрғатпай осында болып тұратын жетекші, бас мамандары да, бас директор да, техникалық директор да, серіктестіктер басшылары да тәуліктер бойы кәсіпшіліктерде жұмыс жүргізіп, кезіккен проблемаларды сол бойда шешіп үлгеруде
Құдды жанкешті майдандағыдай… Табиғат дүлейі сәл бәсеңсіп, кенорнының кәдуілгі тегеурінді ырғақта жұмыс жасау режиміне көше бастауы  мұң екен, басшылық шұғыл кеңес өткізіп, жаңа, қосымша міндеттерді айқындап, жүктеп береді
Олар сондай ауыр көрінгенмен, нақты әрі орындалуы мүмкін талаптар еді.
– Бұрғылауда кідіріс бар
Өткен айда 119 метр кейін қалдық… Қарқын неге төмендеп кетті? Күшейтілсін
Придорожное кенорнындағы тоғызыншы ұңғыда шұғыл шаралар алынсын
Солтүстік Аққардағы жағдай күрделендіріліп жіберілген
Жедел, кідіртпей қалыпқа келтірілсін.
Табиғат дүлейімен соңғы қатерлі күндерді бастан кешкен, бірақ, әйтеуір, абырой деңгейінде бола білген жанға мына ескертпелер мен тапсырмалар алғыс алғандай жағымды естілді
Қосымша ішкі қуат, шабыт, энтузиазм пайда болғандай
Ал, бұл, физика заңындағыдай, тізбек бойымен өзінің барлық орынбасарларына, серіктестіктің бас мамандарына, бөлімшелер мен бригадаларға жылжи жөнеледі
Енді міне, Қаламқасқа жақындай бере мобильді телефон арқылы хабарласып, бас инженері Секербай Баймановтың ертелетіп Жетібайдың «Придорожное» кенорнында жүргенін, ал орынбасары Сейілхан Сарбуфиннің бас геолог Аманжол Баспаевпен бірге Шығыс Жетібай кенорнында қабат мұнай көздерін сұйықтық айдап ашу операцияларын жүргізуге кірісіп жатқанын білді.
Бұл сәттерде Қаламқас та У.Алтайқұловтың, Е.Жүсіповтың және А.И.Ясько секілді майталмандардың бұрғышылар бригадалары қарқынды жұмыс үстінде еді
Александр Иванович – Маңғыстау мұнайы ардагерлерінің бірі
Осыдан бірнеше жыл бұрын бұрғылау ісінің түбекте қайта жандандырыла бастағаны сол, ол жұмысқа шақырылып, содан бері Қаламқаста мұнай және қысым арттыру ұңғыларын қазу ісін жемісті жүргізіп келеді
Ұжымдар біртұтас нық, мақсаткер
Ардагер бұрғышылар сапында сондай-ақ Александр Иванович Белоножкин де бар, ол «Жетібай» алаңдарында еңбек етеді
Жалпы Жетібай мен Қаламқаста 6 бұрғышы бригадасы іс үстінде
Олар соңғы 5 жылда барлығы 83 мұнай ұңғысын қазып, пайдалануға берді
Осы жаңа өнім көздерінен бұл мерзімде 100 мың тоннадан астам қосымша «қара алтын» өндірілді.
Оралбай Әбдікамалов басқарған «OIL SERVICES COMPANY» кәсіпорны бірнеше жыл бұрын өндірісті оңтайластыру барысында бұрынғы «Бұрғышы», «Шегендеу» және «Химремонтскважин» серіктестіктерінің бір-бірімен қосылуы нәтижесінде өмірге келген
Сондықтан ол бұрғылаумен де, ұңғыларды күрделі және ағымдағы жөндеумен де, химиялық өңдеп, тазартумен де айналысады
Бұл бағыттар бойынша оның Қаламқаста, Жетібайда арнайы басқармалары, учаскелері мен цехтары, бригадалары жұмыс жасайды
Осындай сан тарам салалардың қызметін жетік үйлестіріп, кенорнындағы өзекті мәселелерді дер кезінде шешіп болғасын ертең акционерлік қоғам басшылығы алдына қоятын перспективалық мәселелерін де анықтай түсті
Бұлар өндірістік қана емес, кенорындардың энергетикалық әлеуетін пайдалануда, ұңғылар қорымен жұмысты күшейтуде маңызды істерді тындырып жатқан серіктестік қызметкерлерінің тұрмыс жағдайларын анағұрлым жақсарта түсуге де қатысты еді.
Әуеннің жұмбақ болмысы
Жол бойы сол бір әуеннің көкейінен кетпей қойғаны
Үйге келе домбыраға салып, қос шекті баяу, биязы сипай шерте берген
Маңғыстау жерінің қайталанбайтын дара табиғаты, ызыңдап соққан жел үні, селеулер мен алып электр желілерінің үздіккен ызыңы, кәсіпшілік пейзаждары, қызметтес мұнайшы бауырлардың ыстық бейнелері, әлгі бір мұнаралар әуені – бәрі-бәрі осы әуенмен біртұтас бейнелене, тұлғалана түскендей ме қалай? «Жаңа ән дүниеге келіп қалған жоқ па осы?!» деп, бір сырлы құбылыстың табиғатын өзі де енді аңғарғандай
Расында да осынау қасиетті де берекелі өлкедегі жанкешті қарбалас өмір, ырысты, ықыласты өмір оны терең толғандыра береді
Мына әуен сол пейілдің омыраудан шайқап есе бастаған толқыны сынды
Қашан да осындай ерекше бір шақтарда көңілінен ән туатыны бар
Ана бір жылы үлкені Ғалия бой жетіп, тұрмысқа ұзатылғанда жүрегінен бір әуен балқыған қорғасынша ағып құйылған-ды
Заман бейбіт, ел тәуелсіз десек те, ер басында тосыннан қиын-қыстау күндер туатыны және бар
Өтпелі кезеңнің, қауырт экономикалық реформалардың жылдарында, Алматыда, Астанада жүргенде кездейсоқ тап болған қиянаттан зардап шеккен мұны қолтығынан көтере жөнелген аяулы балалық дәурен досына да осылай ән туған
Бұл өзі адамның ақылынан, санасынан тыс болып жататын таңғажайып құбылыс көрінеді
Оның әуендеріне Исраил Сапарбаев, Мырзағали Іңірбаев, Шөмішбай Сариев және басқа ақындар өлеңдер жазды
Бірақ ол бірде бір ақынның өз көңіл әуенінің толық мағынасын жеткізе жырлай алмайтынын түсініп, бір әуенге өзі өлең жазды
Бұл – өмір туралы, адамның азаматтық позициясы, жер бетіндегі адами парызы туралы толғаныс еді
Сол әндерін өнер шеберлері бүгінде Ақтауда, Астана мен Алматыда орындап жүргені бір мәртебе.
Баламалы ойлау жемістері
Рухани бай адамның, әсіресе, ол әрі экономист және ғалым, әрі ұзақ жылдар жоғары мемлекеттік орындарда қызмет еткен қайраткер, ал бүгінде күнделікті үлкен экономикалық мәселелерді шешіп жүрген ірі өндіріс басшысы, оған қоса болмысымен өнерлі, әрі ақын, әрі әуендерді дүниеге әкелуші сазгер жан болса, ондай адамның ойлау мәдениеті мен ой түю үлгісі де сан қырлы, дара болып келеді
Ендеше физиканың адамзат көзін ашқан алуан-алуан заңдарының, оның ішінде әйгілі салыстырмалық теориясының да әубаста математикалық жолдармен емес, ғалымдардың бейнелі, салыстырмалы, баламалы ойлау жүйесімен, көзге елестете білу қуатымен ашылғаны, содан кейін ғана фундаментальды ғылыммен дәлелденгені кездейсоқтық бола қоймас
Оралбай Әбдікамалұлы да кейде көптеген өндірістік, тіпті техникалық мәселелерге дейін бейнелі түрде, оларды өмірдің сан түрлі маңызды проблемаларымен салыстыра, сәйкестендіре, оларға жан бітіргендей ерек тұрғыдан қарайтыны бар
Және мұндай көзқарастың өзіндік нәтиже беретініне де таңдануға болмайды әсте
Мәселен, «OIL SERVICES COMPANY» серіктестігінде 68 бригада ұңғыларды жерасты және күрделі жөндеу ісімен айналысады
Белгілі бір қатаң тәртіппен, рецептімен мұнайлы қабаттарға тәулігіне 90 мың текше метрге дейін ағынды, альбсеноман, теңіз бен Еділ өзенінің сулары қуатты қысыммен айдалады, сондай-ақ ұңғыларға байытылған қоспа сұйықтар да айдалып, олар «қара алтын» өндіруді ұлғайтуға орасан зор мүмкіндіктер беруде
Тек 2004 жылдың өзінде ұңғылар 4888 рет жерасты жөндеуінен, 586 рет күрделі жөндеуден өткізілді
Бұрын тоқтап тұрған 101 ұңғы қайта іске қосылды
Сырқат жандардың белсенді еңбекке оралғанындай…
Ол бірде сонау балалық шағында Оңтүстік өлкедегі туған аулы Саурада құдықтарды аршып, су көздерін қалай ашқанын есіне алды
Өйткені ол басқарған кәсіпорын Қазақстанда тұңғыш рет терең қабаттарды сұйықтық айдап жарып, ұңғылардың 1000 метр, тіпті 2500 метр тереңдіктегі мұнай көздерін ашудың жаңа технологиясын қолдана бастап еді
Қарап отырсақ – құдды құдық аршығандай ғой… 2001 жылдан бері бұл тәсіл 390 ұңғыда қолданылып, қосымша 1685000 тонна мұнай алуға мүмкіндік туды.
Осындай өндіріс нәтижелері әлгі айтқан бейнелі, баламалы, творчестволықпен ойлаудың нәтижесі деуге негіз аз емес
Өйткені, бір қызығы, Оралбай Әбдікамалұлы мұнайшы емес
Ол – Москваның экономикалық-статистикалық институтының 1975 жылғы түлегі, экономика ғылымдарының кандидаты, 1994 жылға дейін – Қазақ КСР Жоспарлау комитетінің Агроөнеркәсіп кешені бөлімінің, Қазақстан Республикасы Аймақтық даму мемлекеттік комитеті біріккен бөлімінің бастығы, Экономика министрлігі Аймақтық саясат басқармасының бастығы
2000 жылға дейін – Қазақстан Республикасы Президентінің Аппараты ұйымдастыру-бақылау басқармасының мемлекеттік инспекторы, Қазақстан Үкіметі Аймақтық даму бөлімі бастығының орынбасары, Мемлекеттік меншік комитеті төрағасының орынбасары, Жамбыл облысы әкімінің орынбасары, ҚР Табиғи ресурстар және қоршаған ортаны қорғау министрінің орынбасары…
Ғылым, білімге құштарлығы мұнай өнеркәсібі саласының қыр-сырын түндер бойы өз бетінше тереңдеп оқып, меңгеруіне үлкен мүмкіндіктер берді
Баламалы танымның теориялық біліммен толығып, шыңдалған тұсы, міне, осы.
Баламалы, бейнелі ойдың адамдарды ірі адамгершілік деңгейге жеткізетін, осынау ардақты жолдан бұлтартпайтын қасиеттері және бар
Соның ең қарапайым және маңызды бір мысалы, міне, мынау: Ол кез келген қиын, шешуші сәтте өзін ойша өзгенің орнына немесе басқа адамды өз орнына қойып, жағдайды зерделей білуі
Бұның үлкен ұжымдағы ауқымды істерді үйлесімді ұйымдастыруға, түсіністікті, бірлік пен ынтымақты ахуалды қамтамасыз етуге септігі мол
Ол әріптестермен адамгершілікті, іскер байланысты қадірлеп, дамыта біледі
Бұл ұңғыларды жерасты жөндеу шебері Омар Оңдасынов пен Ибрагим (Наурыз) Нұрбергенов, «Маңғыстаумұнайгаз» АҚ Техникалық директоры Қосай Жұбаниязов, Бұрғылау және ұңғыларды жөндеу басқармасының басшылары Ағой Раушанов пен Жұма Қожанов және басқалар.
Биіктен – биікке
«Маңғыстаумұнайгаз» акционерлік қоғамының басшылығы биылғы 2005 жылға еселі межелер белгілеп отыр: 5500000 тонна өнім өндірілмек
«ОйлСервисКомпани» да, ол қызмет көрсететін «Қаламқасмұнайгаз», «Жетібаймұнайгаз» өндірістік басқармалары, басқа да серіктестіктер бүгінде осынау абыройлы міндетті орындауға жұмылған.
P.S
Бұл әңгіме 2005-ші жылдың ақпанында жазылып, белгісіз себептермен баспасөзде жарияланбай қалған еді
Содан бері бүгінде ұлттық мұнай өнеркәсібінің белгілі ұйымдастырушысы Ұзақбай Сүлейменұлы Қарабалин жетекшілік ететін «Маңғыстаумұнайгаз» жылына 6 миллион тоннадай мұнай беріп, елдің ырыс-берекесін еселей түсуде
Отанымыздың экономикалық тәуелсіздігін қамтамасыз етуге Оралбай Әбдікамалов басқарған компанияның үлесі елеулі.
Мір ШАЙЫР
