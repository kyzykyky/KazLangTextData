ҚР Мемлекеттік Орталық музейінде Қазақстан Республикасы Тәуелсіздігінің 25 жылдығына және Алматының 1000 жылдығына орай музей қорындағы ыдыс-аяқ топтамасынан «Сырлы аяқтың сыны кетпес» атты көрме өтуде.
Қазақ халқының ежелгі нанымы бойынша аузы жоғары қараған іші қуыс ыдыс-аяққа Тәңірі несібе бұйыртады екен деседі
Сонымен бірге адамдар арасында дәм-тұз деген киелі ұғым бар
Көшпелілер мәдениеті бойынша бір дастарқаннан, бір ыдыстан дәм татқан адамдар бір-бірін жаманшылыққа қиюы күнә саналған
Қыздың жасауына шешесінің өз қолынан табыстаған ыдысы қыздың көрегендігінің айғағы іспеттес
«Шешесін қөріп қызын ал, аяғын көріп, асын іш» деген мақал да бекер айтылмаса керек
Дәм салынған ыдыс-аяқта құт-береке бар деген.
Сондықтан аталмыш көрменің ұлттық дәстүрімізді жаңғыртып, ұмыт болған ыдыс түрлерін насихаттауда маңызы орасан зор
Көрмені ұйымдастырушы Антропология және этнология орталығының жетекшісі Рүстембек Шойбековтың айтуынша, көрменің мақсаты – ұлттық ыдыс-аяқ арқылы байырғы заманның тұрмыс-тіршілігін, наным-сенімін таныстырып қана қоймай, ыдыстың бүгінгі мәдениетке әсерін айшықтау екенін баса айтты
«Ғаламдану, жаһандану құбылысы қазақтың дәстүрлі өмір салтына түбегейлі өзгеріс әкелгенімен, ұлт мәдениетінің негізгі сипаттары уақыт тезінен өтіп, қазіргі тұрмысымыз бен болмысымыздан үлкен орын алып отыр
Қолөнерімізде көрініс тапқан ыдыс түрлерін халыққа насихаттау мақсатында осы көрмені өткізіп отырмыз».
Қазақы ортада қолданыста болған ыдыс-аяқтар мән жағынан тек тұтыну бұйымы ғана емес, дәстүрлі дүниетанымда алар орны ерекше әрі ғұрыптық қызмет атқарады
Әдетте, Ұлыстың ұлы күні Наурыз мерекесінің қарсаңында жыл бойы тоқшылық болсын деп ырымдап, ыдыстарды толтырып қояды
Яғни ол – тоқшылықтың нышаны (қазаны тоқ, уайымы жоқ), адамдардың бір-біріне деген сый-құрметін көрсетіп, жақсы қарым-қатынас қалыптастыруының (дәмдес, табақтас болу), береке-бірлікте болуының, сондай-ақ татулығының, (аяқ-табағы бөлінбеген, бір қазаннан ас ішкен), тіпті үй тазалығының да белгісі (аяғын көріп асын іш)
Көрмеге қойылған ыдыстардан ХІХ-ХХ ғасырлардағы көшпелі тұрмыстың көрінісін аңғару қиын емес
Себебі мұнда негізінен ағаш, тері, металл тәрізді материалдардан жасалған, көші-қон талаптарына ыңғайлы, төзімді ыдыс түрлерін көруге болады.
Бес бөлімнен тұратын көрменің бірінші бөліміне ас-тағамды дайындауға металдан жасалған қазан, таба, самаурын, кепсер, сүзгі, мыс құман тәрізді ыдыстар қойылған
Көзіміз ХІХ ғасырларда сауда керуендері арқылы елге жеткен құман самаурынға түсті
Әсіресе, оның оюмен өрнектеліп, тастармен әшекейленуі көздің жауын алады
Көрмеге қойылған жәдiгерлердiң iшiнде қазандардың орны бөлек
«Қазан» сөзi Махмұд әл-Қашқаридiң «Диуани Лұғат ат-Түрк» атты еңбегiнде «ишиж, идиш» деп көрсетiледi
Қазан сөзi сонау сақ, ғұн замандарынан айтылады
Әсемдiгiне ерекше мән берiлген мұндай қазандар күнделiктi ас дайындауға арналмаған
Ертеректе қазақтар көшi-қон кезiнде қазанды қазанқапқа салып, арбаның артқы жағына немесе түйенiң ашамайы­на iлiп алып жүрген
Қазанның сыйымдылығы әртүрлi болған
Он екi қарыс тайқазаннан бастап, екi литр ғана су сыятын кiшкене қазандар да кездеседi
Ә.Марғұлан «Құламерген» жырының желiсiне ерекше назар аудара келе, қазанға байланысты «Қазан мықты болса, ел де мықты
Қазан – шаңырақ сияқты, бүтiндiктiң белгiсi
Ол құрыса, ел де құриды» деп жазады.
Көрменің екінші бөлімінен асты таратып құюға арналған ағаш ожау, саптыаяқ, астау, табақ, керсен, шара, тостаған, сазбалшықтан жасалған қыштабақ тәрізді ыдыс-аяқтармен таныс болдық
«Алтынмен аптап, күміспен қаптап» дегендей, сол заманның әр әулеті жағдайына қарай зерлеп, әшекейлеп жасалған дүниені тұтынып келгенін байқадық
Әр тостаған мен табақтан қолданбалы өнердің үлгісін аңғарамыз
Дәстүрлі ыдыс-аяқтардың әшекейлері тек әсемдік үшін емес, ыдыс ішіндегі ас-тағамды «тіл мен көзден», «жадылықтан» сақтайтын, басқа да сиқырлы мәні, күші бар деп танылған.
Тағы бір айта кетерлігі, күнделікті тұрмыста және ғұрыптық жосын-жоралғыларды жасауда ертеден қалыптасқан тыйымдар мен ырымдар бар
Әсіресе, ақ құйылатын ыдыстар ғұрыптық мәнге ие болды
Мәселен, ас пен тойға қымыз апарған сабаны бос қайтармаған, өйткені қасиетті ақ құйылған ыдыста құт-береке болады деп санаған
Көктемде алғашқы күн күркіреген сәтте шөмішті сүтке малып, киіз үйді солдан оңға қарай дөдеге тұсынан қағып отырып айналып шығады
«Сүт көп, көмір аз» деп қайталап айтып жасалатын бұл ғұрып дүниенің пайда болуын қайталау әрі жаратушылық күш-қуаттың ғарыштық сипатта екендігін мойындап, оған тәу ету болып табылады.
Ас-тағамды сақтау мен тасымал­дауға пайдаланатын тері, ағаш, металл, керамикадан жасалған саба, мес, күбі, шелек, құмыра, торсық түрлері көрменің үшінші бөлімінен орын алды
Осы жерде музейдің кіші ғылыми қызметкері Гүлжан Ахметова сабаның қасиеті туралы әңгімелеп берді: «Саба – қымыз құюға арналған, ел ішінде кең тараған кәделі ыдыстың бірі
Ол жылқы терісінен жасалады
Саба да қазақтың асы мен салтын, мырзалығын айғақтайтын бағалы ыдыс
Бұрынғы кезде асқа, салтанатқа сәбамен қымыз, малдан сойыс апаратын болған
Бұл үлкен құрметтің, мырзалық байлықтың белгісі деп саналған
Кімнің сабасы үлкен болса, сол бай, мырза, ел алдындағы мәртебесі мен беделі жоғары болған
Сабаны қасиетті, киелі береке тұғыры есебінде әркез күтіп ұстаған
Ол тұтас теріден (екіден бес теріге дейін) тігіледі
Әрқайсысының өз аты болған, мысалы «бес биенің сабасы», «тай жүзген» деген сияқты
Сондай-ақ түйенің мойын терісінен қымыз ашыту үшін сүйретпе жасаған
Оның емдік қасиеті де бар екен
Алысқа апарылатын ақты ешкінің тұтас терісінен жасалған мес­ке құятын болған
Құрметті қонаққа қымызды мес немесе сүйретпеден құю ұят саналған
Сондықтан, тек сабадан құйып берген».
Көрменің төртінші бөлімінде ағаштан жасалған қасық, зерен, қыш-керамикадан жасалған сапал (қыш кесе), кәрлен, пиала, шыныаяқ сияқты ыдыс-аяқтармен таныс болдық
Ыдыс-аяқты күтіп-сақтауға арналған ыдыстар өз алдына бір топ болып, аталмыш көрменің бесінші бөлімін құрайды
Бесінші бөлімнен саба аяқ (сабаның астына қоятын орындық), аяққап (ыдыс-аяқ сақтауға арналған үй мүлкі), керме (матадан тігілген немесе жүннен тоқылған, табақ, оқтай-тақтай салатын дорба), шайкиіз (ыдыс-аяқтың астына төсейтін бұйым), асадал (ыдыс-аяқ тұратын жиһаз) тәрізді ағаш, тері, киіз, жүннен жасалған бұйымдарды тамашалай аласыз
Ұзын саны 100-ге жуық ыдыс-аяқ музей қорынан қойылған
Сонымен бірге фарфордан жасалған шыныаяқтардың арасынан Сәкен Сейфуллинің қантсалғышы мен шыныаяғын көзіміз шалды
Ал сол заманның тынысын байқату үшін Н.Хлудовтың қазақтың тұрмыс-салтына қатысты суреттері қатар қойылып, көрменің сәнін кіргізіп тұр.
Сонымен бірге көрме барысында ұлттық ыдыс-аяқтарды зерттеген ғалымдардың зерттеу еңбектері де таныстырылды.Мәселен, ғылыми редакторы және жоба жетекшісі, профессор Нұрсан Әлімбайдың жетекшілігімен шыққан «Қазақтың этнографиялық категориялар, ұғымдар мен атауларының дәстүрлі жүйесі» атты 5-томдық энциклопедиясынан көне ыдыстардың тарихымен және суреттерімен кеңірек танысуға болады.
Зерен – түбі шұңғыл, сәнді ағаш ыдыс.
Дүңгіршек– бітеу ағаштан ойып жасалған шұңғыл ыдыс.
Кеукерін – торсықтың мүйізді, ою-өрнекті, сәнді түрі

Кеспек – еменнен жасалып, сырты темірмен құрсалған, су немесе іркіт құятын үлкен ыдыс.
Кепсер (қалақ) – сүзгіш.
Керсен – ағаштан жасалған шұңғыл табақтың үлкені.
Кесекқап – кесе сақтайтын аяққап тәріздес ыдыс.
Көзе – қыштан жасалатын, түбі кең, аузы тар сұйық құятын ыдыс.
Көнек – теріден қатырып жасалған, шүмегі бар бие сауатын шелек.
Мес – қымыз-шұбат секілді сүт тағамдарын құятын, сақтайтын теріден жасалған ыдыс.
Тегене – ағаштан жасалған шұңғыл тік жиек ыдыс.
Топатай – су, сүт құятын кішкене ыдыс.
Түйемойнақ – түйенің мойын терісінен жасалған, су құятын тозбайтын үлкен ыдыс.
Піспек – сабадағы, күбідегі асты шайқайтын дөңгелек басты сапты құрал.
Шөген – шойыннан жасалған шұңғыл, қазан тәрізді ыдыс.
Шара – ағаштан ойып жасаған қымыз немесе сұйық ас құятын шұңғыл ыдыс.

Ақбота ИСЛӘМБЕК
