Мемлекеттік “Мәдени мұра” бағдарламасы аясында М.О.Әуезов атындағы Әдебиет және өнер институты қолжазба бөлімінің ұжымы жариялап отырған «Бабалар сөзі» топтамасының жүз томдық ғылыми басылымының  «Хикаялық дастандарға»  арналған алдыңғы жинағында   «Қисса Шеризат», «Қарқабат», «Құлқаныс-Зеберше», «Қисса Гүлшаһра»,  «Дохтари сұлтан Кашмир» сияқты туындылар жинақталса,  топтаманың кезекті  4-томында «Хатымтай жомарт» дастанының екі, «Қисса-и Қасым жомарт» жырының бір нұсқасы қамтылған.Көзіқарақты оқырмандарға мәлім, Кеңес кезеңінде бұл туындылар да өзге қазақ эпостары секілді аз зерттелді, жариялауға тыйым салынды
Тек «Қисса-и Қасым жомарт» дастаны ғана XX ғасырдың 90-жылдары қазақ ауыз әдебиетінің көптомдық басылымына еніп, көпшілік назарына алғаш ілікті.
Шығармалардың жарыққа шығу тарихына көз жіберсек, оның алғашқы нұсқасы ХІХ ғасырдың бірінші жартысында, яғни 1848 жылы «Хатымтай жомарт» деген атаумен Қазан қаласында баспа жүзінде жарияланғанын көруге болады
Дәл осы басылым сияқты жыршысы мен бастырушының аты-жөні беймәлім «Дастан Хатымтай» атты жинақ 1891 жылы аталған қалада жарыққа шықты
Өкінішке қарай, бұл екі басылым да Қазақстанның сирек әдеби қорларында сақталмағандықтан, олардың мазмұндық сипатына, мәтіндік ерекшеліктеріне сараптаулар жасап, ғылыми айналымға енгізуге мүмкіндік болмай отыр.
Белгілі ақын, ұстаз, халық әдебиеті үлгілерін жинаушы-баспагер Кашафудин Шаһмарданұлы 1897 жылы Қазанда ағайынды Кәрімовтердің демеушілігімен жарыққа шығарған дастанның «Қисса-и Хатымтай жомарт» аталған тағы бір нұсқасы келесі (1898) жылы сол қалада өзгеріссіз қайта басылым көрді.
Ал ақын, жинаушы-баспагер Ж.Шайхисламұлы жырлаған «Қисса-и Қасым жомарт» атты дастан сол тұста бүкіл түркі жұртының рухани байтағына айналған Қазан қаласында 1896 жылы баспа жүзінде жарияланып, халық сұранысына орай 1901, 1903, 1906, 1910, 1912, 1913 жылдары басылымдары қайталанып отырған
Шығарманың негізгі идеясы қазақ халқының ата дәстүріне сәйкес келетіндіктен және тілінің жатық әрі көркем жырлануына байланысты барлығы 25000 данамен таралған басылым халықтың зор ықыласына бөленіп, халық әдебиетінің ажырамас бір бөлшегіне айналды
Бұл орайда Ж.Шайхисламұлының қазақ арасында дастан эпосының енуіне, қалыптасуына, жариялануына сіңірген еңбегі мен жинаушы, жырлаушы, ақын ретіндегі танымалдылығы айтарлықтай рөл атқарған сияқты
Тіпті дастан қайта басылып отырғанның өзінде барлық оқырмандардың қолы жете бермейтіндіктен, оны сауатты азаматтар қолмен көшіріп, ел ішінде қолжазба күйінде таратқан
Оған М.О.Әуезов атындағы Әдебиет және өнер институты қолжазба қорында сақталған Ташмұхамет Көженовтің 1896 жылы жазған қолжазба көшірмесі (881-бума, 2-дәп.) дәлелді айғақ болады
Қолжазба мен басылым мәтінін салыстыра қарастырғанда, азын-аулақ сөздердің, тармақтардың өзгертілгені, орын ауыстырылғаны немесе қысқартыл­ғаны болмаса, айтарлықтай ерекшеліктер байқалмайды
Кейін осы туынды Жүсіпбек ақынның «Үш үзік» жина­ғында (Үрімжі, 1993), «Қазақ қиссалары» топтамасының 3-томында (Пекин, 1986), «Халық әдебиеті» сериясының 2-томында (Алматы, 1990) жарық көрді.
Мазмұндық құрылымы Ж.Шайхисламұлы жария­лаған дастанмен сарындас туындының «Хикаят дастан Хатымтай» атты нұсқасы да 1913 жылы Қазандағы «Домбровский» баспаханасынан Шәмсәдин Хұсайынов ұрпақтарының қаржысымен жарияланған
Кітапта дастанның жырлаушысына қатысты нақты деректер көрсетілмеген, тек Есжан Сарымбайұлы деген азамат 1909 жылы хатқа түсіріп, баспаға жібергені туралы ғана мәлімет берілген
Осыған қарап, шығарманың бас­па сөресінде біраз жыл жатып қалғанын аңғару қиын емес.
Халық арасында бұл мұралар алдымен Атымтай (Хатымтай), Қасым сияқты эпикалық кейіпкерлердің есімімен тығыз байланысты ертегі, хикаят, аңыз-әңгіме күйінде таралып, кейін осы сюжеттердің негізінен ақын, жыршылар оларды хикаялық дастандарға айналдырғандығын М.О.Әуезов атындағы Әдебиет және өнер институты мен Орталық ғылыми кітапхананың қолжазба қорларында сақталған шығармалардың прозалық үлгілері айғақтайды.
Қазақ дәстүрінде қонақжайлылық, кеңпейілділік, мәрттік, жомарттық, дарқандық қасиеттер ұрпақтан ұрпаққа ананың сүтімен, атаның үлгі-өнегесімен дариды
Үйіне түскен әр адамды, тіпті бейтаныс болса да қонақ ретінде күту, барын аузына тосып, айтқан қолқасын орындау – бар қазақ үшін міндет, бұл – дала заңы
Сондықтан үйіне бас сұққан «Құдайы қонаққа» соңғы тоқтысын сойып тастау, қолқаласа астындағы жалғыз атын мінгізіп жіберу сияқты мәрттік пейіл, ашық мінез-құлық таныту кім-кімнің де бойынан табылады
Бұл үрдіс барша адамзатқа, әсіресе, көшпелі өмір салтын ұстанған халықтарға ортақ қасиет болғандықтан, Хатымтай, Қасым туралы дастандардың қазақ қоғамына тез таралып, қалың оқырмандар мен тыңдармандардың руханиятына сіңісіп кетуі қалыпты жайттардың бірі еді.
Профессор Б.Әзібаеваның зерттеулеріне қараған­да, аталған дастан нұсқаларының мазмұндық құрылы­мын­да, көркемдік сипатында айтарлықтай ерекшелік­тер кездеседі
Мұндай өзгешеліктер шығарманың «Хи­каят дастан Хатымтай» нұсқасы мен алғашқы басылы­мы мәтінінің арасында айқын аңғарылады
«Бұл мәтін мазмұны, композициялық құрылымы жөнінен «Қисса Хатымтай жомартқа» ұқсамайды
Әрине, мұнда да негізгі мақсат – Хатымтайдың жомарттығын, кеңпейілділігін, рақымдылығын паш ету
Бірақ та шығарманың басында ол жомарттықтың, мейірімділіктің абсолюттік үлгісі ретінде баяндалмайды
Керісінше, Хатымтай астамшылдық білдіреді, өзін асқан жомарт деп санайды
…Кейін ұзақ уақыт жол жүріп, мехнат шегіп, көптеген адамдармен жүздесіп, өмірлік тәжірибе жинап, қиын сапардың соңында ғана бұл дүниенің сыр-құпияларын түсініп, түбіне жету мүмкін еместігін, әрбір пенденің өз жолы, өз тағдыры бар екенін түсінеді.
…Жомарттық пен қонақжайлылықты жырлайтын шығармалар қатарына «Қисса-и Қасым жомарт» дастанын да жатқызуға болады
Мұнда кейіпкер өзге есіммен аталғанмен, шығарма тақырыбы, идеясы, рухы және жалпы стилі жағынан жомарттық, рақымшылдық қасиеттерді үндейді
Оның сюжеті Шығыс әдебиеті үлгілерін қамтитын жинақтарда жиі кездеседі
Мысалы, «Плутовка из Багдада» жинағында оның қарасөзбен баяндалған «О Харуне ар-Рашиде и Абу-ль-Касеме Басри» деп аталған нұсқасы жарияланған».
Томды құрастырушы жинақтың ғылыми қосымшасында «Қисса Хатымтай жомарттың» екі нұсқасының, сондай-ақ «Қисса-и Қасым жомарт» дастанының ХІХ ғасырдың аяғы мен ХХ ғасырдың басында жарияланған басылымдарына енген мәтіндердің құрылымдық, сюжеттік, көркемдік, тілдік ерекшеліктеріне қатысты терең зерттеулер жүргізіп, олардың кейін жырланып, сирек қорларда сақталған қолжазба үлгілеріне тарихи-типологиялық, салыстырмалы әдіснамалық негізде талдаулар, сараптаулар жасаған
Сөздік бөлімінде жыршылар шығармаларда жиі қолданылатын көне түркі (ада – азаю; жоқ болу; ажырай – орындаушы; андан соңыра – содан кейін; анлар – олар; әйла – жасау, істеу; әшкере-дүр – жария болған, құпиясы ашылған; бек – тым, өте; баян әйла – әңгімелеу, баяндау; гөзәл – көрікті, әдемі, сүйікті; жұриат – жұрт сөзінің көпше түрі; жүгірік – жүйрік, сәйгүлік; ошал – осы; үшбу – осы т.б.), парсы (ағаз – бастау; азар – азап, қорлық; арзу – арман, тілек, мақсат, үміт; ауара – әуре, нәтижесіз іс, бос әрекет; дүрд – сәлем; діл – жүрек; ділауар – батыр; ділбар – ару, сұлу; мард – ер адам, ер жүрек, батыр, т.с.с.), араб (абид – Құдайға сиынушы, табынушы; ағла – биік, жоғары; азим – жол жүрген, сапарға шыққан; аурат – әйел; зайып; хор қызы; асир – тұтқын; құл; күң; аһл диуан – уәзірлер, үкімет адамдары; бақал – саудагер, сатушы; бина – құрылыс, ғимарат; ғалат – өтірік, қате, қателік, адасу; мекер – сиқыршы, алдамшы, аяр, ғаяр, т.б.) сөздерінің қазақша баламалары, мәтінде кездесетін Құран аяттары мен дұғалардың аудармасы берілген
Сонымен бірге қосымша мәтіндерде кездесетін тарихи және діни есімдер, жер-су атаулары, шығармаларды жырлаушылар, айтушылар мен жинаушылар туралы мәліметтер, шартты қысқартулар, пайдаланылған әдебиеттердің тізімі қамтылған.
Тоқтар Әлібек,
М.О.Әуезов атындағы Әдебиет
және өнер институты қолжазба бөлімінің
меңгерушісі, филология ғылымдарының кандидаты
