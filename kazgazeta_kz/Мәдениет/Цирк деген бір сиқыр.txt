Қазақ циркіне – қырық жыл
Алматыдағы Абай даңғылында орын тепкен ақ үйде ұланасыр той
Осынау сиқырлы  цирк өнері қазақтың қанында бар ма дерсіз?! Құралайды көзге атқан мергендер, түйе палуандар, желмен жарысқан желаяқтар, ол аз десеңіз,  Париж­де ұлы палуан Қажымұқанның шойын жолды мойынына галстукше байлап әлемді мойындатқанына тарих куә
Қала берді, қазақтың саятшылық салты мен құсбегілік дәстүрінде де цирк өнерінің сарқыншақтары бардай.
Қанда бар қызық өнерді дамытып, қазақ циркін құру идеясы Гүлжихан Ғалиеваға 1967 жылдың басында келсе керек
 Ел басшысы  Дінмұхаммед Қонаев пен  сол кездегі Мәдениет министрі Ілияс Омаров бұл ұсынысты қуана қолдап мемлекеттік деңгейде «Союзгосцирктің» құрамында қазақ циркінің ұжымын құру шешімі бір күнде қабылданды
Дереу болашақ қазақ циркінің әртістерін дайындау жұмыстары басталып кетті
Гүлжихан Мәскеудің Владимировск жылқы за­уытына аттанады
Ол жакта нағыз цирк үшін жаралғандай сұлу  сәйгүлік­тер бар делінетін
 15 арғымақты алдына салып, өзі мінген пойыздың вагондарына тиеп, Алматыға алып келді! Цирк үшін Гүлжихан Ғалиева жеті қат жердің астындағыны жеткізуге бар-тұғын
 Ол аздай Жамбыл облысындағы Луговой шаруашылығынан да ауыздығымен алысқан асау арғымақтарды сатып алу үшін үкіметтен 40 мың сом бөлгізді
Бұл ол кезде қыруар ақша болатын
Студияны бітірген алғашқы түлектердің цирк өнерінде тәжірибесі аздау еді
Оның үстіне жаттығу жасайтын залдар тарлық етті
Сол сәттерде Гүлжихан Ғалиеваның қолдауымен бір топ қазақ жастары Мәскеу, Саратов қалаларына дайындыққа аттанды
Бұл уақытта цирктің алғашқы қойылымының бағдарламасы дайындалып жатты
Оның қоюшысы атақты Г.Перкун мен И.Дубинский еді
Осындай цирк өнерінің майын ішкен мамандарды тартқанымен Гүлжихан Ғалиева қазақ циркінің қанатқақты қадамында ұлттық ойындар мен салттардың көрініс табуын талап етті
Цирк бағдарламасына «Көкпар», «Қыз қуу», «Теңге ілу» секілді ұлттық ойындарды енгізіп үлгерген Гүлжихан Ғалиева тұрмыс-салт пен ұлттық менталитеттен көріністер көрсетуді қолға алды
Әсіресе оның назарынан төрт түлік пен саясатшылық дәстүрлері сырт қалмады
Димаш аға­мызға Маңғыстаудың түйесін, қырдың қызыл түлкісін, алтайдың ақиығын алдыртуға қолқа салды
Алғызды да
1967 жылы Саратов қаласында қазақ циркінің тұңғыш қойылымы өтті
Томағасын сыпырған қыранның жемтігіне құлдилай шүйілгенін  көргендер таңғалғандарын жасырмай қиқуласты
Соғылған қол мен «Браво!» дескен қошемет сөздер қазақ әртістерін арқаландырып жіберді.
Атақты ареналардың
арландары
Дүниежүзі зерттеушілердің мәліметі бойынша эконо­мика­лық жағынан дамыған Жапон елінде дәл біздікіндей цирк мектебі жоқ
Бүгінгі күні Қазақстанда небәрі үш цирк жұмыс істейді
Олардың бірі Алматыда, екіншісі Қарағандыда болса, үшіншісі Астанадағы цирк.
Жүйелі жаттығудың, талмай ізденудің арқасында Қазақ циркінің әртістеріне атақты арена Монте-Карлодан бастап, Брюссель, Верона, Пекин т.б
қалаларының көрермендері қол соқты
Өзге елдердің цирктерінде болып тәжірибе алмасып, сабақ алудың қашан да маңызы зор
Үнемі сапарда болып, гастрольдерге шығып тұрғанда ғана сайқымазақтардың, акробаттардың пайым түсінігі мола­йып, шеберліктері шыңдалары анық.
Қазақ циркінің ардагерлері туралы айтсақ, өз өнерін акробат болудан бастаған Қарымсақ Акишевтың дәл осы мерейтой болатын жылы дүние­ден өткені өкінішті-ақ
Қадырхан Бөлебеков ат құлағында ойнайтын жігіттер тобын басқарды
Әуеде алғаш гимнастика жасаушы Сайран Тулеупа, Қазақ ССР-на еңбегі сіңген әртіс Ержан Қоңырбаев, оның қызы Йоко Қоңырбаева бүгінде көптеген халықаралық фестивальдардың лау­реаты
Әуеде гимнастика жасаушы­лар­дың алғашқыларының бірі Құр­ман­ғали Досбатыровтың, Қоржын­баев­тар, Шалабаевтар әулеттерінің дәс­түр сабақтастығы қазір де жалғасын табуда
Мәселен, кезінде керемет ак­робат болған Уәлихан Шалабаевтың ұлы Қанат қазір Америкадағы ат аттракционында еңбек етеді екен
Сонымен цирк сахнасында өнер көрсететіндердің дені әкеден балаға өнері даритын әулеттер болып келеді.
Сайқымазақтардың ішінде бір ғана Мұрат Жұмағалиевтің өнеріне әлем сүйсінеді
Әйелі Елизавета екеуі небір көркем де қайталанбайтын бірегей өнер туындыларын өмірге әкелді
Ағайынды Халел мен Өткір Қамашевтардың өнері айтарлықтай мазмұнды
Олар сценарийлік есімдер Балғабай мен Балтабайға арналған небір әсерлі рөлдерді сахнада шебер сомдаумен көпшіліктің құрметіне бөленуде.
Дархан Қамбышев 1997 жылы Ж.Елебеков атындағы эстрада-цирк колледжіне әуе гимнаст мамандығына оқуға түседі
Оқып жүріп те, оқуын тамамдағаннан кейін де Қазақ циркінде өнер көрсетеді
Алғаш рет Қарағанды қаласынан басталған гастрольдік сапары жыл өткен сайын жиілей береді
Алғашқы кездері цирк труппасымен бірге өнер көрсеткен болса, соңғы жылдары Дархан гас­трольге жеке бағдарламасымен шы­ғып жүр
Ол 2001 жылдан бастап шетелдерде өнер көрсетеді
2007 жылы «Шабыт» фестивалінде 1-орын, 2009 жылы Мәскеуде, Ю.Никулин цир­кін­де өткен халықаралық байқау­да 1-орынды жеңіп алды
Дархан – Париж циркінің әуесінде қалықта­ған, қазақ туын қалықтатқан тұңғыш қа­зақ
Бұған дейін цирк өнерінен Париж­ге біздің елден ешкім бармаған екен.
Осы жеңісінен соң Дархан көптеген елдерден келіп түскен ұсыныстар мен келісімшарттардың «астында қалды»
Бүгінде ол келісімшарт бойынша Германияда қызмет етіп жүр.
Қауіп қайдан демеңіз
Жиылған қауымды таңқалдырып, таңдай қақтырып, қала берді ішегіміз түйілгенше күлдіріп жүрген әртістер бәріне даяр
Ад біз ішек-сілемізді қатыратын сол әртістердің қауіп пен қатердің дәл қасында жүретінін қаперімізге де алмаймыз
 Цирк тарихының парақтарын ақтарсақ атақты ареналарда ажал құшқан әртістер  көп.
– Аттарды манежге алып шығу оңай шаруа емес
Жылқы жануары көрермендерді көрген кезде аяқ астынан осқырынып-пысқырынып, оқыс мінез танытатын жайлар да кездеседі
Тіпті үстіндегі адамымен қоса манежден секіруі де, трюк орындау кезінде тоқтап,  табандап тұрып алатын сәттері де болады
Сондай-ақ керексіз кезде жортып жүре беруі де әбден мүмкін,-дейді «Номад» тобының жетекшісі,   әртіс Қанат Кунгужинов
Осыдан сегіз жыл бұрын аттың құлағында ойнайтын шабандоз жігіттерден құралған акробаттар қаншама шеберлік әдістерін, айла-шарғыларды игерсе де  жануарлардың тағылық әрекетінен кей кезде жарақат алып жатады.
Шындығында небір шеберлік әдістерін, айла-шарғыларды игерген акробаттардың өздері де небір жарақат алу жағдайларын бастан өткереді
Қолға үйретіп жүрген жануарлар аренаға шыққан кезде оқыстан тарпаң мінез көрсетуі сиректеу болса да бой көрсетіп қалады
Соның бәрін кәсіпқой әртістер жуып-шайып, орнына байқатпай қоя біледі
Қандай да бір қолайсыздықты көрерменге білдірмеуге тырысады
Сондықтан болар Дария Сүлейменова, Зарина Дигарбекова, Даржан Камбышев, Әлішер Әлиевтің тобы Досбатыровтар жанұясы, Руслан Файзулин мен Андрей Канахиндердің өнерлеріне көпшілік тәнті болуда.
Әртістерді әлекке
салған – зейнет жасы
-Кеңес Одағы ыдыраған тұста цирк әртістері де көптеген қиыншылықтарды бастан кешірді
Жұмыс кестесі нақты жолға қойылмаған кездер де болып тұрды
Айлық ақша қолдарына тимегеніне қарамастан, көптеген әртістеріміз өздерімен бірге өнер көрсететін жан-жануарларын тамақтандыру үшін қаражат табуға тырысты
Бір сөзбен айтқанда олар басқа бір жұмысқа кеткен жоқ, керісінше өздерінің бойларында бар өнерлерін би алаңдарында, саябақтарда көрсетуге мәжбүр болды
Осының нәтижесінде өз беттерінше ізденіп, жаңа нөмірлерді дайындады
Цирк әртістері сырт көзге жас болып көрінетіні анық
Бір кезде шебер орындаушы болған қаншама әртістеріміз қазіргі кезде жастарды өнерге үйретуші ұстаз болып қызмет атқаруда
Өкініштісі сол,  цирктегі де әйел адамдар – 58, ер адамдар – 63 жас­та зейнеткерлікке шығады
Мәселен, біздің елімізде шахтерлар, әртүрлі қауіпті және зиянды өндірісте жұмыс істейтіндер, әскерилер үшін көптеген жеңілдіктер қарастырылған
Олар зейнеткерлікке де жас мөлшерлерінен ерте шығады
Ал, цирк өнерінде қауіпті жағдайлар кездеспейді деуге бола ма?! Қала берді олар 30-40 жасқа дейін бар күш-қуаттарын сарқып бітеді де, физиологиялық жағынан қалжы­рай­ды
 Алатын қамалдарын қырыққа дейін-ақ алып тынады
Көрші Ресей елінде бұрынырақта 20 жылдық еңбек өтілімен зейнеткерлікке шығатын болса, соңғы кезде бұл мәселе қайта қаралыпты
Қазір Ресейдегі цирк әртістері 15 жылдық еңбек үлесі болған жағдайда зейнеткерлікке шыға алады
Ал біздің әріптестеріміз сан алуан жарақаттарын, сүйек сынуларын және басқа да толып жатқан кәсіптік ауруларын өздерімен бірге өмір бойы алып жүреді
Қатты сырқаттанған кезде ауруханаларда жатып емделеді де, күнкөріс үшін ақша табу мақсатында еріксіз жандарына батқан дертке қарамастан жұмыстарын жалғастыруда
Осы мәселе жоғары жақта отырғандарды ойландырса деген тілегіміз бар, – дейді  қазақ циркінің  ардагері, қазіргі кездегі көркемдік жетекшісі Уәлихан Шалабаев.
Саммит цирк өнерін сарапқа салды
– Қазақ мемлекеттік циркіне 40 жыл толуына орай жан-жақтан қоше­метке толы жеделхаттар, құт­тықтаулар толастар емес
Соның ішінде, әсіресе, еліміздің қазіргі таңдағы Мемлекеттік хатшысы – Сыртқы істер министрі Қанат Саудабаевтың бізге жолдаған жылы лебізі аса қымбат.
Қазақ мемлекеттік циркінің көркемдік жетекшісі Уәлихан Шалабаев мырза ерекше көңіл күймен әңгімесін осылайша бастаған еді.
– Осыдан 40 жыл уақыт бұрын Қазақстанның халық әртісі, сол кездегі эстрадалық цирк студиясының алғашқы директоры болған Гүлжихан Ғалиева цирктегі өнер ұжымының қалыптасуына, дүниежүзілік дең­гейде өнер көрсетуіне бір кісідей атсалысты
Ленинградтағы мәдениет институтының режиссерлік фа­культетін бітіріп келген 24 жастағы Қанат Саудабаев болса Қазақ циркінің бірінші директоры болған еді
Бір ғажабы жас басшы талантты адамдардың еңбегін дер кезінде бағалай білді
Яғни, алғашқы шығармашылық құрамдағы 30 адамның 12-сіне 2-3 жыл уақыт ішінде пәтер алып берген еді
Шіркін-ай, осындай ыстық ықылас бүгінгі күні туған халқын жат жұртқа танытатын ұлтымыздың жүрек жұтқан өнерлі ұл-қыздарына керек-ақ қой
Рас, Бірыңғай Кеден Одағы құрылып жатқан қазіргі тұста цирк әртістерінің гастрольдік сапарға шығуы әлдеқайда жеңілдейтіні анық
Алайда пәтер мәселесі қазақ жастары үшін өзекті мәселе болып күн тәртібінен түсер емес.
Осыған орай, Алматыда цирк әртістерінің саммиті өтуде
Қазақ Мемлекеттік циркінің 40 жылдық мерейтойына орайластырылған мұндай басқосу Кеңес Одағы ыдырағалы бері алғаш рет өткізіліп отыр
Әлемнің Польша, Жапония, Тәжікстан, Белоруссия, Украина, Қытай, Қырғызстан, Өзбекстан сияқты 11 елінен келген цирк өнерінің өкілдері аталмыш өнердің өзекті мәселелерін кеңінен талдауда
Сондай-ақ, әр жанрдағы өнер­паздар мерейтой думанын қыздыруда.
Сонымен, Алматыда 10 күн бойы 11 мемлекеттен келген цирк әртістерінің пікірталасы, өнерді талқылауға арналған келелі кеңестер, басқосулар, жұртшылыққа арналып ғажайып қойылымдар өтті
Алдағы уақытта отандық өнерпаздар әлем бойынша гастрольге шығуды жоспарлап отыр
Қазір олар қазақ эпостарының негізінде өзіндік бағдарлама құруға дайындық үстінде
Ал саммитке қатысушылар цирк аясында тәжірибе алмасып, гастрольдерді көбейту қажет деген қорытындыға келді
Шамалы күндерден кейін Қазақ Мемлекеттік цирк әртістері Астана және Қарағанды қалаларындағы цирк­терде өнер көрсету үшін гастрольдік сапарға жүрмекші
Осылайша цирктің 40 жылдық мерейтойы 30 күн ойынға, 40 күн тойға ұласпақшы
Дәйім қуанышымыз көп болғай деп тіледік.

Нұрлан ҚҰМАР
