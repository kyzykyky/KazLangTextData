Наурыз – жылдың басы, күн мен түннің теңелер шағы
Әрбір жүрекке үміт отын маздатып, Жер-Ананың тоң кеудесін жібітіп, Самарқанның көк тасын ерітіп, Күн мен түнді теңестіріп, Ақтың молаятын, Жарықтың ұзаратын, Нұрдың молығатын, Тіршіліктің жаңаратын, Өмірдің жаңғыратын, Пейілдің түзелетін, Көңілдің кеңитін кезеңі

Біздің үйде мерекеге әзірлік еліміздің батыс өңірінде бар «Көрісу» деген салтпен бірге, он төртінші наурыздан басталады.
Қыстан қалған сүрлерім мен сақтаған қазымды асып, жеті түрлі дәннен наурызкөже пісіремін
Менің жарым, балаларымның әкесі, халқының ардақты азаматы – Дүкенбай Досжан жыл басына арнап, алдын ала қойын алдыртып, батасын беріп сойдырып, қымызын алдырып қояды
Менің пісірген наурызкөжемді немерелерім жақсы көреді
Азамат деген тұңғыш немереміз бар, Америкада оқып жүрген
Сол Наурызда келе алмайды, жазда демалысқа келгенде «Апа, наурызкөже пісіріп беріңізші» деп жүреді
Сол үшін шілденің басында балам келгенде тағы бір рет наурызкөже пісіретінім де бар.
Ет асылып, көже пісіріліп, самаурын қойылып, қонақ бөлмеде ақ дастарқан жайылады
22-наурыз күнгі түсте ағайын-туыс, көрші-қолаң, бала-шағамыз Дүкеңнің шаңырағына жиналады
Олар жиналғанша Дүкең жан-жақтағы туған-туыс, құда-жекжатты жылбасымен құттықтап, батасын береді
Өзі ұлттық шапаны мен бөркін, немерелері мен қыздары ұлттық киімдерін киіп алады
Мен де ақ орамалым басымда, күміс білезік-сырғаларымды тағып, оюлы қамзолым мен шайы көйлегімді киіп бәйбіше болып шыға келемін.
Түсте көжеден ауыз тиіп, ет жеген қонақтарым аулаға шыққанда Дүкең балаларға арық тазалатып, алып келген талдарын отырғыза бастайды
Біз Наурызды осылай қарсы аламыз.
Тарих қойнауына тағы бір жылымыз жол тартып, тағы бір жыл табалдырықтан аттайды
Жаңа күн төңірекке нұр-шапағатын төгеді.
Сәуле Досжанова,
Қазақстан Республикасы Парламенті Мәжілісі баспасөз қызметінің бас сарапшысы, Қазақстан Жазушылар одағының мүшесі
