Аршалы ауданының  мәдениет үйінде «ЭКСПО – 2017» халықаралық көрмесіне және Қазақстан Республикасы Мемлекеттік рәміздерінің 25 жылдығына орай «Қуатты Қазақстан – баянды болашақ!» ұранымен «Ақмола жұлдыздары» атты облыстық көркемөнерпаздар байқауы өтті
 
«Ел іші – өнер кеніші» демекші, Аршалы өңірі таланттарға бай өлке
Ұлттық мәдениетімізді ұлықтау, келер ұрпаққа аманаттау бәрімізге серт десек, оның тіні, тамыры ауылда жатқанын мәлім
Байқауға қатысқан үміткерлер арасында киелі өнерді көптен бері серік етіп жүргендері де, үлкен сахнаға алғаш шыққандары да болды
Байқауға Ақмола облысы мәдениет басқармасының басшысы Сәуле Бөрібаева, облыстық халық шығармашылық және мәдени демалыс орталығының басшысы ­Байжол ­Шахманов, облыстық мәдениет басқармасы мәдениет және өнер ұйымдарының қызметін қамтамасыз ету және тарихи-мәдени мұраны сақтау бөлімінің бас маманы Қуаныш Шақшақов, облыстық халық шығармашылық және мәдени демалыс орталығының басшысының орынбасары Ирина ­Акимова қазылық етті.
Сахна шымылдығы Қ.Нұрханның «Арнау» атты өлеңімен және В.Емцованың «Мой Казахстан» әнімен ашылды
«Балдәурен» би ұжымының, «Мереке», «Мираж» халықтық би ансамбльдерінің композициялары жаңашылдығымен, өзгеше шешімімен ерекшеленіп, жоғары бағаланды
Республикалық, халықаралық жарыстарда бәйге бермей жүрген аршалылық мың бұралған бишілер бұл жолы да жақсы өнер көрсетті
«Аршалы аққулары», «Наурыз» фольклорлық ансамбльдері талайға таңдай қаққызса, Мұратхан Әуезхан, Жанат Аманғалиев, Әйгерім Жаңатілекова, ­Аяулым Қамажан, Азат Әбдіғалым, Базарбек Саурхан, Амангелді Бердалин халық әндерін нақышына келтіре шырқады
С.Ахметжанов жетекшілік ететін қазақ ұлт аспаптар оркестрі, «Алмагүл», «Задоринка» халық ансамбльдері де барын салды
Байқау соңында аудан әкімі А.Тайжанов жылы лебізін білдіріп, ауданымыздың мәдениет саласына сүбелі үлес қосып жүрген қызметкерлерді марапаттады
Рухани әсер алып, бір серпілген Аршалы тұрғындары ризашылықпен тарқасты.

Р.Маханов,
Аршалы ауданының тілдерді оқыту орталығының директоры
Ақмола облысы
