Жақында Астанадағы Конгресс-Холлда Қазақстан Республикасы Мемлекеттік сыйлығының лауреаты, белгілі қаламгер Төлен Әбдікұлының 70 жылдығына арналған шығармашылық кеш өтті
Кештің басында дарын иесінің балалық шағы мен бүгінгі күніне дейін баяндайтын «Көктерек» атты бейнефильм көрсетілді
ҚР Мәдениет және ақпарат министрі Дархан Мыңбай мерейтой иесін құттықтап, иығына шапан жапты
Содан соң Елбасымыздың құттықтау сөзін оқып берді
Құттықтауда Төлен Әбдікұлының есімі көпшілікке танымал қаламгер екендігін, оқырман тарапынан шынайы құрметке бөленіп жүргендігін, рухани салаға сіңірген еңбектері үшін оны қадірлеп, құрмет ететіндігін жеткізген
Тәуелсіздіктің алғашқы жылдарында Президенттің көмекшісі болып жемісті қызмет істегені, бүгінде еңбек демалысына шықса да алдағы уақытта заманымыздың көкейкесті мәселелерін көтеретін терең де мазмұнды туындылармен қуанта беретініне сенім білдірген
Сөз соңында дарын иесіне зор денсаулық, әулетіне амандық пен игіліктер, жаңа шығармашылық табыстар тілейтіндігі айтылған.
Кеш барысында ақын Мұхтар ­Шаханов пен өнер зерттеушісі Әшірбек Сығай қаламгердің шығармашылығы мен адамгершілігі жайында сөз сөйледі
Мерейтойдың ерекшелігі – оның жүр­гізушісі Төлен Әбдікұлының өзі болды
Жетпісін тойлай алмай дүниеден озған замандастарына тағзым етіліп, қаламгердің өнерге, әдебиетке қалай келгендігі жайын­да қызықты әңгімелер айтылды.
Исатай АБАТ
