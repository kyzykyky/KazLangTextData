Бөкен жон, бөрте қыраттар астында
Шөптермен жабылған,
Ақсөңке сүйектер сөйлейдi,
Не түйдiк аруақтар зарынан?!
Менiң тарихым – ап-ащы, күп-күрең,
Себебi ол, анамның жасымен,
Атамның қанымен жазылған.
Қария қыраттар сөйлейдi күңiренiп,
Қобыздың тiлiмен,
Бiр әуен талықсып жетедi құлаққа
Торғын жел үнiмен.
Қан бөккен даламның қайғысын сеземiн,
Жылқының жалы мен жусанның бүрiнен.
Қайран, қабылан бабалар
Басының iшiнде күн жанып,
Шуағы жүзiнен байқалған.
Орхонның көк мәрмар тасына кертiлiп,
Ерлiгi айтылған.
Түз жүрек, тау мiнез түркiнiң
Астында қара жер теңселiп,
Ауызында көк аспан шайқалған.
Ойхой, Орхонның жазуы,
Сен едiң расы –
Бабамның жәдiгер мұрасы.
Тамырымда күркiреп ағатын,
Қайда сол көк тастың көгiлдiр дұғасы?!
Көгiлдiр дұғамды
Кеудеме кiсiнетiп,
Боздадым зарлы үнмен,
Боздадым қазақы тағдырмен.
Сөйттiм де,
Жылқының иiсiндей бұрқырып,
Тұлпардың тостақтай көзiнде
Тұңғиық шер болып қалдым мен.
Ықылас Ожай
