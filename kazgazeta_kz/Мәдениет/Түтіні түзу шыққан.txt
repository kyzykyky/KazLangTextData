«Мерейлі отбасы» облыстық байқауына Алматы облысы, Еңбекшіқазақ ауданынан қатысқан екі отбасы бар
Солардың бірі – түтіні түзу шыққан Доңбаевтар ­шаңы­­­­рағы.
Доңбаевтар аталған байқаудың «Өрелі рухты отбасы» номинациясы бойынша жеңімпаз деп танылды
Жақында біз жүлдегер шаңырақта болып, олармен емен-жарқын әңгімелесіп қайтқан едік
Олардың «Өрелі рухты отбасы» деп аталуының жөні де, себептері де бар екен.
Кеңесбек Доңбаев 1936 жылы бұрынғы Нарынқол ауданы, Сүмбе ауылында дүниеге келіпті
Әкесі Доңбай оның төрт жасында қайтыс болғанға ұқсайды
Содан кейін барлық ауыртпалық анасы Жаңылдың мойнына түседі
Асыл ана шеттей баланы жетілдіру үшін не көрмеді?! Отағасының дүние салғаны аздай, Отан соғысы басталды
Қасірет-қайғы еңселерін басқан қаралы кезеңдерді де бастан кешірді
Қиналды
Бірақ келе-шектен үміт үзген жоқ.
– Бастан өткен қиындықтар әлі күнге дейін есімде
Үлкен ағам Ескел-діні Қарағандыдағы қара жұмысқа алып кетті
Соғыс аяқталғанша сонда еңбек етті
Оқ атылмады демесең, бұл жердегі азап майданнан кем болмады
Шешем күні бойы үй көрмейтін
Өгізге мініп жер жыртады, күнге қақталып астық жинайды
«Бәрі де майдан үшін!» деген ұранның соңында бәріміз жүрдік
Ол кезде бұғанасы қатпаған кішкентай баламыз
Біз балалықтың бал дәмін татқамыз жоқ
«Осы мен бала болып көріп пе едім?» деген Мұқағалидың сөзі нағыз шындық
Шешемізбен бірге даланың жұмысына араластық
Адам аяғанмен, уақыт аяған жоқ
Ерте есейгеніміз сондықтан
Ақыры қандыбалақ соғыс та аяқталды
Халық Жеңіске жеткеніне «тәуба» деді
Өмір деген өтпелі дүние ғой
Бірте-бірте бәрі қайтадан қалпына келе бастады
1954 жылы Алматыдағы зоотехника-лық-малдәрігерлік институтына оқуға түстім
Ұлжан апаң да сол оқу орнына студент болып қабылданған екен
Тағдыр екеумізді осы жерде жолықтырды, – дейді Кеңесбек ата жастық шағына саяхат жасағандай толқып.Бұдан кейін ата сөзін Ұлжан апамыз жалғады
Ол кісінің де айтары аз емес екен.
– Біз бір өңірдің перзенттері екенімізді институтта жүріп білдік
Мен де Сүмбе ауылының тумасымын
Белгілі себептермен отбасымыз Есік қаласына қоныс аударған екен
Екі сүмбелік осылай жолығады деп кім ойлаған
1963 жылы шаңырақ көтердік, – дейді апамыз жадырай күліп.
Аталған оқу орнын екеуі де ойдағыдай бітірді
Ауылшаруашылық жұмысына белсене араласты
Жігерлі жастар үшін бұл оқу аздық еткендей болды
Тағы бір жоғары оқу орнын бітіруге бел байлап, ҚазПИ-дің сырт-тай бөліміне құжаттарын тапсырып, мұғалім мамандығын да ойдағыдай меңгерді.
– Мұғалімдік сала бізге ерекше ұнады
«Ұстаздық еткен жалықпас» деген ұлы Абай сөзінде көп мағына бар
Әрі мұғалімдік ол кезде өте беделді мамандық еді
Екіншіден, бұл жолды таңдауыма мектепте өзіме сабақ берген сынып жетекшім, Кеңес Одағының Батыры Рахымжан Тоқатаев ағамыз әсер етті
Ол кісі нағыз ұстаз еді
Тыңдасаң жалықпайсың
Тұла бойы тұнған өнеге
Ешкімді алаламайды, әр оқушыны өзінің баласындай көретін
Сыныптағы 32 оқушыны білім нәрімен сусындатты
Барлығы бір-бір маман атанып, еліне қалтқысыз еңбек етті
Асыл ағаның, батырдың шәкірті болғаныма мақтанамын, – дейді Ұлжан апа.
Қол ұстасқан екі жас ұстаздық саладағы алғашқы еңбек жолдарын өздерінің атамекені Сүмбе ауылындағы орта мектептен бастады
Ұлжан апа химия-биология пәндерінен сабақ берді
Кеңесбек атамыз география пәнінің мұғалімі болды
Жинаған білімдерін, тәжірибе мен тәлімдерін шәкірттеріне үйретуден жалыққан емес
Отбасының бәйтерегі де көгеріп, көктеді
Тұңғыштары Кәрім дүниеге келді
Одан кейін Нұрбол, Бекбол, Ғани есімді балалар туды
Дәм тартып 1970 жылы бұл әулет Есік қаласына көшіп келген
Осындағы мектеп-интернатында жұмыс істеді
Сол жерден зейнет демалысына шығып, бүгінде қоғамдық жұмыстарға атсалысып жүр.
Көк аспанның бір шетін кенеттен бұлт торлайды деп кім ойлаған
Бұл отбасы үшін қиын күндер туды
Аяқ-қолы балғадай, сымбатты да қабілетті боп ержеткен Кәрім аяқ астынан Ауған соғысына аттанды
Сол күндердің қиын сәттерін Ұлжан апамыз мұңая отырып еске алады.
– Кәрімнің Ауғанстанға кеткенін білмей де қалдық
Ұзақ уақыттан соң естіп күн құрғатпай хат жазамыз
Көздің жасын көл етіп әскери комиссариаттың есігін тоздырамыз
Ешкім маңдытып тіл қатпайды
Бұдан өткен азап жоқ екен
Осындай күйде екінші жылды қарсы алдық
Есік қағылған сайын «қара қағаз» келіп қалды ма деп жүрегіміз дір ете түседі
Үмітіміз үзілді
Сөйтіп жүргенде, Кәрім соғыстан аман-есен оралды
Аман оралғанын қайтейін, баяғы күлімсіреген, мінезі жарқын Кәрімім енді жоқ болды
Екі жағы пышақ жанығандай, құр сүлдері қалған
Жүйкесі жұқарған
Небір қиындықты басынан кешкені бірден байқалады
Соғыстың жарасы асқына-асқына келіп ақыры баламды алып тынды
Дертке қуат болатыны – артында қалған жалғыз тұяғы – ұлы бар
Бәріміз соның амандығы мен бақытын тілейміз
Біздің бақытымыз тек қана ұрпағымыз
Осылармен біз баймыз, – дейді көзінен жас тамшылаған Ұлжан апа.
Екінші ұлы Нұрбол азаматтық борышын өтеген кезде әскери теңіз флотында, сүңгуір қайықта қызмет етіпті
Елге келген соң облыстық мемлекеттік автоинспекциясында еңбек етті
Өкінішке қарай, оның да өмірі қысқа болды
1997 жылы қызмет өтеу кезінде қаза табады
Айдың-күннің аманында ұлдарынан айырылу ата-анаға оңай ма?! Қара шаштарын ақ қырау басты
Қайғының өткір пышағы жүректерін тілді
Басқа салған соң бәріне көнеді
Уақыт емші, бірте-бірте ол күндерді де артқа тастады
Үшінші ұлы Бекбол жоғары білімді заңгер атанды
Қазір отставкадағы майор
Бекболдың зайыбы Гүлмира аудандық өрт сөндіру бөлімінің белді қызметкері
Бес бала тәрбиелеп отырған үлгілі отбасы
Қариялардың кіші ұлы Ғани да ата-ана үмітін ақтады
Бір ұл, бір қыздың әкесі
Ұлжан апамыз зейнетке шыққанмен, қол қусырып отырған жоқ
Мәселен, 1995 жылы «Алтын адам» атты әжелер ансамблін құруға атсалысты
Мәдени шараның барлығына белсене қатысады.
Білім мен білік енді ұрпақтарына ауысқандай
Үлкен немересі Меруерт Нұрболқызы Франциядағы жоғары оқу орнында оқып, халықаралық менеджер факультетін тәмамдады
Қазір Алматыда жұмыс істеп жүр
2010 жылы «Жетісу аруы» байқауына қатысты
Бас жүлдені иеленді
Осының бәрі атасы мен әжесінен дарыған тәлім-тәрбиенің арқасы
Осындайда «Оңай сөз ғой Отанды сүйем деген, Не тындырдың басымды иемменен» деген ақын жыры ойға оралады
Доңбаевтар әулеті сол сұраққа ойдағыдай жауап бере алған сияқты.
Болат МӘЖИТ
Алматы облысы
Еңбекшіқазақ ауданы
