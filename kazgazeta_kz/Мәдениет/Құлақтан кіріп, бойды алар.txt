Қазақтың саф алтындай ғажап өнері – күйі мен әні, термесі мен жыры, толғаулары – халық жүрегін ғасырлар бойы тербетіп, мың сан ұрпақты рухани бұлақтан сусындатып келе жатқаны сөзсіз
Заманында кең-байтақ даламызда музыкалық өнердің небір ғажайып үлгілері жасалды
Ендігі мақсат барымызды бағалап, сақтап қалу
Әрбір күй мен әнді шашау шығармай, қадірін кетірмей, мазмұнын солғындатпай, көмескілендірмей, төл қалпында келесі ұрпақтарға жеткізу, аманаттау
Өнердің қаймағы бұзылмасын десек, сол бір саф өнерді арқалап жүрген өнерпаздар да әспеттеліп, құрметтелуі тиіс.
Осы тұрғыдан келгенде Жамбыл өңірінде көптеген шаруалардың атқарылып жатқанына көз жеткізіп қайттық
Мұны ел азаматтарының өнерге жасаған қамқорлығы деп білеміз.
Жамбыл облысына қарасты Шу ауданының орталығы Төле би ауылының Мәдениет үйінде Қазақ хандығының 550 жылдығына орай Жамбыл облысы әкімдігінің Мәдениет, мұрағаттар және құжаттама басқармасы Облыстық халық шығармашылығы орталығының ұйымдастыруымен «Қозыбасы – хан­дықтың бастауы» атты дәстүрлі өнер байқауы өтті
«Құрмет» орденінің иегері, Қазақстан Республикасына еңбегі сіңген қайраткер, термеші Аяз Бетбаев пен «Парасат», «Құрмет» ордендерінің иегері, Қазақстан Республикасына еңбегі сіңген қайраткер, белгілі күйші Әбдімомын Желдібаевтың шығармашылығын насихаттау мақсатында ұйымдастырылған ша­раның басты мақсаты – ұлттық құнды­лық­тарымызды жастардың бойына сіңіре білу, дәстүрлі өнеріміздің қадірін арттыру, жас өнерпаздарды қолдау болып табылады.
Байқау екі аталым бойынша өтті
Жыршы-термеші аталымы бойынша, бірінші шығарма жетісулық авторлардың терме, дастан, толғауларынан үзінді орындау болса, екіншісі міндетті түрде Аяз Бетбаевтың термесі болуы тиіс
Ал Ұлттық аспаптар аталымы – шертпе күй және Әбдімомын Желдібаевтың шығармасы болуы қажет
Аталған іс-шараға 18-55 жас аралығындағы әр ауданның жүйріктері, барлығы 12 күйші мен 8 термеші қатысып, өзара бақ сынасты.

Сахна шымылдығы театрланды­рылған көрініспен ашылды
Қарияның немересіне берген батасы, домбыраны аманаттап тапсыруы әсерлі шықты
Немеренің рөлін сомдаған Е.Бекмаханов атындағы мектеп-гимназияның 5-сынып оқушысы Ернар Байтөре өзінің алғырлығымен, талантымен көрерменін сүйсінтті.
Сахнаға көтерілген Жамбыл облысы әкімдігінің Мәдениет, мұрағаттар және құжаттама басқармасының басшысы Дүйсенәлі Бықыбаев Қазақ хандығының 550 жылдығына байланысты іс-шараның бастауы – дәл осы Шу ауданынан бастау алғандығына тоқталып, ұрпақты ұлттық рухта тәрбиелеу бағытында жұмыстар атқарылып жатқандығын тілге тиек етті
«Өңірден шыққан жыршы, термеші, күйші, әнші, композиторлардың шығармаларын жинақтап, «Әулие ата әуендері» атты жеті дискі шығардық
Бұл жұмыс әлі жалғасын табады
Бабалардан қалған киелі домбыраның үнін, асыл мұраларымызды насихаттау біздің азаматтық борышымыз
Кешегі Балуан Шолақ, Сауытбек Ұсаұлы сияқты бабаларымыздың бүгінгі ізін жалғастырушы Әбдімомын Желдібаев, Аяз Бетбаевтардың өнерін бағалап, халыққа жеткізсек бұдан артық мақсат жоқ деп есептеймін» деді Дүйсенәлі Дыбысалыұлы.
Одан кейін сөз алған Шу ауданы әкімінің орынбасары Ербол Аймамбетов қатысушыларға сәттілік тілеп, өнерпаздардың болашағынан зор үміт күтетінін атап өтті.
Байқау барысында Ә.Желдібаевтың «Толғау», «Ерке сылқым», «Серпін», «Жетісу сазы», «Жамбыл баба жыр толғайды», «Шабыт», «Ата тек», А.Бетбаевтың «Сыпатай батырға арнау», «Бауыржанға арнау», «Кененнің 90 жылдығына арнау», «Шу өңірі», «Ғашықтар» және т.б
туындылары орындалып, көрермен қауым әсерлі кештің куәсі болды
Көпшіліктің өтінішімен жыршы-термеші Аяз Бетбаев та сахнаға шығып, төл термелерін орындап берді.
Байқау туралы пікірлерін біл­мек­ке өнер иелерін сөзге тарттық
Ә.Желдібаев «Өнердің бағы – насихатында
Халыққа сіңіп, өнеріңді халқың қолдаса одан артық бақыт жоқ
Бас­тысы – байқауға қатысушылардың талғамы жоғары, сахналық мәдениеті, орындау шеберліктері, байқауға жауапкершілікпен келгендері көрініп тұр» десе, А.Бетбаев: «Бұл біз үшін үлкен қуаныш
Ең бастысы – ұлттық өнеріміздің бояуын жоғалтпай, кейінгі ұрпаққа табыстау зор міндет
Байқаудың жоғары деңгейде өткеніне біз де, жұртшылық та дән риза
Осындай қуаныш жалғасын таба берсін деп тілеймін» деп ағынан жарылды
Ал Аяз Бетбаевтың шәкірті Ертай Тазабеков Шу өңірінде алғаш рет үлкен шараның бастау алғанына тоқталды
«Оның үстіне менің ұстазым Аяз Бетбаевтың термелері орындалып, Әбдімомын Желдібаевтың күйлері шалқыды
Аякеңе ілесіп шәкірт болып, әлі күнге дейін осы кісіден үлгі алып келеміз
Термені орындаудың қыр-сыры өзгелерге сабақ болса, кейінгі жастар өздеріне керегін алса байқаудың өзектілігі осында деп ойлаймын» деген пікірін білдірді.
Осылайша көрермен жүрегіне жылылық ұялатқан дәстүрлі өнер байқауы да аяқталып, құрамында Ә.Желдібаев пен А.Бетбаев болған қазылардың бағалауымен 1-орынды Әбдіқасым Сайлаубек (термеші) және Айман Шерметова (күйші) еншіледі
Екеуі де Байзақ ауданының тумалары
Бұлардың әрқайсысына 150 мың теңгеден сыйақы берілді
Екінші орынды күйші Қаршыға Әбдікәрімов (Т.Рысқұлов ауданы) пен термеші Ертай Тазабеков (Байзақ ауданы) қанжығасына байлап, әрқайсысы 100 мың теңгеге ие болды
Ал үшінші орын күйшілер Нұрлан Таткеевке (Шу ауданы), Фариза Мадиярға (Тараз қаласы) және термешілер Нұргелді Оспановқа (Т.Рысқұлов ауданы), Ғалымжан Тезекбаевқа (Сарысу ауданы) бұйырды
Бұл жүлденің иегерлері 50 мың теңгеден еншіледі.
Сайыста ерекше көзге түскен Айман Шерметоваға жүлде тапсырған Ә.Желдібаев «Күйді сыйлағаның – ұлтыңды сыйлағаның» деп өзінің ризашылығын жеткізді.
Кеш соңы күйші, жыршы-терме­шілердің қатысуымен өткен концертке ұласты.

Бағдагүл Балаубаева
Алматы – Тараз – Шу – Алматы
