Биылғы жылы бүкіл Қазақ елінің еңсесін күлкімен көтерген «Тамаша» әзіл-қалжың отауына отыз бес жыл толыпты
Бұл да бір қазақ өнерпаздарының қабырғалы шаңырағы болатын
Әу басында бір жерден қоныс тебу түгілі әр түн сайын қонақтауға баспана таппай жүріп, өздерінің мүдделі мақсатына жеткен күлкі отауы еді
Енді біз осы күлкі отауының өткеніне көз жіберер болсақ, әрқайсысы бір-біріне ұқсамайтын жеке-дара тұлғаға айналған анау Құдайберген, Мейірман, Тоқсын, Уәйіс сынды азаматтарымыздың жасап кеткен небір толымды бейнелері әлі күнге көз алдымыздан кетпейді
Тап кеше ғана сахнадан «Тамашаның» отыз бес жылдығы деп дабыл қаққанда солардың тұтас бейнелері ел арасынан мына мен ғой дегендей анталап тұрып қалғандай болды
Бұл жайт халқымыздың қай салада да осал еместігін білдірсе керек.
Бірде мен осы «Тамаша» әзіл-қалжың отауының басшысы Лұқпан Есенов інімізбен бір үйде дастарқандас болып едім
Алдымен әдеттегідей бір-бірімізді тосырқай қабылдағанмен келе-келе сыр бөлісіп, жас сұрасқанымызда ол менен бар болғаны бір жас кіші іні боп шықты
Содан біраз әңгімелерге тізгін бере отырып, ағайындас болып бір-ақ шықтық
Кенет ол маған біздің ата баласына тән, былай алып қарағанда, бүкіл қазаққа тән мәрттіктің ұштығын танытатын бір әңгіме айтты.
«Бірде біз мынау Ақсу-Жабағылы жағына гастрольге шыққанбыз
Бейтаныс жерге барып түскеннен кейін, алғашқы сәтте шаршап барған біздерді қабылдай қойған ешкім болмады
Содан өзіміз әбден шөлдегендіктен, сусын іздей бастадық
Қаладан тыс елді мекен болған соң, жылқы ұстайтын отбасы бар ма екен деп айнала сұрастыра бастадым
Қысқасы ол маңайда жылқы ұстайтын ешкім болмай шықты
Одан әрі сұрастыра келе білдім, кездескен адамым «Сол маңайдан онша қашық емес, тау бөктерінде бір үй бар, бірақ олар қымыз сата қояр ма екен» деп сөз аяғын сиырқұйымшақтатып жіберді
Содан не керек, мен де тәуекел жасап, жүргізушіге сол жаққа тарт деп бұйрық бердім, өзіміз төрт-бес жігітпіз
Барсақ тау арасында бір керемет үй тұр
Айналасының бәрі тап-таза, ар жағында бірсыпыра жылқылар шыбындап жайылып жүр
Бер жақ беті айналасы мықтап бекітілген албар қора
Үлкен көк дарбазасы бар екен
Ішкі жағы көрінбейді
Ақырындап есік қақтық
Ешкім дыбыс бермеді
Сосын біз қаттырақ соғып едік
Әлде бір уақытта әдемі келген бір жас келіншек есікті ашып:
­– Не шаруа? – деп еді
Біз:
­– Сіздер жылқы ұстайды екенсіздер
Егер қымыздарыңыз болса, сатып алайық деп едік, – деп едім
Жас келіншек бізге таңырқай қарап:
– Бізді қымыз сатады деп кім айтып жүр
Біз ештеңе де сатпаймыз, – деп бұрыла бергенде, біз тағы:
– Үйде отағасы жоқ па еді? – деп едік
Сыпайы­лана:
– Қазір, – деп үйіне кіріп кетіп, атасы болар, сірә, бір үлкен кісіге біздің мән-жайымызды айтып жатты
Көп ұзамай жаңағы келіншек қайта оралып:
– Кіріңіздер, – деп үлкен үйдің бір бөлмесін сілтеді де: – Қазір күте тұрыңыздар, – деп шығып кетті
Артынша келімі келген бір үлкен кісі, жас шамасы сол жетпістің ол жақ, бұл жағында болар
Жүзі қызылшырайлы, түрі қатқылдау, сұсты адам бізге ақырын басып келіп, шеткі бір креслоға жайғасты
Біз ол кісі келісімен жапырлай амандастық
Бөлмеде басқа түгіл шыбынның ызыңдағаны да естілмей тынып қалған
Ол кісі бізге жағалай бір сынай қарап:
– Иә, шаруаларыңды айта отырыңдар, – деп жаңағы тыныштықты өзі бұзды
Келген топтың үлкені болғандықтан әрі өзімнің басқарып келген «Тамаша» әзіл-қалжың отауымды таныстыра келіп:
– Бүгін келіп едік, елге келген соң, елдің дәмі деп қымыз ішкіміз келіп еді
Біреулер осы жақты сілтеді
Сосын сатып алып ішсек те, шөл басып қайтайық деп… – дедім
Ол кісі біздерге қайтадан байыптай бір қарап:
– Қай туған боласыңдар? – деді
Мен өз аты-жөнімді және руымның да кім екенін айтып едім кенет жүзі жылыұшырай тіл қатты:
– Біздің жылқы ұстайтынымыз рас
Қымыз да жетеді
Бірақ оны біз сатпаймыз
Ол біздің үрдісімізде жоқ
Оны кім айтып жүр? – деп сөз аяғын сұраумен бір-ақ қайырды
Біз де сол замат:
– Сатады деп ешкім айтқан жоқ, бірақ өзіміз солай жорамалдап келіп едік, – деп ем
Ақсақал:
– Бәсе, – деді де:
– Әй, бәленше, мында мына жігіттерге сусын әкеліңдер, құмары қанғанша сусындасын
Өздері ағайын екен, қазан да көтеріңдер, – деп бір-ақ бұйырды.
Әп-сәтте бәрі де дайын болды
Сабасын шайқап әбден иін қандырған сары қымыздың жұпар исі бөлмені алып кетті
Жарықтық бұл сусынға не жетсін, лезде-ақ бүкіл әлемнің бар билігі қолымызға тигендей көңіл-күйіміз көтеріліп, бойға қуат бергендей тасынып шыға келдік
Бізге соншалық бу бергенмен, үй иесі ақсақалға күнделікті үйреншікті сусыны болғандықтан ба, екі беті нарттай жанып баяғының байсалды билеріндей тұлғалана түсті
Оның үстіне маңғаздана айтатын әңгімелерінің өзі қалада қысылып қақсып қалғандай бізге даланың, қала берді, қазақ деген ата-бабаларымыздың тұлғасын елестетіп отырды
Сөз арасында білдік, бағанағы бізге есік ашқан әдемі келіншек келіні ме десек, өзінің жас әйелі боп шықты
Сөзімізді қысқарта айтқанда, сол өзі тұрған тау бөктерінің бар қадір-қасиетінің иесіндей бұл кісі маған, сол өлкенің өшпес ажарындай болып кетті
Сол кісі арқылы мен бүкіл қазақ ата-бабаларымыздың келбетті тұлғасын қайта жаңғыртып көргендей болдым.

Сонымен не керек, қымыз артынан әбден балбырап піскен ет те келді
Көп ұзамай, қымыз бен етке сылқия тойған біз жататын жерімізге қайттық
Кетерде ол кісі:
– Біз ағайын екенбіз
Сен тама болсаң, мен табынмын
Бұл үйде ештеңе сатылмайды
Оның үстіне елдің көңілін көтеріп жүрген өнер адамдары екенсіңдер
Сендер осында қанша күн болсаңдар да әр күн сайын бір саба қымыз бен бір тұтас қой, сыбағаларың болып өздеріңе барып тұрады, – дегені.
Кейін шынында да, дәл солай болды
«Үлкен кісі өзінің айтқан сөзінде тұрып, біздің ұжымның мерейін асырғаны әлі есімде, Сәке!» деп еді марқұм.
«Сөзінің соңын, сіз де әлгі ағамызға ағайын болған соң, неге екенін қайдан сол кісінің мәрттігі есіме түсіп кеткені» деп жатыр
Содан соң «Сізді мен қалай байқамағанмын, бірақ атыңызға сыртыңыздан қанықпын
Әрине, дәл осы жерде шүйіркелесеміз деп кім ойлаған
Мүмкін болса, бізге автор болсаңыз қайтеді, өзіңіз «Ара» журналында істеген екенсіз» деп бір қойды
Мен оған «Бұрыннан араласпаған соң, енді келіп, орта жолдан қосыла кеткенім ұят болар» деп ем
Ол ініміз өзінің телефонын беріп, тез арада хабарласуымды өтінді
Оған бірақ менің онша құлқым да соққан жоқ
Бірақ өзі нағыз ақ жүрек азамат ретінде маған қатты ұнады
Содан да болар кейін мен осы «Тамаша» күлкі отауының осыдан он жыл бұрын аталып өткен 25 жылдық мерейтойына мынадай өлең-шашу жазып едім сыртынан
Ойым кейін Лұқпан інім кездескенде оқып беріп өз қолыммен табыстармын дегенмін
Құдай оны бұйыртпапты
Биылғы жылы сол «Тамашаға» 35 жыл екен
Содан менің баяғы жазылған өлеңім есіме түсіп сол күйінде халқымыздың сүйіп оқитын «Ана тілі» газетіміз арқылы екі-үш беттік материал етіп, табыстауды жөн көрдім
Әрине, бір жағынан Лұқпан інімнің аруағы бір аунап түссін дегендей ғой:
Жетпей жатқан «Тамашасын» халықтың,
Тірілтем деп ерте бастан жаныпсың.
Іште тұнбай сыртқа шықса күлкі деп,
Тұмса сырдың қағанағын жарыпсың.
«Тамаша» боп содан күлкі қанықты,
Киелі боп шаңырағы оның жаныпты.
Ұрпағы өріп ұясынан сан қилы
Бәйтеректей елестетті алыпты.
Жиырма бес жыл – ширек ғасыр болғанмен,
Көпті көрген қариядай шолған кең.
«Тамашаңыз» – бейне Лұқпан хәкімдей
Жан дауа боп көрерменге салған дем.
Өз атың да соған орай қойылған,
Болу керек
Жүк түсіріп мойныңнан
Елдің көңілін көтерсін деп әдейі,
Жадыратқан от шығармай ойыннан.
Жақсылықтың нұрын шашқан қысқасы,
Әрбір жанның даналықтай нұсқасы.
Сондай бір жан өзің болдың ерекше
Қаластырған әсем әзіл ұстасы.
Елдің мына алғысы мол әкелер,
Әлі талай еңбектерің өтелер.
Жайнап әркез жігіттер мен қыздарың
Жүрсін биік, аруақ өзі көтерер.
Жетпей жатқан «Тамашасын» халықтың,
Жеткізем деп, қолға ерте алыпсың.
Елдің көңілін Хакім Лұқпан бабаңдай,
Көтерумен тұмса сырды жарыпсың.
Әзіл-қалжың тізгінді алған қолына,
Өзің басшы «Тамашаның» тобына.
Мың жаса деп алғысымды айтамын,
Мәңгі бақи гүл бітсін деп жолыңа!
Осы өлеңді аяқтай келе «Тамаша» әзіл-қалжың отауының қазіргі ұжымын да, онда үзбей қызмет жасап келе жатқан ұл-қыздарын да осы өздерінің төл мерекелерімен құттықтаймын
Бар жақсылық пен абырой тілеймін.
Сейфолла Оспан
