Ежелгі Түркі қағанаты кезінде біздің ата-бабаларымыздың байрағында Көк бөрі, яғни қасқыр бейнеленген екен
«Бөрілі менің байрағым…» деп жырламайтын ба еді Сүйінбай ақын
Көк бөрі – батырлықтың, өжеттіктің  нышаны
Халқымыз көзінде оты бар, ержүрек, батыр жігіттерді Көк бөріге теңеген
Менің де еңбектерімнен көк бөрінің бейнесін кездестіруге болады
Өйткені қасқыр – өте текті жануар
Ол ешкімге бағынбайды
Ешкімнің ықпалына көнбейді. 
Өкінішке қарай, қазір жер бетінде табиғи тепе-теңдік жойылып барады
Неше түрлі қаруларын асынған, табанында шаңғысы бар көлік мінген қаскөйлер азық таппай жүрген аш қасқырларды қынадай қыруда
Мен бірде теледидардан қазақ жігітінің біреуі машинасымен қасқырдың құйрығын мыжып, екіншісі басынан теуіп жатқанын көріп, төбе шашым тік тұрды
Одан кейін қасқырдың жаңа туған балаларын жерге ұрып жатқан жастарды көріп, жағамды ұстадым
Олар мұнымен қоймай, осының бәрін ұялы телефондарына түсіріп, оны әлеуметтік желілерге жариялап, өздерін батыр етіп көрсетіп жүр
Егер шынымен батыр болса, қасқырмен қарусыз айқаспай ма? Кеңес Одағы кезінде қасқырды күлкі қылып, ақымақ етіп көрсеткен мультфильм болатын
Олар мұны біздің рухымызды төмендету үшін шығарғанын кеш білдік.
Мәдениеті ежелден дамыған Рим қаласында адам баласын анасындай асыраған қасқырдың ескерткіші сонау Х ғасырларда қойылған
Сол қаланың нышанына айналған бұл ескерткіштен жануар мен адамзаттың бір-біріне деген мейірімін сезесіз
Әлемнің түкпір-түкпірінен ағылған туристер осы бейнені көруге, жанында суретке түсуге асық
Көкжалға қатысты аңыздар бізде де бар
Бала кезімде бір ақсақалдың қасқыр ­туралы айтқан әңгімесі әлі күнге дейін есімнен кетпейді.
«Сыр өзенінің бір жағында тоғай, ал екінші жағы мал бағуға қолайлы, жазық жайылым жер
Сол жерде Сырбай атты аңшы мен әйелі тұрыпты
Аңшының жары Айша талай жылдар бойы сәбиге зар болып жүргенде түсіне батыр бабасы Қасқырбай кіріп, аян береді: «Қызым, Сырдың арғы бетінен бергі жағасына азық іздеп арлан қасқыр жүзіп келеді
Сен одан қорықпа
Оның жейтін қорегін апарып, жерге көміп қой
Азығын өзі алып кетеді
Аңшы күйеуің мұны білмесін, атып тастар
Айтқанымды орындасаң, өмірге ұл бала әкелесің» дейді.
Айша іштей жүрексінгенмен, батыр бабасының айтқанын орындайды
Күйеуіне білдіртпей, мал сойылғанда қойдың ішек-қарнын жасырып алып кетіп, арлан келетін жерге көміп жүреді
Көмген бойда арлан азығын алып кетеді
Арада біраз уақыт өткен соң, Айша өзінің аяғы ауырлағанын байқайды
Айы-күні жетіп, босанатын уақыты да жақындайды
Бұл кезде арлан әдеттегіше көмулі тұратын қорегін іздей бастайды
Сәби күтіп отырған әйел оған азық апарып беруге үйден шыға алмай қиналады
Ертеңіне өзеннен жүзіп өтіп, қорегін іздеген қасқыр аңшының көзіне түседі
Қасқырдың бұл әрекетін байқаған мерген дереу оны мылтығымен атып түсіреді
Сыпырып алған терісін төріне іліп қойып, келген қонақтарға «Міне, мен атып алған арлан!» деп, мақтанады екен
Айша аман-есен босанып, өмірге шекесі торсықтай ұл келеді
Үйінің төрінде ілулі тұрған қасқырдың терісін көріп, қатты қынжылады
Сәбилі болуына себепші болған киелі арланнан іштей кешірім сұрап, аянышын білдіреді
Енді ұлымның атын Арлан қоямын деп үміттеніп, бұл шешімін күйеуіне айтады
Ал күйеуі кенеттен: «Үйдің қожайыны мен емес пе, ұлымның есімін өзім қоямын» деп ашуланады
Сол кезде ақылды Айша: «Сен тура мен босанған уақытта арланды атып, терісін төрімізге тұмардай іліп қойдың
Бұған себепші өзің болғасын айтып отырғаным ғой, отағасы» дейді
Күйеуі сол кезде барып ойланып: ­«Е-е, онда мұның жөн екен
Арлан болса, Арлан болсын» деп келіседі.
Арада көп айлар өтіп, Айша тағы да жүкті болады
Сөйтіп, балықтың етіне жерік болады
Киік, қоян, қырғауыл сынды аңдарды ұстап жүрген аңшы амалсыздан баласы екеуі балық аулауға барады
Кенет баласы ағысы қатты Сырдария өзеніне құлап, ағып кетеді
Суда жүзуді жақсы білмейтін аңшы жар дегенде жалғыз баласын құтқаруға қауқары жетпей, шарасыз күйге түседі
Осы кезде өзі атып өлтірген қасқырдың серігі арғы беттегі тоғайдан атып шығып, өзенге секіреді
Жүзіп келіп, ағып бара жатқан баланы тістеп алып тоғайға еніп кетеді
Елге келіп жар салған аңшы «Қасқыр баламды жеуге алып кетті, қасқырдың азығы болған баламның ең болмаса сүйегін алып келейік» деп, қайықшыға жалынады
Қайықпен арғы бетке өтеді
Тоғайдың етегінде, Сырдың жағасында тірі жатқан баласын көріп, аң-таң болады
Дұшпаным деп жүрген көкжал қасқырдың жақсылығына таңғалады
Осыдан кейін аңшы кәсібін тастап, бұдан былай мылтық ұстамауға серт береді
Үйіне келіп, төрінде ілулі тұрған көкжалдың терісін жерге көміп, Көк бөріге дұға бағыштайды
Осылайша ол жыл сайын қасқыр баласын қалдырып кеткен жағаға барып, құрбандық шалады екен
­Содан кейін қасқырлар көзден ғайып болады
Жер ауыстырды ма, әлде біреулер атып алды ма, ол жағы жұмбақ күйінде қалды.
Айша уақыты келіп, өмірге қыз бала алып келеді
Әйел бұл жолы сәбидің есімін қоюды күйеуіне тапсырады
Аңшы Сырбай ойланбастан: «Қыздың атын «Бөрікүл» деп қойсақ, қалай болады?» дейді
Айша күйеуінің бұл сөзін қуана құптайды.
Арада сырғып айлар, жылжып жылдар өтеді
Арлан ержетіп, Бөрікүл бойжетеді
Осы уақытта әке-шешесі оларға барлық сырды баян етеді
Болған оқиғаны түсінген қос бала Көк бөрінің басына барып, көк тас қояды
Сөйтіп Көк тасқа мынадай жазуды ойып жазады: «Бабамыздың байрағы болған, балалық шағымыздың қорғаны болған Көкжал қасқырға мәңгі бас иеміз»
Бір күні ­Сырдария өзені арнасынан асып, Сырбай аңшының жағадағы үйін шайып кетеді
Аңшының өзі де топан судың құрбаны болып, ағып кетеді
Ал жұбайы Айша судың тасқынынан қашып, арланға қойған көк тастың үстіне шығып, аман қалған екен»
Аңшыны кезінде өзі атқан арланның киесі ұрды ма, кім біледі?! Қасқыр боп көрінген Қыдыр болар бәлкім… Ол тек Жаратушыға ғана аян
Шіркін, адамзат та арлан сияқты текті болса ғой…
Қазіргі күні сайын даламыздағы қасқыр жейтін азықты қаруланған қаскөйлер қырып жоюда
Олар жейтін азығы қалмаған соң, амалсыздан қорадағы төрт түлікке шабады
Текті хайуанды осылай бейшара халге түсіріп жібердік
Қасқырға қиянат көрсетпейік, ағайын
Ата-бабаларымыз биікке көтерген байрағымызда бейнеленген Көк бөріні, көкжалды сақтап қалайық
Қасқырға ескерткіш қойса да артық етпейді дегім келеді.
Тілеуберді БИНАШЕВ,
мүсінші, Қазақстанның 
еңбек сіңірген қайраткері
