Гүлмария БАРМАНБЕКОВА,
қазақ қыздарынан шыққан тұңғыш спорт комментаторы
Қазақ теледидарында еңбек еткен жылдары біз түрлі оқиғалардың куәсі болдық
Соның ішінде, әсіресе 1980 жылғы Мәскеу олимпиадасы есте қалды
Ол кезде мен спорт және патриоттық хабарлар редакциясында едім
Соңыра сол дүбірлі жарыста тұңғыш қазақ чемпионы атанған Жақсылық Үшкемпіров туралы «Алтын сөре» деген 45 минуттық хабар жасадық
Ол бүгінде Қазақ теледидарының Алтын қорында сақтаулы
Сол Мәскеу олимпиадасынан қазақ тілінде репортаж жүргізу деген ешкімнің қаперіне кіріп шыққан емес
Диас Омаровтың орыс тілінде жүргізген репортажы Орталық теледидардан таратылды
«Алтын сөрені» әзірлеу барысында Жақсылықтың олимпиададағы белдесулерінен көрініс таба алмай, сол үшін Мәскеуге барып, Останкинодағы бейнеқорда бір апта іздеу жүргізгеніміз бар.
Сол жылдардағы комментатор Қажы Қорғанов ағамыздың солтүстік аймақтарынан айлап жатып жүргізетін «Алтын дән» атты хабарын ұмыту мүмкін емес
Біз, жас журналистер, Сұлтан Оразалиннен сөз саптауды, Роза Темірғалиевадан тақырыпты терең зерттеуді, Фируза Перзадаевадан тақырып таңдауды, Құсман Игісіновтен шешендікті, Диас Омаровтан репортаж жүргізуді үйрендік
Диктор Мәриям Айымбетоваға қатты еліктейтінбіз
Сөйлеу мәнері, жұмсақ даусы, жібек болмысы, экран алдында өзін-өзі ұстауы, тіпті киіну талғамына дейін керемет еді.
1990 жылдардың екінші жартысында көрермен­нің көзайымына айналған «Парыз бен қарыз» хабары жайлы сөз қозғалғанда Сағат Әшімбаев туралы айтпай кету мүмкін емес
1986 жылғы Желтоқсан оқиғасы бәріміздің көз алдымызда, теледидар ғимаратының қарсы бетінде өтіп жатты
Режиссерлік пульт
Мен сол күнгі жаңалықтарға кезекші болатынмын
Бәріміз «жоғарғы жақтан» келген бейнематериалды қарап жатырмыз
Қайла, балта, үшкір темір, резіңке таяқ, тағы басқа да қарулардың суреттері
Алаңға шыққан жастар осылармен қаруланған деп ақпарат беруіміз керек екен
Бірақ олардың қолында мұндай қарулардың болмағанын өз көзімізбен көріп отырмыз ғой
Сағат ағаның екі беті алаулап, көзі қасіреттен қанталап жүре берді
Былай тартсаң арба сынады, олай тартсаң өгіз өледі
Қарақан басың мен халықтың тағдыры таразыға түскен сәт
Ол жүрегін ұстай берді
«Бере алмаймын! Мейлі, мені атсын, шапсын!»
Осы сөздерді Әшімбаев жан жүрегімен айтты.
Көрермен алғаш мені қазақ қыздарынан шыққан тұңғыш спорт комментаторы ретінде таныды
Кейіннен әртүрлі тақырыптарға хабар дайындадым
Нарық пен бәсекелестікті қалыптастырып, экономиканы қозғалысқа түсіретін тұтынушы екендігін қазақ қоғамы түсініп үлгермеген, «тұтынушы құқығы» деген ұғым жоқ кез
Көп кешікпей жаңа келген басшылар ұтымды жобаларға тендер жариялады
Тақырыбы өзгеше, көрермен үшін танымдық мәні бар телебағдарлама ойластырудың сәті туды
Осылайша 1995 жылдың 19 қарашасы күні авторлық бағдарламамның алғашқы саны «Минус» деген атпен эфирге шықты
Дәп сол кезеңдегі тұтынушы тұрмысында «минустар» ғана болғаны – шындық
«Қазақстан» телеарнасының «Минус» бағдарламасы осы кемшіліктердің бәрін жіпке тізіп, одан құтылудың жолдарын апта сайын орыс-қазақ тілдерінде көрсетіп отырды
Сегіз айдан кейін бағдарламаның атауы «Сапа» болып өзгерді
Мазмұны өзгерген жоқ
Әділдіктен жаңылған емес
Әр нәрсенің көрінбейтін жағын көрсетуге ұмтылды
Көрермен жүрегіне жол тапқан «САПА» бағдарламасы 10 жылға жуық уақыт эфирден түскен жоқ.
Қазақ теледидарында қызмет еткен жылдарым осындай есте қалған ерекше оқиғаларға толы.
