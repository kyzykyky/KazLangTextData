Биыл Мемлекет және қоғам қайраткері, республикамызға ұзақ жылдар басшылық жасаған Дінмұхамед Ахметұлы Қонаевтың туғанына  100  жыл толды
Осыған байланысты елімізде тағылымды да тәлімді іс-шаралар өтуде
Сондай мағыналы шаралардың бірі таяуда Алматыдағы Ғылым ордасында ұйымдастырылды
Бір жағынан бұл басқосу Халықаралық мұражай күніне орай да өткізілді
Айта кету керек, бұған дейінгі де, бұл жолғы да игі шараның мазмұнды өтуіне «Ғылым ордасы» мекемесінің басшысы Роза Кәрібжанованың үлесі айрықша болғанын  атап өткен жөн.
«Д.Қонаев және оның Қазақстан ғылымындағы орны» атты дөңгелек үстел бас­талмас бұрын шараға қатысушылар ең алдымен Ғылым ордасындағы Сирек кітаптар мұражайы ұйымдастырған Д.Қонаевтың  жеке кітапханасындағы қолжазбалар мен кітаптар­ға байланысты ұйымдастырылған көрмемен, біртуар тұлғаның өмір жолына қатысты әзірленген деректі фильммен танысты.
Дінмұхамед Қонаев жұртшылыққа ға­лым, академик ретінде де танымал
Ол 1952 жылы Қазақ КСР Ғылым академиясының академигі және президенті болып сайланды
Кен ісі саласындағы білікті  ғалым және талантты ұйымдастырушы ретінде респуб­лика Ғылым академиясын дамыту үшін көп күш жұмсады
Оның басшылығымен институттардың ғылыми жұмысын жақсарту, ғылымның өндіріспен байланысын ны­ғайту, аса маңызды ғылыми бағыттар­ды кадрлармен байыту, ғылыми күштер мен материалдық қорларды Қазақстанның өндіргіш күштері мен қазақ халқының мәдениетін дамытудың күрделі проблемаларын шешуге шоғырландыру жөнінде маңызды шаралар жүзеге асырылды
Техника ғылымының докторы Д.Қонаевтың ғылыми еңбектері кен орындарын ашық әдіспен қазу теориясы мен  практикасының маңызды мәселелеріне арналды
Ғалым ретіндегі оның зерттеулері еліміздің кен қазу өнеркәсібінде өндіріс өнімін елеулі түрде арттыруға жәрдемдесті
Бұл туралы дөңгелек үстелде пікір білдірген белгілі қоғам қайраткерлері Ж.Еркінбеков, К.Нәрібаев, Б.Рамазанова, М.Әуезов атындағы Әдебиет және өнер институтының директоры У.Қалижан, мұражай жетекшілері Ә.Бекішев, Т.Жұманов және  басқалар кеңінен әңгімеледі.
Шара барысында Орталық ғылыми кітаптхананың «Ұлы тұлғалар сериясынан» жобасы бойынша дайындаған  «Дара, дана тұлға», «Д.А.Қонаев» атты жинақтарының тұсаукесері өтіп, жиналғандарға таратылды.
Алтынай Әубәкірова,
«Ғылым ордасы» сирек
кездесетін кітаптар
мұражайының қызметкері

