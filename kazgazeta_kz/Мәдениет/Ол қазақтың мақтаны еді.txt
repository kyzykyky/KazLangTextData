Сырт қарағанда қораштау көрінетін, осынау шағын ғана ауыл – Таңдайдан әлемді тамсандырған күйші шығуы – қазіргі санаға артықтау көрінгенмен, сонау жарлы Сағырбайдың жыртық киіз үйінен шыққан Құрманғазы заманымен салыстырғанда әбден мүмкін болып көрінеді
Қазақтың біртуар ұлы, дәулескер күйші Қаршыға Ахмедияровтың туып-өскен ауылы – осы
Осы ауылдың батыс жағындағы «Көшбай» сайының жағасы оның нағыз туған топырағы
Өзінің есін білген уақытынан бері Қаршыға бұл жерге көктемде бір келмей жүре алмайтын
Жұрттың бәрінің де туған жері бар, бірақ тап осы Қаршыға Ахмедияровтай туған топырағына жылына бір аунап кетушілер некен-саяқ

Ол өзінің көз алдында, бала санасында тұрып қалған, кейін оны түсінде шошытқан сан мәрте көрініс те осы сай жағасында отырған аңшы Ахмедияр шаңырағында болған
Үш жасар балаға әке аузынан «Анаң өлді, енді саған жоқ!» деген сөз есту оның сәби санасына орнықпай-ақ қойған
Көзінің жасы сорғалап тұрған әкенің қарлығыңқы даусымен жеткен бұл сөз оған «Аспан құлап келе жатыр» дегендей әсер еткен.
Оны күйге дос қылған, домбыраға сырлас қылған, санасына сарқылмас сағы­ныштың сазын құйған, сазгер еткен де осы оқиға еді.
Оның күйлері қазақтың кең даласын еске салатын Құрманғазы бабаның сарынынан жаратылған
Домбыра шанағынан шыға қашардай шерлі мұң сыймай тұрады.
Қаршыға 2007 жылы «Жыл мезгілінің күйлер топтамасы» атты сайыста Республи­калық бас жүлдеге ие болып, Қазақ қара домбырасының қабілетін тағы бір рет танытқан небір сонеттер жазатын батыстың ғұлама сазгерлері сияқты он екі айды суреттеген осынау күйлер үш жасар Қаршығаның кеудесімен, соның көзқарасымен өмірге келгендей
Абайлап тыңдаған жан әр айдың бала жүрегіне ұсынған, сыйлаған тіршілігінің суретін көреді.
Таңдай топырағынан талай майталмандар шығып, өз дәуірін де таңданта білгені кейінгі ұрпаққа жетпей де жатқан болар
Дегенмен, ел аузында аты ғана емес, әр шәкіртінің репертуарында шалқыған сазы жүрген Қаршыға Ахмедияровты ұмыту мүмкін емес.
Қаршығаны бүкіл қазақ халқы – сырт­тағысы, елдегісі – бәрі де біледі
Өйткені ол өзінің саналы ғұмырының әр минутын қазақтың қара домбырасының құдіретін асқақтатуға, қазақ күйінің Жер шарының өзге бөліктерінен де естілу мүмкіндігіне жұмсады
Қазақтың қара домбырасына американдықтар аузын аша тамсанса, немістер тік тұрып қол соқты
Жапондықтар мен қытайлықтар, түріктер өз қорларына оның күйлерін алды.Өзінің осыншама өнері арқасында Қазақстанның халық артисі, Мемлекеттік сыйлықтың лауреаты, «Парасат» орденінің иегері, Махамбет атындағы Халықаралық Алаш сыйлығының иегері атанса да, ол Таңдайына баяғы Қаршымбайы болып келе білетін
Өзге атақтылар келе жатыр дегеннен бастап, ала шапқын болатын әкім-қаралар Қаршығаның елге келіп-кетіп жатқанын бірде білсе, бірде біле бермейтін.
Өзі туып-өскен дала заңымен беш­петін иығына салып, шабындығын аралап келе беретін
Елге жеткен бойда «Қы­зылжардағы» анасының бейітіне, «Көз­діқарадағы» әкесі жатқан «Бәпіл» қауымына тәу етуге жететін
Содан соң елде қалған достары Балтабай Айсиев, Амандық атты нағашысы, тағы басқа тума-туысын жинап, әңгіме-дүкен құратын.
Оның жады өте мықты болатын
Ауыл­дың әр адамын сұрап, кімнің қашан, қандай болғанын айтып, риясыз күлкісімен қарық болып отыратын.
Кейбір атақтылармен жолығып әңгіме­лескенде, өзіңді қалай ұстауыңды білмей, қас-қабағына қарап, тәңірге жазасың, ал Қаршығамен кез келген жерде келісті әңгіме құрып, өзіңді тұсауламай, қай тақырыпта болса да әңгімелесе бересің.
Өзі туған «Көшбай» сайының жағалауы­на бір аунап алып, «Айналайын, Жер-Ана!» деп тамсана тебіренетін
«Таңдайым» деген күйін өзінің туған ауылына арнап, «Қайран, әке», «Алтын ұя», тағы да басқа күйлерін, «Жер-Ана», «Туған жер» атты әндерін өзі туып-өскен жерге ешбір кіршіксіз, рухани тамсаныспен арнайтын еді
Көшеков мырзаға «Бақсай» кеңшарының директоры болып тұрғанда әдейі келіп, «Ауылға өзіңіз барда бір қонақты ұялмай қарсы алар орын жасауға қалай қарайсыз?» деп Таңдай ауылының мәдениет үйінің салынуына себепкер болса, Иманғали Тасмағамбетов облыс әкімі болып тұрғанда Таңдай орта мектебінің салынуын, осы ауылдың иесіз қалмауын ойлайтынын айтып, Қытайға емделуге кетіп бара жатып, қолқалап салдырған болатын
Қытайдан оралып келгенде, мектептің ашылу лентасын кесіп тұрып, көзінің жасын саусағымен іліп тастап, халықпен амандасқанын ауылы ұмытпаған шығар
Сонда бірге келген Иманғали Тасмағамбетов «Осы мектепке сіздің атыңыз беріледі!» деген болатын
Халық қол шапалақтап, ризашылығын білдірген
Одан бері біршама уақыт өтсе де, өзі тірі кезінде де, «Сол сөз не ­болды? Менің атым берілетін болды ма?» деген бір­ауыз сөз айтпастан Қаршыға халқы үшін қолынан келгенін өле-өлгенше атқару­мен кетті
Олай дейтініміз қаза болатын сапарында ауылда жездесінің садақа­сын бере сала «Жаңбырбай күйшінің соңғы күйі табылыпты» деп, құм ішіндегі күй­ші зиратын іздеп, жолдастары Мұрат ­Бектеновтермен бірге күйді таспаға түсіріп жүгі­­ріп жүрген
Ал марқұм Қарасаев Нұрмұхамбет өмір бойы сақтап келіп, кеңес өкіметі құлағаннан кейін ғана Қаршығаға тапсырған Меңдікерей Әшеновтің күйін нотаға түсіріп, «Қазақтың 1000 күйінің» ішіне енгіздім» деп, сол келгенде үлкен бір шаруа бітірдім деп қуанып отырған
Ол күй «Батыс Алашорда» ұйымының мүшелерінің тапсыруымен өмірге келген екен
Сәлімгерей Қаратілеуов деген осы ұжым мүшесінің үйінде талай жиналған алашордашылардың алдында күй тартқан Меңдігерейге біздің аманатымызды жеткіз деп күйдің атын «Аманат» қойған екен
Меңдігерей бұл күйді өзі өмірден өтерде Нұрмұхамбет Қарасаевқа үйретіп аманаттаған.
Нұрмұхамбет Қарасаев 1957 жылы Нұрғиса Тілендиев пен академик Ахмет Жұбановтың алдында Шыныбектің күйі «Жекпе-жекті», Құрманғазының күйі «Қарасайды», Меңдігерейдің «Ақжелең» күйін тартып тапсырған
Бірақ «­Аманат» күйі жайлы айтуға әкесі рұқсат етпей бере алмаған
Кеңес өкіметі құлап, егемендік алып, Алаш арыстары ақтала бастағанда ғана Қаршығаға берген
Қаршыға бұл күйді нотаға түсіріп, бір данасын Махамбет мұражайына, бір данасын З.Есжанова атындағы өнер мектебінің директоры Қ.Түсекеноваға тапсырған
Түсекенова бұл күйді Орақ Жауыровтың оркестрге түсіруімен Қ.Ахмедиряовтың 65 жылдығында халыққа ұсынды
Облыстық телеарнаның «Жайық жауһарлары» бағдарламасында оркестрмен орындап берді
Бұл Қаршығаның соңғы еңбектері
Ал оның Махамбетті елмен қайта табыстырған «Шашақты найза шалқар күй» атты кітабы неге тұрады?!
Телеарна, радионы ашып қалсаң, Махамбеттің «Жұмыр-Қылыш» күйін сарната жөнеледі
Сонда есіңе бірден Қаршыға оралады
Іштей мына асылды халыққа жеткізген кәрі күйшіге, нотаға түсірген Қаршығаға рақметіңді арнайсың.
Қара домбыраның құлағына «Мемле­кеттік сыйлықты» байлаған тұңғыш күйші Қаршыға болатын
Ол Құрманғазы шәкірті Қали Жантілеуовтен дәріс алып, өзін Құрманғазы шәкірттерінің жалғасы санайтын
Меңдігерей Әшенов те Құрманғазының көзін екі жасында көріп, алдына отырып, күйін тыңдаған
Бұл кісі Қаршығаның немере атасы
Ал Шыныбек арғы бабасы
Бұлардың бәрі майталман күйші, шебер орындаушы болған
Меңдігерейдің майсаң қағысы Динаны да таңғалдырған» дейді
Олар жәрмеңкеде күй тартысқан
Сол майсаң қағыс Қаршыға қолынан көрініс табады дейтін үлкендер.
Қаршыға Құрманғазы, Дина, Дәулет­керей күйлерінің жинағын қайта шығарды
Ол күйлерді кім тапсырғаны туралы да мәліметтер бар
Тірі болса «Қазақтың мың күйі» деген жинақ шығармақшы еді
Өнер жолында оның арманы әлі талай түйеге жүк боларлық еді-ау, амал қанша?!
Биыл Қаршыға Ахмедияровтың туғанына 70 жыл толады
Атырау­дың зиялы азаматтары бұл Қаршыға үшін емес, кейінгі ұрпақ үшін керек той екенін ұғынып, еңбегіне сай ескеру жасар деген үміттеміз.
Атырауда Құрманғазы, Дина ескерт­кіштері тұр
Бір көшеде Қаршығаға арнал­ған ескерткіш тұрса, көптік етпес еді
Көше аты да сәтті берілмеген
Оны да қайта қарап, көшені ашқан күнді халық білсе дейміз
«Таңдайым» деп күй қалдырған Қаршыға аты Таңдайға, «Қара саз» деп жыр қалдырған Мұқағали аты Қарасазға берілсе, халыққа рухани азық емес пе?! Қаршығаның атындағы сыныпты көріп, оның шағын мұражайын көріп, табынушылар келіп-кетіп жататын ауыл болсақ деп таңдайлықтар армандайды
Сонда жол да аршылып, тас жол да салынып, ауызсу да келер ме еді, кім білсін, қонақ келсе, үйін жинақтайтын қазақпыз ғой?! Бұл мақаланы кейінгі өсіп келе жатқан жас буындар оқып таныссын деп жазып отырмын
Өйткені келесі Қаршыға осылардан шығады ғой
Елін сүйген ұл қандай бола алады, туған жерге деген сезім қандай, соны ұғып өссін деймін.
Жаниба ҚАРАСАЕВА,
ақын, Қазақстан Жазушылар және
Журналистер одағының мүшесі,
«Махамбет ауданының Құрметті
азаматы», Халықаралық Бейбітшілік әлемі қоғамының алтын медаль иегері
Атырау облысы
Таңдай ауылы
