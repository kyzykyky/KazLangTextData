Жамбыл облысының Қордай ауданында республикалық «Жамбыл» әдеби журна­лына 10 жыл, аталған журналдың бас редакторы, Қазақстанның еңбек сіңірген қай­раткері, халықаралық Алаш сыйлығының лауреаты, жазушы Несіпбек Дәутайұлы­ның шығармашылығына 35 жыл толуына орай салтанатты кеш болып өтті.
Кешке Қазақстан Жазушылар одағы басқармасы төрағасының бірінші орынбасары Ғалым Жайлыбай, белгілі жазушы Марал Ысқақбай, М.Әуезов атындағы Әдебиет және өнер институтының директоры Уәлихан Қалижан, «Қазақ энциклопедиясының» бас редакторы Бауыржан Жақып, «Қазақ газеттері» ЖШС-нің бас директоры Жұмабек ­Кенжалин, «Жас өркен» ЖШС-нің бас директоры Жүсіпбек Қорғасбек, «Жұлдыз» журналының бас редакторы Ұлықбек Есдәулет, «Қазақ әдебиеті» газетінің бас редакторы Жұмабай Шаштайұлы, «Сын» журналының бас редакторы Бақыт Сарбалаев, «Ана тілі» газетінің бас редакторы Самат Ибраим, «Түркістан» газетінің бас редакторы Шамшидин Паттеев, «Дала мен қала» газетінің бас редакторы Сапарбай Парманқұл, «Қазақпарат» басшысы Қонысбай Ботбай, Алматы облыстық «Жетісу» газетінің бас редакторы Жақыпжан Нұрғожаев, белгілі жазушы-драматург Нұрғали Ораз, Қазақстан Жазушылар одағының хатшысы, жазушы-аудармашы Мәлік Отарбаев қатысты.
Әдеби шараны «Нұр Отан» партиясы Жамбыл облыстық филиалы төрағасының бірінші орынбасары Масат Берік ашып, облыс әкімінің құттықтауын жеткізді
Қордай ауданының әкімі Нұржан Календеров қаламгерге «Қордай ауданының құрметті азаматы» атағы мен куәлігін табыс етті
Алматы облыстық мәслихатының хатшысы Ермек Келемсейітов облыс әкімі Аңсар Мұсахановтың құттықтауын жеткізді.
Несіпбек Дәутайұлына құттықтау сөзін арнаған ақын Ғалым Жайлыбай Қазақстан Республикасы Парламенті Сенатының депутаты, Қазақстан Жазушылар одағы басқармасының төрағасы Нұрлан Оразалиннің «Жамбыл» журналы мен жазушы шығармашылығына жоғары баға берген құттықтау хатын табыс етті
Шара барысында мемлекет және қоғам қайраткері Серік Үмбетовтің атынан келген құттықтау хат оқылды
«Қазақ газеттері» ЖШС-нің бас директоры Жұмабек Кенжалин Серіктестіктің Арнаулы дипломын тапсырды.
Жиында Жетісудың сыйлы қариясы Әскербек Абаев, жазушының сыйлас құрдастары, Қордай ауданын 15 жыл басқарған Құрманғали Уәли мен облыстық мәслихаттың депутаты, белгілі кәсіпкер Асаубай Майлыбаев жылы лебізге толы сөздерін арнады
Қордай ауданы мен Алматы облысының өкілдері екі шетелдік көліктің кілтін табыс етті.
Мерейтой кешінің қорытынды сөзі Несіпбек Дәутайұлына берілді
Ол өзінің азамат болып қалыптасуына туған елінің әсері мол болғанын жеткізіп, халқына деген ризашылық сезімін білдірді
Бұл ойын атақты Сырым батырдың «Мен екі ағайындымын, бірі өзім, бірі – ел-жұртым» деген сөзімен білдірді.
Осыдан үш жыл бұрын Астанадағы республикасының Академиялық кітапханасы «Қазыналы қайнар» деген тақырыппен Несіпбек Дәутайұлымен шығармашылық кездесу ұйымдастырған еді
Біздің Нәкең өзінің қазақ әдебиетіндегі «қазыналы қайнар» екенін дәлелдеп келеді.
Құрманбек Әлімжан
Жамбыл облысы 
Қордай ауданы
