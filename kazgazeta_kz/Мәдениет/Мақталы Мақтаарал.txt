Биыл Мақтаарал ауданында 77 мың гектар алқапқа «ақ алтын» егiлiп, 192,3 мың тонна шиттi мақта жиналды
Диқандар әрбiр гектардан 25 центнерден өнiм алды
Мақтаның 60 пайызға жуығы комбайнмен терiлдi
Бұл туралы ҚР Президентi жанындағы орталық коммуникациялар қызметiнiң ОҚО бойынша филиалында өткен брифингте 2013-2020 жылдарға арналған «Агробизнес — 2020» бағдарламасының аясында атқарылып жатқан жұмыстар жөнiнде есеп берген Мақтаарал ауданының әкiмi Ж.Бейсенбаев мәлiмдедi.
Аудан әкiмiнiң айтуынша, биыл ауданда 136,1 мың гектар алқапқа ауылшаруашылығы және техникалық дақылдар егiлiп, диқандар мол табысқа қол жеткiзген
Суармалы жерлердi тиiмдi пайдалану мақсатында егiс алқаптарын әртараптандыру бағдарламасы қабылданып, мақталықтың орнына көкөнiс және бақша дақылдары егiлуде
Осының есебiнен алынған мол өнiм биыл жылдағыдай iшкi нарық сұранысын қанағаттандыру үшiн елiмiздiң өңiрлерiне және көршiлес мемлекеттерге жөнелтiлген.
— Мақтааралда жалпы сыйымдылығы 12 720 тоннаны құрайтын 25 ауылшаруашылығы өнiмдерiн сақтайтын қойма бар
Бағаны тұрақты ұстау және сауда орындарын жыл бойы жергiлiктi көкөнiспен қамтамасыз ету мақсатында алдағы уақытта қосымша 5-6 мың тонналық бiрнеше заманауи қойма салу көзделуде, — дедi аудан әкiмi.
Ж.Бейсенбаевтың мәлiмдеуiнше, ауданда егiнмен қатар мал шаруашылығы да қарқынды дамып келедi
2015 жылдың 10 айында 11,76 мың тонна ет, 75,22 мың тонна сүт, 11,1 млн дана жұмыртқа өндiрiлген
Бұл көрсеткiштер өткен жылмен салыстырғанда бiршама өсе түскен.
Сонымен қатар Үдемелi индустриялды-инновация­лық даму бағдарламасы аясында 2015 жылы жалпы құны 925 млн теңге тұратын 5 инвестициялық жоба өңiрлiк үйлестiру кеңесiнде мақұлданып, Индустриялды картаға енгiзiлген.
Бетті дайындаған Гүлжамал МҰСАЕВА, 
Әнуар ЖҰМАШБАЕВ 
Оңтүстік Қазақстан облысы
