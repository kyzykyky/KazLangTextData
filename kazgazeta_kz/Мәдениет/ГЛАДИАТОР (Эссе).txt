Сары шайыр және Спартак
Өлеңі оймен өрілген,
Характерлі ағам-ай.
Аузынан от көрінген,
Орақ тілді ағам-ай…
(Шәкең туралы шымшымадан)Алматыға арман қуып біз келгенде ол бұл қалада жоқ екен
Оқуын тағы да орта жолдан үзіп, елге кетіп қалыпты
Сонау Сыр өңірінде тұла бойын жыр буып, сенделіп жүрген көрінеді
Бірақ әйгілі шаһардың қай жерінде де шайырдың іздері сайрап жатыр
Күллі журфак соның өлеңін оқиды
Оның қалай өз жырын жатқа оқитынын, жатақханада қалай сайран салатынын ауыздарының суы құрып, аңыз қып айтады
«Жақсы ақын жақсы ішуге тиіс» деген сол заманның бұлжымас қағидасына сүйенсек, кейіпкеріміз Шаһизада Әбдікәрімов бұл жағынан да ешкімге есе жібермегенге ұқсайды
Ішімдікке кәдімгідей маманданған талантты жас ақындар оны жынды судың жырынды мұрабындай қадірлейді
Өлеңге өлерменденіп кірісіп жүрген біз де оның ақындық болмысына сырттай тамсанамыз
Шәкеңше жыр жазып, Шәкеңше ішкенді қалаймыз
Журфактың жатақханасында талай сойқанды салған сары сайтанды бір көргіміз келеді
Әйтеуір, дақпырты керемет
Сыраны сіміріп болғанша сондай сыпайы, сыраға меймілдеп тойған соң, байлап қойсаң да бағынбайтын шу асау деседі
Ол кезде «сырашыл» дегеннің әсері «сыршыл» дегенмен бірдей ғана
Бұған қуанбаса, ешкім де намыстанбайды
Ал енді өлеңдері сұмдық
Бірінен бірі өтеді.
Ақыры, көрдік оны бір күні
Жазушылар одағында өлең оқыды
Жастар фестивалі ме, поэзия жиыны ма, әйтеуір сондай бір басқосу өтті
Тайлы-таяғымыз қалмай бардық
Басы бұлғаңдап, сахнаның сыртынан шыға келді де, күндей күркіреп қоя берді
Өлең оқығаны бар болсын, тыпыршып бір орында тұра алмайды екен
Бүкіл зал сілтідей тынып тыңдады
Сондағы оқыған жыры «Гладиатор Спартак» деп аталады
Даусы зор
Екпіні күшті
Құдды бір ақырып теңдік сұрап тұрған Махамбет сияқты өршеленіп оқиды
Өлеңінің әр жолы ауаны тіліп түседі
«Ғасырыңның тозғанмен тұяғы ақыр, Сен жайлы өлең өлген жоқ — қияда тұр
Бір ұқсастық бар білем, екеумізде, Италияны шулатқан гладиатор», — деп тістенеді
«Сен құлдықпен айқассаң аренада, Мен сұмдықпен шайқасам өлеңімде», — деп екіленеді
«Мен де бір гладиатор, поэзияның, Парасатын қорғайтын жанұшырып», — деп не нәрсеге өшігіп тұрғанын түсіндіргісі келеді
Сөйтіп алып, «Қан-қан болып жатсам да жыр жолында, Мен ешкімнен жан сауға сұрамаймын», — деп тағы кіжінеді
Бір сәт «Осылар мені шынымен тыңдап отыр ма?», — дегендей залға сығырая қарап, үнсіз тұрды да:
Жанарымда ұйып қап аппақ арай,
Деп тілеп:
«Өнер көші тоқтамағай!»
Ыңырсимын сәл ғана…
Ал содан соң
Жөнелем өзің кеткен жаққа қарай,—
деп жалма-жан жалт бұрылып, талтаң-талтаң етіп, сахнаның сыртына кетіп қалды…
Бұл көрініс мына біз сияқты бөзөкпелерге ғаламат әсер етті
«Нағыз ақын осындай болуы керек екен ғой», — деп ой түйдік
Сыраға тұмсығын еркін малып үйренген еті тірілеу ақындарымыз жыр перісінің соңынан тұра ұмтылды
Көп ұзатпай ұстап алып, онымен бірге сейілдеп көрмек
Барға қанағат деп, бар ақшасына барға апарып, бармағын жалап, батасын алмақ
Содан сары шайыр әбден құмары тарқап, жеңсігі жеріліп, сонау Қызылордасына аттанып кеткенше бірге бошаламақ
Біз ілесе алмадық
Анадай жойқын екпінге анау-мынау адамның шыдас бермейтінін түсіндік
Сөйтіп, ақындықтың ауылы алыстай берді.
Жын қуған сары шайыр одан кейін де сүйікті Алматысына бірнеше рет келді
Бірде әлдебір жиынға қатысып, жыр оқиды
Енді бірде қоян жылында үзіліп қалған оқуының жайын білмек үшін университетке бас сұғады
 Келген сайын журфактағы ақын біткен Гладиатордың қасынан шықпайды
Содан ол кетер кеткенше күллі Алматы теңселіп тұрады
Ол аттанып кеткен күннің ертеңіне арқалы ақынның соңына ерген ақ күшіктер көздерін тырнап ашып, әр бөлмеде қалған конспектілерінің жұрнақтарын түгелдеуге кіріседі.
Өз басым үшін одан ішуді үйренудің сәті түспеді
Біз о бастан араққа әуестік танытып жарытпадық
Ол да ақындығына әр, гладиаторлығына нәр берген ішімдікті кейін бір жола қойып кетті
Бірақ одан өлеңінің де, өрлігінің де температурасы төмендеген жоқ
Екі қолын сермеп, өршеленіп сөйлеп тұрғанда бір көрген адам оның бойындағы ненің қызуы екенін білмей дал болады.
Мен бір нәрсеге таң қалатынмын
Ол Алматыға талай келгенде кітап шығару мәселесін ауызға алмайтын еді
Тіпті ақын достары аты дардай баспаларға бастық болған тұста да бұл шаруаны құнттаған емес
Ал өлеңінен өлермендігі биік пысықтар жазған дүниелерін дамылсыз жарыққа шығарып жатты.
Кейін жақынырақ араласқан соң оның «Байқоңыр» деп аталатын алғашқы жыр жинағын шығарғанымыз қызық болды
Жасы қырықтан асқан көзі тірі шайырдың өлеңдерін Көтеш ақынның мұрасы секілді әр жерден іздеп жүріп жинадық
Үйден қарадық, түзден табылды… Тиынның татын жалаған баспагер Құлтас Достан ел-жұртты таң қалдырып, бұл жинақты тегін шығарып берді
Сөйтсек, ол Шәкеңнің талантын керемет қадірлейді екен
Сәби күнінен сауда-саттыққа үйір жұлымыр Құлтас кеңес заманында Жалағашта жанармай сатып жүргенде Шаһизада ағасының өлеңдерін шетінен жаттапты
Кезінде өзі де «Жігер» фестиваліне қатысып, жүлде алған жігерлі саудагер ақын жырды көркемдеп кестелей білетін
Жанармайы өтпесе де жырының жүрекке жеткеніне қуанатын
Сондықтан ол әйгілі ақынның кітабын оқырманмен қауыштырып, бір ерлік жасады
«Бір аяғы аяғы — қырық екі, бір аяғы — қырық бір
Бірақ соған қарамастан бизнесі жүріп тұр», — деп халықтан шынайы бағасын алған кәсіпкер Құлтастың қазақтың руханият дүниесіне жасаған бір жақсылығы осы!
Шаһизада шын мәнінде де поэзияның Гладиаторы болды
Тума талант, ақындық мінез, ерекше епкін, адуын қимыл, өршіл дауыс, қайтпас қайсарлық… Бәрі де оның бойында бар
Бірақ бүгінгі біздің негізгі айтпағымыз оның ақындығы туралы емес-ті
Жүйрік журналистердің ақын бола алмайтыны сияқты жақсы шайырлардың бәрі бірдей тәуір журналист бола бермейді
Осы екі салаға бірдей еркін көсілетіндер көп емес
Ал Шаһизада Әбдікәрімов ақпарат әлемінде де алымдылық байқатты
Ол талантты тележурналист қана емес, іскер ұйымдастырушы ретінде де жұртқа кең танылды
Әншейінде көз алдындағы көрмей, сүрініп-қабынып әзер жүретін алып-ұшпа ақын бас-аяғы оншақты жылда аймақтық деңгейдегі телемагнатқа айналды
Сөйтіп, ол тек поэзияда ғана емес, журналистикада да гладиаторлық мінез көрсетті.
Журфактағы жиырма екі жыл
Басқа вузда бұл факті
Кезікпеген, ағам-ай.
Жиырма екі жыл журфакты,
Ежіктеген ағам-ай…
(Шәкең туралы шымшымадан)
Қазақ баспасөзінің бас мектебі — Каз ГУ-дің журналистика факультетін дәл Шәкеңдей қадірлеген адам некен-саяқ шығар
Ол бұл қасиетті құтхананың қабырғасында ширек ғасырға жуық аялдап жүріп алды
«Ілім мен білімге әбден шөлдеген екен», — дедік біз
«Оқуды сүйсең, менше сүй!», — деп ол да жылда келеді
Бірнеше жыл дамылдап алып, қайта шабуылдайды.
Жалпы, журфакта ұза-а-а-ақ оқыған ақындар жетерлік
Есенқұл Жақыпбеков, Шорабек Айдаров, Бауыржан Үсенов… тағы басқалар
Кейбірі журфакқа араға екі-үш жыл салып қайтып оралып отырады
Енді бірі әдебиетке қайта оралған арыстар секілді бірнеше жылдан кейін шаң береді
Соның ішінде екі ақынның журфактың қамалын алуға сіңірген еңбегі ерекше
Екеуі де ел ішінде тұрады
Екеуі де сессия сайын Алматыға дуылдатып келіп, дауылдатып кетеді
Бұлардың оқу ұзақтығына Гиннестің кейбір рекордтары да астар бола алмайды
Жамбылдық ақын Нарша Қашағанов университетте табаны күректей он тоғыз жыл оқыған! Ал әйгілі Шаһизада Әбдікәрімов журфакты жиырма екі жыл оқып бітірді! Сонау 1974 жылы Каз ГУ-ге түскенде ол мектепті жаңа бітірген үрпекбас сары бала еді
1996 жылы жасы қырыққа келгенде аман-есен бітіріп шықты
«Қырықында қамал алды» деген осы!
Журфактың өзіндік рекордтары көп
Аманғали Дайрабаев отыз төрт жасында күндізгі бөлімге оқуға түсті
Шығысқазақстандық Тазабек Бекбаев деген ағамыз осы факультетті елу сегіз жасында қызыл дипломмен бітірді
Бүгінгі белгілі ғалым, зерделі зерттеуші, білікті бейімбеттанушы Тоқтар Бейісқұлов жасы жетпіске таяп қалғанда кандидаттық диссертация қорғады
Сөйтіп, осындай рекордтардың санын арттыруға Шаһизада Әбдікәрімов те өзіндік үлес қосты.
Журфакқа бір келгенінде профессор Темірбек Қожакеевке сәлем беріп, «Ағай, сірә, сіз мені танымадыңыз ау деймін», — депті
Сонда Темкең: «Неге  танымайын? Сен елді шулатқан атышулы Әбдікәрімов емессің бе?!», — дегенде Шаһизада шалқ ортасынан түсе жаздапты
Темкеңнің тепкісіне ұшыраған таланттардың бірі осы еді
Сол Темкең талантына тигізбей тепкілеген асау ақындардың бірі де Шәкең болатын
Тегеуріні қатты қатал декан түптеп келгенде бәрібір оған тілеулес болды.
Университетте болмады, білем, берекем,
Сергей Мироныч жат көрді.
Декан ағайдың вокзалда досы бар екен,
Кезексіз билет ап берді, —
деп деп талай рет ауылға тартып отырса да, қайтып айналып үйірін тапты
«Бұл пәле тағы төбелес бастап жүрер деп, Қармақшыға қарай алып қаша беретін жетінші пойыз» оны ауық-ауық Алматыға жеткізіп, ақыры журфакты бағындыртып тынды…
Университеттің қабырғасындағы ұзақ ізденіс Шәкеңді шынымен құлшындырса керек, бір күні оның ғылыми тақырып бекітіп, кандидаттық диссертация қорғауға деген ықыласы оянды
Бұл тұста біз ескі дос, талантты ғалым Амантай Шәріп екеуміз докторлық қорғаудың қамында жүр едік.
Ойдан-қырдан дос-жаранды шақырып,
Қорғап жатыр қос інім.
Бекітсем бе деймін мен де тақырып,
Бірақ қалай болар екен осыным…
дегендей, ол күндіз-түні қалың ойдың құшағында жүрді
Баспасөздегі Байқоңыр мәселесінің жазылуынан қорғағысы келді
Осы жерде айта кетейік, кейіпкеріміз ғарыш тақырыбын топырағы торқа болғыр Королевтан кем білмейді-ау деп қалам
Оқымаған кітабы, көрмеген киносы жоқ
Дерек дегенді оң қалтасынан да, сол қалтасынан да суырып алып жатады
Ақындықтан кейінгі ықыласы ауған саласы осы
Егер ғарышқа турист қана емес, ақын жіберуге де болатын заман туса, қасына Алтай Үсенов пен Дүйсенбек Аяшұлын ертіп, екі-үш күн самғап қайтуға қарсы емес
 Ақыры Алланың алақанына салып берген ақындық талантын қадірлегені болар, ғылымға деген ет пен терінің арасындағы желігін басып, елге қайтты.
«Шамшыраққа» ойлы очерк керек деп…
Қалам сілтеп, көсіле
Ерінбеген ағам-ай.
Эфирден де несібе,
Теріп жеген ағам-ай…
(Шәкең туралы шымшымадан)
Оның тек талантты ақын ғана емес, мықты журналист болғанына ел куә
Қармақшы аудандық газетінің тілшісі, Байқоңыр телерадиокомпаниясының төрағасы, «Қазақстан» телеарнасының Қызылорда облысындағы және Байқоңырдағы тілшісі қызметтерін атқарған жылдарда қалың жұртқа кеңінен танылды
Тәуелсіздік алғаннан кейінгі ғарышқа аттаныс туралы репортаждардың денін Шаһизада Әбдікәрімов әзірледі
Байқоңырдың бағы мен сорын бейнелеген хабарлар сериясын ұсынып, әлеуметтік кеселдердің алдын алып, дабыл қақты
Көркем сөзбен кестеленген талай бейнелі сюжеттер көрерменнің есінде қалды
Тек телехабарлардың мазмұнына жетік болып қана қоймай, телетехниканың тілін де керемет меңгеріп шықты
Қапелімде ақын достарының атын есіне түсіре алмай абдырап қалып жататын Шәкең кісінің тілі келмейтін телететіктердің атауын өмірі шатастырмайды.
Оның поэзиясында да журналистік қызметінің кейбір сәттері қылаң беріп қалады
Ілгерікте жазған «Машбюрода» деген өлеңін жата-жастана оқығанбыз.
«Шамшыраққа» ойлы очерк керек деп,
Редактор қысып алса сені ептеп,
Қолжазбаңның сиясын да сорғытпай,
Машбюроға жүгіресің дедектеп.
Сарт-сұрт!..
Сарт-сұрт қағып алып сөзіңді,
Машинка үні тауысады төзімді.
Осындайда жауған оқтың өтінде
Жүргендей бір сезінесің өзіңді.
«Шамшырақ» деп отырғаны — Қармақшы аудандық «Коммунизм шамшырағы» газеті
Бұл — орта жастағы барлық журналист атаулыны елең еткізетін өлең
Бір кезде жазу машинкасы ақпараттық техниканың сұлтаны болғаны белгілі
Сол машинканың сартылын пулеметтен атылған оққа теңеп, оқырманды шынайы әсерге бөлеген Шаһизадаға ақын біткен қызыға қарады
Өлеңде «Сол бір батыр нәзік қызға айналып, Ақырғы оғын атып жатқан секілді», — деген жол бар
Бүгінде атауы архаизмге айналған осы бір мамандық иелері — машинкашы қыздарға арналған жөні түзу жалғыз жыр сол ғана болар
Айтпақшы, ұмытпасам, Сырбай ағамыздікі болу керек, «Білуші едім, бұл жердің машинискесін, Не боп кеткен апыр-ау, шашын кескесін» деген шымшымасы бар екен ғой…
Ақын өмірдің қилы құбылыстарын бейнелеу барысында баспасөз бен ақпараттың терминдерін де арагідік қолданып отырады
Сірә, өзіне етене тіршіліктің түйткілдері үнемі миының қалтарысында бұғып тұратын болуы керек.
Біздерге арнап анау баспаханада
Жатпайды ешкім қорғасыннан оқ құйып.
(«Ұлықбек орден алғанда»).
Экранда толып үлкен планда,
Тұрысын-ай мінбелерде талтайып,
(«Сарбаздар»).
Беттерінде өксиді газеттердің
Қара сызық қоршаған қазанама.
(«Түс»).
Сұхбатшының жақсы еді сезбегені,
Телетілші тілесін өзге нені?
Алқынады деректір: — Мынау пәлең…
Қақ жүректен тигендей көздегені.
(«Мұражайда»).
Бұдан елдің арасында тек арқалы ақын Шаһизада ғана емес, ойы ұшқыр, қаламы жүйрік журналист Шаһизаданың да жүргенін көреміз
Талай жылдан бері қалыптасқан ақпараттық алымдылық пен телерепортерлік шалымдылық ара-тұра ақынмен бірге жыр алаңына шығып кетіп отырады
Сөйтіп, кейде өмір құбылыстарының бір сәттік тақырыбына айналып сала береді.
«Қоғамдағы» еркін ой
«Қоғам ТВ» ашқасын,
Халық көрген ағам-ай.
Тілшілердің ақшасын,
Алып берген ағам-ай…
(Шәкең туралы шымшымадан)
1996 жылдың аяғында Қызылорда университетінің ректоры Бақберген Досманбетов қаланың әкімі болып тағайындалды
Бір аптадан соң осы оқу орнында проректор қызметінде жүрген мені орынбасарлыққа шақырды
Жаңашыл әкім бірден тың бастамаларды іске асыруға кірісті
Ә дегеннен қалалық газет, қалалық телекомпания ашуды ұйғардық
Газеттің жарасы жеңіл
Ал телекомпания ашу оңай шаруа емес-ті
Сол жылдары Қызылордадан мойны озық тұрған қалалардың өзінде де телеарна жоқ еді
Сондықтан бұған рұқсат алуымыз неғайбыл
Бірақ біздің бір ғана желеуіміз болды
Ол тұста Қызылорда қаласы арнайы экономикалық аймақ болып жарияланған
Соны көлденең тартуды жөн көрдік
Сөйтіп, мен Алматыға келдім
Бұқаралық ақпарат министрі, сонау студент кезімізден тілеулес Алтынбек Сәрсенбаевқа жолығып, жағдайды түсіндіріп, халқының саны екі жүз мыңға жетпейтін шағын қаладан телекомпания ашатын болып, куәлік алып шықтым
Министрдің тапсырмасымен тағы бір Алтекең (Алтынбек Рысқұлов) телехабар таратуға жол ашатын рұқсат қағазды рәсімдеп берді
Телекомпания мен қалалық газеттің куәлігін алып, айдарымнан жел есіп Қызылордаға жеттім
Бұл сол кезең үшін аса үлкен жетістік еді
Техникалық жабдықтардың да орайы келе кетті
Менің алымды да шалымды әкімім сол тұста арса-арсасы шығып жатқан Байқоңырдың әкімімен күнде келіссөз жүргізіп жүріп, ақыры сондағы күйі тайыңқырап тұрған телерадиокомпанияның бүкіл мүлкін қалаға қаратып алды
Енді тек қалалық телекомпанияға бастық тағайындау мәселесі ғана қалды
Кімді қоямыз? Біреудің өзі, біреудің көзі, енді біреудің сөзі ұнамайды
Әбден басымыз қатты
Бақберген аға университетте проректор болып қызмет істеп жүрген Амантай Шәріпті шақырды
«Телекомпанияның билігін өзің ал
Тіпті проректорлығыңа қосып істесең де қарсы емеспін», — деді
Бұрын тележурналистикаға тұмсығын тығып көрмеген Амантай бұл ұсыныстан бірден бас тартты
Бұл кезде оның бәрібір теледидардың машақатынан қашып құтыла алмайтынын, кейін Қызылорда облыстық телерадиокомпаниясының директоры, тіпті «Қазақстан» телерадиокорпорациясы басшысының орынбасары болып қызмет істейтінін ешкім де білмейтін еді.
«Енді кім бар?», — деп таусылды Бақберген ағам
Сол кезде ойға тележурналистикада жасын ойнатып жүрген Шаһизада сап ете қалды
Қалай есімізге келмеген? Байқоңырда тұратын еді
Өмірі сол жерде өзі айтқандай, «өксіп» жүре беретіндей көрінетін
Өткен жолы Қызылорданың көшесінде аяңдап бара жатқанын сыртынан көріп, «Шәке! Әркімнің машинасына мінгенше, әкімнің машинасына мінбейсіз бе?!», — деп қалжыңдағаным бар еді.
«Шақыр!», — деді бірден әкім
Келді
Келді де бірден дүрілдетіп әкетті
Алғашқы күндерде күн демей, түн демей, дамылсыз жұмыс істедік
Көп ұзамай қалалық телекомпания ақпарат кеңістігін еркін жайлай бастады
Байқоңырдың қуаты бойында тұрғанда алынып қалған жылжымалы техникалық станция жаңа телеарнаның беделін бірден көтерді
Ол тұста мұндай ауқымды техника елімізде өте аз еді
Шаһизада «Қыз-жігіттерім басқалардан ерекшеленіп тұрсын» деп қызметкерлеріне сары күртеше тіктіріп берді
Онысы көшеде жол жөндеп жүретіндердің күртесінен аумай қалды
Сондықтан жұрт әдепкіде Шәкеңнің қызметкерлерінен: «Әй, сендер жол жөндейтін балаларсыңдар ма?», — деп сұрап жүрді
Кейін телекомпанияның даусы алысқа жете бастаған соң әлгі жол жөндеушілерден: «Сендер ана хабар түсіретін машинада жүретін жігіттер емессіңдер ме?», — деп жөн сұрайтынды шығарды.
Бұл бір Сыр бойында ақындар атқа мінген кез еді
Арқалы ақын Шаһизада өзінің бұйрығымен тағы бір сұрапыл жыр перісі Әділ Ботпановты телекомпанияның бас редакторы етіп тағайындады
Қалалық телекомпания аяғынан тік тұрды
Таза шығармашылық ахуал қалыптасқан соң қыз-жігіттер еркін ойға ерік берді
Билік те бұл ақпарат құралының бұйдалауға көне бермейтінін бірден байқады.
Кейіннен қалалық телекомпанияның аты «Қоғам ТВ» болып өзгерді
Сол тұста Шәкеңе қалжыңдап:
«Қоғам ТВ» дегенде «Қоғам ТВ»,
Бір телеарна бұйырар оған түбі, —
дегенбіз
Ақыры сол айтқанымыз келді
Арнайы экономикалық аймақ мәртебесінен айырылған қалаға телекомпанияны қаржыландыру қиынға түскен кезде Шаһизада телеарнаны өз меншігіне алды
Күндіз-түні ұйқы көрмей, қаржы іздеді
Соның арқасында «Қоғам ТВ» осы уақытқа дейін бір күнге де жұмысын тоқтатқан емес
Есік пен тесікті шатастырып, арсалаңдап жүретін ағеден ақкөңіл ақынды мұндай іскер болып шығар деп кім ойлаған? Алдындағы алақандай әріпті үңіліп әзер көретін ақын ылдым-жылдым қимылдап, аз ғана уақытта Сыр бойының Мэрдогіне айналды да шықты
«Қоғам ТВ»-да талантты журналистердің мектебі қалыптасты
Аймақтың үлкен-кішісі бұл телеарнаның хабарларын жұмыла көретін болды
Компанияның тілшілері алыс-жақын шет елдерге шықты
Тіпті мұхит асып, АҚШ-қа барып, сол елден қоныс тапқан Сыр жұртының бөбектері туралы хабар әзірледі
Облысқа руханият көшбастаушыларының бірі Мұхтар Құл-Мұхаммед әкім болып келген тұста ақындардың аузы аққа тиді
Жазушылар орден тақты
Шәкең облыстық мәслихаттың депутаты болып сайланды
Еркін пікірдің есігі одан әрі айқара ашылды
Мұхаңның тұсында телекомпания дербес жиілік арқылы хабар таратуға қол жеткізді.
Өзінің отбасы да өсіп-өркендеді
Ұлдары ер жетті, қызы бой жетті
Бір кезде «Қолыңа қалам алсайшы», — дейді Тұрсыным, Үш балам жетім қалмай ма?», — деп күйзелетін немесе «Үш құлыншақ құйрығын шаншып алып, Шапқылап жүр көзімнің ауласында», — деп толғайтын ақынның Ғани, Мұхтар, Фариза атты балалары саналы ұрпақ болып жетілді
Сөйтіп, ақын жақсы жыр жазды, жақсы перзент өсірді.
Ендеше, баяғыда оқудан шығып, Қармақшыға келгенде:
Ауылға жеттім — баяғы өзің көргендей,
Жерге қаратып сары шалды, —
деп жырлағанын еске алсақ, сары шалдың рухы ақындықтың арланына, тележурналистиканың тарланына айналған бүгінгі біздің сары шайырға риза шығар…
Бауыржан Омарұлы
