Ғ.Мүсірепов атындағы Қазақ мемлекеттік академиялық балалар мен жасөспірімдер театрында Оралхан Бөкей атындағы көркемсөз оқу шеберлерінің ХVI республикалық байқауы өтті.
Байқаудың мақсаты – мемлекеттік тілдің қолданылу аясын кеңейту, тіл мәдениетін көтеру, көркем әдебиетті насихаттауды жандандыру, ел ішінен талапты, талантты жастарды іздеп табу
Көркем шығармаларды оқып-үйрену мен насихаттауда жастардың ықыласы мен қызығушылығын арттыру.
Байқауға еліміздің барлық облыстары мен Астана және Алматы қалаларынан облыстық, қалалық байқаудан озып шыққан жеңімпаздар қатысты.
Аталған шараны Қазақстан Республикасының Мәдениет және спорт министрлігі Тілдерді дамыту және қоғамдық-саяси жұмыс комитеті төрағасының орынбасары Бақытжан Садықов сөз сөйлеп ашты.
Бақытжан Шынарбайұлы өз сөзінде «Тіл комитеті көркемсөз оқу шеберлеріне арналған байқауды дәстүрлі түрде ұйымдастырып келеді
Жыл сайын өтілетін бұл байқаудың талап-тілегі, мақсаты барған сайын артып отыр
Қаламгер шығармаларының қай-қайсысы болса да қазақтың төгіліп тұрған көркем тілімен шебер суреттелген
Сондықтан да Оралхан Бөкей шығармалары қара сөздің қадірін білетін оқырманға әлі талай рухани азық, толайым тәрбие болары анық» деп атап өтті.
Байқауға қатысушылар проза, драмалық шығарма және мәнерлеп өлең оқу кезеңдері бойынша өзара сайысқа түсті
Сондай-ақ О.Бөкей шығармаларымен қатар, сөз өнерінің дамуына өзіндік үлес қосқан драматург, ақын-жазушыларымыздың шығармаларынан да үзінді оқып, өз өнерлерін ортаға салды.
Қазақстан Республикасы Қазақ ұлттық академиялық кітапханасы бас директорының орынбасары Ғалия Бөкейқызы жиналғандарды құттықтап, осы шараны ұйымдастыруға ұйытқы болған Қазақстан Республикасының Мәдениет және спорт министрлігі Тілдерді дамыту және қоғамдық-саяси жұмыс комитетіне ризашылығын білдірді
«Бір кемшін түсіп жатқан тұсы, көрерменнің аз жиналуы
Мұндай игі шараларда зал лық толып отырушы еді» деген пікірін де жасырмады.
Сонымен, Халықаралық «Алаш» әдеби сыйлығының лауреаты, жазушы Көпен Әмірбек бастаған әділқазылар алқасының шешімімен Бас жүлдені Марал Қожамқұлова (Оңтүстік Қазақстан облысы) иеленді
1-орынды Серікжан Маманов (Ақмола облысы) қанжығасына байлады
2-орынды Сәкен Есенгелдиев (Алматы қаласы) пен Дінмұхамед Аяхбай (Солтүстік Қазақстан облысы) өзара бөліссе, 3-орын Мейірбек Бердіоңғаров (Маңғыстау облысы) пен Жансая Мұратбаеваға (Қостанай облысы) бұйырды.
Бағдагүл Балаубаева
