Қазақстан Республикасының Президенті Нұрсұлтан Назарбаевтың жүлдесі үшін қазақ күресінен «Қазақстан Барысы» республикалық турнирінің финалына шыққан барлық мықтылар анықталды

Еліміздің 14 облысы мен 2 қала аумағында, яғни барлығы 16 өлкеден ұйымдастырылған іріктеу бәсекелерінен іркілмей өткен 32 өрен нағыз бабында екендерін байқатты
Олардың қатарына былтырғы жа­рыстың жеңімпазы Бейбіт Ыстыбаев қосылды
Осыған орай, Алматы облысына қарасты Үшқоңыр жай­лауында ақтық айқаста бақ сынайтын балуандарды таныстыру рәсімі өтті
Айта кетейік, бұл жобаны «Нұр-Отан» халықтық-демок­ра­тия­лық пар­тиясы, «Қазақстан Барысы» қа­зақ күресін дамыту қоры, Спорт және де­не шынықтыру істері жөніндегі агенттік, Астана қаласының әкімдігі, «Самұрық-Қазына» Ұлттық әл-ауқат  қо­ры ұйымдас­тырады
Шараның ашылу салтанатында «Қазақстан Барысы» қазақ күресін дамыту қоры қамқорлық кеңесінің төрағасы Арман Шораев сөз сөйледі
Ол «Қазақстан Барысы» – Ұлт көшбас­шысы, Елбасы Нұрсұлтан Назарбаевтың жүлдесі жолындағы бүкілреспубликалық жоба болғандықтан ақтық сынға жолдама алған балуандар таныстырылымын Пре­зидентіміздің өскен мекенінде өткізіп отырғандығын тілге тиек етті
Ал «Астана» президенттік спорт клу­бының басшысы, елімізге танымал спорт жұлдызы, бокстан Афина олимпиадасының чемпионы Бақтияр Артаев болашақта қазақ күресі олимпиада бағдарламасына кіруі мүмкін екендігін айтты.
Ортаға балуандар қос-қостан шақы­рыл­ды
Рет-ретімен қазақ үйден шыққан әр өңірдің мық­тылары боз кілемге қарай беттеді
Балуандар боз кілемге жеткенше, жүргізушілер әр балуан жайлы деректерді келтірді
Сонымен қатар олардың салмақтары, бойлары, бүркеншік аттары, спорт­тық жетістіктері туралы мәлімет беріп отырды
Сол мезетте көрсетілім белдесулер ұйым­дас­тырылып, ба­луандар бір-бірін лақтырып, кө­рерменге әдемі тәсілдерді көрсетті
Бұдан кейін күзде басталатын жеткін­шектер арасындағы «Жас барыстар» турнирінің тұсаукесер рәсімі өткізілді
Ал ең соңында ұйымдастырушылар журна­листерді белдесуге шақырды
Бозкілемге шыққан журналистердің саны бесеу болды
Бір қызығы, «Қазақстан Барысы» турнирінің финалына шыққан алыптар олардың күрестеріне үңіле қарап, «бел­беуден ұста», «жамбасқа сал» деп айғайлап отырды
Қазақы дәстүрмен келген қонақтардың бәріне түскі ас берілген соң, балуандар бос отырмай, домбыра тартып, ән салып, жиналғандардың бәрін тәнті етті
Павлодардан келген балуанымыз Дархан Жоламанов домбыра тартып, ән салды
Тіпті балуандардың барлығы дерлік қосылып өлең айтып, жиналған халықты риза қылды
Сөйтіп, балуандар нағыз сегіз қырлы, бір сырлы екендіктерін дәлелдеді.
Қазақ күресінің мәртебесін арттырған жобаның ауқымы жыл санап  кеңейе түсуде
Әр маусым сайын қатысушылар саны көбейіп, ақтық сынға берілетін жолдама үшін талас та тартысты өтуде.  «Қазақстан Барысының» ақтық сынына жолдама алған  балуандар – нағыз жүзден жүйрік, мыңнан тұлпар екендіктерін дәлелдеді
Биыл дәстүрлі «Қазақстан Барысы» турнирінің ақтық сайысы 30-маусым күні Астана қаласында өтетін болады.
Нұрлан ҚҰМАР
