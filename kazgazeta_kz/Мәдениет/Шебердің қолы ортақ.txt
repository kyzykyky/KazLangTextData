Алатау бөктерінде Үлкен Алматы өзенінің аңғарын бойлай Алмаарасан шатқалы созылып жатыр
Бұл жердің ауасы саф, табиғаты әсем
Тау бөктеріндегі шыршалар қаздай тізіліп табиғатқа ерекше көрік беріп тұр

Алатаудың табиғатына тамсанып, ел арасында Шеберлер ауылы аталып кеткен Көкшоқы елді мекеніне де келіп жеттік
Ауылдың бұлай аталуы да жайдан-жай емес
Мұндағы тұрғындардың барлығы дерлік ұлт өнерін ұлықтап келе жатқан қолөнер шеберлері
Ауылда 50 шақты үй бар екен
Кірген бетте расымен де шеберлер ауылы екеніне көзіміз жетті
«Әке көрген оқ жонар, шеше көрген тон пішер» демекші, бұнда 4-5 жастағы балаға дейін қамшы өре біледі
Әр отбасының кішігірім шеберханасы бар

Шеберлер ауылы 1989 жылы ға­лым-этнограф, белгілі қолөнерші Дәркембай Шоқпарұлының ұйым­дастыруымен құрылған
Ол кездері бұл «Мирас» кооперативі деп аталған
Оны құрудағы басты мақсат – ұлттық дәстүрімізді жаңғыртып, дәріптейтін қолөнершілерді бір жерге жинау
Осы орайда еліміздің түкпір-түкпірінен қолөнершілер тартылды
Қолөнершілердің жұмыстары арнайы көркемдік кеңес арқылы таңдалынып алынды
Осылайша Шеберлер ауылы дүниеге келді.

Бізді Жарылқаған Мұқашева есімді апамыз жылы жүзбен қарсы алды
Ақтөбеден осында көшіп келген Жарылқаған апаның балалары да бүгіндері қолөнер шеберлері
«Қолымнан келер бар өнерім тымақ, бөрік жасау еді
Көркемдік кеңесте мен жасаған тымақ қатты ұнап, осында шақырту алдым
Мен ол кездері тымақтың түрлерін білмеппін
Менің тымағымды Дәркембай аға Кіші жүз тымағы деп ерекше бағалаған еді
Міне, сол уақыттан бері осында тұрамын
Балаларымыз да жастайынан қолөнерге қызығушылық танытып, біздің жасаған дүниелерімізді көріп өсті
Қолөнершілерді бір жерге жинап, осындай бірлестік құру ел еңсесін көтеріп, тәуелсіздік алған жылдары аса қажет болды
Жұртшылық ұлттық дүниеге сусап қалған шақ болатын
Тіпті қамшының не үшін қажет екенін де түсінбеген жігіттерді көрдік
Ал біз ел-елді аралап, ұлттық қолөнерімізді таныстырып, ата-бабадан келе жатқан дүниені дер кезінде жаңғырттық» деді ол.
Апамыздың ұлы Арман Қошқаров қамшы, шоқпар, қалқан сынды бұйымдар жасаса, қызы Сағыныш мал терісінен түрлі паннолар мен киіз басады
Ал күйеу баласы Райбек Уақбаев ұлттық нақыш бедерімен түрлі әшекейлер жасайтын зергер
Арманмен тілдескенімізде, ол осында көшіп келгелі көріп-білгені осы қолөнер екенін, ол кездері небәрі 4 жаста болғанын айтты
«Бүгіндері ұлттық қолөнер бұйымдарына деген сұраныс жыл өткен сайын артып келеді
Себебі халық ұлттық құндылықтарға бет бұрып, оның маңызын ұғынуда
Қазір қамшының түр-түрін дайындаймын
Атап айтқанда, дойыр қамшы, соп қамшы, үйір қамшы, бәйге қамшы, ноғай қамшы, баптау қамшы деп жалғаса береді
Қамшының қадір-қасиетін бүгінгі ұрпақ ұмытпауы керек
Себебі қамшы ұстаған ер жігіт қашан да айбынды, айбарлы көрінген» деп аз-кем қамшы жасаудың қыр-сырына тоқталды

«Шебердің қолы ортақ» деген сөз бар
Шынтуайында, қолөнермен айналысу әркімнің қолынан келе бермейді
Ең әуелі бұған ынта, жігер және ерекше ептілік қажет
Шеберлер ауылында болғанымызда осы бір ұлттық қолөнерді әлі де болса ұмытпай, насихаттап жүргендердің барына қуансақ, екінші жағынан оларға деген қамқорлықтың көңіл көншітпейтініне қынжылдық
Әрбір бұйым ерекше ықыласпен, еңбекпен дайындалады
Сондықтан оның бағасы да қымбаттырақ болатыны анық
Кезінде бұл ауылдың шеберлерінің барлығы түрлі жәрмеңкелерге, көрмелерге қатысып, өз өнімдерін ұсынатын
Ал қазір әркім өз күнін өзі көріп келеді
Барлығы да тапсырысқа байланыс­ты
Қолөнердің маңызын бүгінгі жұрт әлі де ұғынбай жүрген сияқты
Себебі жұртшылық өзіміздің қолдан дайындалған бұйымдардан гөрі көрші қырғыз елінен келген арзан дүниеге құмар екені жасырын емес
Мәселен, қырғыздың киізі бағасы жағынан бірнеше есе арзан болуы мүмкін
Бірақ бұл қолөнер емес, тігін машинасымен тігілген бұйым екенін өзіміздің ағайын түсінбей келеді
Шеберлер ауылына шетелден қо­нақтар көптеп келеді
Олар біздің осы­нау бай тарихымыз бен ұлттық дү­­ниелерімізге қызыға да, қызғана да қа­райтыны рас
Шеберлердің айтуын­ша, шетелдіктер біздің қол­өнер­ді қа­дірлей біледі.
Қазір мұндағы қолөнершілер отбасыларының ішінде күнкөріс қа­мымен басқа салаларға кетіп жатқаны да бар
Ал ауыл тұрғындарының жеке шеберханасы деп отырғанымыз, кішігірім бөлме болып шықты
Мемлекет тарапынан түрлі тарихи фильмдерге орай тапсырыстар да жиі түсіп жатады екен
Алайда үлкен шеберхана не цех ашу мәселесі әлі де қолға алынбағаны өкінішті
Бұл бір жағынан колөнершілерге шәкірт тәрбиелеуге жәрдемін тигізер еді
Ұлттық болмыс пен дүниетаным көрініс тапқан дүниелерді келер ұрпаққа аманат ету үшін шәкірт тәрбиелеудің маңызы зор екені анық
Тіпті қазақтың кез келген баласы бала күнінен қолөнерге жақын болып, қамшы өріп, тері илеп, зергерліктің қыр-сырын түсіне білу керек
Сондықтан осынау асыл өнерді жастарға дәріптеу жағын қолға алу керек-ақ
Бүгінгі жаһандану дәуірінде ұлттық рухты, патриоттық сезімді атадан балаға мұра болып қалған өнер арқылы сіңіре білетінімізді ұғынған жөн.
Ақбота ИСЛӘМБЕК
