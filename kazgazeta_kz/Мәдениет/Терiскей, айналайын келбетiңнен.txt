Иә, бұл әнді «Қазақ вальсінің королі» Шәмші Қалдаяқов қарт Қаратаудың арғы бетіндегі сырлы Созаққа арнап жазған-тұғын
Міне, араға жылдар салып сазгер мақамға қосқан сол өлкеде Шәмшi Қалдаяқов атындағы «Менің Қазақстаным» облыстық ән байқауы өтіп отыр
Тарих сабақтастығы, өнер құдіреті деген осы

Елбасы Н.Назарбаевтың «Бола­шаққа бағдар: рухани жаңғыру» мақа­ласындағы «Туған жер» бағдарламасын жүзеге асыру аясында Оңтүстік Қазақстан облысының 85 жылдығына орай ұйымдастырылған бұл өнер бәсекесі 1992 жылдардан бастау алған
Содан бері күнгейдің әр аудан, қалаларында кезегімен өз жалғасын тауып келе жатыр.
Былтырғы жылы фестиваль об­лыстық мәдениет басқармасы мен Отырар ауданы әкімдігінің бастамасымен тұңғыш рет Ш.Қалдаяқовтың туған топырағы Отырар ауданында өткен болатын
Шәмші өскен өңірден бастау алған байқау Созақ ауданында жалғасын тапса, келесі жылы Төле би ауданында өткізу жоспарлануда
Байқаудың мақсаты – композитор Шәмші Қалдаяқовтың шығармаларын, оның ішінде туған жерге арналған патриоттық әндерін насихаттау, халық арасында ән өнерін дамыту, қазақ әндерін орындаушылар арасынан жас талант иелерін анықтап кәсіби бағдар беру, жеке шығармашыл тұлғалардың қалыптасуына ықпал ету, әншілердің орындау шеберліктерін арттыра отырып, оларға қолдау көрсету және отансүйгіштікке баулу, ұлттық рухта тәрбиелеу.
Сырлы әнмен қазақ халқының бітім-болмысын, шынайы бейнесін сипаттап, ән әлемінде айрықша орнын қалдырған ұлы композитор атын ұлықтайтын дәстүрлі өнер додасының бірінші кезеңдеріне облысымыздың аудан, қалалары мен оқу орындарынан 15-29 жас аралығындағы 100-ге жуық үміткер қатысып, ақтық кезеңге 26 үміткер жолдама алған болатын
Байқау шарты бойынша бірінші кезекте Шәмші әнін орындаған үміткер екінші кезеңде патриоттық бағыттағы ән айтты.
Өнер додасына композитор, шәмшітанушы Қалдыбек Құрманәлі, ҚР Мәдениет қайраткері, әнші Жұбаныш Жексенұлы, ҚР Мәдениет қайраткері, облыстық опера және балет театрының директоры Әбдіхан Нұрмағанбетов, Қазақстан Композиторлар Одағының мүшесі, ОҚО композиторлар қауымдастығының төрайымы, композитор Құралай Сәтмұхамбетова, ҚР Мәдениет қайраткері, жазушы-журналист ­Бахтияр Тайжан төрелік жасады.
Қазылар алқасының шешімімен Ш.Қалдаяқов атындағы «Менің Қазақстаным» облыстық ән байқауы­ның бас жүлдесін Шымкент қаласынан келген «Сарын» тобы иеленді
Олар енді Астанада өтетін республикалық ән байқауында Оңтүстік Қазақстан облысының намысын қорғайтын болады.
Бірінші орынға Созақ ауданынан Ақерке Жұмашева лайық деп танылса, екінші орынды шардаралық Қаламқас Қожаназарова иеленді
Шымкент қаласынан келген үміткер Әлжан Нұрлыбек үшінші орынға лайық деп танылды.
Оңтүстік Қазақстан облысының әкімі Ж.Түймебаевтың арнайы жүлдесімен «Арбат» тобы, Созақ ­ауданы әкімінің арнайы жүлдесімен Роберт Жеткербаев, «Ақмаңдайлым» жүлдесімен Мақтарал ауданынан Малика Қалдыбай, «Ақсұңқарым» жүлдесімен Шымкент қаласының қатысушысы Санат Әлімханов, «Бәрінен де сен сұлу» жүлдесімен Созақ ауданынан «Шабыт» квинтеті, «Ең жас орындаушы» жүлдесімен Бәйдібек ауданынан Асан Сыдықов марапатталды.
Кеш соңында облыс әкімінің орынбасары Ұ.Сәдібеков барша көрерменді айтулы мерекемен құттықтап, байқаудың бас жүлде және бірінші орын иегерлеріне Шәмші Қалдаяқов атындағы Халықаралық «Менің Қазақстаным» ән фестиваліне жолдамаларын табыстады
Ән байқауының марапаттау рәсімі гала-концертке ұласты
Шәмші әндерін сағынған көрермендер стадионға лық толды.
Гала-концертке елімізге танымал эстрада әншісі Жұбаныш Жексенұлы, Ш.Қалдаяқов атындағы облыстық филармония мен облыстық опера және балет театрының әншілері, Сүгір атындағы қазақ ұлт-аспаптар оркестрі, «Қазына», «Тұмар» би ансамбльдері және балет тобы қатысып, өнер думанын асқақтатты.
Байқау аясында «Мыңжылқы» аудан­дық мәдениет сарайында «Теріс­кей, айналайын келбетіңнен…» атты көрме көпшілік назарына ұсынылды.
Нұршат ТӨКЕН
Шымкент – Созақ – Шолаққорған
