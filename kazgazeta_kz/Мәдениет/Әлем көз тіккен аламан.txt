Жуырда Алматыда ХХVIII қысқы Универсиада ойындарының салтанатты ашылу рәсімі өтті
«Алматы-Арена» мұз сарайының орталығы өмірдің, даналықтың және махаббаттың нышаны іспетті жапырақтармен көмкерілді
Аталған шараға Елбасы Нұрсұлтан Әбішұлы Назарбаев қатысты
Мемлекет басшысы салтанатты іс-шараға қатысушыларды Алматыдағы айтулы спорт мерекесінің басталуымен құттықтады. 
– Елімізге келген құрметті қонақтар, жарысқа қатысушылар, спортшылар мен жанкүйерлер, Қазақстанның қонақжай жеріне қош келдіңіздер
Универсиаданың ашылу күніне дейін біз бес жыл дайындалдық, бұл бес жылдық жол бізді қайраттандыра түсті, ортақ мақсатқа жұмылдырып, Алматы сияқты мегаполистің келбетін өзгертті
Біз сайысты ұйымдастыруға қолдау көрсеткен Халықаралық студенттік спорт федерациясына және оның президенті Олег Васильевич Матыцинге алғыс айтамыз
Осы стадионда әлемнің жүздеген оқу орнынан студенттер келіп, бақ сынағалы отыр
Сіздердің араларыңызда болашақ олимпиадашылар мен әлемдік сайыстардың жеңімпаздары бар
Сондай-ақ өзінің мансабын келешекте экономикамен, саясатпен, бизнеспен байланыстыратындар да жоқ емес, – деді Елбасы

Одан кейін лебіз кезегі Халықаралық студенттік спорт федерациясының президенті Олег ­Матыцин, Халықаралық Олимпиада комитетінің президенті ­Томас Бахқа беріліп, Универсиаданың ­жалауы көтерілді
Халықаралық студенттік спорт федерация­сының гимні ойнатылды
Бірінші кезекте 500 адамның қатысуымен «Ұлы дала елі» қойылымы көрсетілді
Қойылым қазақ халқының тарихы мен дәстүрінен, мәдениеті мен әдебиетінің айшықты беттерінен сыр шертті
Кейін Қазақстанның мемлекеттік туы сахна төріне салтанатты түрде әкелінді
Ұлттық гвардияның офицерлері көк байрағымызды ортаға алып шықты
Миллиардтаған көрермен туымыздың кө­теріл­ген сәтін тамашалау мүмкіндігіне ие болып, Қазақ­станның әнұранын балалар хоры орындап шықты.
Қазақстан құрамасы атынан ант беру құрметі Айза Мамбековаға және Асқар Валиевке берілді
Сахнаға алау ұстаған 16 спортшы шығып, Универсиада алауы жағылды
Президент Универсиада ойындарын салтанатты түрде ашық деп жариялады.
Ары қарай ашылу салтанаты әлем елдері спортшы­ларының дәстүрлі шеруімен жалғасты
57 елден келген спортшылардың делегациясы жүріп өткен шеруде Қазақстан құрамасының Туын шаңғышы Дәулет Рахымбаев ұстап шықты.
Жалпы шараға 1500 артист пен мамандар қатыс­қа­нын айта кеткен жөн
Олардың ішінде опера және эстрада әншілері, цирк өнерпаздары, спорт мектептерінің мәнерлеп сырғанаушылары, би ұжым­дары, Алматы театрларының актерлері және басқалар болды
Универсиада қонақтары мен қатысушыларына Қазақстан дамуындағы ең маңызды кезеңдер, елдің бай мәдениеті, сан алуан дәстүрі мен қолөнері, республика аумағында тұрып жатқан ұлт өкілдерінің күшті рухы, сондай-ақ өскелең ұрпақтың өсіп-дамуға деген ұмтылысы театрланған көрініс аясында баяндалды
Универсиаданың ашылу салтанаты дәстүрлі отшашумен аяқталды.
Бұл жарыстарға орай арнайы салынған 12 мың орындық заманауи спорттық мұз аренасы ғимараты халыққа лық толы болды
Алдағы он күнде хоккейшілер мен мәнерлеп сырғанаушылар бағын сынайтын мұз айдынында екі киіз үй тігілген
Бұл тыныштық пен берекенің, қонақжайлылықтың жарқын бейнесі ­болатын
Барлық құрама шығып болғаннан кейін ашылу салтанатына арналған ғажайып шоу-бағдарлама назарға ұсынылды
Аңыз кейіпкерлерін шебер сомдаған артистер аренаға жиналған жұртты сергіте түсті
­Тарихи жәдігерлер туралы бейнематериал көрсетіліп, кейін «Бүркіт биі» орындалды
Биден кейін ортаға ­«Алтын адам» шығып, қазақтың биік рухын бейнелейтін самұрық құсы көкке самғады
Келесі қойылым – кемелденген Астананы, экологияны сақтау идеясын ортаға салды
Ал аяғына протез киген британиялық мүгедек қыз ­Виктория Мадеста мен Табылды Досжанның орындауындағы аргентиналық би жиналғандардың жүрегін елжіретті
Балалардың орындауындағы композитор Павел Лидің «Жарық күн» әні көпшілікті бейбітшілікке шақырды
Әннен кейін Қазақстанда тұратын 130-дан астам ұлт пен ұлыстың биі көрсетіліп, елімізде бар ұлттың тату-тәтті екеніне баса ­назар аударылды
Ұлттық билер қазақтың «Қамажайымен» аяқталды
Қойылымның үшінші бөлімі мұз айдынында көрініс тапты
Сахнаға ­Зарина Алтынбаева мен Димаш Құдайберген шығып, барша көрерменді қуантты.
Универсиада нышаны «Сұңқар» қойылымындағы қыс мезгілі көрсе­тіліп, Әйгерім Қалаубаева, Алмас Кішкенбаев, Қайрат Нұртас, Кәмшат Жолдыбаева сынды әншілер осы жарысқа арнайы жазылған әсем әндерін орындады.
Алматыда өтіп жатқан ХХVIII қыс­қы Универсиада ойындарының ал­ғашқы жеңімпаздары марапатталып, ел қоржынына жүлде салған үш ару жүлдегерлер қатарынан көрінді
­Фристайл-акробатикадан қазақстандық Жібек Арапбаева күміске қол жеткізсе, Жанбота Алдабергенова қола медальдан алқа тақты
Сондай-ақ Анна Шевченконың да шаңғы жарысынан иемденген қола медалі табысталды
Ал алғашқы алтынды биатлоннан әйелдер ара­сындағы 15 шақырымдық жекелей сында Алина ­Райкова еншілеп, Универ­сиада чемпионы атанды
Жарыс қорытындысына сай, ­Алина 59:48.7 минут нәтижесімен үздік нәтиже көрсетті
Күміс медаль да қазақстандық спортшы Галина Вишневскаяға бұйырды
Қола медальды украиналық биатлоншы Надилла Велькина жеңіп алды
Жарысты сәтті бастаған қазақстандық биатлоншылар Дарья Усанова мен Елизавета ­Вельченко 4 және 5-орындарды өзара бөлісті
«Алатау» шаңғы-биатлон кешенінде өткен жарыста ауа райының қолайсыздығына байланысты спорт­шылар көп қателікке де бой алдырды
Де­се де, қазақстандық биатлоншы қыздар барын салып, жеңіс тұғырынан көріне білді.
Конькимен жүгіру спорты бойынша 1500 шақырымдық қашықтықта ­Екатерина Айдова Универсиада ойындарының қола жүлдегері атанды
Бұл сында ресейлік Александра Качуркина 2:06.20 уақыт көрсеткішімен бірінші, жапон қызы Нана Таканаши (2:06.35) екінші орын алды.
Қазақстандық фристайлшылар да жеңіс тұғырынан көрінді
Бағлан Іңкәрбек пен Жанбота Алдабергенова командалық сында жеңімпаз атанып, ел мерейін асқақтатты
Бұл – Қазақстан құрамасының қоржынына түскен екінші алтын жүлде болатын
Фристайлдың акробатика сынынан өткен командалық аралас микс сынына Қазақстаннан екі команда қатысты
Бір команда (Дархан Мұхамеджанов пен Ақмаржан Қалмұрзаева) іріктеуден өте алмаса, екінші команда финалдық кезеңге өтті
Финалда Қытайдан екі команда, Қазақстаннан бір команда бақ сынады
Нәтижесінде Бағлан мен Жанбота өз жаттығуларын жоғары деңгейде орындап, жеңіс тұғырынан көрінді
­Отандастарымыз 167,05 ұпайға ие болды
Ал қытайлық командалар 113,02 және 87,77 ұпай нәтижелерімен жарысты аяқтады.
Жалпы командалық есепте көшті жеке-дара Ресей құрамасы бастап тұр
Олардың еншісінде 14 жүлде (7 алтын, 6 күміс және 1 қола)
Қазақстан құрамасы екінші орында
Қазір біздің қоржынымызда 8 медаль (2 алтын, 2 күміс, 4 қола) бар
Үшінші орынға Қытай спортшылары жайғасқан
«Аспан асты» елінің саңлақтары осы уақытқа дейін 5 жүлде (2 алтын, 1 күміс, 2 қол) жеңіп алыпты
Одан кейінгі орындарда Польша (1 алты, 1 қол) және Италия (1алтын) құрамалары орналасқан.

«Халық Аренада» өткен ойында Қазақстан хоккейшілері Швецияны 5:0 есебімен жеңіп өз тобында көш бастады
Тартысты өткен кездесуді біз де жанкүйерлер қатарында отырып тамашалап қайтқан болатынбыз
Швед жастары шабуылда ширақ ойнауға тырысқанымен, отандастарымыздың қақпасына бірде-бір шайба соға алған жоқ
Қазақстан хоккейшілері қарсылас қақпасының осал тұсын аңдып жүріп жылдам есеп ашты
Ойынның 3-ші ­минутында шабуылшы ­Кирилл ­Савицкий жанкүйерлер қошеметіне бөленді
Бірінші кезең аяқталар тұста Ярослав Евдокимов есепті 2-0-ге жеткізді
Екінші кезеңде де жанкүйерлер швед қақпасына соғылған жалғыз шайбаның куәгері болды
15 минуттағы нәтижелі соққыны Константин Савенков өз еншісіне жазды
Ал үшінші кезеңде қазақстандық хоккейшілер қарсыластар қақпасына тағы екі шайба соқты
Бұл жолы Антон Сагадеев пен ­Дмитрий Гренц көзге түсті.
Айта кетейік, Сергей Старыгин жат­тық­тыратын Қазақстан хоккейшілері топ­тық кезеңдегі алғашқы ойындарын жарқын жеңіспен бастады
Қазақстан Қытай құрамасын 22:0 есебімен ойсырата ұтқан болатын, ал Швеция құрамасы чехиялықтарға 0:5 есебімен есе жіберіп қойған еді
Шешуші кезеңде (2 ақпанда) Қазақстан мен Чехия құрамасы кездеседі, ал Швеция Қытаймен ойнайды.
Швеция құрама командасының бас бапкері Горан Тарнлунд шәкірттері топтық ойындарда Қазақстан құрама­сынан ұтылып қалған соң, қазақ хоккейшілерінен үйренеріміз көп деп мойындады.
«Қазақстан құрамасының хоккейді жақсы ойнайтынын білгенмін, бүгін олар бізге сабақ үйреткендей болды
Қазақстан құрамасынан үйренеріміз көп» деді Тарнлунд матчтан кейінгі баспасөз мәслихатында.
Универсиада ойындарына қатысып жатқан хоккейші қыздарымыз да Ұлы­бри­танияны 11:0 есебімен ұтқан болатын
Алайда, қазақстандық хоккейші қыздар келесі кездесулерінде Қытай құрамасынан 1-4 есебімен жеңіліп қалды
Кеше жарыстың өзге түрлері бойынша бірқатар кездесулер болды
«Сұңқар» трамплин кешенінде тұғырдан секіруден сайыстар өтті
Бұл туралы материалды газетіміздің келесі санынан оқи аласыздар.
Абылайхан ЖҰМАШЕВ


