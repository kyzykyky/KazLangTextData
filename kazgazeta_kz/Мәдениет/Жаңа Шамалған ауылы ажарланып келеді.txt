Алматы өңірін тұтастай ұнмен қамтамасыз етіп отырған «АзияАгроФуд» АҚ ауданымыздағы Жаңа Шамалған ауылдық округінде орналасқан
Ол еліміздегі еуропалық стандарттарға сай техникалық жабдықтармен қамтамасыз етілген, заман ағымымен ілесе отырып қанатын кеңге жайып дамып келе жатқан ірі өндіріс орындарының бірі
Кәсіпорынның негізгі қызметіне бидай дәнінен ұн өндіру, сонымен қатар жүгері дәнінен крахмалды ферментативті және карамельді қышқыл сірне дайындау кіреді.
Жалпы аумағы 21,64 га жерді алып жатқан бұл мекеме 1999 жылы бұрынғы Шамалған құрама жем комбинатының орнында пайда болған көрінеді
Осында әлемдегі ал­дыңғы қатарлы «Бюлер» машина құрау ком­паниясының әртүрлі сортты ұн өндіретін құрылғылары орнатылып, тәулігіне 250 тонна бидай дәні қайта өңделе бастаған
Алайда 2007 жылы қосымша станоктар іске қосылып, зауыттың өндіріс қарқыны тағы 150 тоннаға артқан
Қазіргі таңда мұнда Қазақстанның солтүстік өңірлерінен жеткізілген, сондай-ақ Алматы және Жамбыл облыстарында өсірілетін 400 тонна астықтан тәулігіне 300 тонна жоғары, бірінші, екінші сұрыпты ұндар, «Қазақстандық» ұны өндіріледі
Комбинаттың бұл өнімдері еліміздің ішкі нарығында саудаланады және Тәжікстан мен Ауғанстанға әкетіледі.
Сондай-ақ мал шаруашылығы үшін бидайдың жай және түйіршіктелген кебегі, астық қалдықтары шығады.
Сегіз қабатты ғимаратта орын тепкен өндіріс орнын аралап көрсеңіз, осындағы барлық жұмысты машиналар атқаратынына көз жеткізуге болады
Тіпті мұнда ұнның фортификация желісі орнатылып, іске қосылған
Ол ұнды сұрпына сәйкес, минералды-дәруменді қоспалармен құнарландырып тұрады
Бір ауысымда небәрі оншақты адам ғана жүріп, басқару пульті, компьютер, рация арқылы үрдістің үзілмеуін қатаң қадағалай алады
Үрдіс демекші, жұмыстың барлығы үстіңгі қабаттан бастау алып, қаз-қатар орнатылған құрылғылардан өтіп жылжи отырып, астыңғы қабатта дайын ұн арнайы қалталарға қапталады екен
Бұл жерде де екі-үш жұмысшы әйел дайын өнімді қалтаның аузын ашып күтіп алып, оп-оңай сырғытып арнайы станокта оның аузын тігіп, әрі қарай жөнелте беретінін көрдік
Ал қап-қап ұн үлкен қоймада сұрпына қарай іріктеліп, жиналып тұр
Осы жерден арнайы шағын электркаралар транспортер арқылы тасымалдаушы жүк көліктеріне тасып, салып береді
Барлық іс осылай жылдам және бір қарағанда оңай жүзеге асып жатыр.
Біздің келесі айтарымыз осындағы тағы бір ерекше зауыт жайында болмақ.
2001 жылы импорт алмастыру мен өндірісті диверсификациялау бағдарламасын жүзеге асыру мақсатында, жүгеріден крахмал мен глюкоза шырынын терең өңдейтін зауыт құрылысының жобасы жасалған
Ал 2003 жылы осы крахмал-сірне комбинаты іске қосылғанда Қазақстанда сұраныс өте жоғары жүгері дәнінен карамельді сірне дайындайтын кәсіпорындар болмаған екен
Яғни бұрын кондитерлік өнім өндіретін кәсіпорындар оны шетелдерден алдыртып отырған
Аталған комбинат тәулігіне 200 тонна жүгері дәнін өңдейді және осы уақытта сәйкесінше 200 тонна жоғары сапалы ферментативті және қышқыл сірне шығара алады
Мұндағы өндіріске осы сірне мен глюкоза шырынын дайындайтын заманауи технология енгізілген
Жалпы кешеннің ішкі құрылымы қуаттылығы тәулігіне 800 текше метрлік тазарту құрылғысынан, сағатына 36 тонна ыстық бу шығарып тұратын қазандықтардан, үш ұңғымадан, су сорғыштардан тұрады.
Ауысым басшысы Қымбат Аяпованың сөзіне сүйенсек, тазаланған жүгері алдымен 48 сағат суда жібітіледі екен
Әрі қарай цехтың бірқатар стансаларынан әртүрлі үрдістерге қатысып, ең соңында крахмалды сүт пайда болады
Ол гидролиз стансасында шырынға айналып, сүзгілерден сүзіліп ыстық буға барып тұрады, сол жерден ­дайын сірне құйылады
Бұл жоғары сапалы, барлық стандарттарға сай сірне не үшін қажет және қайда жіберіледі десеңіз, ол әсіресе кондитерлік өнімдер өндіретін цехтар үшін таптырмас дүние көрінеді
Сондықтан еліміздегі танымал «Баян Сұлу», «Рахат», «Қарағанды кәмпиттері» акционерлік қоғамдары, «Алматылық өнім», «Лион», «ИнтерФудТрейд», «Май», «Хамле» жауапкершілігі шектеулі серіктестіктері және тағы да басқа фабрикалар шикі зат ретінде бұл жерден шыққан өнімді тұрақты тұтынады
Сонымен қатар «АзияАгроФуд» АҚ-ның аталған комбинатта шығарылған өнімдері тек қана Қазақстанда ғана емес, Ресей, Қырғызстан, Өзбекстан елдерінің бірқатар өңірлерінде де саудаланатынын айта кеткен жөн
Жалпы, бұл өндірісті қалдықсыз деуге де болады
Себебі карамельді сірне, глюкозды шырын, мальтоза, глютен, жүгері ұрығы сияқты негізгі өнімдерден бөлек мұнда күніне 10 тонна жануарлар азығы да даярланады
Оны өңіріміздегі мал шаруашылығымен айналысатын фермалар мен құс фабрикалары тұтынады.
Осында шағын нан пісіретін цех та жұмыс істеп тұр
Мұнда еңбек ететін қыз-келіншектер 1300 балғын бөлкені қызартып пісіріп, дайындап тұрады
Негізі, бұл жердегі технология да қарапайым, әдеттегідей
Зауыттан шығарылған ұн шағын көлемді илегіш ыдысқа салынады, иленген қамыр қалыптарға салынып, әрі қарай арнайы камерада бабы келіп, көтерілгенше тұрады
Сосын қызып тұрған пешке еніп, пісіріледі
Ыстық бөлкенің дәмі шынымен тіл үйіреді
Олар 45 теңгеден округтегі дүкендерге таралады
Яғни округтегі халықты нанмен қамтып отырған осы шағын наубайхана деуге әбден болады.
Бір ескере кететін маңызды жайт, «АзияАгро­Фуд» АҚ-на қарасты, біз жоғарыда атап өткен комбинаттар мен цехта шығарылатын барлық өнімдер толықтай зертханалық бақылаудан өтеді
Шикізаттан бастап, көмекші материалдар да, тіпті технологиялық үрдіс талаптарының орындалуы, өнімнің дұрыс сақталуы мен тұтынушыларға тасымалдануы, барлығы қатаң қадағалауда болады
Бұл үшін тиісті аттестациядан өтіп, рұқсат қағаздарға қол жеткізген өндірістік-техникалық екі дербес зертхана жұмыс істейді.
Кәсіпорынға 2006 жылдан бері ИСО 9001 халықаралық стандарты енгізіліп сол бойынша жұмыс істеп келеді
Бұдан бөлек, 2011 жылы кәсіпорында ИСО 22000:2005 талаптарына сәйкес, азық-түлік өнімдерінің қауіпсіздігі сапа менеджменті сертификатталған
Байқағанымыздай, өндіріс орны жылдар алға жылжыған сайын дамудың даңғыл жолына түсіп, алға қарай қарыштап қадам басуда
Бұған, әрине, шығарылатын өнімдердің жоғары сапалылығы басты себеп болса керек.
Қазір кәсіпорын аумағында тағы бір зауыттың құрылысы қарқынды жүріп жатыр
Ол Алматы облысындағы ең ірі құрама жем зауыты болады деп жоспарлануда
«АзияАгроФуд» АҚ басқарма төрағасы Айдархан Сарсембаевтың айтуынша, осындай кәсіпорын салу ең алдымен уақыт талабы болып отыр
Бұрындары, Одақта комбикорм шығаратын 40-тан астам зауыт жұмыс істеп, жылына 4,5 млн тоннадай мал азығын дайындап тұрған екен
Қазір ол жоқтың қасы
Мал шаруашылығын дамыту керек деп отырғанда, оны жеммен қамтамасыз ету мәселесі де, әсте, назардан тыс қалмауы керек
Міне, сондықтан да акционерлік қоғам «Агробизнес – 2030» республикалық бағдарламасы аясында аталған зауыттың жобасын қолға алған
Әрине, осы орайда, жақсы бастамаға қолдау көрсеткен Алматы облысы әкімінің, аудан басшылығының еңбегін ерекше атап айтуға болады.
Бұл мекемеде бірқатар қызмет түрлері де көрсетіледі
«АзияАгроФуд» АҚ жалпы есеппен 500-ге жуық аудан тұрғынын, оның ішінде сол округтегі жергілікті азаматтарды тұрақты жұмыспен қамтып отыр
Негізінен бұл мекеме ел нарығында өзіндік орнын иеленген, есімі үлкен жетістіктерге арқау болып аталатын өндіріс орындарының бірі
Жыл сайын инвес­тициялар тартылып, 16 жылдың тізбегінде тынымсыз тірлік тоқтаған емес
Осы орайда, 2010 жылы «АзияАгроФуд» АҚ Астанада өткен «Қазақстанның үздік өнімі», 2014 жылғы «Алтын Сапа» көрмесіне белсене қатысқаны үшін ҚР Индустрия және жаңа технологиялар министрлігінің Дипломымен марапатталғанын да айта кеткен жөн.
Бір сөзбен айтқанда, осы кәсіпорын арқылы Жаңа Шамалған ажарына ажар қосып, көркейіп келеді.
Клара КӨПБАЕВА
