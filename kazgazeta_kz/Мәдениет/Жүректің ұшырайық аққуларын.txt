Жуырда Қазақстан Жазушылар одағының Әдебиетшілер үйінде ақын, журналист, Мәдениет қайраткері, Ә.Бөкейханов атындағы сыйлықтың лауреаты Бақытжан Тобаяқовтың 60 жылдық мерейтойына арналған «Жүректің ұшырайық аққуларын» атты жыр кеші болып өтті
Кешке қазақтың көрнекті ақын-жазушылары, қазақ эстрадасының жұлдыздары қатысты.
Қазақстан Жазушылар одағы бас­қар­масы төрағасының бірінші орынбасары, ақын Ғалым Жайлыбай мерейтой иесінің иығына шапан жауып, Қазақстан Жазушылар одағының құттықтау хатын тапсырды
Ол өз сөзінде Тобаяқовтың шығармашылығына тоқталды
«Қазақ газеттері» ЖШС-ның бас директоры, жазушы-журналист Жұмабек Кенжалин, «Президент және халық» газетінің бас редакторы Марат Тоқашбаев сөз сөйлеп, сый-сияпаттарын тарту етті
Қазақстанның халық жазушысы, ақын Мұхтар Шаханов, Мемлекеттік сыйлықтың лауреаты Сәбит Досанов, жазушы Софы Сматаев, ақын Шөмішбай Сариев, ақсақал жазушылар Сапабек Әсіп, Мыңбай Рәш жүрекжарды лебіздерін білдіріп, арнау өлеңдерін оқыды
Талдықорғаннан арнайы келген Алматы облыстық мәслихатының хатшысы Ермек Келімсейіт ақынға Алматы облыстық мәслихатының шешімімен берілген «Алматы облысының Құрметті азаматы» куәлігін тапсырып, кеудесіне төсбелгісін тақса, туған ауылы Бостаннан (Кербұлақ ауданы) келген округ әкімі Уәлихан Ескендіров жерлестері атынан ат мінгізді
Ақынның өзі білім алған Қ.Сәтбаев атындағы Қазақ мемлекеттік техникалық университетінен профессор Ұлықпан Сыдықов, Абай атындағы Қазақ ұлттық педагогикалық университетінен ақын Болат Шарахымбай мерейтой иесін аталмыш оқу орындары атынан құттықтап, иығына шапан жауып, арнайы құттықтау хаттар тапсырды.
Т.Жүргенов атындағы Өнер акаде­миясының шәкірттері профессор Мұрат Әбзелбаевтың жетекшілігімен ақынның шығармашылығына арналған қойылым көрсетті
Кеште Қазақстанның халық артисі Нұрғали Нүсіпжанов бастаған әншілер қатысып, өнер көрсетті
Кеш соңында ақын өзінің жаңадан жазылған жырларын оқырмандарына ұсынды.
Исатай Қорғанбаев
