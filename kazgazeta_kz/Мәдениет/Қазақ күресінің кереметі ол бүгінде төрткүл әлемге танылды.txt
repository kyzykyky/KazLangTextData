Павлодарда тұңғыш рет қазақ күресінен «Әлем барысы» халықаралық жарысы өткізілді
Әлемнің 34 елінен 37 балуан келіп, ұлттық күресімізден күш сынасты
Бұл жарысқа Елбасы Нұрсұлтан Назарбаевтың өзі көңіл бөліп, арнайы құттықтауын жолдады
Оны Қазақстан Республикасы Президенті Әкімшілігі басшысының орынбасары Бағлан Майлыбаев оқып берді
Мемлекет басшысы Құттықтау хатында халқымыздың ежелден келе жатқан ұлттық спорты – қазақ күресі қазіргі таңда жаңа белеске көтеріліп, өзге де елдердің сүйікті спортына айналғандығын атап өтті.
Расында да, бұл үлкен жетістік
Біздің күресіміз әлемдік деңгейге көтерілді
Уақыт өте Олимпиада бағдарламасына енуі де ғажап емес
Оның бәрі қазақ күресін талаптағыдай дамытуға байланысты
Бұл қолдан келетін іс.
Павлодардағы «Астана» мұз сарайында тұңғыш рет қазақ күресінен І «Әлем барысы» турнирі болып өтті
Турнирдің ашылу салтанатына Қазақстан Республикасы Президенті Әкімшілігі басшысының орынбасары Бағлан Майлыбаев қатысып, сөз сөйледі
Ол Елбасы Н.Ә.Назарбаевтың құттықтау хатын оқып, балуандарға сәттілік тіледі
ҚР Мәдениет және спорт вице-министрі Тастанбек Есентаев, Павлодар облысының әкімі Қанат Бозымбаев, «Қазақстан барысы» қазақ күресін дамыту қоры қамқоршылар кеңесінің төрағасы Арман Шораев, «Әлем барысының» құрметті қонағы, Голливуд артисі Кэри-Хироюки Тагава қатысып, жарыстың маңыздылығын атап өтті
Павлодар облысының әкімі Қанат Бозымбаев қазақ күресін дамыту әрбір азаматтың парызы, оны қолдауда қолда бар мүмкіндіктің бәрін жасайтынын айтты
Осыдан кейін ол турнирді ашық деп жариялады.
Дүбірлі додаға әлемнің 35 елінен 38 балуан бақ сынады
«Әлем барысы» турнирінің белдесулерін еуропалық балуандар бастап берді
 Бұл жекпе-жекте дат балуаны Томас Яханссон 19 секундта әдіс қолданып, австриялық Осчуан Ясон Безулденхоутты ұтты
Екінші белдесуде аргентиналық Низолла Максимо Роберто үнді Павин Құмардан басым түсті
Осыдан кейін жарыста еліміздің намысын қорғайтын төрт балуанның бірі Руслан Әбдіразақов Котд Ивуар өкілі Анге Филиппе Котча Аспамен кілемге шықты
Бұл сында Р.Әбдіразақов өзінен салмағы ауыр қарсыласын таза жеңді.
Сайыстың 1/16 финалының қоры­тын­дысында еліміздің атынан сынға түскен төрт балуанымыздан үшеуі қалды
Онда біздің отандастарымыздан Р.Әбдіразақов қана жеңіліп, қалған үшеуі жеңіске жетті
Ол Польша елінің намысын арқалап келген балуаннан есе жіберді
Ал ­Айбек Нұғымаров, Асыл Бәрменов пен Бейбіт Ыстыбаев келесі айналымға іркілмей шықты
Бұл белдесулер­де біздің балуандардың  қарсыластары оңайлықпен беріспей, күресті
Дегенмен, тә­жірибесінің арқасында отандастарымыз бірнеше әдістер жасап, ұтты
­Айбек дзюдодан Еуропа чемпионы Томас Яханссон­нан басым түсті
Бейбіттің де қар­сыласы оңай болған жоқ
Бұл кездесуде былтырғы «Еуразия барысы» санаулы секунд қалғанда израильдік балуанға  әдіс жасап, жамбас ұпай алып, жеңіске жетті
1/16 финалдық белдесулерде өзге елдің балуандарының арасында мықтылары анықталып жатты
Онда Ресей, Нидерланды,  Тәжікстан, Куба, Чехия, Түркия, Моңғолия, Грузия, Эстония, Пәкістан өкілдері келесі айналымға шықты.
Бұдан кейін ширек финалда А.­Нұғы­ма­ров эстониялық Мартин Падрамен кездесіп, оны оңай жеңді
Б.Ыстыбаевтың қарсыласы чех Лукас Крпалек оңай шағылатын жаңғақ емес екен
Ол Б.Ыстыбаевқа жақсы қарсылық танытты
Бұл белдесуде отандасымыз қоян-қолтық күресте ғана жеңіске жетті
А.Бәрменов болса пәкістандық қарсыласын таза ұтты
Басқа белдесулерде Моңғолия, Ресей, Нидерланды, Тәжікстан, Куба елінің өкілдері ширек финалға өтті.


Сайыстың 1/8 финалында А.Нұ­ғы­ма­ров Моңғолия балуанымен күресті
Бұл белдесуде жер­ле­сіміз үш бүк ұпай, бір жамбас ұпай жинап, жеңіске жетті
Кездесудің соңғы секундтарында Моңғолия өкілі А.Нұғымаровқа айтарлықтай қарсылық таныта алмады
Бұл белдесу қазақ балуанының айқын басымдылығымен аяқталды
Ширек финалдың екінші кезде­суі Ресей және Нидерланды спорт­шы­ларының арасында өтті
Онда Ресей өкілі басымдық танытып, бірнеше әдіс жасап, ұтты
Ал ­Б.Ысты­баев пен тәжік балуанның арасында өткен белдесу басқаларға қарағанда аса тартысты жағдайда өтті
Кездесуді екеуі де жақсы бастады
Екеуі де бір бүк ұпай алды
Сөйтіп, балуандар үш-төрт минут бойы тең күресіп жатқан кезде тәжікке бір ескерту берілді
Б.Ыстыбаев бүк ұпай жинады
Бірақ төрешілер ақылдаса келе тәжікке жасалған ескертуді есептемей, Б.Ыстыбаевтың ұпайын қайтарып алды
Осылайша кездесу тең есеппен аяқталды
Қоян-қолтық күресте отандасымыз жеңіске жетті
Осыдан кейін кілемге шыққан А.Бәрменов салмағы 161 келі тартатын кубалық балуанмен белдесті
Бұл кездесуде кубалық балуан бір бүк ұпай артық жинап, жартылай финалға жолдама алды.
Жартылай финалда Айбек  Ресей балуаны, самбодан Еуропаның екі дүркін чемпионы Максим Ширяевті жеңсе, Куба өкілі Бейбіт Ыстыбаевты ұтып, финалға жолдама алды.
Ақтық сайыста А.Нұғымаров ку­балық Оскар Рене Брайсон Видал­мен күресті
Финалға шығу жо­лында көп күш жұм­саған жер­лесіміз ақтық сында босаңдық танытты
Сондықтан болар кездесу­дің басында кубалық О.Видал әдісті сәтті қолданып, таза жеңіске қол жеткізді.
Ал  «Әлем барысы» турнирінің үшінші орын үшін белдесуінде Ресей балуаны Максим Ширяев Б.Ыстыбаевтан басым түсті
Осылайша Ресей балуаны қола жүлдегер атанды.
Турнирдің соңында «Әлем барысы» кубалық балуан Оскар Рене Брайсон Видал 100 000 АҚШ долларының сертификатына ие болды
Оған Алтын белбеу мен сыйақыны Қазақстан Републикасы Президенті Әкімшілігі басшысының орынбасары Бағлан Майлыбаев табыс етті
Екінші орынды иеленген отандасымыз Айбек Нұғымаров  20 000 АҚШ долларын алса, үшінші орын алған ресейлік Максим Ширяев 10 000 АҚШ доллары көлемінде сыйақыға ие болды
Бұл жүлделерді Павлодар облысының әкімі Қанат Бозымбаев тапсырды.
Нұрлан ҚҰМАР
