«Қуырдақтың көкесін түйе сойғанда көресің» демекші, аламан жарыс орта шеніне жете бастаған сайын, небір қызықтың шеті шыға бастады
Алдымен, «А» тобындағы ойындардың қорытындыларынан бастасақ
Тепкені голға айналып, тасы өрге домалап келген Ресей құрамасы Сауд Арабиясынның қақпасына 5 гол, Египет қақпасына 3 гол салып 6 ұпаймен 1 орынмен топтан шығу үшін кезекті кездесуін Самара стадионында 2 дүркін әлем біріншілігінің жеңімпаздары Уругвайға қарсы өткізді.
Бұл ойынға Станислав Черчесовтың шәкірттері «қағанағы қарқ, сағанағы сарқ» көңіл күйде шықты
Әрине, Уругвай құрамасы ол Мысыр мен Сауд Арабиясы секілді ортаңқол команда емес, 2 дүркін әлем чемпионатының чемпионы болғандықтан орыс ағайындарға оңай соқпасы бесенеден белгілі еді
Уругвай ойын бастала салып тізгінді бірден қолға алып, шабуылды күшейтті
Осылай алғашқы тайм аяқталмай тұрып есепті Луис Суарс бір гол салып командасын алға шығарды
Көп ұзамай қыспаққа шыдамаған Ресей қорғанысы сыр беріп, өз қақпасына автогол салып алды
Содан бастап жүйкелері сыр бере бастаған Ресей ойыншылары шарасыздан жиі ереже бұзып, нәтижесінде Игорь Смолников 2 бірдей сары қағаз алуының себебінен ойыннан қуылып, 10 адаммен қалған ресейліктер жағдайы нашарлай түсті
Осылайша Эдисон Кабани ойынның 90 минутында үшінші голды салып, Уругвай құрамасын топтан бірінші орынмен алып шығуға өз септігін тигізді
Ресей қақпасына содан кейін де бірнеше қауіпті соққылар бағытталды, дегенмен де, Игор Акинфеев қақпасын голдан аман алып қалды
Осы ойынмен қатар өтіп жатқан Египет пен Сауд Арабия­сы арасындағы жұбаныш кездесуде, Сауда Арабиясы соңғы секундта Сайд Әл-Салем соққан екінші голының арқасында ойын 2:1 есебімен аяқталды
Сонымен, бұл топтан 9 ұпайды иеленген Уругвай құрамысы топтан 1-орынмен шықса, Ресей 6 ұпаймен 2-орынға табан тіреп, кезекті ойындарын жалғастырады
Ал Сауд Арабиясы мен Египет құрамалары жарыс жолын тоқтатты
«F» тобындағы шиеленісті ойындар да шегіне жетті.
Франция құрамасы кезекті кездесуін Перумен өткізіп 1:0 есебімен жеңіп, 6 ұпаймен топтан 1-орынмен шықты
Ал осы 21 әлем біріншілігіндегі жанкүйер халықтың көңілінің төрінен тартысты ойындарымен үлкен орын алып келген Перу құрамасы Данияға 1:0 есебімен есе жіберіп, соңғы мүмкіндігінен айрылып топтан шыға алмай қалды
Миллиондаған көрермендердің Перу құрамысын алдағы ойындардан көрсек деген үміттері ақталмады
Бұл топта 2 орынның мәселесі әлі толықтай шешілген жоқ
Дегенмен де, Данияның мүмкіндігі зор болып тұр
Енді «Д» тобындағы жоғарыда сөз еткен Месси бастап келген Аргентина құрамасының тұңғиыққа тірелген жағдайының жай-күйінен ой өрбіте кетсек
Бұл топ нағыз түйдектеліп шиеленісіп жатқан жұмыр жіп секілді ең бір қиын топтың бірі болады деп кім ойлаған
Әдетте, салған жерден сарт-сұрт шабуылға көшіп, қарсылас команданың зәре-құтын алатын аргентиналықтардан шабан жүріс, жайбасар қимыл, жігерсіз ойынды мил­лиондаған көрермендер күтпеген еді
Мессидің кездесуде өзіне тән шебер ойын өрнегін көрсетпеуі таңғаларлық
Әлем футболының жұлдызына не болғанын бір өзіне аян
Дегенмен де, Аргентинаға топтан шығу мүмкіндігі туып тұр
Ол мүмкіндік Аргентина Хорватияға 3:0 есебімен ойсырай ұтылғаннан кейін, Мессидің есеңгіреген командасы топтан шығу үшін, Нигерия Исландияны ірі есеппен жеңуі керек болған
Бағына орай, Нигерия Ахмет Мұсаның көмегімен 2:0 есебімен Исландиядан басым түсті
Осылайша, енді соңғы ойында Аргентина ірі есеппен Нигерияны жеңсе ғана келесі айналымға шығу мүмкіндігіне ие болмақ
«Е» тобында әлемнің 5 дүркін жеңімпазы Бразилия алғашқы ойында Швейцарияны ұта алмай ұпай жоғалтқанымен, сәтсіздіктен дұрыс сабақ ала білді
Кезекті кездесуін Коста-Рикамен өткізген Бразилия Коутиьно мен Неймардың соңғы секундтарда салған голдарының арқасында 4 ұпаймен 1-орынға көтерілсе, Сербия­ны 2:1 есебімен жеңген Швейцария құрамасы 4 ұпайды иеленді
Енді бұл топтың мән-жайы Бразилия мен Сербия, Швейцария мен Коста-Рика арасындағы кездесуден кейін белгілі болмақ
«F» тобының жағдайы да «Е» тобының күйін басынан кешуде.
Германияның Швецияға қарсы өткізген кездесудің соңғы секундтарында Тони Кроостың айып алаңының сыртында тұрып шыр айналдырып тепкен добы тоғыздыққа дәл тиіп, жеңісті жұлып әперді
Осылайша 2:1 есебімен жеңіске жеткен Германия құрамасының ойыншылары топтан шығу жолындағы үміттері оянды
«Неміс машинасы» іске қосылып, дегеніне жетті
Оңүстік Кореяны 1:0 есебімен жеңген Швеция 3 ұпаймен алда тұрғанымен топтан қиналмай шығу үшін Мексиканы жеңулері керек болса, Германия Оңтүстік Кореяны ұта аламаған жағдайда әлем чемпионатымен қоштасуға тура келеді
«G» тобында Хари Кейн секілді талантты ойыншылары бар Англия құрамасының әзірге ұпайы түгел
Алғашқы кездесуін 2:1 есебімен қорғанысы тасмығым ­Тунис құрамысын жеңген ағылшындар қарсы келген командаға қалайда көп гол салуды мақсат етсе керек
Өз қақапасына бір гол ғана жіберіп алып, Панама құрамасының қақпасына 6 бірдей гол тоғытқан ағылшындар тояттанған бүркіттей топтан 1-орынмен шықты
Ал Эден Азар секілді ала доптың шеберлері жиналған Бельгия құрамасы Панаманы 3:0 есебімен тас-талқан етіп жеңгеннен кейін, келесі кездесуін Тунис құрамасына қарсы өткізеді
Әзірге Бельгия мен ­Англия 3 ұпайлардан жинап көш бастап тұр
«H» тобында топтан шығуға Жапония мен Сенегалдың мысы басым болып тұр
Алғашқы ойында күншығыс елінің командасы Колумбияны 2:1 есебімен жеңсе, Сенегалда осы есеппен Польшадан басым түсіп, 3 ұпайды иеленген болатын.
Ақын Ордабайұлы
