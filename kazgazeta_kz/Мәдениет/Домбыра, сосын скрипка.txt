…Жолаушы Тұрдығұловтың Абай атындағы Қазақ ұлттық педагогикалық университетіндегі шеберханасында бұдан бірер жыл бұрын болып, туындыларымен танысқаным бар
«Жолаушы енді скрипка жасауды қолға алыпты» деген ақпаратты құлағым шалысымен осы шеберханаға қайта келдім
Ақ шашты, жұқа өңді, көзінен мейірім шуағы төгіліп тұратын, жаны жайсаң, жүзі жайдары өнерпаз аға жұмыс киімін киініп, қолына аспаптарын алып қызу жұмысқа кірісіп кетіпті
Сәлемімді жылы қабылдады
Шеберхана іші еңбек әуеніне бөленген
Жас шәкірттер біреуі электр арамен ағаш кесіп, біреуі ағаш жонып жатса, басқалары домбыраның ою-өрнегін өрнектеуде.
–Бұл сіз келіп отырған универси­тет­тің шеберханасы, – деді Жолаушы Әбілғазыұлы
– Қазақстан Суретшілер одағында да, үйде де шеберханаларым бар
Университет шеберханасы алғаш студенттерді қолөнерге баулу, музыка аспаптарын жөндеу мақсатымен ашылса қазір оның ауқымы кеңейді
Біз мұнда жастарды қазақтың ұлттық қолөнер бұйымдарын жасауға баулимыз
Қолөнердің өзі қолданбалы бұйымдар, сәндік әшекейлі бұйымдар, музыка аспаптары сияқты сала-салаға бөлінеді
Мен 40 жылдан бері халық музыка аспаптарын жасаумен және оны шәкірттеріме үйретумен айналысып келемін
Сондықтан маған шеберхана құру, оны басқару қиынға түскен жоқ
Шеберлік өнері студенттерді де қатты қызықтырады
Сондықтан көптеген шәкірттер баулып шығардым
Шәкіртім Ердос Рахымбеков бүгінде Т.Жүргенов атындағы Қазақ ұлттық өнер академиясында қызмет істейді, дербес шеберханасы бар және өнер ұжымдарына музыкалық аспаптар жасаумен айналысады
Алмас Мұстафаев деген шәкіртім домбыра аспабын жетілдіруде едәуір табысқа жетті
Дербес шеберханасын ашты, жеке кәсіпкер
Домбыра сайысында бас жүлдені жеңіп алды
«Үкілі домбыра» байқауының Гран-при иегері
Жыл сайын өтетін «Шебер» конкурсының лауреаты
Алмас «Ортеке» аспабын жетілдіріп, ежелгі қазақ театр өнерінің бір саласын қайта жаңғыртты
«Үкілі домбыра» байқауында шәкірттерім Нұржан Орынбасаров – бірінші, Естай Бақытжан – екінші орынға ие болды
Жетістігіміз өте көп
Енді үлкен шеберхана ашқалы жатырмын
Оны ашып алсам, домбыра аспабын онан әрі жетілдіру жөнінде ойда жүрген ісімді бастаймын
Қазіргі таңда домбыраның үнін жетілдіру аса маңызды.
Ендігі бір сәтте Жолаушы Әбілғазыұ­лы­­­­на скрипка туралы айтып едім, ол кісі жайымен күліп алды
«Жел тұрмаса, шөптің басы қимылдамайды» дегендей, мұндай бастаманы қолға алып отырғаным да рас» деді ол.
Жолаушы Әбілғазыұлының айтуын­ша, бүгінде елімізде скрипка жасау қажеттіліктен туып отырған мәселе
Қазақстанда бүгінгі күнге дейін скрипка жасайтын шебер жоқтың қасы
Ал жыл сайын арнаулы музыкалық мектептерде, колледждерде, музыка академияларында скрипка мамандығы бойынша оқитын жастар саны өсіп келеді
Оған қоса симфониялық, камералық, ұлт аспаптар оркестрлерінде скрипка, виолончель ойнайтын музыканттарымыз қаншама?! Олар аспапты берісі Ресейден, арысы Германия мен Италиядан алдыруға мәжбүр
Жолаушы Әбілғазыұлы осы олқылықтың орнын толтыру үшін скрипканы өзімізде жасасақ деген ниет­пен жаңа да жарқын істі қолға алды
«Көз қорқақ, қол батыр» дейді қазақ
Қай іске де белді бек буып, білек сыбана кіріссең, алынбайтын асу, бұзылмайтын қамал жоқ
Жолаушы бір күні жасы 80-ге таяған скрипка маманы Алексей Алексеевич Першин ақсақалға барып, өз ойын айтты
Ол кісі мұның ойын қуана құптап, бірнеше күн скрипка туралы дәріс оқыды
Аспаптың үні, құрылымы туралы пайдалы кеңестерін ортаға салды
Екеуі шеберханада отырып скрипка жасады
Әрине, ең алғашқы туындының кем-кетігі болуы заңды құбылыс
Соған қарамай Жөкеңнің бірінші скрипкасы өзіндік үні бар, ойнауға жарайтын, кез келген скрипкашыға ұялмай көрсететін дүние болып шықты.
Шеберлік тынбай ізденумен, жалықпай үйренумен, талмай еңбек етумен келетіні, шыңдалатыны сөзсіз
Ал енді Мәскеудегі скрипканың атақты шеберлерінен дәріс алып, үйренсем деген ойын Абай атындағы Қазақ ұлттық педагогикалық университетінің ректоры Серік Жайлауұлы Пірәлиев қолдап, оны Мәскеуге жіберді
Ондағы атақты скрипка жасау шеберлерін іздеп тауып, олардан осы аспапты жасаудың қыр-сырына қанықты
Мәскеуде шебер де көп, скрипка тектес музыка аспаптары да баршылық: бас, контрабас, виолончель, прима, скрипка, альт сияқты болып кете береді
Қазақтардың жанына өте жақын мандолинаны да солар жасайды
Әрине, Ресей шеберлері өз құпияларын алдыңа түгел жайып сала салмайды
Шеберлік шыңына жету үшін өзің ізденуің керек
Жолау­шы Әбілғазыұлы олардан скрипка жасаудың техникалық жағын үйренді
Ал дыбыстық жағын енді өзі меңгеруі керек
Бұл көп ізденісті талап ететін
Алайда қырық жылдан бері домбыра, қобыз жасап келе жатқан шебердің бұған қабілеті жететініне сенімі кәміл
Қылқобыздың сан түрін жасап, оның дыбысталуын, ішкі-сыртқы үндестігін жылдар бойы зерттеген Жөкеңе скрипка жасау қиын болып па? Осы арада қылқобыз маманы Әбдіманап Жұмабековтың мына пікірі ойыма оралып отырған жайы бар: «Жолаушыдан әрдайым музыка аспаптарын алып тұрамыз, – деген еді ол
– Оны қылқобыз жасау шеберлерінің «Дана қобыз» республикалық байқауынан бас жүлдені жеңіп алғанда, сөзсіз мойындағанмын
Қазылар алқасы құрамында болған едім
Жолаушы жасаған қобыз ерекше дараланып, ең жоғары бағаны алды
Ол қылқобыз жасайды, мықты шебер
Оның қобыздарының үні ашық, құлаққа жағымды»
Ал енді жас қобызшы Саян Ақмолда да жүрекжарды пікірін былай деп ақтарды: «Жолаушы ағаның қобызын, нар қобызын сахнаға алып шығып жүрмін
Оның нар қобызымен қайда барып концерт бермедік
Үлкен-үлкен сахналарға шықтық
Жыраулар фестивалін нар қобызбен ашып жүрміз… Оның қобызының үні қандай десеңізші?!».
Олай болса күңіренген қобыз үнін сан құбылтқан Жолаушы Әбілғазыұлының скрипканың сазды үнін меңгермеуі мүмкін емес.
– Орыс шеберлері скрипканы қандай ағаштан жасайды екен, осыны сұрап білдіңіз бе? – деп сұрадым мен ынтызарлығымды жасыра алмай.
– Ілгеріде итальяндықтар скрипка жасауға қолайлы деген барлық ағаштарды бірнеше жылдар бойы сынақтан өткізіп, зерттей келе скрипкаға лайық материал үйеңкі деген байламға келеді
Дүниежүзінде осы үрдіс ежелден қалыптасқан
Орыс шеберлері де осы ұстанымға бағынады
Скрипка жасау үшін, негізінен, жолбарыс жонындай тарғыл-тарғыл болып келетін явор үйеңкісі пайдаланылады
Үйеңкі өте қатты ағаш
Скрипканың бүкіл сұлбасы осы үйеңкіден жасалады да, беті шырша ағашымен жабылады
Өйткені шыршаның акустикалық қасиеті өте жоғары
Орыс шеберлері скрипка жасайтын явор үйеңкісін Кавказдан алады
Өйткені ағаштың бұл түрі сол жақта өседі
Біздің Қазақстанда да үйеңкінің 20 шақты түрі бар
Бірақ олар явор үйеңкісі сияқты өте қатты емес
Дегенмен, болашақта олардың кейбір түрлерін сынап көруге болады.
– Егер скрипка жасауды шындап қолға алатын болсаңыз оған қажетті материалды қайдан таппақсыз?
– Бүгінде қаржың болса құстың сүтін де табуға болады, – деді Жақаң күлімсіреп
– Өзім барған Мәскеуден істің мән-жайын біліп қайтқанмын
Олар әлгі айтылған ағаштарды кез келген уақытта тауып беруге пейілді.
– Сіз қылқобызды қандай ағаштан жасап жүрсіз? – деп сөз орайы келгенде тағы бір сұрақты көлденең тартқан жайым бар.
– Қылқобыз, негізінен, тұт, қарағаш, қайың, жиде сияқты қатты ағаштардан шабылады да, беті түйенің қолтық терісімен жабылады
Ал домбыраны үйеңкіден жасаған дұрыс
Шығыс аймағының шеберлері үш ішекті, үш бұрышты домбыраларды самырсын, балқарағай, майқарағай, қызылағаш, бұйра қайыңнан жасайды
Батыста тұт пен жиде, орталық Қазақстанда қайың пайдаланылады
Домбыраның бет тақтайын акустикасы жоғары шырша ағашынан жасаймыз
Әрине, домбыра жасауда әр аймақ шеберлері өздерінде кездесетін материалдарды пайдаланатыны заңды құбылыс
Қалайда шауып жасалатын музыка аспаптары үшін қатты ағаштар керек екенін шеберлеріміз ұмытпаса екен.
Біз осы кездесуімізде республикалық «Үкілі домбыра» байқауының және басқа да конкурстардың бірнеше дүркін лауреаты, Абай атындағы Қазақ ұлттық педагогикалық университетінің профессоры Жолаушы Тұрдығұловтың скрипка жасау ісін шыңдап қолға алуға бет бұрғанын, алған бетінен қайтпайтынын аңғардық.
Иә, сонымен алғашқы қазақ скрипкасы Абай атындағы Қазақ ұлттық педагогикалық университетінің шеберханасында жасалды
Жаңалыққа жол болсын демекпіз.
Мырзахан Ахмет,
Абай атындағы Қазақ ұлттық
педагогикалық университеті
Ақпарат орталығының директоры
