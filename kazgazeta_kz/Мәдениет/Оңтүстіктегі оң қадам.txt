Оңтүстік Қазақстан облысының әкімі А.Мырзахметовтың бастамасымен былтыр 14-22 нау­рыз аралығында облыс Наурыз мейрамын тоғыз күн ерекше атап өткен болатын
Әр күнге атау беріліп, ұйымдастырылған тәрбиелік іс-шаралар жалпыхалықтық мерекенің мән-мазмұнын ашуға сүбелі үлес қосқан-тын
Бұл игі бастаманы ҚР Парламенті Сенатының депутаттары да қолдап, Оңтүстік Қазақстан облысының бастамасын бүкіл ел аумағында үлгі ету керектігін айтып, Үкіметке депутаттық сауал жолдады.
Биыл Наурыз мейрамы Оңтүстік Қазақстан облысы көлемінде жалпыхалықтық сипат алып, тоғыз күн бойы тойлауды бастап кетті
Осылайша әр күн ерекшеліктермен есте қалмақ
Наурызды тойлау өңірде 14-наурыз күні басталды
«Тағзым күні» деп аталған бұл күн – қазақ халқының ескі жыл санауы бойын­ша көктемнің келген күні
Еліміздің батыс өңірлерінде бұл күні «көрісу» болып, оңтүстік өңірде ата-баба рухына тағзым етілді
Оның үстіне биылғы 14-наурыз аптаның жұма күніне сәйкес келгендіктен, бұл күні мешіттерде арнайы құран бағышталды
Жастар Отан қорғаушыларға арналған ескерткіштерге гүл шоқтарын қойды
Ал 15-наурыз «Алас күні» деп аталып, облыс аумағында Ұлыстың ұлы күні қарсаңында жалпыхалықтық сенбілік ұйымдастырылып, арық-атыздар тазаланды
«Береке күні» деген атау алған 16-наурыз күні облыс аумағында қайырымдылық шаралары ұйымдастырылды
Бұл қазақтың Нау­рыз қарсаңында ұйымдастыратын «шүлен тарату» дәстүрінің жаңғырған түрі болып саналады
Бұрын байлар тұрмысы төмен отбасылар мен мұқтаж жандарға осы күні айрықша көмек қолдарын созған
Сол дәстүрдің жалғасы «Береке күні» жасалды
Ал 17-наурыз «Көктем шуағы» деп аталып, облыс басшылары, қала және аудан әкімдері ардагерлермен кездесіп, көктемнің келуімен құттықтады
Өңірде 18-наурыз – «Өніс күні»
Аталмыш күні мереке қарсаңында өмірге келген сәбилер мен олардың ата-аналары құрметке бөленіп, шағын сый-сияпаттар жасалды
Облыс аумағындағы саябақтарда көшет отырғызылды
Ал «Жайнау күні» деп аталған 19-наурызда мерекелік шаралардың бірқатары бастау алды
Мысалы, қаладағы қоғамдық көліктерге Ұлыстың ұлы күнімен құттықтаулар ілініп, орталық көшелер безендірілді
Сонымен қатар жастардың қатысуымен мерекелік автошеру ұйымдастырылды
Бүгін, яғни 20-нау­рыз «Шаттық күні» деп аталып, этномәдени орталықтардың концерттік бағдарламалары мен мерекеге арналған спорттық жарыс­тар өтпекші
Ертең, яғни күн мен түннің теңесетін күні оңтүстікте «Үйлесім күні» деп аталып, 22-сі күнгі таңды қарсы алуға орталық алаңға жастар жиналып, салтанатты мейрам таңды күтіп алумен басталмақ
Жас­тар «селтеткізер», «ұйқыашар» дәстүрлерін жаңғыртып, бір-біріне жасаған сыйлықтарын тапсырады деп күтілуде
Мерекелердің төресі саналатын 22-наурыз – Ұлыстың ұлы күні «Ұлыс күні» деген атаумен аталып, бұл күні ұлттық спорт түрлерінен жарыс­тар ұйымдастырылып, мерекенің ұлттық сипатта аталып өтуіне басымдық берілмек.
Сейілбек МЫРЗАБАЕВ
Оңтүстік Қазақстан облысы
