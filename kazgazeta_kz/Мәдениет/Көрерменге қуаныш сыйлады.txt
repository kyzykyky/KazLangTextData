Халқымыз ежелден өнерге бай екендігі белгілі
Ал патриоттық әндердің дәл қазіргі уақытта ұрпақ тәрбиесінде алар орны айрықша
Әр азаматты өз Ота­нын сүюге баулу, Отанына деген патриоттық сезімін ояту, ұлтын сүйетін, елі, ұлты үшін қызмет ететін жастарды тәрбиелеу қажырлы еңбекті талап етері сөзсіз.
Бұл тұрғыда патриоттық әндерді жастардың бойына сіңіруде жалықпай еңбек етіп, ұрпақтан-ұрпаққа жеткізіп, ұрпақтар сабақтастығын жалғастырып жүрген өнер адамдарының орны ерекше
Қазақстан Республикасы Мәдениет және ақпарат министрлігі Мәдениет комитетінің қолдауымен Жамбыл атындағы Қазақ мемлекеттік филармониясында Қазақстан Республикасының еңбек сіңірген артисі Қайырлы Ислямов­тың 60 жылдық мерейтойына арналған шығармашылық кеш болып өтті.
Бұған дейін кеш иесі жанды тебірентіп, рухты оятатын патриоттық әндерді орындау шеберлігімен жұртшылықты тәнті етіп келсе, бұл жолы әншілігімен қатар, өзінің жаңа қырымен, яғни сазгерлік өнерімен танылып, көрермендер қуаны­шына кенелді
Кеш барысында сазгердің бірнеше әндері орындалды.
Шығармашылық кештің шымыл­дығы Фариза Оңғарсынованың сөзіне жазылған «Атырау» әнімен ашылды
Туған жер кімге болса да ыстық
Патриоттық сезім өзіңнің туған өлкеңе, туған жеріңе деген махаббаттан бастау алары заңды құбылыс
Әр адам өз туған жерінің патриоты болуы керек
Осы тұрғыдан алғанда көрермен қауымның әнді жылы қабылдауы әншіні зор қуанышқа бөледі.
Кеш барысында «Туған жер», «Ақ Жайық асылым», «Жеңеше», «Жақсы көру», «Дос туралы жыр», «Асыл ана», «Алғашқы қоңырау», «Асқаралы Азамат», «Нақ, нақ», «Сағыныш», «Достық менің қуатым», т.б
көптің көңілінен шығып жүрген әндер шырқалды.
Б.Байқадамов атындағы мемле­кеттік хор капелласы (бас дирижері Қазақстан Республикасының еңбек сіңірген қайраткері Бейімбет ­Демеуов), Қазақстан Республикасының еңбек сіңірген артистері Бағдат Сәмединова, Сұлушаш Нұрмағамбетова, Аман­гелді Нұрқасымов, Қазақстан Республикасының мәдениет қайраткері Сүлеймен Ибрагимов, халықаралық байқаулардың жүлдегері, «Дарын» мемлекеттік жастар сыйлығының иегері Батыржан Мықтыбаев және тағы басқалар өнер көрсетті.
Шығармашылық кеш туралы көрер­мен пікірін сұрағанымызда, Қазақстан Республикасының Мәдениет қайраткері Гүлшара Есетова «Еліміздің мақтанышы, Қазақстан Республикасының еңбек сіңір­ген ар­тисі Қайырлы Ислямов сонау алыстан, Атырау өңірінен өнер қуып келген азамат
Артымыздан ерген бауырымыздың әнші­лігіне біз қатты ризамыз, сол үшін де оны құрмет тұтамыз
Бір кездері Алматыға арман қуып келген жас қазір қадірменді әке, сүйікті жар, немерелерінің атасы
Бү­гінгі өткізілген шығармашылық кеші өте жо­ғары деңгейде ұйымдастырылыпты
Биік­тен көріп, тағы бір қырын танып қуа­нып отыр­мыз
Капелладағы еңбегі, жеке орын­дау­шылық шеберлігі тәнті қылды
Ұстаз ре­­тіндегі еңбегін де атап өтуіміз керек
Еліне адал еңбек етіп жүрген тұлғалы азамат» деді.
Өнер иесі осы шығармашылық кештің жо­ғары деңгейде ұйымдастырылуына де­­меу­шілік көрсеткен белгілі қаламгер ­Мереке Құл­кеновке ризашылық сезімін білдіреді.
Көрермен әсем ән мен күмбірлеген күй тыңдап, әнші-сазгердің шығарма­шылы­ғына риза болды.
Кеш Қайырлы Ислямовтың Мұқағали Мақатаевтың сөзіне жазылған «Мәртебелі елім, Қазақстан!» әнімен аяқталды.
Бағдагүл Балаубаева
