Қазақтың қаршадай қызы әлемді аузына қаратты
Он екі жастағы шахматшы Жансая Әбдімәлік ең жас гроссмейстер атанды
Жансая таяуда Мәскеу мен Алушта қалаларында өткен турнирлерде топ жарып, халықаралық гроссмейстер нормасын орындап шықты
Сөйтіп, екі дүбірлі жарыс­тан кейін Жансаяның әлемдік рейтингтегі көрсеткіші 102 балға көтерілді
Осылайша Жансая Әбдімәлік гроссмейстер атағына қол жеткізді
Сонымен қатар, кішкентай вундеркинд Қазақ-Британ техникалық университетінің де ең жас студенті атанып үлгерді
 Жансая Әбдімәлік 2000 жылы Алматы қаласында дүниеге келді
Ол алты жасқа толғанда әкесі шахматтың ережелерін түсіндіріпті
Ұлы Санжар мен қызы Жансаяны шахмат үйірмесіне өзі жетектеп апарған
Аз уақыттың ішінде шахматтың қыр-сырына қаныққан қыз Украинаның Алушта қаласында өткен жарыста бақ сынайды
Жансая Әбдімәлік – алты жасында-ақ Алматы чемпионы, ал 7 жасында Қазақстан чемпионы атан­­ды
Біріккен Араб Әмірлігінде өткен Азия біріншілігінде 7-орынды иеленді
2007 жылы спорт шеберлігіне кандидат ретін­де көзге түсті
Ал әлемге танымал шахматшылар үнділік Ананд, грузиндік Чибурданидзе, ресейлік Карпов пен Каспаровтардың өздері 8 жаста ғана осы атаққа қол жеткізген еді
Жеті жасында Түркияда өткен әлем біріншілігінде – төртінші, Ирандағы Азия біріншілігінде және Въетнамдағы әлем чемпионатында бірінші орынды жеңіп алды
Қайсар қыз 8 жасында Әлем чемпионы атағын қорғады
Сол кездің өзінде-ақ спорт шебері Николай Перегудов Жансаяның ойын тәсілдерін үнемі қадағалап жүргендіктен, жоғары баға берген болатын-ды
Артынша жаттықтырушысы болуға өтініш білдірді
«Мен ғұмырымда алғаш рет жап-жас қыздың ерекше қабілетін байқадым
Ондай қасиетті мен бұрын-соңды көрген емеспін» деп ол таңданысын көпшілік алдында жасырмай айтып жүрді.
Қыздар арасындағы додада дес бермейтін Жансая ер балалар арасында­ғы бәсекеде де талай рет бақ сынап көрді
Ол 2009 жылы өткен біріншілікте ер балалар арасында жалғыз қыз болып, 19-орынды межелеген еді
Мұның өзі – үлкен жеңіс
Жүйелі, сатылы, үзбей ойнағанда ғана шахматтың қыр-сырына қанығуға мүмкіндік бар
Сондықтан да Жансая табиғатынан берілген бейімділікті белгілі бір мақсатқа бағыттай алады.
– Қызым Алматы шаһарында дүниеге келген
Сондықтан да болар, ол озық ойлайды
Жансая күніне 5 сағат шахмат ойнайды
Ағасы Санжар – шахматтан Қазақстанның екі мәрте чемпионы
Әкесі Данияр қызын «шахмат патшайымы» деп атайды
Онысы тегін де емес
Жансаяның сүйікті фигурасы – уәзір
Оқу үлгерімі жақсы, әсіресе математикадан мығым
Әрине, жарыстарға бару үшін сабақтан жиі қалуға тура келеді
Бірақ болашақта шахмат үйірмелерін ашқысы келетін Жансая үшін оқуы да маңызды
Сол үшін де бос уақытын өзге пәндерді пысықтауға жұмсайды.
Анасы Алма Төребекқызы айтқан әңгімеден кереметтей бір жы­лылықты, қызына деген cүйіспен­шілікті байқаған едік
Сөз жоқ, шахматтан төрт дүркін әлем чемпионы атанған Жансая Әбдімәлікті ата-анасы ғана емес, қазіргі таңда әрқайсымыз мақтан ете аламыз
Жақында ол Бразилияда өткен әлем чемпионатында төртінші мәрте әлем чемпионы атанды
12 жасқа дейінгілер арасында жарысқа түскен Жансая тоғыз турдың жетеуінде жеңіске жеткен
Жалпы, командалық есепте Қазақстан екі алтын, бір қола медальмен екінші орын алды
Осының өзі де елімізде жас дарынды шахматшылардың қатары көбейіп келе жатқандығын көрсетсе керек
12 жастағы қыз жан-жақтылығымен ерекшеленеді
Ол шахматтан басқа бос уақытта мәнерлеп сырғанауды, коньки тепкенді, суда жүзгенді ұнатады
Спорттың барлық түрін жақсы көреді
Бірнеше шет тілдерін біледі.
– Маған Украинада өткен айналмалы турнирде бұл атақты бергенде, қуанышымда шек болмады, оны сөзбен айтып жеткізу мүмкін емес… аспанға ұшып, әлемге жар салғым келді
Мен бұл жеңіске жету үшін ұзақ та көп дайындалдым
Гроссмейстер болу үшін бірнеше турнирден өту керек болатын
Мен жуырда Мәскеу мен Украинаның Алушта қалаларында, сонымен қатар, өткен жылы Индонезияда болған турнирге қатысып, жеңімпаз атанып, рейтінгімді көтердім, яғни, гроссмейс­тер нормасын орындадым
Жарыстың бәріне әлемнің ең үздік деген шахматшылары қатысты
Қатысушылардың жасы әр турнирде әрқалай болды
Мәселен, Индонезиядағы жарысқа 20 жасқа дейінгі шахматшылар қатысса, ал соңғы екі турнирде қатысушылар арасында 50-жасқа дейінгі шахматшылар да болды
Шахмат ойнап үйренгелі менің екі арманым болды: бірі ең жас гроссмейстер болу, екіншісі – әйелдер арасында әлем чемпионы атану
Міне, арманымның біреуі орындалды
Өзімнің және елдің алдында берген уәдемді орындадым.
Бұл – Жансаяның жарыстан келген сәтте айтқан жүрекжарды лебізі.
Нұрлан ҚҰМАР
