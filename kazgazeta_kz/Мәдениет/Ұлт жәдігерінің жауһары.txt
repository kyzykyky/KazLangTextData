Таяуда ғана халықаралық Мұражай күні аталып өтілді
Бұл күн елімізде де ескерусіз қалған жоқ.
Мұражайдың қызметі көпшілікке жақсы белгілі
Ол жас ұрпақтың тәрбиесіне, тарихи сананың қалыптасуына айрықша ықпал етеді

Мұражайды тарихи, мәдени мұралардың шырақшысы деуге де болады
Өйткені мұнда тарихи-ғылыми дерек ретіндегі ескерткіштер, өнер туындылары, мәдени құндылықтар сақталады.
Елімізде мұражайлар тарихы әріден басталады
1831 жылы Орынборда жергілікті халықтың тарихы мен этнографиясын сипаттайтын мұралар негізінде губерниялық мұражай ашылды
Бұл мұралар қазіргі таңда Қазақстан Орталық Мемлекеттік мұражайының негізгі қорын құрайды.
Мұражайлардың ғылымның, білімнің, мәдениеттің қалыптасуына ықпал ететін ерекше орны бар екенін ескерсек, олардың қызметі бүгінгі заманның талаптарына сай ұтымды жүргізілуі тиіс.
Құндылықтар дәріптелді
Бұл күні тарихи-мәдени мұрамызға қызығушылық танытып, Мемлекеттік Орталық мұражайға бас сұқпаған адам кемде-кем болды
Көне және орта ғасыр заманынан сыр шертетін жәдігерлер, мұражай қорындағы көзайымға айналған сағаттар коллекциясы, жас суретшілердің туындылары мен сән серкелерінің ұлттық киімдер топтамасы – осының бәрін дүйім жұрт тек алып шаһарымыз Алматының ғана емес, бүкіл ел мәдениетінің қара шаңырағына айналған Мемлекеттік Орталық мұражайдағы «Музей түні» шарасында тамашалады.
Жұртшылық назарын осынау рухани құндылықтарға аудартып, өскелең ұрпаққа оны дәріптеуді мақсат тұтқан бұл шара 2006 жылы бастау алған екен
Халықаралық мұражайлар күні қарсаңында осымен тоғызыншы рет өткізіліп отырған бұл шараны көруге асыққан жастар қарасының көптігі көзге түседі
Биылғы жылғы «Музей түнінің» жаңалығы деп «Жаңғырту және сақтау» атты қайта қалпына келтірілген жәдігерлер, «Мемлекеттік қордан алынған сағаттар коллекциясы», «Чернобыль жаңғырығы», «Жеке коллекционер Ұ.Жакеевтің коллекциясынан алынған дәстүрлі мәдениет үлгілері», еліміздің бүгінгі суретшілерінің туындылары ұсынылған «Мұрагерлік» атты көрмелердің ашылуын айтуға болады
Сонымен қоса «Қазақстанның археологиялық алтыны», «Антропология музейі», қазақ жеріне келіп алғаш бейнелеу өнерінен кәсіби дәріс оқыған суретші Н.Хлудовтың картиналары қойылған көрмелер залында арнайы ұйымдастырылған экскурсиялар көпшіліктің көңілінен шықты.
«Мұражай қорынан алынған сағаттар коллекциясы» көрмесінде 80-ге жуық қалта, қабырға, үстел сағаттары болды
Қай-қайсысына қарасаңыз да сол өз заманының тынысын көз алдыңызға әкеледі
Арасында Сәкен Сейфуллинге,  Ыбырай Алтынсаринге, Бауыржан Момышұлына, Қаныш Сәтбаевқа және тағы да басқа белгілі тұлғаларға тиесілі болған сағаттар бар
Мұражайдың қалпына келтірілген «Жаңғырту және сақтау» көрмесіндегі жәдігерлер де құнды
«Чернобыль жаңғырығы» экспонаттар көрмесі де жиналғандарды бейжай қалдырмады
Жеке коллекционер Ұлан Жакеев ұсынып отырған дүниелер сонау ықылым заманнан бастап ұлттық дәстүрлі материалдық мәдениетінен сыр шертеді
Ал деректану және қолжазбалар орталығы араб құснихаты бойынша шеберлік сыныптарын өткізді.
«Музей түніне» мұражай қызметкерлерінің де ерекше ынта қойып атсалысқаны байқалды
Мұражайдың археология орталығында алғашқы адамдарша тері мен жүннен тігілген киімдер киіп, жапырақ пен бұтақтардан жасалған лашықтан шығып, ежелгі адамның бір күндік өмірінен қойы­лым көрсеткен мұражай қызметкерлері жи­нал­ған жұртты құдды бір тас дәуіріне әкелген­дей әсер қалдырды
Бұл кештің ерекшелігі де осы еді.
Ақбота ИСЛӘМБЕК
