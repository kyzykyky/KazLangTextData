Әнші, сазгер Ғарифолла Құрманғалиевтің 100 жылдық мерейтойына арналған кештер жер-жерде өтіп жатыр
26 қазан күні Алматыдағы Абай атындағы Мемлекеттік академиялық опера және балет театрында Қазақ КСР-ның халық әртісі, Мемлекеттік сыйлықтың лауреаты Ғарифолла Құрманғалиевтің 100 жылдық мерейтойына арналған салтанатты ән кеші өтті
Кешке белгілі өнер майталмандары мен арнайы шақырылған қонақтар қатысты

Кеш барысында Алматы қаласы әкімінің орынбасары Серік Сейдуманов әншінің еңбектері жайында сөз қозғап, шығармашылығына  тоқталды
Ал Халықаралық  «Алаш»  сыйлығының лауреаты, «Құрмет» орденінің иегері, ақын Ақұштап Бақтыгереева болса: «Біз ғашық болсақ Мұхиттың «Айнамкөзін» айтамыз, өмірден өткендерге оның «Зәурешін» ойнап аттандырамыз
Сондықтан Мұхит мектебі бұл қазақ музыка тарихындағы жан-жақты мектеп, соның ғажайып орындаушысы Ғарекең», — деп сыр бөлісті

Халқының дарынды ұлдарының бірі Ғарифолланың аңызға бергісіз үні Қытай, Пәкістан, Иран, Германия, Италия елдерінде сан мәрте шырқалған, өзіне өзгені тәнті ете білген
Ол 1934-1966 жылдар аралығында Опера сахнасында жиырмадан астам партиялар орындады
Ол халқымыздың ән қазынасы мен орындаушылық дәстүрін жете меңгеріп, оны барынша байытып, сол мұраны ұрпақтан ұрпаққа жетуіне өлшеусіз үлес қосқан дарын иесі
Сонымен қатар, Ғарифолла Құрманғалиев – ақын, сазгер, этнограф, операда бейнелер галереясын жасаған сахнаның хас шебері, саналы ғұмырын іздену мен артында шәкірт тәрбиелеуге арнаған ұлағатты ұстаз.
