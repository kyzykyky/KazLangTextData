Адамгершілік пен махаббатқа адалдық, достық пен даналық ойларды поэзиясына арқау еткен, қазақтың өр кеуделі ақын қызы, Қазақстанның халық жазушысы, Мемлекеттік сыйлықтың лауреаты Фариза Оңғарсынова биыл жетпіcке толды
Мерейлі мерекеге орай Астана қаласы әкімшілігінің ұйытқы болуымен сенбі күні елордадағы Конгресс-Холл сарайында шығармашылық жыр кеші өтті
Өлең мерекесіне Парламент Сенатының Төрағасы Қасым-Жомарт Тоқаев, Мәдениет және ақпарат министрі Мұхтар Құл-Мұхаммед, Астана қаласы­ның әкімі Иманғали Тасмағам­бетов және бір топ зиялы қауым өкілдері келді
Кеш барысында ақын өлеңдері және әріптес достарының жырлары оқылды

Кезінде ақиық ақын Мұқағали Мақатаев «Фариза, Фаризажан, Фариза қыз, Өмірде ақындардың бәрі жалғыз..» деп әнге қосқан тума дарынның шығармашылығы бүгінде қазақ әдебиетінен ойып тұрып орын алды
Фариза ақын Мәжіліс депутаты болып, халқына қайраткерлігімен де танылды
Отан алдындағы сіңірген еңбегі үшін «Құрмет белгісі» орденімен, бірнеше медальдармен марапатталып, жоғары дәрежелі «Қазақстанның халық жазушысы» деген құрметке ие болды
 
Фариза ақынның өз сөзімен айтқанда, «өнер де өмірдің өзі сияқты, ылғи қуаныш пен шаттықтан тұрмайтыны белгілі»
Және бір сөзінде «Мен өз өлеңдерiмдi кiм болса да түсiнедi деп ойламаймын және жұрттың баршасына түсiнiктi болуға тырыспаймын да
Поэзиядан жанына ләззат алатын, өлеңнiң әр жолына үңiлiп, жүрегiне ұнаған тiркес-шумақтарды рахаттана астын сызып тұрып оқитындарға өлеңiм ұнайды деп сенемiн
Ондайлар сан жағынан көп болмауы мүмкiн
Бiрақ, сол аз ғана топтың көңiлiнен шықсам өкiнбеймiн» дейді

Сондықтан да болар, ақынның:
 «Менің жырым –
Құштарлық қысқан кеудемнен
 Бұрқырап жатқан бір жалын…»,
 – деп жырлайтыны.
Мерейтой иесін құттықтауға Қазақстанның белгілі мәдениет және өнер қайраткерлері мен ақынның студенттік достары да келді
Сонымен бірге шығармашылық кеш аясында Сүлеймен Ибрагимов, Сембек Жұмағалиев, Тамара Асар, Темірхан Медетбек, Кенжеғали Мыржықбаев, Елена Әбдіхалықова, Бекзат Оспанов, Табыл Досымов сынды белгілі өнер шерберлері қатысып, Фариза ақынның «Қыз ғұмыр», «Жақсы көру», «Өмір сен…», «Әлия мен Мәншүк» «Мен саған ғашық емес ем» атты композициясын, «Жайықтың толқындары», «Өзіңмен кездескенде» атты әндерін орындады.
– Осыншалық ілтипатқа бө­ле­нетін мен бір тау қопарып таста­ған жайым жоқ
Қолымыздан келетіні – өмірдің шындығын жазу
Кейде өзіме жұрттың осынша құлай сүйіп, құрмет көрсе­тіп, жастардың өлеңдерімді жатқа оқитынын көргенде, қатты ойланамын
Олардың осынша мол ықыласын немен қайтарсам екен деп толқимын
Біреулер сөз қадірі азайып бара жатыр деп қауіптенеді
Бірақ өтіп жатқан мынадай шара­ларға, кездесулерге, фестивальдерге қарап, мұндай күдіктің бекер еке­ніне көзім жетеді
ХХІ ғасыр ызға­ры жан-жақтан соғып жатқанмен, әдебиет пен өнерге деген жұрттың қызығушылығы артпаса кеміп отыр­ған жоқ
Еуропа елдерінде мұндай қауіптің бар екенін жоққа шығара алмаспыз, ал бірақ бізде сөзге құрмет сол баяғысынша жал­ғасып келе жатыр, – дейді Фариза ақын

Кеш соңында мерейтой иесі мерейлі мерекені ұйымдастыруға ұйытқы болған Астана әкімдігіне, қошеметтеп сый-құрмет көрсеткен қалың жұртшылыққа ризашылығын біл­дір­іп, алғысын айт­ты

Бейбітгүл Исаева
