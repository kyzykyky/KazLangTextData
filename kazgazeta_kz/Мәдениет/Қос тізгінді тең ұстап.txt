Әке – асқар тау, ана – бауырындағы бұлақ, бала – жағасындағы құрақ
Асқар таудың аласармай, жағасындағы құрақтың жайқалып өсуі үшін бауырындағы бұлақтың қайнар көзінен сусындауы қажет
Ұрпағының жапырағын ­жайып, тереңге тамыр тартқызып, шаңырағына шаттық сыйлайтын отаналарымыздың еңбегі өлшеусіз
Жүзінен қуаныш оты жанған, жүрегінен жылу төгілген тоқсанға қадам басқан Сәлима әжемізді көргенде, бақыттың бастауы – отбасына бақыт сыйлаудан деп ұғуға болар
Балаларын бақытым деп бағалаған әжеміз бес бала тәрбиелеп, үш ұл, екі қыздың анасы атанған
Бүгінде олардың өз отбасы бар, босағасы берік шаңыраққа ие.
Сәлима әжеміздің ұлдарының кенжесі Асхат Сәлімұлына деген ерекше ықыласы әр сөзінен байқалып тұрады
Осындайда қазақтың дүниетанымындағы кенже деген ұғымның ерекшелігі айқын сезіледі
Тоқсанға таяған әжеміз алпыстың биігіне көтерілген Асхатқа әлі балаша мейіріммен қарайды
Әке мен ананың, бауырларының бел ортасында өскен Асхат Сәлімұлының балалық бал дәуренінен бүгінгі белесіне дейінгі ғұмыры асқақ арманнан бастау алады
Адам асқақ арманға, биік мақсатқа ие
Әрбірінің өз бағыты, арман қылған бағындырар биігі болады
Биік шың адамға оңайлықпен беріспесі анық
Л.Фейербахтың «Адам тек өз күшіне сенген жағдайда ғана дегеніне жете алады» деген қасиетті сөзі өз мақсатына жету үшін жол тартқан бала Асхаттың үнемі көкейінде
Туған жердің қасиетті топырағы
Асу-асу белдер мен бұйрат-бұйрат құмдар, теңіздің асау толқындары бала Асхатқа асқақ арман сыйлады
Ол арман – өмірден өз орнын тауып, қалаған маман иесі болып, абыройлы қызмет атқару
Әулетте балаларының азамат болып қалыптасуына көп жылдар ішкі істер органдарында жемісті еңбек еткен әкенің үлгі-өнегесінің ықпалы орасан зор
Өз борышы мен өмірлік ісі қоғамдық тәртіпті сақтау деп түсінген әке жинақылықтың, ұйымдастыра білушіліктің, ең жоғары жауапкершіліктің үлгісін көрсете білген.
Отбасында айлап әкесін көрмеген балалар барлық жағынан әкесіндей болуға еліктейді, армандайды
Ішкі істер органдары қызметкері еңбегінің ерекшелігі ешуақытта да уақытпен өлшенген емес
Бос уақыты бола қалған жағдайда оны толығымен балаларына арнап, бала тәрбиесін ешуақытта да назарынан тыс қалдырмаған.
Арының тазалығы үшін халқы қастерлеген Асхаттың әкесі Сәлім өз қарабасының қамын ойлаған емес, өз балалары үшін де ешқандай жеңілдіктер көздеген жоқ
Керісінше, ол балаларын шынықтыра біледі, өмірге даярлайды, іскерлікке, еңбексүйгіштікке, оның ішінде дене еңбегіне тәрбиелейді, отбасында балаларды дене еңбегіне баулуға тырысады
Асхат Сәлімұлының болашақ валеология саласын таңдауына да отбасындағы әке салған сара жолдың әсер еткендігі сөзсіз.
Асхат Сәлімұлының дене тәрбиесін дамыту, салауатты өмір салтын қалыптастыруда әртүрлі ғалымдардың ғылыми тәжірибелерін ескерудің өте өзекті мәселе екендігін түсінуі, оның валеология ғылымына қызығушылығын арттырады.
Жастық кезеңде кездесетін сан қиындықтарға мойымай, қиналғанда қуаткер, оңашада ой-ерік, жалғыздықта жолдас, бақытқа бастар ақылшы, торыққанда таяныш, адамдар арасында айбар, жауға қарсы жебе болатын – білім мен ғылымды қуалады
Жылдар өте ізденістің, қабілет-қарымның арқасында шеберлігі дамып, өмірге деген көзқарасы кеңейіп, ғылым жолына бүкіл ғұмырының рухани азығына, қызығы мен шыжығына айналған білім беру саласында қызмет атқарды
Ғылым майданының қатардағы жауынгері тек үнемі оқу, іздену, талпыну, тану, өмір мектебінен өту арқылы ғана оның ірі қайраткері дәрежесіне дейін көтерілетіні анық
Еліміздің білім беру ісіне, ғылымы мен ағарту саласына сүбелі үлес қосып келе жатқан зерделі зерттеуші, ғалым-педагог Асхат Сәлімұлының қаламынан 100-ден астам ғылыми мақалалар мен танымдық-тағылымдық маңызы зор зерттеулер мен бірнеше іргелі зерттеулері, оқулықтары жарық көрді.
Ғалым-педагогтың жаңа ғылыми бағыт педагогикалық валеологияны алғаш рет зерттеушілердің бірі ретінде 1999 жылы қорғаған диссертациясы Қазақстан педагогикасы ғылымына косылған сүбелі үлес болып табылады
Ол Қазақстанда алғаш рет докторлық деңгейде қорғалған ғылыми-зерттеу еңбек деп бағаланды.
Ғалым-автор республикада валео­логиялық көзқарастың қалыптасуына ерекше әсер еткен: «Валеологиялық білім берудің мазмұны», «Педагогикалық валеологияны дамыту», «Валеологиялық білімнің қажеттігі туралы», «Кәсіби- валеологиялық білім беруді дамыту» атты еңбектер мен қазіргі күннің талаптарына сәйкес валеологиядан электронды оқулықтар дайындады.
Жылдар өте ізденістің, қабілет-қарымның арқасында шеберлігі дамып, өмірге деген көзқарасы кеңейіп, ғылым жолына бүкіл ғұмырының рухани азығына айналған педагогика ғылымы саласында мамандар санын арттыру мен жас ғалымдарды тартуды мақсат етті.
Асхат Сәлімұлының ғылыми жетекшілігімен бірнеше аспиранттар мен іденушілер ғылым жолына қанаттарын қақты
Бұған дәлел Асхат Сәлімұлының тікелей бастамасымен Х.Досмұхамедов атындағы Атырау мемлекеттік университетінде «Жалпы педагогика» мамандығы бойынша диссертациялық кеңестің ұйымдастырылуы.
Ғалымдық пен басшылықты қатар тізгіндеген Асхат Сәлімұлы батыс өңіріндегі іргелі оқу орны М.Өтемісов атындағы Батыс Қазақстан мемлекеттік университетінің ректоры қызметін атқаруда.
Бүгінде белгілі ғалым, ел таныған азамат, білікті басшы, немерелерінің сүйікті атасы, әулетінің жапырақ жайған бәйтерегіне айналған Асхат Сәлімұлы Иманғалиев бүгінде асқаралы 60-тың төрінде!
Ұл мен қыз өсіріп, бағым деп бағалап, бақыт тілеп отырған от анасы, осы әулеттің шаңырағын берік нығайтып, биік белеске шығаруда Гүлшат Қажыкенқызының қосқан үлесі зор
Асхат Сәлімұлының алдына қойған жоспарын іске асыруына ұжым мүшелерінің қолдауы ғана емес, сонымен қатар отбасында қалыптасқан махаббат пен қамқорлықтың да мәні зор
Талғат пен Әнел атты ұл-қызынан Әзім, Әшім, Әдина, Әлім,Әлтайыр, Алан атты немере сүйіп, тәтті қылығына бөленген Асхат Сәлімұлы үшін бұл жылдар – үздіксіз оқу мен ізденудің, елеулі еңбек пен қажырлы қайраттың, жемісті жетістік пен жеңісті сәттердің, шаңырақ шаттығының мерейлі де мерекелі жылдары!
Рита Сұлтанғалиева, 
М.Өтемісов атындағы БҚМУ 
қауымдастырылған профессоры
