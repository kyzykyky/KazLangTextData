Халық пен ел тарихындағы құнды жазба деректерді жинастырып сақтау ісіне әуелгі замандардан бері мемлекеттік деңгейде мән беріліп келеді.  Қазір де архивтерде мәңгілікке сақталатын тарихи деректер – мемлекеттің  ішкі-сыртқы жағдайы, саяси-идеологиялық қатынастары туралы құжаттар ұлттық байлықтың бір бөлігі ретінде қорғалады
Қазақстанның мемлекеттік архивтері де ел тарихының елеулі  кезеңдеріне, тарих пен мәдениеттің деректі ескерткіштеріне, сондай-ақ белгілі тұлғалардың өмірі мен қызметіне қатысты жәдігерлер жинақтап отыр
Алайда архивтердің сақталуы және қоғам мен мемлекет мүддесі үшін барынша белсенді пайдаланылуы салада қалыптасқан түрлі түйткілдер салдарынан біршама кенжелеп қалғаны жасырын емес
Осы орайда отандық архив жүйесіндегі кемшіліктер мен саланың даму көкжиегі туралы мәселелер жуырда  Қазақстан Республикасы Президентінің Архивінде өткен «Қазіргі кезеңдегі  архив ісі: өзекті мәселелер, тәжірибе, инновациялар» атты халықаралық ғылыми-тәжірибелік конференцияда кеңінен сөз болды.   
 Конференция жұмысына Қазақстан, Қырғызстан, Ресей, АҚШ және Өзбекстан мемлекеттерінің архив ісінің мамандары мен сарапшылары қатысты
Конференцияда экономика және қоғамды жеделдетілген технологиялық жаңарту тәжірибесі мен әлемдік архив ғылымының жетістіктерін ескере отырып, архив ісінің жағдайы мен даму келешегі, ақпаратты іздеуді тиімді ұйымдастыру, ақпараттық ресурсты іріктеу, сканерлеу, архивтік деректер базасына қолжетімділік және тағы басқа өзекті мәселелер талқыланды
Соның ішінде архивтердегі цифрлы ресурстардың жағдайы мен оларды бір жүйеге біріктірудің перспективалары және біртұтас ақпараттық кеңістіктің бөлшегі ретінде архивтік ақпараттық ортаны құруға баса назар аударылды.
Маңызды жиынның ашылу рәсіміне ҚР Президенті Әкімшілігінің Жалпы бөлім бастығы Мирболат Жақыпов, Алматы қаласындағы АҚШ Бас консулдығының бөлім басшысы Дональд Нилбург, АҚШ-тың Архивтер және құжаттама Ұлттық басқармасы бас операциялық директорының орынбасары Крис Нейлор, Бүкілресейлік құжат жүргізу және архив ісі ғылыми-зерттеу институты директорының орынбасары Н.Г.Суровцева қатысты.
Конференцияны ашқан ҚР Президенті архивінің директоры, профессор Болат Жапаров қатысушыларды құттықтап, архивтің Кеңес өкіметінің орнаған кезінен бастап бүгінгі тәуелсіз Қазақстанның саяси билігінің құжаттарын жинақтап отырған мекеме екенін атап өтті
Жиынға арнайы келген шетелдік әріптестеріне, АҚШ-тың Архив агенттігінің, Ресей, Өзбекстан, Қырғызстан елдерінің өкілдеріне, облыстық архив мекемелерінің басшыларына алғысын жеткізді
Елбасы Н.Назарбаевтың «Болашаққа бағдар: рухани жаңғыру» бағдарламасын жүзеге асыру аясында қолға алынған іс-шаралардың еліміздегі архив саласының одан әрі дамуы, архив қызметкерлерінің өзара пікір алмасуы, архив қоғамдастғының қарым-қатынасын нығайтуға, шетелдік әріптестермен тікелей байланысқа шығуға оңтайлы ықпал ететініне сенім білдірді.
Бұдан кейін архив басшысы құттықтау сөз кезегін ҚР Президенті Әкімшілігінің Жалпы бөлім бастығы Мирболат Жақыповқа берді
М.Жақыпов өз сөзінде ҚР Президентінің архивінде өтіп жатқан халықаралық конференцияның ел мұрағатшылары үшін маңызды уақиға екенін атап өтті.
«Архив қызметкерлері – тарихи жадының сақтаушылары
Саналуан ақпараттық байлықпен жұмыс істейтін сіздер қоғам мүддесі үшін тарихи мұраға қол жеткізуге қызмет етесіздер
Архивте сақталған құнды құжаттарсыз тарихты зерттеу, ғылымның, мәдениет пен білім беру саласының дамуы мүмкін емес
Елбасымыз Н.Назарбаев биылғы жылдың 17 сәуірінде Қазақстанның үшінші жаңғыруы жөнінде бастама көтере отырып, қоғамдық сананы жаңғыртудың ауқымы мен бағыт-бағдарын айқын көрсетіп берді
Баршаға белгілі, біз бұған дейін еліміздің мәдени-тарихи ескерткіштерін қалпына келтіруге арналған «Мәдени мұра» және «Халық тарих толқынында» бағдарламаларын жүзеге асырып, дүние жүзінің архивтерінен өз тарихымызға қатысты құжаттарды елге әкелген болатынбыз
Ал қазіргі жаһандық ақпараттану дәуірінде бүгінгі конференцияның күн тәртібіне қойылып отырған мәселелер айрықша мәнге ие болып отыр
Яғни, мәселе ақпараттың көлемінде емес, онымен жұмыс істеудің, өңдеудің, сақтаудың тиісті құралдарын әзірлеуге келіп тіреледі
Сол себепті қазіргі архив қызметкерлерінен білім ғана емес, жаңа технологияларды меңгеру талап етілуде
Және де бұл талап жылдан  жылға өсе түспек» дей келе,  М.Жақыпов конференция нәтижелері архив қызметін жетілдіруге, сондай-ақ халықаралық ынтымақтастықты одан әрі дамытуға септігін тигізетініне сенім білдірді.
Конференцияны жүргізіп отырған архив директоры Б.Жапаров еліміздің сыртқы саясаты мен халықаралық байланыстары архив саласы үшін жаңа мүмкіндіктерге жол ашатынын айтып, Ресейдің, Корея Республикасының архив саласымен бірлескен қызмет жөніндегі келісімдерге қол жеткенін атап өтті
Архив басшысының айтуынша, өткен жылы АҚШ-тың Мемлекеттік департаментінің шақыруымен еліміздің бір топ мұрағатшылары осы елге он күндік сапармен барып келген
Архив қызметкерлері сапар кезінде АҚШ  Президенті әкімшілігінің архивімен, Конгресс кітапханасының қызметімен танысты
Сондай-ақ ҚР Президентінің архивіндегі еврейлердің Қазақстанға депортациялануы туралы 12 мың беттік құжаттардың көшірмесі АҚШ-тың ұлттық архивіне табысталды
Б.Жапаров бүгінгі күні америкалық әріптестерінің жетістіктерін архив қызметінде біртіндеп енгізіп жатқандарын жеткізді.
ҚР Президенті архивінің директоры әріптестік байланысты орнатуға қолдау көрсеткен АҚШ елшілігіне алғыс айтып, құттықтау сөзді Алматы қаласындағы Бас консулдықтың Баспасөз, мәдениет және білім беру мәселелері жөніндегі басшысы Дон Килбург мырзаға берді
Елшілік өкілі конференция жұмысына қатысып отырғанына ризашылығын білдіріп, Қазақстанның жаңа идеяларды игеру бағытындағы талпыныстарын жоғары бағалайтынын жеткізді
Д.Килбург архив көрмелерінен ҚР Президенті Н.Назарбаев пен АҚШ-тың бұрынғы Президенті Д.Буштың Ақ үй алдындағы фотосуретін көріп, екі ел арасындағы ресми қатынастардың өзара ынтымақтастық пен достық деңгейіне көтерілгенін айтты
«Қазақстан Республикасының халықаралық қатынастардағы ашықтығы мен дәйекті саясаты барлық саладағы байланысқа серпін беруде
Бүгінгі конференция осы жұмыстардың архив ісінде де соны сипат алғанын көрсетеді» деген елші мырза осы жиынға АҚШ Ұлтық архивінің маманының арнайы келуі осының дәлелі екенін атап өтті
Д.Килбург сөзінің соңында достық пен ынтымақтастық бағытындағы шаралар жалғасын табатынына сенім білдірді
Айта кетерлігі, АҚШ-та Президент архивінің директорын ел Президенті тікелей өзі тағайындайды екен.
Қазақстандағы архив ісінің қалыптасуына ресейлік архив саласының мамандары көп көмегін тигізгені белгілі
Кеңес кезінде архив қызметкерлерін даярлаған бірден бір оқу орны Мәскеу тарихи-архивтік институты болатын
Бұл институттың түлектері еліміздің әр түкпіріндегі мұрағаттарда қызмет етуде
Бүгінгі күні де Бүкілодақтық құжат жүргізу және архив ісі ғылыми-зерттеу институты (ВНИИДАД) ресейлік қана емес, посткеңестік елдердегі архив саласындағы жетекші мекемелердің бірі болып табылады.
 Ресейдегі Бүкілодақтық құжат жүргізу және архив ісі ғылыми-зерттеу институты директорының орынбасары В.Суровцева құттықтау сөзінде конференция тақырыбына назар аударды
«Екі ел архивтерінің қызметінде ортақ мәселелер аз емес
Бүгінгі күні архивтер алдында жаңа талаптар мен жаңа қатерлер туындап отыр
Сондықтан сала жұмысындағы өзекті мәселелерді бірлесіп шешуіміз қажет
Конференция аясында осы міндеттерді шешудің жолдарын бірлесе табамыз деген үміттемін» деген ресейлік маман жиын жұмысына сәттілік тіледі.
Елбасының «Рухани жаңғыру» бағдарламасында «Жаһандық дүниедегі заманауи қазақстандық мәдениет» жобасына айрықша назар аударылған болатын
Осы орайда салтанатты шарада ҚР Президенті архивінің директоры Б.Жапаров әлемдегі ең ірі кітапханалардың бірі – АҚШ Конгресі кітапханасымен жүйелі байланыс орнатып отырғандарын жеткізіп, Елшілік өкілі Д.Килбург мырзаға Қазақстан тарихы туралы кітаптарды тапсырды.
 Отандық мұрағат саласына өзгеріс керек
Пленарлық мәжілісте ҚР Президенті архивінің директоры Б.Жапаров «ҚР Президенті архиві: тәжірибе, инновациялар және ХХІ ғасырдағы даму перспективалары» тақырыбында баяндама жасады.
Қазақстан архивтерінде орасан зор әлеуметтік-экономикалық, саяси, ғылыми, мәдени және басқа ақпарат жинақталған (23 млн сақтау бірлігі)
Біздің басты міндетіміз – архивтердің сақталуы және қоғам мен мемлекет мүддесі үшін барынша белсенді пайдаланылуын жан-жақты қамтамасыз ету, — деп атап бастады Б.Жапаров.
         Директордың айтуынша, жекелеген жетістіктерге қарамастан, Қазақстандағы архив саласы ұзақ уақыттан бері көптеген өзекті мәселелердің шешілмеуіне байланысты дағдарысты бастан кешіп отыр
Б.Жапаров атап көрсеткендей, «Басты мәселелер: әкімшілік, нормативтік-құқықтық, архив ісін ақпараттандыру, архвтердің сақталуын қамтамасыз ету және олардың толықтырылуы, архив ғылымы және мамандар даярлау
Қазіргі заманғы мемлекеттік басқару жүйесіндегі архив саласының мәртебесі мен орны оның алдында тұрған міндеттер мен функцияларды жүзеге асыруға сәйкес келмейді
Қазақстандағы архив саласының даму тарихында таусылмайтын эксперименттер көп болды
Дағдарысқа алып келген басты себеп – архив органдарының басқарушылық функцияларының мәнін жете бағаламау, оны кітапханалармен, музейлермен теңестіру.  Шын мәнінде архив органдары мүлдем басқа, салааралық міндеттерді атқарады: елдің ұлттық қауіпсіздігі саласында биліктің жоғарғы және жергілікті органдарын маңызды құжаттармен қамтамасыз ету, азаматтар мен мекемелердің құқықтық және қаржылық мәртебесін қалпына келтіру және растау, іс жүргізу мәселелеріне әдістемелік жетекшілік ету, мекемелердегі, ведомстволық архивтердегі құжаттардың сақталуын қадағалау, тарихи мұраны пайдалануды және насихаттауды  ұйымдастыру.
Саланы басқарудың біртұтас жүйесі бұзылған, облыстық әкімдіктермен, мемлкеттік архивтермен байланыс үзілген
 ҚР Мәдениет және спорт министрлігінің Архив ісі және құжаттау департаменті архив мекемелерінің  өзекті мәселелерін шешуге қауқарсыз болып отыр
Одан бөлек, облыстардағы мемлекеттік архивтердің қаржыландырылуы мен техникалық жарақтандырылуы төмен.
Б.Жапаров архив саласындағы нормативтік-құқықтық заңнаманың кемшіліктерін де атап көрсетті: «ҚР-ның «Ұлттық архив қоры және архивтер туралы» заңы архив ісін реттеуді толыққанды қамтамасыз ете алмай отыр
Соның салдарынан архив ісі басқару жүйесінен тыс қалған
Елімізде архивтік ақпараттың бірыңғай республикалық жіктеуіші әзірленбей келеді
Электрондық архив жөніндегі базаны одан әрі дамыту ісі де нормативтік базаға мұқтаж
 Онсыз толыққанды жұмыс істеу мүмкін емес».
Архив басшысы атап көрсеткен аса маңызды мәселенің бірі – архивтердің сақталуын қамтамасыз ету және оларды толықтыру
«Бүгінгі таңда архив қоймаларына және құжаттарды сақтауға байланысты аса күрделі жағдай қалыптасты
Қазақстанда 2000-2015 жылдары бар болғаны 4 жаңа архив нысаны пайдалануға берілген
Облыстардағы мемлекеттік архивтердің көпшілігінде орын жоқ, соның салдарынан өздерінің басты міндеті – құжаттарды сақтауға қабылдау міндетін атқара алмай отыр.
Құрал-жабдықтың жоқтығынан мемлекеттік архивтер аса құнды құжаттардың сақтандыру қорын құру ісі кешеуілдеуде
Мәселе төтенше жағдайлар, апаттар және әскери агрессия жағдайында Үкіметтің, атқару органдарының негізгі қызметін қалпына келтіруге қажетті «өмірлік маңызды құжаттарға» қатысты
ҚР Үкіметінің қаулысымен 2002 жылы құжаттар көшірмесінің Мемлекеттік сақтандыру қоры туралы ереже бекітілген болатын
Міне, 14 жыл өтсе де арнайы қойма әлі жоқ
Құрал-жабдықтың жеткіліксіздігінен құжаттарды қалпына келтіру жұмыстары жүргізілмейді, архив қоймалары оңтайлы температуралық режім жасауға қажетті желдеткіштермен, автоматтандырылған өрт сөндіру жүйесімен жарақталмаған.
Тағы бір өзекті мәселе – архив ғылымы және маман даярлау
Ғылыми-зерттеу ісі алға жылжымай келеді, архив ісі мәселелері бойынша кәсіби түрде ғылыми ізденістер жүргізуге қабілетті дайын мамандар жоққа тән
Отандық ЖОО-ларда құжаттану және архив ісін оқитын студенттердің саны барған сайын қысқаруда, төмен жалақы мұрағатшы мамандығының мәртебесін өсірер емес
Соның салдарынан, мемлекеттік архивтерде дипломы бар архив мамандарының деңгейі төмен
Сонымен бірге, ақпараттық технологиялар, репрография, архив экономикасы, реставрация салаларында қосымша мамандарға қажеттілік туындауда.
Осылайша, архив саласында қалыптасқан өзекті мәселелерді ашып айтқан Б.Жапаров архив ісін дамытудың көкжиегін де келтіре кетті
Ең бастысы, «Республикалық және жергілікті архивтерге тиісінше жоғары мәртебе беру туралы мәселе көтеретін уақыт жетті
Оларға Қазақстан Республикасының Үкіметіне тікелей бағынатын Архив агенттігі деңгейінде дербестік беру қажет
Бұл үшін Үкіметке саланың жағдайы туралы мәлімет, құжаттандыру және архив ісін жетілдіру туралы қаулы жобасын әзірлеуге тиіспіз» деді ҚР Президенті архивінің басшысы
Сондай-ақ, Архив ісін дамыту тұжырымдамасын жаңарту, саланы дағдарыстық жағдаяттан шығарудың толыққанды бағдарламасын іске асыру мәселесі кезек күттірмейді.
Архив ісіне қатысты нормативтік-құқықтық базаны және заңнаманы
жетілдіру жөнінде де бірқатар шаралар қабылдау қажет.  «Ұлттық архив қоры және архивтер туралы» Заңға архив ісін басқаруға қатысты өзгертулер мен толықтырулар енгізілуі тиіс
Сондай-ақ аталмыш заңның орындалуына жергілікті атқару органдарының атсалысуы маңызды, — деді Б.Жапаров.
         Әсіресе, аса құнды құжаттардың сақтандыру қорын орналастыру, сақтау және пайдалану мәселесі тек ҚР Үкіметі деңгейінде ғана шешілетінін жеткізген архив басшысы сала алдындағы өзге де мәселелерге тоқталды.
         Қазіргі уақытта ең күрделі мәселе – жаңа архив ғимараттарын салу
«Кейбір облыстарда бұл мәселе әкімдердің қолдауымен шешімін табуда
Дегенмен, архив қоймаларын салу және жөндеу бойынша республикалық бағдарлама қажет» дейді архив қызметкерлері.
Мұрағатшылар үшін маңызды жиынға еліміздің облыстық, аудандық архивтерінің басшылары да қатысқан болатын
Осы орайда аймақтағы  архивтердің жағдайы жөнінде Қарағанды облыстық мемлекеттік архивінің директоры Жаңагүл Тұрсыновамен тілдескен едік.
Елбасы Н.Назарбаевтың «Болашаққа бағдар: рухани жаңғыру» атты
мақаласында мұрағатшылар алдында тұрған міндеттер нақты айтылды
Архив ісі түбірімен өзгеруі тиіс
«Мәңгілік ел» бағдарламасын іске асыруда, Елбасы көтерген ұлттық сананы көтеруде архив саласының атқаратын рөлі зор
Өйткені бүгінгі күні архивтер – халық жадының сақтаушысы ғана емес, тарихи сананы қалыптастырудың, патриоттық, рухани тәрбие берудің маңызды бір құралы.  Бұл жағынан облыстық архивтер үлкен жұмыстар жүргізуде
Атап айтқанда, біздің архив студенттер мен оқушылар арасында өлкетану сабақтары, тарихи-деректі көрмелер, зияткерлік ойындар ұйымдастырып, түрлі жобаларды іске асыруда
Облыстық архивтер халыққа қолжетімді, тарихқа, шежіреге қызығушылар үшін әрдайым ашық
Дегенмен, архив мекемелерінің өзекті мәселелері  өте көп
Біздің архив ғимараты 1967 жылы салынған, 700 мыңнан астам құжат бар
Бүгінгі күні орынның жетіспеушілігінен құжат қабылдауды тоқтаттық
Сондай-ақ, құжаттарды цифрландыруда да қажетті құрал-жабдықтар жетіспейді
Әсіресе, кадр мәселесі қиын
Қарағанды ЖОО-ларында архивтану мамандығы жоқ, тек Астана мен Алматыдан маман күтеміз
Осы орайда бүгінгі конференцияның маңызы өте зор
Алдағы уақытта сала стратегиясы түбегейлі өзгеріп, архив ісі жаңа серпін алады деп сенеміз, — деді Ж.Тұрсынова.
«Түркі хрестоматиясындағы» құнды деректер  қазақ топырағына оралды 
         Қордаланған түйткілдерге қарамастан мұрағат ісінде ілгерілеушіліктер де бар
Мұны біз ҚР Президенті архивін аралағанда көз жеткіздік
Мәселен, бұл мекемеде 16 мәліметтер базасынан тұратын бірыңғай ақпараттық жүйе қызмет етеді, электрондық архив үшін 60 мыңнан астам іс цифрландырылған, алдағы уақытта тағы 100 мың істі электронды түрге көшіру жоспарлануда
Биылғы жылдың сәуір айынан бері «Оқырман залы» электронды қосымшасы іске қосылған
Зерттеуші жеке кабинет арқылы қашықта отырып-ақ қажетті ақпаратқа қол жеткізе алады
Содан бергі 6 ай ішінде «Оқырман залы» модулі арқылы зерттеушілер 5,8 мың электронды іске қол жеткізген, бұл пайдалануға берілген істердің жалпы санының 58 пайызы
Уақытты үнемдеу мен тиімді жұмыс істеуге көп көмегі бар бұл қызметке сұраныс жоғары болып отыр.
Екі күнге созылған маңызды жиында сала қызметінің жетістіктері мен кемшіліктері кеңінен сөз болды
Конференция барысында қатысушылар өзара пікір, тәжірибе алмасуға мүмкіндік алды
Еліміздің түкпір-түкпірінен келген мұрағатшылар Президент архивімен танысты
Конференция бағдарламасының аясында АҚШ-тың Архивтер және құжаттама Ұлттық басқармасы бас операциялық директорының орынбасары Крис Нейлор (NARA) «АҚШ-тағы құжаттаманы басқару жүйесі: федералды үкіметтің нормативтік-құқықтық аспектілері» тақырыбында шеберлік сағатын  өткізіп, америкалық архив ісінің ерекшелігімен, жұмыс әдістерімен таныстырды.
Конференция барысында елді елең еткізерлік ерекше оқиға болды
Татарстан Республикасының архив ісі бойынша Мемлекеттік комитетінің төрайымы Ирада Аюпова екі елдің архив саласының алдында тұрған міндеттер мен мәселелер ортақ екенін айтып, сөзінің соңында ҚР Президенті архивінің директоры Болат Жапаровқа Санкт-Петербург университетінің профессоры, шығыстанушы, саяхатшы И.Н.Березиннің (1818-1896 жж.) 3 томдық «Түркі хрестоматиясы» атты еңбегінен қазақ әндері туралы деректерді сыйға тартты
Түркі халықтарының тілдері мен әдебиетін зерттеген белгілі түрколог ғалым қалдырған құнды мәлімет дәстүрлі мәдениетті зерттеушілеріміздің көзіне түсері сөзсіз.
Сонымен, отандық архив мамандары бұрынғыша жұмыс істей алмайтындарын ашық жеткізді
«Кім ақпаратқа ие болса, сол әлемді билейді» демекші,     ақпараттық дәуірде сол ақпаратты басқару, пайдалану ісінің мән-маңызы айрықша
Саланың нақты жай-күйі архив деген не екенін шынайы ұғынуға, оның қоғам мен мемлекет үшін мәні мен маңызына тереңірек үңілуге алып келді
Өткен кезеңнің бай қазынасы мен бүгінгі күннің құнды деректерін келер ұрпаққа жеткізу, ғылыми айналымға қосу ісі жаңа шешімдерді талап етеді
Өйткені, мұрағат құжаттарын сол күйінде сақтап қалу барған сайын күрделене түсуде
Қағаз қоршаған ортаның әсеріне төзімсіз, сондықтан қағаздағы құжаттарды цифрландырылған түрге айналдыру қажет
Одан бөлек осы цифрлы түрдегі контенттің өзін сақтауды қамтамасыз ету міндеті бар
Мұның бәрі архив ісінің заңнамалық-құқықтық реттелуіне, қаржыландырылуына келіп тіреледі
Сондықтан еліміздегі жетекші архив мекемелерінің бірі – ҚР Президентінің архивінде өткен маңызды жиында сөз  болған сала қызметін тежеп отырған түйткілді мәселелерге тиісті органдар тарапынан шешімін табуы тиіс.
Архив – мемлекеттің кешегі және бүгінгі тарихының сақтаушысы
Ұлтымыздың кешегісі мен бүгінін құрайтын құнды құжаттарды болашақ ұрпаққа аманат ету міндеті мұрағатшыларға сеніп тапсырылған
Осы орайда Елбасы бастамасымен қолға алынған «Рухани жаңғыру» бағдарламасы аясында сала қызметін жаңа деңгейге көтеру уақыт күттірмейтін келелі іс.
Дина ИМАМБАЕВА
 
