Кеңестік кезеңде оқырман қауымына беймәлім болған, қатаң тыйым салынған фольклорлық шығармалардың бірі – діни дастандар
Қазақ діни дастандарының таңдаулы нұсқалары ХІХ ғасырдың екінші жартысынан бастап Қазан, Уфа қалаларында басылып, халықтың рухани сұранысын қанағаттандырып отырғаны белгілі
Алайда кеңес дәуірі әдебиетінің тарихында діни сипаттағы мұндай мұраларға тыйым салынып, олар бірнеше буын оқырман  үшін беймәлім болып келді
Еліміз тәуелсіздік алғаннан бері ғана әдеби жәдігерлерді қайта жарыққа шығару мәселесі жолға қойылып, «Мәдени мұра» мемлекеттік бағдарламасы аясында жүзеге аса бастады.
«Бабалар сөзі» сериясының оныншы томынан бастап жеті том діни дастан­ға арналған
Томға енген шығарма­лар мыналар: «Киік», «Қақпанға түскен киіктің хикаясы», «Дариға қыз», «Қисса Шаһизинда», «Қубас», «Қисса жұмжұма», «Үшбу қисса Зеңгір жүһүд», «Хикаят Тәжілмәлік», «һаза кітап Мұхаммед-Ханафия», «Мұхаммед-Ханафия хазірет Әли ұғлының Табут падишамен соғысқаны», «Мұхаммед-Қанапия»
Жарияланып отырған мәтіндердің атаулары сан алуан болғанымен, олар­дың негізгі ойы ортақ, яғни адамдарды имандылыққа шақырады, тазалыққа үйретеді, ислам дінінің қағидаларын насихаттайды.
Томды құрастырып, алғысөзі мен ғылыми түсініктерін жазған – филология ғылымдарының докторы Б.Әзібаева.
Аталған томның тағы бір ерекшелігі – атаулары алуан түрлі, бірақ тақырыбы мен сюжеті ұқсас мәтіндер ретімен беріліп, олардың ерекшелігі мен ұқсастығын ғылыми түсініктемеде атап көрсеткен
Олар: «Қақпанға түскен киіктің хикаясы» мен «Киік», «Дариға қыз» бен «Қисса Шаһизинда», «Қубас» пен «Қисса жұмжұма», Мұхаммед-Ханафияға арналған үш дастан.
«Дариға қыз» дастаны – ел арасына кең тараған дастандардың бірі
Алғаш 1897 жылы Қазан қаласында басылып шыққан
Шығармаға ислам құтқарушысы Маһди (Мәді) жайындағы діни аңыздар мен хикаялар өзек болған
«Қисса Шаһизинда» дастаны алғаш рет 1898 жылы Қазан қаласында араб әрпімен басылған
Дастанды жариялаған – Жүсіпбек Шайхысламұлы
Бұл шығарманың да, кейіпкерінің де аты өзгергенмен, мазмұны «Дариға қыз» дастанына өте жақын
Мәулекей нұсқасының көлемі – 580 жол болса, Жүсіпбек варианты – 860 жолды құраған.
Дастанның қысқаша мазмұны мынадай: әйел затынан шыққан Дариғаның даңқын алыстан естіген Әли батыр онымен күш сынасуға бел буады
Үлкендерден бата алып, сапарға шығады
Дариғамен 15 күн, 15 түн күресіп, қаза болған намаздарын өтеу үшін бір мәрте ғана рұқсат сұрайды
Балуан қызды жеңе алмағанына намыстанған Әли Алла тағаладан жалбарынып, көмек сұрайды
Оның тілегі қабыл болып, Дариғаны жеңіп, оны әйелдікке алады
Мешіт, медресе салдырып, кәпірлерді ислам дініне кіргізеді
Әли шамалы уақыттан кейін өз еліне аттанады да, Дариғадан туған баласы ерекше болып ер жетеді
Өзінің туған әкесінің тірі екенін бөтен адамдардан естіген Маһди шешесінен шындықты біліп, әкесін іздеуге аттанады
Біраз оқиғаларды бастан кешіріп, Әлидің 17 баласын бір-бірімен күрестіріп отырғанының үстінен түседі
Бар баласынан Маһдидің күші басым түскен соң, Әли намыстанып өзі күресуге шығады
«Медет бере гөр, Әли Арыстан бабам!» деп жалбарынған баланың өз баласы екенін сонда ғана біліп, Құдайға шүкіршілік етеді
Өз әкесімен күрескенін ұят санаған бала тауға қашып, жердің астына кіріп кетеді.
Шығармадағы оқиға әдеттегіден ерекше аяқталады
Әке мен бала мотиві басқа фольклорлық туындыларда біреуі қаза болып немесе табысуымен аяқталса, бұл дастанда оқиға ұлттық салт-дәстүр мен тәрбиені дәріптеумен аяқталады
Академик Рахманқұл Бердібаевтың пікірімен тұжырымдағанда:
«Имандылық тәрбиесінен бейхабар кейбіреулерге бұл оқиға қисынсыз қиял ғана болып көрінуі мүмкін
Әрине, мұнда қиял, әсерлеу күшті
Бірақ осы қиялдың әке сыйлауды үйретуге жарайтын мәңгілік ғибраты педагогика пәнінің кез келген ережесінен әсерлі екенін көрмеуге болмайды
Мәдидің аты аңызға айналуына оның батырлығынан гөрі перзент парызын биік санайтындығы, жас буынға берерлік үлгісі басым жатқаны шүбәсіз
Мәдидің аңыз-әпсана деңгейіндегі бір ғана ісі «әкені қадірле» деген сансыз ескерпелерден салмақты жатыр».
В.В.Радловтың ел аузынан жинауымен «Қубас» дастаны – 1870 жылы, ал «Қисса жұмжұма» дастаны 1881 жылы Қазан қаласында «Университет» баспаханасында басылған
Аталған дастанды ел аузынан жинап, қағазға түсіріп, баспаға дайындаған – Мәулекей Жұмашұлы
Жұмжұма – араб, парсы тілдерінде «бассүйек», «қубас» деген мағынаны білдіреді, яғни мәтінде де осы мағынада қолданылған
Тақырыбы мен сюжеті ортақ екі шығарманың атауы екі бөлек болғанымен, беріп тұрған мағынасы бір.
Томға ұсынылып отырған осы екі мәтін мазмұны жағынан бір-біріне өте жақын, себебі екеуінің де сюжеті бір нұсқадан өрбіген
Ол – 1370 жылдары Хұсам Кәтиб жырлаған, ел арасына кеңінен тараған «Жұмжұма сұлтан» атты дастан
«Қубас» дастанының мәтіні – 1870 жылғы В.В.Радлов кі­табынан, ал «Қисса Жұмжұма» мәтіні М.Жұмашұлы 1881 жылы бастырған нұсқадан әзірленген
Осы екі мәтінді түпнұсқаларынан оқып, баспаға әзір­легенде түсіп қалған және оқылмаған сөздердің орнына көп нүкте қойылып, ал қате басылған сөздер мағынасы бо­йынша түзетіліп, құрастырушы тарапынан ескертілген.
«Хикаят Тәжілмәлік» дастаны­ның мәтіні ОҒК-ның Қолжазба қорында сақтаулы қолжазбадан дайындалған
Жинаушысы – Омар Шонаев
Дастан араб әрпінде, қадым жазу үлгісімен 1940 жылы Қарағанды облысы Қарсақ­бай ауданында жазылып алынған.
Діни аңыздарға құрылған бұл дастанның негізгі тақырыбы – Әли хазіреттің ұрпағы Мұхтар деген ха­лифаның жалғыз ұлы Тәжілмәліктің ислам жолындағы көпқұдайға табынушылармен жүргізген соғыстары жайында
Мұнда қаһарманның жауы – тек қана пұтқа табынушылар емес, солармен қатар дию, перілер мен сиқыршылар
Томға мәтіннің тілдік ерекшеліктері толық сақталып берілген.
Томның басым бөлігін құрап тұрған – Мұхаммед-Ханафияға арналған дас­тандар
Бұл шығармалардың сюжетіне ислам дінінің басты тұлғаларының бірі – төртінші әділетті халифа, хазірет Әлидің ұлы – Мұхаммед-Ханафия ер­ліктері арқау болған
Кейбір жазба мәліметтер мен аңыз-әңгімелерде Әли ибн Әбу Тәлибтің бірнеше әйелінен он сегіз ұлы болғаны айтылады
Солардың ішінде ислам тарихында айқын із қалдырғандары – Хасен, Хұсайын және Мұхаммед-Ханафия болған
Алғашқы екеуінің Әлидің бәйбішесі Фатимадан туғаны анық болса, Мұхаммед-Ханафияның дүниеге келуі туралы түрлі аңыздар бар
Солардың біразы оның Рұм патшасының қызы Ханафиядан туғанын баяндайды
Мәселен, қазақ арасында кең тараған «Мұхаммед-Ханафия» дастанында оның – Алланың, Мұхаммед пайғамбардың және Жәбірейіл періштенің көмегімен, әрі Рұм патшасы қызының тілегі бойынша ерекше жағдайда дүниеге келгені сипатталған
Ханшайымның өтініші бойынша, баланың есімі «Мұхаммед-Ханафия» деп аталған
Ол да – Әлидің басқа балалары секілді көптеген «ғазауат» соғыстарына қатысып, ис­ламның өркендеуіне өз үлесін қосқан Пайғамбар ұрпақтарының бірі.
Серияға Мұхаммед-Ханафияға арналған шығармалардың үш нұсқасы енген
Олар – 1882 жылы кітап болып жарияланған «һаза китаб Мұхаммед-Ханафия»; 1913 жылы кітап болып жарияланған «Мұхаммед-Ханафия хазірет Әли ұғлының Табут патшамен соғысқаны»; «Мұхаммед-Қанапия» дас­таны.
Құрастырушы осы үш нұсқаның айырмашылықтарын оқушы қауымға түсінікті болу үшін атап көрсетеді
Олар: біріншіден, осы үш нұсқаның әрқайсысы жеке репертуарда, яғни бір-біріне тәуелсіз жағдайда туып, жырланған; екіншіден, 1978 жылғы нұсқада бас кейіпкердің ғажайып жағдайда туылатын мотиві жоқ; үшіншіден, үш нұсқаның стилі, сөз саптау мәнері – үш түрлі, бір-біріне ұқсамайды.
Сөз етіп отырған туындылардың өсер ұрпаққа берер өнегесі мол екені анық
Сан ғасырлар бойы аңсаған тә­уелсіздігімізді баянды етер, болашақ­қа жеткізер ұрпақ діни дастандарымыздан рухани сусындап өссе, ешнәрсе жоғалтпасымыз анық.
Жанат Салтақова,
М.Әуезов атындағы Әдебиет және
өнер институтының ғылыми қызметкері
