Көкшетауда ұлттық ойындардан республикалық чемпионат өтуде
Сенбі күні Ұлттық спорт түрлері қауымдастығы мен Спорт және денешынықтыру істері агенттігінің мұрындық болуымен Көкшетау қаласының жанындағы Красный Яр кентінде Көкпар мен Аударыспақтан – ХІІІ, Қыз қуу мен Теңге ілуден – VІІ республикалық чемпионат жалауын көтерді
Маусымның 8-14 аралығында өткізіліп жатқан жарыстың бас демеушісі «Самұрық-Қазына» Ұлттық Әл-ауқат қоры
Ұлттық ойындар бәйгесіне Астана, Алматы қалалары мен еліміздің әр өңірінен  ұлттық ат спорт түрлерінен жасақталған 15 команда қатысуда.
Бұл командалардың барлығы да өз аймақтарында өткен жарыстарда жеңімпаз боп танылған командалар екенін айта кеткен жөн
Осы орайда Ақмола облыстық ұлттық спорт түрлерінен балалар мен жасөспірімдер спорт мектебінде баспа­сөз конференциясы өтті
Оған ҚР спорт және денешынықтыру істері агенттігі төрағасының орынбасары Тастанбек Есентаев, ҚР Ұлттық спорт түрлері қауымдастығының Бірінші вице-президенті Бекболат Тілеухан, Ақмола облысы әкімдігінің спорт және туризм басқармасының бастығы Надежда Патюткина, «Көкпар» құрама командасының бас бапкері Қуанышбек Құрамаевтар қатысты
Шара барысында агенттіктің алға қойған жоспарларымен бөліскен ҚР спорт және денешынықтыру істері агенттігі төрағасының орынбасары Тастанбек Есентаев ұлттық спорт ойын­дарын болашақта әлемдік деңгейге жет­кізуді мақсат етіп отырғандарын мәлімдеді.
– Ұлттық спорт ойындарын біздің байлығымыз деуге болады
Ұлттық ойын түрлерін өз елімізде ғана өткізіп қоймай, болашақта әлемдік деңгейге көтерсек деген мақсат қойып отырмыз
Көкпар ұлттық спорт түрлерінің ішіндегі біз үлкен үміт артып отырған спорттық ойындардың бірі
Көкпардан неге Қазақстан біріншілігін өткізбеске деген оймен Ұлттық спорт түрлері қауымдастығымен бірігіп жұмыс істеп жатырмыз
Алдағы уақытта көкпар лигалары құрылып, бұйырса қазақ футболы сияқты жыл бойына көкпардан маусымдық ойындар өткізіп тұратын боламыз, – дейді Тастанбек Құтжанұлы.
Ал «…Көкпар біздің ұлттық болмы­сымыз
Бұл нағыз азаматтық, нағыз жігерді қайрайтын, жігіттің жігіті, жігіттің сырт­таны ғана айналысатын дүние» деп сөз саптаған ҚР Ұлттық спорт түр­лері қауымдастығының Бірінші вице-прези­денті Бекболат Тілеухан бұл ойын­ның жалпы түркі дүниесіне ортақ екенін атап өтті.
Бүгінде Красный Ярдың «Тұлпар» атшабарында көкпар ойындарынан аламан тартыс қызып жатыр
Еліміздің түкпір-түкпірінен ең мықты деген командалар жиналған көкпардың алғашқы күнінде, Солтүстік Қазақстан мен Қостанай, Жамбыл мен Батыс Қазақстан облыстары­ның құрама командалары алаңға шықты
Әсіресе Солтүстік Қазақстан құрама командасымен Қостанай құрама коман­даларының көкпар ойы­ны тартысты өтті
Көрермені­нің делебесін қоздырып, еріксіз қиқу сал­ғызған ойынның екінші минутында солтүстік қазақстандық көкпаршы, жалғыз орыс жігіті Вадим Любарский қарсыластарының қазандығына алғашқы болып көкпар салды
Бір қызығы Вадим ойынның 11,16-шы минуттарында үш рет қатарынан көкпар салып, жанкүйерлердің ықыласына бөленді
Орыс жігітінің бұлай көкпар салуынан-ақ бұл өңірде ұлттық ойындарымыздың насихаты мен оған деген қолдаудың ерекше екенін байқауға болады
Өзге ұлттың жігіті көкпар салып тұрғанда намысқа тырысса керек, қостанайлық көкпаршы Рыскелді Байтасов ойынның 9, 17, 19-шы минуттарында Вадим салған көкпардың қарымтасын қайтарды
Ойын соңында Солтүстік Қазақстан облысының командасынан Рамазан Махатов көкпар тастап, 3:4 есебімен СҚО командасы жеңіске жетті
Ал Жамбыл мен Батыс Қазақстан облыстарының арасындағы қызыққа толы тартысты Жамбыл облысы жеңіске жеткен еді
Сұлу Көкшені аттың дүбірімен дүрілдетіп жатқан көкпардың әзірге іріктеу ойындары жүріп жатыр, 13-14 маусым күндері ширек және ақтық кездесу ойындары өтеді
Қызықтың көкесі де сонда болмақ
Кейін осы республикалық чемпионатта «Көкпар» ойынынан үздік шеберлік танытқан спортшылар арасынан 2013 жылдың қыркүйек айында өтетін «Көкпардан» Ашық «Азия чемпионатына» қатысатын команда жасақталады.
Ал ұлттық ойындарымыздың бірі жігіттердің денесін игеріп, билеп ал­ған ептілігі сынға түсетін «Теңге ілу» ойынынан өткен жарыста өзінің жыл­дамдығымен тез әрі дәл әрекет етуінің арқасында оңтүстікқазақстандық балуан Нұрболат Арапбаев 1-орынды қан­жы­ғасына байлады
Ақтөбе облысының балуаны Әлихан Башинбаев 2-орынды, Батыс Қазақстан облысының балуаны Жанәділ Ғазизов 3-орынды иемденді
Сондай-ақ жігіттерімізден үлкен ептілікті, күштілікті, төзімділік пен батылдықты талап ететін ұлттық спорттың бір түрі аударыспақтан 60 келі салмақта 1-орын­ды Жамбыл облысының балуаны Азат Жұмаділов 1-орынды жеңіп алды, осы салмақтағы 2-орын Қарағанды облысы­ның балуаны Абай Амантаевқа бұйырса, 3-орын Шығыс Қазақстандық балуан Ерасыл Қуандықовтың еншісінде
Ойынның осы түрі бойынша 70 келі салмақта 1-орынды шығысқазақстандық балуан Ермек Жәкішев қанжығасына байлады
2-орын оңтүстікқазақстандық балуан Ерназар Байығановтың еншісіне тисе, 3-орынды Ақтөбе облысының тумасы Қанат Тұрсынбаев жеңіп алды
Ал 80 келі салмақта 1-орын тағы да шығысқазақстандықтардың еншісінде, шығыстық балуан Тимур Ендіаяқов бұл жолы ешкімге дес бермеді
Бұл салмақтағы 2-орын оңтүстікқазақстан облысының балуаны Дүйсебек Жұмашевқа бұйырды, ал ақтөбелік балуан Арман Сағынбаев 3-орынды иемденді.
90 келі салмақтағы сайыста 1-орынды Оңтүстік Қазақстандық Сырым Ізбасаров жеңіп алды, 2-орын шығыстық балуан Мансұр Танекеновтің еншісіне тисе, 3-орынды Жамбыл облысының балуаны Қайсар Махамбетов місе тұтты
Халқымыздың ежелгі ат ойын­да­рының бірі Қыз қууда 1-орынды шы­ғысқазақстандық жұп Талант Оразаев пен Еркеназ Алтышева қанжығаларына бай­лады
Қарағандылық жұп Бағлан Шабденов пен Ольга Хмара болса 2-орынды, пав­лодарлық жұп Мадияр Бағлан мен Айым Оразалиева 3-орынды жеңіп алды.
Қазіргі таңда ұлттық спорт түрлеріне мемлекет тарапынан үлкен көңіл бөлініп отырғаны көңілге қуаныш ұялатады
Әйтсе де, халқымыздың болмысы мен мәдениетінің ажырамас бөлігі – ұлттық спортымызды жалпыхалықтық деңгейге жеткізу, жастарымыздың қызығушылығын арттыруда насихат жұмыстары кемшін жүріп жатқанын айтқан абзал.
Бейбітгүл Әбдіғаппарқызы
 АСТАНА
