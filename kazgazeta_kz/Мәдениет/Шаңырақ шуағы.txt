Жолыңыз түсіп, осы шаңыраққа бас сұға қалсаңыз, жаныңа нұр-сәуле төгер жылылықты аңғарар едіңіз
«Шаңырақтың шырайын келтіретін әйел адам ғой» деп жататынымыз бар ғой
Мұны мойындауға тура келетін сияқты
Нұрағаның да шаңырағының ажарлы, базарлы кейіпке енуіне Ғарифа апамның қосып жүрген үлесі қомақты
Нұраға деп отырғаным – белгілі мемлекет қайраткері, кезінде Жамбыл, Жезқазған, Қызылорда облыстарында басшылық қызмет атқарған, Қазақ КСР Жоғарғы Кеңесінің екі шақырылымына депутат болған, кеудесіне Еңбек Қызыл Ту орденінің үшеуін, «Құрмет белгісі» ордені мен бірнеше медальдар таққан Нұртаза Ыбыраев
Ғарифа апамыз да атақ-абыройдан құралақан емес
Ол кісі ең алдымен ұлағатты ұстаз
Зейнеткерлікке шыққанға дейінгі ғұмырын жас ұрпақ тәрбиесіне арнады
Оқытушылықтан институттың проректорлығына дейінгі айшықты жолдан өтті
Қажырлы еңбегінің арқасында «КСРО Жоғары мектебінің үздігі», «КСРО оқу-ағарту ісінің үздігі», «Қазақстан Рес­публикасы оқу-ағарту ісінің үздігі» атанды
Ғылымға да құлаш сермеп педагогика ғылымынан кандидаттық диссертация да қорғады.
Баланың ақылды да парасатты болып өсуіне әке-шешенің де ықпалы зор болса керек
Апамыздың әкесі Құрман Жүнісұлы жастайынан жаңалыққа, білімге құштар болып өскен еді
Өткен ғасырдың жиырмасыншы жылдарының аяғында кедейлердің одағы «Қосшы» ұйымына жетекшілік етті
Кейін Көкше өңіріндегі Зеренді, Рузаев, Еңбекшілдер аудандарындағы мемлекеттік банк бөлімшелерінің алғашқы ұйымдас­тырушысы болды
Апасы Күләйім де тегін адам емес-ті
Әкесі – әйгілі Қасақ батырдың ұрпағы, шешесі – өз елінде би-болыс болған Ыбырайдың туған жиені
Күләйім айналасындағыларды ажарлы кескін-келбетімен мойындатқан.
– Ол менің тек зайыбым ғана емес, төрт перзентімнің анасы
Көп жылдар басшылық қызмет атқардым
Басшының зайыбы атану да оңай емес
Сын көп, сыншы көп
Шынын айтқанда, ол осы ғұмырымда мені жақсы түсінген, қиналған, жабырқағанда жанымнан табылып, бойыма қайрат-жігер қосқан нағыз өмірлік серігім бола білді, – дейді Нұртаза аға ағынан жарылып.
Жаңа айтылғандай Ғарифа апа төрт перзентін өмірге әкелді
Олардың әрқай­сысы әке-шешенің тәрбиесіне лайық байсалды, байыпты, көрген-түйгені мол, жүрген орталарында беделді, мерейлі
Бәрі де жоғары оқу орнын үздік бітіріп, тағдырдың бұйырысымен әртүрлі қызметтер атқаруда
Олар да ұрпақ өсіріп отырған қадірменді ата-ана.
Нұраға мен Ғарифа апаның балала­рының ішіндегі менің жақсырақ білетінім Ғафура Нұртазақызы
Жезқазған кен-метал­лургия комбинатында еңбек жолын бастаған ол қазіргі республиканы айтпағанда, төрткүл әлемге танымал «Қазақмыс» корпорациясының қаз басып тұрып кетуіне айрықша үлес қосты
Корпорацияның вице-президенті ретінде мыс компаниясының есеп-қисап жұмыс­тарын талаптағыдай жүргізе білді
Қазақтың қаршадай қызы өзіне жүктелген ауыр жүкті мойымай көтерді.
Ғарифа апамыз жөнінде онымен қызметтес болған жезқазғандық әріптес­терінен талай жылы лебіз де естігенбіз.
– Мен Ғарифа Құрманқызын ешқашан естен шығармаймын
Ақылды адам
Жинақы жүреді, ойы ұшқыр
Оның студенттерге қарым-қатынасы бәрімізді қызықтыратын
Ұстаздығы бір жағынан, оларға аналық мейіріммен көңіл бөліп, жан дүниелерін түсінуге, көңіл-күйлеріне назар аударатын, – дейді биология ғылымдарының кандидаты Х
Бекдайырова
Ал филология ғылымдарының кандидаты Қ.Таңқыбаева былайша сыр бөліседі:
– Егер біздің кафедрада жұртқа үлгі боларлық оң нәтижелер қалыптасса, соның бәрі Ғарифа Құрманқызынан қалған өнегеліліктің, ғибратты тағылымының жемісі
Жеке адам ретінде үйренер қасиеттер көп
Әйел болса сол кісідей болсын
Ер азаматқа лайық сенімді серік қандай болу керек десе, мен Ғарифа Құрманқызын айтар едім
Біз апаймен бүгінгі күнге дейін байланыс жасаймыз.
Мұндай жүректі жарып шыққан пікірлерді осылайша жалғастыра беруге болады
Замандастар сөзіне Ғарифа апамыздың оқытушылар мен студенттер арасында беделді, абыройлы болғанын аңғару қиын емес
Ол Қызылорда да, Алматыда жүргенде де шыққан биігінен төмендемеді
Қай жерде қызмет істемесін Нұрағаның өзіндей адамдардың алғыс-абыройына кенелді.
– Жауапты қызмет істейтін адамның жан жары атану маған оңай тимеді
Мен барымды салып жолдасымның ар-ожданына, атына кір келтірмеуге тырыстым
Қандай ұжымда жүрсем де өз кәсібімді шебер меңгеруге, адами атымды өз дәрежесінде алып жүруге күш жұмсадым
Осы талап деңгейінен көрінген де секілдімін
Бұған ел-жұрт куә, – дейді Ғарифа Құрманқызы.
Уақыт ұшқан құстай зымырайды
Бәрі кеше ғана сияқты еді
Мектеп бітіргені… Алматыдағы Қыздар педагогикалық институтына оқуға түскені… Жұбайы Нұрағаңмен бірге Жамбылдың Меркісінде бастаған еңбек жолы… Жезқазған… Қызылорда… Бүгін енді қарамайсыз ба, ғұмырының сексенінші белесін аттағалы отыр.
Өткенге өкпе жоқ
Бәрінен бұрын Нұрекең екеуінің адамгершілік, иман­дылық қасиеттерін жалғастырар ұрпағы – балалары, немерелері өсіп келе жат­қаны қандай бақыт! Өмірдің қызығы – жылдардың көңілге мұң шалдырмай өз ырғағымен жылжып жатқандығы ғой.
Нұрперзент Домбай
