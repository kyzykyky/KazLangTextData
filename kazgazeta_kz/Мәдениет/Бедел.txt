Кеңес кезеңіндегі сауда нарықтық тәртіпке негізделмеген, белгілі бір жүйе бойынша қатаң қадағалау, әр тиынына дейін есепшотпен сартылдата саналып, нақпа-нақ, қолма-қол есеп айырысу арқылы жүретін барынша тиянақтылықты, мұқияттылықты, сауаттылықты талап етті
Алайда шөміштен ұрлап, қадақтан қағып дегендей, ебін тапқандар бұл кезде де болмай қалған жоқ
Ал мемлекеттің мүлкіне барынша адал, қоғамға қызмет етуге жан дүниесімен берілген, сондай-ақ жетпесті жетістіріп, жоқтан бар жасап, барды ұқсата білген азаматтар ел-жұртының алдында абыройы артып, уақыт өтсе де, қоғам жаңарса да қошемет-құрмет аласармайтын беделге ие болды
Солардың бірі – Тоқбай Егізтайұлы Дауылбаев. 
Тоқбайдың іске шебер, ар ­жо­лынан аттамайтын адал болуына қаршадайынан қиындық көріп, ба­рынша ысылып, бар мен жоқты қатар көріп өсуі себеп болды ­деуге болады
Заманында оюлы ер ­салып, ауыздығымен алысқан арғымақ мініп, қатарының алды болған атасы ­Дауылбай жалған жала жетегінде 15 жылға Сібірге айдалып, топырақ жат жерден бұйырады
Соңында қалған қос ұлы – Егізтай мен Құлынтай балалар үйінің тәрбиесінде есейіп, ержетеді
Егізтайдың ұлы Тоқбай болса, осы екі ағайынды жігіттерден тараған ұрпақтың ақылшы ағасы, жанашыр азаматы болып, тек әулетке емес, өзінің мейірбандығы, адалдығы, біліктілігі, іскерлігі арқасында бүкіл Маңғыстау жұртына қадірі артады.
Мәскеудегі кооперативтік инс­титутқа түсіп, білім алуды, өзі қалаған саладағы білімі мен білігін жетілдіре түсуді армандаған Тоқбай Дауылбаев 1972 жылы Қарағанды кооперативтік институтының сауда экономикасы факультетін бітіреді.
Туған өлкесі Маңғыстауға келіп, сауда саласына қызметке кіріседі
Киер киім мен ішер тамақ, күнделікті тұрмысқа тұтынатын жасау-жабдықтың барлығы сырттан тасымалданатын түбекте сауда саласының жұмысын тиімді ұйымдастырып, дер кезінде мекемелерді, шаруашы­лық­тарды, жалпы тұрғындарды қажетті тауар түрлерімен қамтып отыру асқан жауапкершілікті талап етеді
Шалғайдағы малшылар ауылдарын ас пен судан, киімнен тарықтырмай автодүкен арқылы қамту, мал суаруға, қырқымға қатысты құрал-бұйымдар жеткізуде Тоқбай бастаған сауда саласының іскерлері сүрінген жоқ – Қазақстанның Көкшетау, Қостанай, Жамбыл, Ақмола сынды қалаларын, Одақтың республикалары мен түкпірдегі қалаларын аралап, қажетті дүниелерді алдын ала тауып, тасып үлгеріп отырды.
1975-1978 жылдары Маңғыстау облыстық тұтыну одағының көтерме-сауда базасының директоры, кейін облыстық еңбек-жинақ кассалары басқармасының бастығы, облыстық «Казбакалейторг» сауда базасының директоры болған Тоқаңды облыстық партия комитеті «Өзенмұнайгаз» өндіру басқармасының жұмысшыларды жабдықтау бөліміне басшы етіп жі­береді
Бұл аз уақыттың ішінде әртүрлі себептермен төрт басшысы ауысқан, сол себепті тауарлардың шеттен тасымалдануымен қиындап тұрған жағдайдың дер кезінде шешілмей, керісінше қордаланып, одан сайын күрделенуіне әкеліп соқтырған қиын кез еді
Облыстық деңгейде қызмет етіп, аталмыш саланың басшыларын жақсы танитын Тоқаң Өзеннің мұнай саласындағы жұмысқа әп дегеннен «жан бітіреді»
Сауда саласын ретімен тексеріп, тәртіп пен тазалықты қадағалап, тұтынушылар мен қызметкерлердің мәде­ниет­ті қарым-қатынасын қалып­тастырады және тұрғындар сұраған тауарларды тауып, жеткізіп беруді басты орынға қояды
Демалыс дегенді ұмытып, басты орынға мұнайшыларға жағдай жасау, оларды тарықтырмау мәселесі, сондай-ақ алыс жерлерден сапасын бұзбай жеткізілген жеміс-жидек, көкөніс түрлері күн-түн демей вагондардан түсіріліп, қоймаларда, тоңазытқыштарда бұзылмай сақталып, оларды тиісті орындарға мезгілінде жеткізіп отыру міндеті қойылады
Мұнай мекемесінде қолмен атқары­латын жұмыстардың бірқатарын механикаландырып, біраз жаңарту-жетілдіру жұмыстарын тиімді жүзеге асыруы, ұйымдастырушылық қабілеті мен халықпен тіл табыса алу ерекшелігі Тоқаңның беделін арттырып, екі жылдан соң ол тек бір «Өзенмұнайгаз» басқармасы жұмысшыларды жабдықтау бөлімінің басшысы болып қалмай, сол кезде алпыс мыңнан астам тұрғыны, жүзден астам сауда нүктелері бар бүкіл Өзен қаласы бойынша азық-түлік тауарларымен жабдықтайтын құрылымға басшы болып тағайындалады
Бұл орында да Тоқбай Егізтайұлы қала маңындағы ауылдарда дүкендер ашып, сауда жұмысын үйлестіре алуымен көзге түседі, елдің алғысына бөленеді.
Маңғыстау облыстық тұтынушылар одағы басқармасы төрағасының бірінші орынбасары болып қызмет жасаған ол 1992 жылдан бері аталмыш басқарманың төрағасы болып еңбек етеді
Ел тәуелсіздік алып, на­рықтық экономика заңдылықтары киліккен кезде сауда саласындағы білімін жетілдіріп, заман талабына сай қызмет етуді меңгеруді дұрыс деп шешкен Т.Дауылбаев Г.В.Плеханов атындағы Ресей экономикалық ака­демиясын сала менеджменті маман­дығы бойынша аяқтап, іске кәсіби маман ретінде белсене кіріседі
Дүкендердегі тауарлар үйді-үйге тасымалданып, сөрелер жалаңаштанып, тоқырау мен дағдарыс абдыратқан халықты дүрбелеңге салмай, барша Маң­ғыстау халқы үшін тұрмыстық, өндірістік тауарлар мен азық-түлікті ұйымдастырудың басы-қасында жүреді
Алыс-жақыннан тауарларды тауып, тасып, халыққа жеткізу оңай болмайды, осы қиын кезде «қанатымен су сепкен қарлығаштай» болып Тоқаң жүрген болатын
Тұтынушылар одағы тарап, республикамыздың көптеген облыстарында олардың құзырындағы іргелі мекемелер ыдыраған сол бір кездердің ауыртпалығын Тоқбай Егізтайұлы бүгінде үнемі қиналыспен еске алып отырады
«Еңбек, жетістік тек басшының әрекетінің нәтижесі емес, қатардағы қызметкерден бастап, барлық ұжымдастар еңбегінің жемісі» деп білетін қарапайымдылығының арқасында үлкенді-кішілі мара­патқа алдымен қарамағындағы қызметкерлерін, жұмысшыларын ұсынатын да ерекшелігі болған.
«Қазақстан Республикасының еңбегі сіңген сауда қызметкері» атанып, алғыс хаттармен, мақтау қағаз­дарымен марапатталған, бірнеше рет Өзен қалалық кеңесінің депутаты болып сайланған Т.Дауылбаев қиын салада жарты ғасырдан астам уақыт аза­маттық абыройына кір шалдырмай, кісілік келбетіне көлеңке түсірмей, жұртының сүйіспеншілігіне бөленіп еңбек еткеніне қуанып, оны ең басты сыйлық, ең басты марапат санайды.
Қос жігіттен тараған әулеттің арқа­сүйер ағасына, жас ұрпақтың ақылшы атасына айналған Тоқбай Егізтайұлы барша ағайынның басын қосып, аталардың рухын риза ету шаруаларын да шебер ұйымдастыра білетіндігін танытты
Халық батыры Ер Қосай ата Құдайкеұлының 500 жылдық, ғалым Оразмағанбет Тұрмағанбетұлының 120 жылдық мерейтойлары, басқа да ел ішіндегі айтулы, маңызды шараларды ұйымдастырып өткізудегі белсенділігі үшін облыс басшылығы тарапынан арнайы алғысқа бөленді
Сібірде айдау­да ажал құшқан атасы Дауылбайдың сүйегін тауып, ағайынды ұйыстырар шежірелік әулет кітабын жазып, бабалар рухы алдында перзенттік, ұрпақтар алдында аталық қызмет етіп жүрген тұлға ел алдында азаматтық биігін аласартпаған күйі келеді
Ол бұл күнде Маңғыстау ауданы мен Жаңаөзен қаласының Құрметті азаматы атағын еңбегіне сай иеленген ардагер.
Тәуелсіздіктің елең-алаңында елдің қолтығынан демеп, аяқтан тұрып кетуіне жәрдем берген азаматтардың қатарында Тоқбай ағамыздың есімі ризашылықпен атала беретіні сөзсіз.
Мұханбет МҰРАТБАЙҰЛЫ,
ҚР Журналистер одағы 
сыйлығының иегері
АҚТАУ
