Дәулеті тасқан даланы кезген түркі жұртының өнер керуені Талдықорған қаласына кеп тоқтады
Жер жаннаты саналатын сұлу да сырлы мекеннің төрінде ән әуелеп, күмбір күй төгілді
Түбі мен жыры бір елдерді рухани үндестірген құдіретті саз өнері тыңдарман қауымды тәнті етті
«Маған бүкіл қазақ даласы ән салып тұрғандай көрінеді» деген-ді орыстың ойшылы Г.Потанин
Бұл сөздер түркі халықтарының ішінде қазақ елінің өнерге деген құрметін қуаттай түседі
Оған тұңғыш рет өткізіліп отырған халықаралық дәстүрлі музыка фестивалі дәлел.  
Қадым заманнан бері түркі халқы қазақ елін ұлттық өнердің ұраншысы санайды
Себебі дәстүрін дәл біздей дәріптеп, ұлттық аспабын ұлықтаған ел кемде-кем
Оның бекзат болмысы, жүрек сыздатқан сағынышы, көңілдің нәзік қылын шертер сезімі, мұң-шері, қызық-қуанышы ән мен күйінің ырғағында жатыр
Бабадан келген асыл қазынаны биікке көтермесек, сүйекке таңба болары сөзсіз
Осы тұрғыдан алғанда ­Елбасы Нұрсұлтан Назарбаевтың «Болашаққа бағдар: рухани жаңғыру» бағдарламалық мақаласының маңызы зор
Мәдениетіміздің мәртебесін көтеріп, ескерусіз қалған есті естелік­терді еске түсіруде айрықша үлес қосуда
Соның аясында өңірімізде көптеген игі істер жүзеге асып жатыр
Облыс­тық мәдениет, архивтер және құжаттама басқармасы осы бағдарлама негізінде 28 ауқымды жоба ұсынған болатын
Сол ірі жобалардың бірі – халықаралық «Мәңгілік елдің мәңгілік сарыны» атты этнофестиваль.
Ұйымдастырушылардың айтуын­ша, халықаралық фестивальдің мақсаты – түбі бір түркі халықтарының мәдениетін біріктіру, олардың ән-жырын, күйі мен сазын, эпосын жан-жақты насихаттау, сонымен қатар дәстүрлі музыканың барлық жанрларын, әсіресе кенже қалған, сирек ұшырасатын аспаптарда орындалатын әуендерді қайта жаңғырту
Тіпті оның Жетісу жерінде өтуінің өзіндік мәні бар
Неге десеңіз, халықтық ән дәстүрінде орындаушылық ерекшеліктеріне қарай Арқа мектебі, Жетісу мектебі, Батыс Қазақстан мектебі деп бөлінетіні баршамызға мәлім
Соның ішінде Жетісу мектебі қазақтың көне әндерінің, әсіресе халықтық әуендердің мол сақталған әншілік өнер шоғыры саналады
Осы жерде мекен еткен кешегі сүлейлердің саф өнерге қосқан үлесі бүгін де оған жан бітіріп тұрғандай
Жетісу әншілігінің көрнекті өкілдері ретінде Жамбыл, Кенен, Қапез, Пішан, Дәнеш Рақышевтарды атасақ та жеткілікті.
Айтулы фестивальдің жоғары деңгейде өтуіне атсалысқан әрі түркі мәдениетінің туын жықпай, оның тұтастығын бұзып алмауды ойлаған қонақтардың қуанышында шек болған жоқ
Жеті мемлекеттен елуге тарта өнерпаз аспабын асынып тастүйін дайындықпен келді
Түркиядан Ирфан Гюрдал, Татарстаннан Расим Фасихов, Өзбекстаннан Равшанжан Юнусов пен «Абосс» ансамблі, Якутиядан Юлияна Кривошапкина, Тывадан Игорь Кошкендей және Қырғызстаннан «Акак» комузшылар тобы шараның көркін қыздырды
Сондай-ақ құрылымы кемел, күрделі ырғақ-иірімдерімен ерекшеленетін «Адырна» және «Сазген» этно-фольклорлық ансамбльдері мен «Қобыз сарыны» квартеті де қалыс қалмады
Елімізде дәстүрлі әншілікті жанына серік еткен өнерпаздардың да қарасы мол болды
Атап айтсақ, Алмас Алматов, Күнсұлу Түрікпен, Ерлан Рысқали, Мұхамедәлі Бекпейісов, Сәуле Жанпейісова, Ардақ Исатаева, Нұржан Жанпейісов, Қазбек Адыкеев, Мақпал Тоқтағанова, Бейбіт Мұсаев, Бақберген Асқарбеков өз өнерлерін көрсетті.
Екі тәулікке созылған фестивальдің алғашқы күні студенттер мен жас өнер­паздарға арналған шеберлік сабақ­тары өтті
Онда әр елдің өкілдері ұлттық аспаптарының шығу тарихына тоқ­талып, құрылысы туралы баяндап берді
Алдымен сөз алған Саха елінен келген хомусшы Юлияна Кривошапкина:
– Якут халқы аса қадір тұтып, қастерлеп ұстайтын аспаптың бірі – хомус
Бұл аспап негізінен ән мен биді сүйемелдеу үшін қолданылады
Халық арасында екі тілшесі бар хомус та кездеседі
Оның даусын күшейту үшін шеберлер түтігін қаңылтырдан жасап, оған турбалах хомус және түтікті хомус деп ат қойған, – деді өнерпаз
Көлемі 10 сантиметрдей болатын аспаптан шыққан үнінің жарқылы отырған көрермендерді ерекше күйге бөледі
Ол ойнағанда неше түрлі тәсіл қолданылады екен
Тілшені алақанымен жанай ұрып, сұқ саусағымен басып қалады
Кейде бас бармағымен қағып, екі не төрт саусағымен түгел шалып ойнайды
Сол және оң қолымен осылайша түрлі әрекет етумен қатар тілімен, көмейімен әрқилы қимыл жасайды
Әрине, бұлары сырт көзге байқалмайтыны белгілі
Ал көршілес өзбек халқының дойрашысы Равшанжан Юнусов биге жақын екендігін бірден байқатты
Дойраны алақанымен соққылап, екі иығын теңселткенде бейне бір би кешіне тап болғандай болдық
Оның ойнаған әуендері көбінесе ұлттық мейрамдарда орындалады
XXI ғасырға аяқ басса да, дойраны эстрадалық әншілер де қолданатын көрінеді
Себебі ырғақты әндер қай кезде де тойда тиімді
Тыва елінің талантты жыршысы Игорь Кошкентай сығыт, қарғыра, хормей секілді көмеймен айтылатын халық әндерін орындап берді
Содан соң өзі көтеріп келген бызаншы аспабының құрылысымен таныстырды:
– Бұл жалпы түркі халқының ежелгі, көне сазды аспабы
Бозаншы кішкентай домалақ басты, мойыны ұзындау келеді
Оның бір ерекшелігі пернелері болмайды
Тек қана төрт қыл ішекті
Жалпы ұзындығы 1 метрден астам
Бозаншыны ысқымен ойнайды
Дауысы боздаған бота дауысына ұқсас келеді, – деді тывалық әнші
Қазақ халқы «Бозаншыдай боздамашы», «Боздап қалғыр бозаншы» деп осы аспаптан сарынына қарап айтса керек
Бұл аспаптың түр-түрі бар болып шықты
Өкінішке орай ойнай алатын адамдардың саны өте аз.
Сабақ соңында қазақтың жыр­шы­лық өнерін Еуропа төріне көтеріп, адамзат мәдениетінің асыл қазынасы ретінде таныстыра білген Алмас ­Алматов пен түркиялық термеші Ирфан Гюрдал «Көрұғлы» дастанынан үзінді шертті
Дастанның күллі түркі халықтарына ортақ екенін тілге тиек етіп, аңызға бергісіз туындының айшықты тұстарын әңгімелеп берді.
Одан әрі фестиваль Тіл ­сара­йында жалғасты
Облыстық мә­дениет, архивтер және құжаттама бас­­­қар­масының басшысы Ақан Әбдуәлиев қатысушылардың айтар ойын, ұсыныстарын тыңдады
Бұл мерекенің өткізілу себебі бір жағынан ұлттық, фольклорлық өнердің дамуына ықпал жасау болса, екіншіден түркі өнерінің дамуына кедергі келтіріп жүрген мәселелерге тоқталу болатын
Жиында «Акак» комузшылар ­ан­самблінің көркемдік жетекшісі ­Ирина Сүюрқұлова:
– Қазақ халқының музыкалық мұрасы аса бай
Мен сіздердің ұлттық өнерге деген құрметтеріңізге қайран қаламын
Сол себепті, қазақ өмірінің тілсіз тамыршысы, Құрманғазы атамыздың «Ақсақ киік», ­«Балбырауын» күйлерін шәкірттеріме үйретіп қойдым
Бүгінгі гала-концертке сол күйлерді де дайындап келіп отырмыз, – дей келіп, өз елінің ұлттық өнерге жанашырлығын мақтанышпен жеткізді.
Дәстүрлі өнердің қаймағы саналатын қазақтың ән өнерін асқақтатып жүрген Ардақ Исатаева, Нұржан ­Жан­пейісовтар жыраулық өнердің кенжелеп қалғанын, өсіп келе жатқан ұр­пақты өнерге баулу керектігін қаузады
Сегіз сері, Біржан сал, Ақан сері­лерден бастау алған халқымыздың Арқа әншілік мектебінің жалғастырушы өкілі Ерлан Рысқали дәстүрлі өнерді әлі де болса жан-жақты зерттеу керектігін айтты.
– Дәстүрлі өнердің жағдайын көтеретін арнайы бағдарламалар өте қажет
Осындай игі шараларды көптеп ұйымдастырса нұр үстіне нұр болар еді
Сонда төл мәдениетіміздің қайнар бұлағы ешуақытта сарқылмайды, – деді Ерлан Рысқалиұлы
Бұл пікірге Қазақ­станның еңбек сіңірген қайрат­кері Сәуле Жанпейісова да қосылды
Ол:
– Осыған дейін белгісіз болып келген күйшілер мен әншілердің шығар­маларын тауып, оны қайта жаңғырту мақсатында көптеген шаралар ұйымдастырып жатырмыз
Әр университет қабырғасында әншілік кафед­расы ашылу тиіс деп ойлаймын
Біз сахнада өнер көрсеткен кезде халықпен бірге ән айтуымыз қажет
Сонда олардың ұлттық өнерге ықыласы ауады, – деп сөзін түйіндеді
Айтылған пікірлер мен ұсыныстарды Ақан Жылқышыбайұлы мұқият тыңдап, алдағы уақытта соған сай жұмыстар жүргізілетініне уәде етті.
Айта кетейік, жаһандану кезеңінде көп елдер ұлттық болмысынан, салт-дәстүрінен айырылып қалу қаупінің аз алдында тұр
Бүгінде бұл мәселелер бізде де үлкен сауалға айналды
Қазіргі өнер адамдарының арасында дәстүрлі ән мектебін жалғастырып, оны насихаттауда талмай еңбектеніп жүргендер саусақпен санарлық
Сондықтан осындай шаралардың мейлінше көп болғаны ләзім
Бір қуаныштысы өңірімізде 243 мәдениет үйі бар
Бүгінде олардың әрқайсысы күрделі жөндеу жұмыстарынан өткен
Халыққа қал-қадерінше қызмет көрсетіп жатыр.
Түркі әлемінің мәдениетін паш еткен фестивальдің жабылу салтанаты І.Жансүгіров атындағы Мәдениет сарайында өтті
Дүбірлі мерекеге арналған концерттің шымылдығын «Талдықорған әуендері» фольклорлық-этнографиялық ансамблі театрланған қойылыммен ашты
Осындай игі бастама көтеріп, оның Жетісу төрінде өтуіне мұрындық болған облыс әкімінің орынбасары Жақсылық Омар ортаға шығып, өнерпаздарға сәттілік тіледі.
– Құрметті өнер сүйер қауым! Елбасымыздың сарабдал саясатының арқасында түркі халықтары бір жағадан бас, бір жеңнен қол шығарып үлкен мерекеде бас қосып отыр
Оның жер жаннаты аталған құтты мекенде, облыс орталығында басталғанына қуаныштымын
Түбі бір түркі елінің өнерін қашанда құрметтейміз
Әнмен әлдиленіп, күймен тербеліп қана қоймай, ұлы саз өнерінің тұңғиығына терең бойлайтынымызға күмән келтірмеймін, – деді Жақсылық Мұқашұлы.
Рухты әнмен басталған концертте өз еліміздің өнерпаздары мен бауырлас елдердің жарық жұлдыздары ән әуелетіп, күй төкті
Олар домбыра, сырнай, шертер, қыл-қобыз, тар, кеманша, кавал, хомус, игиль сынды көптеген саз аспаптарында ойнап, тарихи ­туындыларды қайта тірілткендей болды
Өлеңнен қамшы өріп, шертер күй, шығар мұңын сахнаға арнаған абзал жандар барын салып бақты
Түркі тілдес елдердің осындай ұлы мұраларынан шыққан әуен жетісулықтарды тебірентіп, өнерпаздар көрерменнің ыстық ықыласына бөленді.
Ұлттық өнерді өміршең ететін ел бірлігі екені аян
Бүгінгі думанды мереке соны айқындай түскендей
Киелі сахнаны күмбірлі күйге бөлеген керемет кештің соныңда өнер майталмандары бірлесіп, елдің еркесіне айналған халық артисі Нұрғиса Тілендиевтің «Әлқиссасын» орындады
Содан соң өнерпаздар арнайы алғыс хаттармен марапатталып, халықаралық «Мәңгілік елдің мәңгілік сарыны» этнофестивалінің нышаны бейнеленген естелік сыйлықтар тарту етілді.
Өткенге көз жүгіртсек қаны мен қалыбы бір түркі жұртының тілі, діні, наным-сенімі ғана емес, өнерінде де бір үндестік бар
Онда адам жүре­гінің пернесін дөп басатын рухани мұралардың мысы басым
Ән мен күйінің айшықты боямалары естір құлаққа жағымды
Осы фестивальде орындалған әрбір ән күллі түркі халқының тұрмысы мен тарихының келбеті іспетті
Жасыратыны жоқ, қа­зіргі кезде эстрадалық бағыттағы әндердің тасы өрге домалап тұр
Десек те, ескірмейтін ескі әндер мен көне саз­дың қайта серпін алып келе жатқаны анық.
Мұхтар КҮМІСБЕК 
Алматы облысы
