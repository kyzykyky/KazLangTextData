 «Хабар» арнасы жаңа жылда көрерменін тағы бір қызықты телехикаямен қуантты
«Келінжан» деп аталатын комедияда ауылдағы келіндердің өмірі суреттеледі
26 бөлімді туындының режиссері – Ернар Нұрғалиев

Картинаның оқиға желісі бойынша Күлімхан апайдың үш ұлы бар
Олардың кішісі спортшы, бір айға жарысқа кетпек
Сол себепті жарын ауылға тастап, анасына аманат етеді
Қалада өскен жас келін ауылда тұрғысы келмейді, дегенмен, абысындары мен енесіне ұнау үшін ерте тұрып, сиыр сауады, дәмді етіп тамақ әзірлегісі келеді, ауланы тазалайды, алайда бәрі де сәтсіз.
– Бұл жерде ұзақ жылдар бойы отасқан отбасының өмірі мен жаңадан отбасылы болған келіннің бейнесін ала отырып, қазақы отбасындағы күнделікті тіршілікті, олардың араларын­дағы дау-дамайдың қалай шешіліп жатқан­дығын, кез келген мәселеде кімнің соңғы сөзді айтатындығын, өзі­міз­дің халыққа тән қасиеттердің барлығын көрсеткіміз келді
Бәріміз ауылдан шықтық, бәріміздің жанымызда, қанымызда ауыл өмірі сақтаулы
Оны ұмыту мүмкін емес
Заман өзгергенмен, қазақ өзгерген жоқ, – дейді продюсер Гүлнұр Мамасарипова.
Сериал экранға шыққан күннен бастап көрерменнің ыстық ықыласына бөленіп үлгерді
Туынды ойнақы, кез келген көрермен үшін түсінікті әрі жеңіл жазылған
«Кино деген өмір ғой
Сондықтан актерлердің әңгімесін, сөздерін ауыз екі тілде жазуға тырыстық
Біз өмірде әдеби тілде сөйлемейміз ғой, бәріміз де оқығанбыз, классикалық дүниелерді білеміз дегеннің өзінде де біздің күнделікті қолданатын лексиконымыз бар
Мен көбінде сериалдарымды сол лексиконның шеңберінде жасауға тырысамын, өйткені біздің көрерменіміз кім? Бұл өзіміз сияқты қарапайым қазақстандықтар
Олар өмірде қалай сөйлейді? Пікірлерін қалай білдіреді, соның барлығын назарда ұстауға тырысамын» деп ойын жалғастырды Гүлнұр Мамасарипова.
Картинадағы басты кейіпкер Күлімхан апаның рөлін – «Қалеки» театрының актрисасы, ҚР еңбек сіңірген қайраткері Лейло ­Бекназар-Ханинга сомдайды
«Хабар» телеарнасының көрермендері актрисаны «Ана жүрегі» телесериалы арқылы жақсы таниды
«Мұндай ауылдан шыққан апалардың образын өмірімде бірінші рет сомдауым
Театрда да мұндай образды сомдаған емеспін
Дегенмен, ауылдағы апаларым есіме түсіп, әрқайсысының өмірде жасаған қызықты қылықтарын жинақтап, өзімнің кейіпкеріме салдым
Жүріс-тұрысы, отырысы, қарауы, даналығы, ақылдылығы, бәрін-бәрін жинақтап алдым» дейді актриса Лейло Бекназар-Ханинга.
Сонымен қатар сериалда ­Назар Сұлтанбаев, Сара Амангелді, Дариға Бадықова, Нұргүл Мыңбаева, Дәулет Өсербаев, Рустем Жанаманов, Сәуіржан Төлеш сынды актерлер ойнайды
Олай болса дүйсенбі-жұма күндері сағат 18.45-те «Хабар» телеарнасынан «Келінжан» телесериалын тамашалаңыздар!
Гүлнұр Досбол
