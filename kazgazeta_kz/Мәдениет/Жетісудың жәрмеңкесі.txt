Қала күні қарсаңында Алматы қаласындағы «Астана» алаңында Алматы облысы тауар өндірушілерінің алғаш рет күзгі ауылшаруашылық жәрмеңкесі өтті
Жәрмеңкеде Алматы облысының 16 ауданы мен 3 қаласы, сонымен бірге «Жетісу» әлеуметтік-кәсіпкерлік компаниясының тауар өндірушілері қала тұрғындарына 280,3 тонна сапалы және экологиялық таза 70 өнім түрлерін нарық бағасынан 20-30 пайызға төмен бағада ұсынды
Атап айтқанда, 22 тонна сүт және сүт өнімдері, 54,6 тонна ет, 76 тонна көкөніс, 15,4 тонна балық, 25,5 тонна картоп, 29 тонна жеміс-жидек және өзге де өнімдер
Жалпы құны 115 512 мың теңгенің өнімі саудаға шығарылды.
Шараның ашылу салтанатына Алматы қаласының әкімі Бауыржан Байбек пен Алматы облысының әкімі Амандық Баталов қатысып, жәрмеңкені аралап көрді
Шаһар басшысы алматы­лық­тарды қала күні мерекесімен шын жүректен құттықтады
Әрі қа­рай жәрмеңкенің маңыздылығына тоқталды.
– Өздеріңіз көріп отырғандай, көп халық келіп жатыр
Амандық Ғаббасұлы екеуміз жәрмеңкені аралап шықтық, бағалар 20-30 пайызға дейін төмен
Сапасы өте жақсы
Алматы облысына рақмет! Бұл жолғы жәрмеңке 2 есе үлкен болды
Шынында да, көп өнім әкелінді
Экологиялық жағынан таза, қолдан жасалған өнімдер бар
Мемлекет басшысы халыққа қажет негізгі 33 азық-түлік тауарларына мониторинг жасауды тапсырды
Мұндай шаралар бағаны төмендетуде ерекше маңызға ие деп атап өтті
Айта кетейік, Құрбан айт қарсаңында Жамбыл облысының ауылшаруашылық жәрмеңкесі өтетіндігі хабарланды.
Алматы облысының әкімі Амандық Баталов жұртшылықты осынау игілікті шараның өтуімен құттықтай келе, бұл облыстың бірінші жәрмеңкесі екенін жеткізді
Мұндай бағыттағы жұмыстар әлі де жалғасатынын тілге тиек етті
«Алдымызға қойған жос­парларымыз бар
Болашақта оны іске асырамыз деген ойдамыз» деп өз сөзін қорытындылады.
***

Алматы облысы, Қарасай ауданының «Ақсу фарель» алаңында Алматы облысы аудандары мен қалала­рының Мәдениет күндері болып өтті.
Шарада Алматы облысының әкімі Амандық Баталов өлке жұртшылығының өнерін әйгілейтін көрмелерді тамашалады
Алғашында Райымбек ауданындағы Қарасаз ауылының өнер мектебінің шәкірттері жасаған өнер туындыларын тамашалаған Амандық Ғаббасұлы Қапшағай қаласындағы шығармашылық орталықтың көрмесімен танысып, «Сударушки» ән-би ансамбліне табыс тіледі
Сол сияқты қаладағы балалар шығарма­шылық орталығының шағын көрмесінде де көз сүйсінтер дүниелер бар екен.
Қарасай ауданының көрме галерея­сы өзгелерге қарағанда қомақтылау болып шықты
Мұнда жүннен жасалынатын көне көшпенділердің киім үлгісін жандандырып жүрген қолөнер шебері Күлән Жанғұттының, киізден түрлі бұйымдар жасаудың шебері Баян Ақмейірованың туындылары көздің жауын алады
Сонымен қатар аудандағы барлық этно-мәдени бірлестіктер өздерінің қолөнерін, ұлттық киімдерін, аспаздық өнерін әйгілейтін көрмелерін облыс басшысына көрсетті.
Талғар ауданы да тума таланттарға бай қасиетті өлке
«Сиқырлы сурет әлемі» тақырыбымен әкелінген Ақанаевтардың отбасылық көркемсурет галереясы осы сөзімізге дәлел бола алады
Үш ұрпақ өкілдерін біріктіретін, құрамында отағасыдан бастап он адам еңбек ететін отбасының қолынан шыққан өнер туындыларына шынында да тебіренбей қарау мүмкін емес
Талғар өңірінде орналасқан Алматы мемлекеттік табиғи қорығының мұражайынан өлкедегі аң-құстардың сан алуандығын аңғаруға болады.
Жамбыл ауданы орналасқан үлкен шатырдың астында Ұйғыр, Славян, Түрік этно-мәдени орталықтарының көрмелерімен қатар Сүйінбай Аронұлы­ның 200 жылдығына арнал­ған бұрыш қойылыпты
Балқаш ау­данының Желтораңғы ауылындағы Қонаев атындағы мектепте түлектердің 20 жылдық кездесуіне келген азамат­тардың бастамасымен мемле­кет және қоғам қайраткері Дінмұхамед Ахметұлының өмірі мен қызметіне байланысты мұражай көрмесі көрер­мен­дердің көңілінен шыққаны сөзсіз.
Мұндай мәдениет күндерінде аудандардың айтулы азаматтарымен кездесіп, ашық-жарқын жүздесу өткізу дәстүрі бұл жолы да жалғасын тапты
Үлкен алаңқайға арнайы құрылған үлкен шатырдың астына жиналған жұртшылықты мерейлі мерекенің 10 жылдығымен құттықтаған Амандық Баталов, Алматы қаласында Сүйінбай Аронұлының ескерткішінің ашылуы­на қатысып келгенін айтты
Осы орайда, Алматы қаласының тізгінін қолына алған жас басшы Бауыржан Байбекпен өзара ынтымақтастық туралы меморандумға қол қойылып, қала мен облыстың ықпалдастығы туралы уағдаластыққа қол жеткізілгені жақсы нышан
Яғни Алматы агломерациясының айналасындағы алты аудан қаламен тығыз байланыста жұмыс жасап, екі миллионға жуық тұрғыны бар алып мегаполиспен бірге дамитын болады.
Қуат Қайранбаев
Алматы облысы
