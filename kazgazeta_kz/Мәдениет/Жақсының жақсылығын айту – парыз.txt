«Жастар жылы» туралы сөз қозғағанда, оларға ақыл-кеңестерін айтып, болашағына жол сілтеген, білім мен тәрбие берген, сөйтіп саналы азамат болып қалыптасуларына еңбек еткен аға буын жайында да айта жүрсек еш артықтығы болмас деп білемін
Осындай жарқын азамат деп Атырау өңірінде кәсіптік-техникалық мамандарды даярлауға сүбелі үлес қосқан қадірлі азамат Асанғали Сапаровты айтар едім.
Асанғали аға 1960 жылы Гурьев (қазіргі Атырау) педагогикалық институтының физика-математика факультетін бітіргеннен бастап, зейнетке шыққанша жастарды тәрбиелеуден қол үзген емес
Өзі де жас кезінде көп жетістіктерге жеткен
Мәселен, бозбала күнінде күреспен шұғылданып, палуан атанған
Республика студенттерінің арасында өткен біріншілікте қола жүлде иеленсе, 1959 жылы Қазақстанның спартакиадасында ел чемпионы атанған.
Атырауда мал дәрігерлік техникумда қызмет ете жүріп, күреске бейімі бар шәкірттерін баулып, баптады
Мекемелерге басшылық жасаған кезде де, ұжымның ісін алға өрлетті
Осы ретте мына бір мысалды атай кетсем
Сонау 1984 жылдан бастап қаладағы №7 кәсіптік-техникалық училищенің директоры болғанда ұжым қызметкерлерінің әлеуметтік хал-жағдайын жақсарту үшін қосымша табыс көзін ұйымдастыра білді
Жер тілімін алып – көкөніс егу, артық техниканы жалға беру, әртүрлі курстар ашу дегендей
Бұл да болса, қаржылық тығырықтан шыға білудің жолын тапқандығы.
Жас мамандардың пәтер алуына, зейнет демалысын­дағы қарттарды ақшалай, заттай марапаттауды да дәстүрге айналдырды
Руханиятқа да бет бұрып, училище оқушылары мен оқытушыларынан құралған ұлт-аспаптар оркестрін ұйымдастырды
Оркестр еліміздің сахналарында өнер көрсетіп, түрлі байқаулардың лауреа­ты атанды
Кейіннен осы ұжым «Халықтық оркестр» деген атаққа ие болды
Асанғали Сапарұлы басқарған училище құрамасы футболдан 11 рет, күрестен 7 рет облыс чемпионы атанды
Жақсының жақсылығын айту – парыз
Ағаның ілкімді істері, елінің үлкен жүректі патриот азаматы екені қолға алған жұмыстарының нәтижесінен-ақ белгілі
Бір сөзбен айтқанда, Асанғали аға батыс өңіріне жұмысшы мамандар дайындайтын өз мектебін қалыптастырған ғажайып адам, ұлтқа қалтқысыз қызмет етуді еңбегімен дәлелдеген азамат
Әрине, еселі еңбегі елеусіз қалған емес
1967 жылы «ҚазақССР кәсіптік-техникалық білім беру жүйесінің озаты», 1991 жылы «ҚР еңбек сіңірген халыққа білім беру қызметкері», «Қазақстан Республикасының Білім және Ғылым Министрлігінің Құрметті азаматы және ардагері» атағымен марапатталды
Сөзімнің соңында, көзі тірісінде «Сапаровтың училищесі» деген атаққа ие болған, оған 13 жыл басшылық жасаған қазіргі Атырау көлік және коммуникация колледжіне Асанғали Сапаровтың есімі берілсе деген ұсынысым жұртшылық тарапынан қолдау табады деп сенемін.
Мансия БАЙМҰҚАНОВА 
зейнеткер ұстаз, 
ҚР Білім беру ісінің үздігі
