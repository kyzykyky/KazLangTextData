Елорданың «Қазақстан» орталық концерт залында «Ел жүрегі – Астана» деген атпен II дүниежүзілік «Астана» театр фестивалінің салтанатты ашылуы болды
Бұл ауқымды мәдени жоба Астананың 20 жылдығына арналып отыр.
II дүниежүзілік «Астана» театр фестивалін ҚР Мә­дениет және спорт министрлігінің ұйымдастыруымен «Қазақконцерт» мемлекеттік концерттік ұйымы мен Қазақстан театрлары ассоциациясы өткізуде.
Салтанатты ашылу рәсімі әлем театрлары ұжымдары өкілдерінің қызыл кілем үстімен өтуімен басталды
Фестивальдің әдемі ашылуы ерекше көңіл-күй сыйлап, 28 маусымға дейін созылатын театр мерекесін сезінуге мүмкіндік берді.
ҚР Мәдениет және спорт министрі Арыстанбек Мұхамедиұлы өз сөзінде бұл фестиваль театр өнерінің за­манауи қалпы мен даму үрдісін жақсы түсінуге кө­мек­тесетінін атап өтті
Министр фестивальдің қаты­су­шыларына жемісті еңбек пен шығармашылық серпіліс, қонақтар мен көрермендерге естен кетпес әсер тіледі.
Фестиваль концерттік бағдарламаға ұласты
Кө­рермендер «Наз» мемлекеттік театрының орын­дауын­дағы «Шашу» хореографиялық композициясын, «Номад» этнофольклорлық ансамблінің «Мәңгілік ел» музыкалық композициясын тамашалады
М.Әуезов атындағы Қазақ мемлекеттік академиялық драма ­театры «Абай» қойылымынан үзінді қойды
А.Ниязова, С.Байғожин, М.Баспаева, Т.Гатауов сынды Мемлекеттік академиялық опера балет театрының солистері өнер көрсетті
Концертті «Астана мюзикл» мемлекеттік ­театры «Жайна, Астана!» музыкалық-хореографиялық композициямен қорытындылады.
Ұйымдастырушылардың айтуы бойынша, Астана қонақтары мен тұрғындары тек отандық театр ұжым­дарын ғана емес, сонымен қатар әлемдік театр труп­­паларының өнерін тамашалай алады
Себебі фестиваль аясында елорданы мерекесімен құт­тықтау үшін ­Италия, Ұлыбритания, Литва, Польша, Германия, Грузия, ­Жапония, Қытай, Өзбекстан, Қыр­ғыз­стан, Ресей елдерінен театрлар келді.
Астананың әлемдік аренадағы абыройын одан әрі асқақтата түсетін театр мерекесіне әлемнің түкпір-түкпірінен кәсіби театртанушылар мен сыншылар арнайы шақырылып отыр
Атап айтқанда, Асанәлі Әшімов (Қазақстан), Йонас Вайткус (Литва), Давид Асатиани (Франция), Беатрис Пикон Валлен (Франция), Давид Папава (Ұлыбритания) бар.
Осы кеште «Холл Энергия» сахнасында фестиваль бағдарламасы Италияның атақты «Piccolo Teatro di Milano» театрының қойылымымен жалғасты
Милан театры «Arlecchino servitore de du padroni» («Екі мырзаға бір қызметші») комедиясын сахналады
Дәл осы қойылым – «Piccolo Teatro di Milano» театрының басты спектаклі және әлемдік сахналардың алтын қоры
Театрдың негізін ХХ ғасырдың атақты режиссері ­Джорджо Стрелер қалап, соның арқасында танымал болды
Қойылымның премьерасы 1947 жылы қойылған
Бүгінгі күнге дейін қойылым 40 мемлекетте 2500 рет қойылып, Гиннесс рекордтар кітабына енген.
Ғалым ОМАРХАН
Астана
