«Елтай» мен «Қандарал» колхоздары қосылып, Молотов атындағы ірілендірілген шаруашылыққа айналған 1950 жылдың көктемі болатын
Орталығы қазіргі Қожамберді ауылы отырған жерге орналасқан
Оған екі шаруашылықтың орнындағы отбасылар көшіп келе бастаған-ды
Ежелгі қазақ салты бойынша жаңадан қоныстанушылар бір-бірімен танысып, мәре-сәре болып жатқан күндердің бірінде колхоз төрағасы Өткелбайдың Өскенбайының үйі жанындағы атқораға қарай ауылдағы үлкен-кішілер ағыла бастады
Елді мекенде жеті жылдық мектептен басқа кітапхана, клуб сияқты мәдени орындар тіптен жоқ
Анда-санда тек кино қойылады
Біз сияқты ойын балалары үшін бұл үлкен мереке
Мына жиынды көрген соң, «Тағы да кино келген екен», – деп көптің соңынан біз де ілестік
Қора ішіндегілер асау тай-құнандарды мінуге үйретіп жатыр екен
Келгендер соларды тамашалап тұр
Жылқыны мініс көлігіне айналдырудың қиындығын сонда көрдік
Жүген-құрық тимеген шу асаулар шыңғырып аспанға атылады немесе секіріп мөңкиді
Ондай кездерде ат үстіндегілер тізгінге ие бола алмай қалады екен
Басқа ойын сауығы бола бермейтін ауылда бұл да қызық
Тамаша көрініске еліріп алған жұрт даурыға айқайласып жатыр
Бір шетте тұрған төрт-бес асауды көрсетіп: 
 – Бәрін мініске үйрету керек, – дейді қарт жылқышы Әуезбек.
Аттардың тарпаң мінезін көргендердің үйретуге ықыласы жоқ сияқты, ешкім белсеніп шыға қоймады.
– Ауылыңызда батыл жігіттер жоқ екен, – дейді Өскенбайдың қасында тұрған шашы аппақ, өзі сары бейтаныс кісі
Намыстанды ма, осы сәтте көп ішінен ортаға Асқар дейтін бала жігіт шықты
Ол бірден: 
– Мына күрең құнанға мен мінейін, – деді.
– Е, бәсе! – десті көпшілік

Төраға жас жігіттің талабын қолдап рұқсат етті
Асқар да шапшаң екен, аса әбжілдікпен құнанға қарғып мінді
Мұндайды көрмеген құнан туласын келіп, алдыңғы екі аяғын көкке көтеріп шыңғырады, артқы екі аяғымен де мөңкиді
Асқар міз бақпай бәріне төтеп беріп жүр
Тіпті болмаған соң қақпадан сыртқа қарай атыла шықты
Асқар болса екі жағын қамшымен көме сабалап, ауылдан безіп барады
Содан сүт пісірімдей мезгілде оралды
Құнан әбден ақкөбік терлепті, манағы мөңку жоқ
Төраға жас жігіттің батылдығына риза болды
Тізгінді жылқышы Әуезбек ұстады
Осы сәтте төрағаның қасында тұрған манағы түр-түсі бөлек бейтаныс қонақ:
– Әбжіл жігіт Асқарым, 
Құнанды дұрыс басқардың,
Тулағанда шыңғырып, 
«Жығылам» деп саспадың.
Құлап қалсаң қапыда,
Не болар еді бас қамың,
Жинай алмай есіңді,
Тарылар еді аспаның.
Ондай сәтте қалар ең
Мазағына басқаның.
Жігітке тән батылдық,
Қателесу қас қағым,
Өнеріңе ризамын,
Жарадың, бүгін Асқарым, – деп тақпақтай жөнелді

Шашы мен қасы бірдей аппақ, қазаққа ұқсай бермейтін сап-сары кісінің сөзіне тұрғандардың таңданғанын көрсең, көздері ұясынан шығардай алара қарап қалыпты
Көптің сыңайын байқаған Өскенбай:
– Бұл жігіт, – деді бәрің есітіп қалыңдар дегендей айқайлай сөйлеп
– Ақын, есімі – Манап, фамилиясы – Көкенов, аудандағы №1 қызылотаудың меңгерушісі, былайша айтқанда, елімізде болып жатқан жаңалықтарды халыққа жеткізетін үгітші.
Төрағаның сөзінен кейін қонақ жігіт көпке өзін қайта таныстырды да, Коммунистік партияның дана саясаты елді бақытқа бөлейтіні, ол үшін адамдардың бәрі қажырлылықпен еңбек етуі керектігі жөнінде әңгіме тиегін ағытты
Ара-арасында әзіл-қалжыңымен де күлдіріп қояды
Орыс па, әлде басқа ұлт па деушілердің ауыздары ашылып қалыпты
Ақын дегенге біз де балаң көңілмен таңырқап тұрмыз
Жиырма-жиырма бес минуттық әңгімеден соң, бастық көпке қарап:
– Ақынға қояр сұрақтарың бар ма? – деді
Ешкім үндей қоймады.
– Онда, – деді төраға, – жұмысымызды қайтадан жалғастырайық! 
Асау үйрету тағы басталды
Ақынның манағы мақтау-марапатына риза болды ма, әлде машықты өнерін тереңірек көрсеткісі келді ме, Асқар қайта келіп, еті қалыңдау келген асауды нұсқап.
– Осыны бас білдірейін, – деді
Жылқышы Әуезбек: 
–  Бала, ол үлкен асау ат, сенің дегеніңе көнбейді, – деді

Асқар да айтқанынан қайтар емес
Көпшілік: – «Жігіттің меселін қайтарма», – деп шу-шу етеді
Тіпті болмаған соң жылқышы:  «Обалың өзіңе», – деді де, шылбырды ұстатты
Асқар үйренген әдісі бойынша жедел қимылдады
Асау бірден аспанға атылды
Семіз, денелі аттың арқасына жабысу қиын болды
Тек жалынан ұстап қана жан сақтап жүр
Әбден қуғын жеп, тақыс болып қалған ба, асау асаулығын үдетіп, аспанға қатарынан үш рет секірді
Соңғысында Асқар ұшып түсті
Орнынан жедел көтерілген ол атқа қайта ұмтылды
Бұл жолы: – Мерт боласың, – деп Өскенбай тоқтатты

Манағы ақын тағы да:
Әй, Асқаржан, Асқаржан,
Озамын деп жастардан,
Атқа тағы жабысып, 
Аяғың келді-ау аспаннан, 
Жығылып жатып ұмтылдың
 
Мінбекші болып сасқаннан, 
Әттең, рұқсат бермеді,
Мерт боласың! – деп басқармаң, – деп шұбырта жөнелді

Айналадағылар қыран-топан күліп жатыр
Бәрі де ақынның тапқыр теңеулеріне риза секілді
Сол күннен кейін біздер – Әділ, Шалқар, Қасымбектер Манап ақынды көргенімізді, табан астында Асқарға шығарған өлеңдерін құрбы-құрдастарымызға айтып, жаз бойы мақтап жүрдік.
Балалық балдәурен кезімнен көңіліме берік ұялаған қадірлі ақыныммен 1958 жылы аудандық газет редакциясына жұмысқа тұрғанымда қайта кездестім
Ол әлі аудандағы №1 қызылотаудың меңгерушісі екен
Он жылға жуық өтсе де, баяғы кейпі, тұр-тұлғасы көзіме оттай басылды
Ал ақындық алғырлығы, білім парасаты, адами ұлылығы биік деңгейге көтеріліпті
Сөйлеген сөзінде байсалдылық басым
Осы жайларды ой елегінен өткізе отырып, оның ешнәрсеге таңырқап, таңдана қарамай, не көрсе де тек ішінде сақтай білетін қасиетін аңғардым
Заңғар жазушы Сәбит Мұқанов әйгілі Жамбылдың аспай-саспай, ішіне симастай қуанышын көрсетпей ұстайтынын айта келіп: «Айтқыш, сынампаз, мінемпаз болған ақын сақ келеді», – депті
Күнделікті сөз майданында жүрген айтыскер ақынның сақ болмауы мүмкін де емес секілді
Өйткені қарсыласына тізгін беріп, әлсіздік танытпауы керек қой
Өз өмірінде елу шақты ақынмен сайысқа түсіп, өлең өнерін жарқырата көрсеткен ақын Манаптың да осалдық танытқан жері тіпті аз
Ал жатыпішер жалқаулар мен маскүнемдердің, өз құлқынын көздеген пайдакүнемдердің қылығын әшкерелеп, уытты сөзбен сойып салуға машықтанғаны бөлек әңгіме
Мұндай ақынның пендешілікке салынуы мүмкін емес
Ол:
Қызықпадым ақшаға, алтынға да,
Алтыннан қымбат көпке нарқым барда.
Елеусіз боп ешқашан қала алмаймын,
Есімімді ұмытпас халқым барда, – деп өз қасиетін өзі айшықтай білді.
1960 жылдары төрт түлік мал төлдеп болған соң, шопандар күнін өткізу
дәстүрге ене бастады
Сондай малшылар жиыны маусым айының ортасында
Шиелі ауданының «Майшы» деп аталатын шөбі шүйгін, суы мол
жайлауында өткізілетін болды
Тойға Алматыдан Ғабит Мүсірепов, Сырбай
Мәуленов, Ғафу Қайырбеков, Берқайыр Аманшин секілді ақын-жазушылар
келетін болыпты
Оған Жаңақорған ауданынан аупарткомның бірінші хатшысы
Әмзе Әлжанов, аудандық атқару комитетінің төрағасы Зұлпыхар Мұсаханов
бастаған еңбек озаттары мен өнер адамдары шақырылды
Ішінде ақын
Манап та бар
Редакция қызметкерлері, біздер 1943 жылдан аудандық
«Екпінді» газетінің белсенді тілшісі болып келе жатқан Манапқа тойдан
репортаж дайындау жөнінде қолқа салдық
Ол келісті
Бірақ кейін делегация құрамына газет редакторы Әзілхан Аманов пен ауыл шаруашылығы бөлімінің меңгерушісі Орынбасар Сүлейменов те енді
Мәкең: 
– Материалды Орынбасар екеуміз бірігіп дайындаймыз, – деп қуанып қалды

 
Шиелідегі малшылар тойы биік деңгейде өтіпті
Өнерпаздарға арналған бас жүлдені соғыс жылдарында атақты Нартай акынның бригадасында әнші болған жерлесіміз Әбужүсіп Баймұратов пен оның қызы Тынымкүлдің жеңіп алғанын Орынбасар айтып келді
Сонымен қатар ол ресми салтанат аяқталған соң, шиеліліктердің ақын-жазушыларды арнайы күткенін, қонақ ретінде оған жаңақорғандықтардың да қатысқанын, дастарқан үстінде Әбужүсіптің төгілдіре салған әні көкке асқақтай көтеріліп, тыңдармандарды риза еткенін майын тамыза әңгімеледі

Қарт өнерпаздың әнін бар зейінімен тыңдаған Ғабит аса бір сырбаздықпен: 
– Сіз Қаратаудың ғана емес, ән-жырдың да тарланы екенсіз
Әбекеңнін бағасын мен бердім, сендер енді Тынымкүл қарындасымды жырлаңдар, – деп жанындағы домбыраны Берқайырға берген
Ол домбыраны шертіп, өз ыңғайына келтірді де :
Әсем даусың сыңғырлаған,
Сылдырлаған балбұлақтай,
Өңшең дүлдүл құрбылардан,
Озып шықтың арғымақтай, – деді

Домбыра кезегі Ғафуға келгенде шабыт шақырғаны ма, әуелі айқайлап алды да:
Қаратауда балғын бұлбұл сайраған,
Неткен менің өнерпазға бай далам,
Сен секілді қарындасты тудырған,
Сенің асыл топырағыңнан айналам, – деді

Кезегінде Сырбай домбыраны ұстағаны болмаса, шерткен де, дауыс та қосқан жоқ, тек ауызша:
Орманда қызға баратын,
Таба алмадым соқпақты, 
Ал қалайша қыз әні,
Жүрегіме жол тапты, – деп күлімсірей кідірді де :
Тынымкүлдің жүрегі,
Ерекше бір жүрек қой,
Көп жасасын өнері,
Біздікі бір тілек қой, – депті

Сырбайдан кейін Әмзе Әлжанов пен Зұлпыхар Мұсаханов отырған екен
Кезек Әмзеге келмек.
Сырбай да міндетін орындап, домбыраны ұсынды
– Әлеке, ағаларға Сіздің орныңызға мен қызмет көрсетейін, – деп домбыраны алды
Түрі-түсі бөлектеу, шашы, қасы, кірпігіне дейін аппақ адамға астаналық ақын-жазушылар да, дастарқан үстіндегі басқалар да «қайдан келген ғажайып» дей ме, таңдаңа қарап отыр
Мәкең болса домбыраны іліп-шертіп қазақтың қаражаяу әнімен: 
Ғабең мен Сыр бойына Сырбай кепті,
Сөздерін тамсандырып жырдай төкті.
Қасына ерген Берқайыр, Ғафу ақын,
Жан екен тартсаң сөйлер сырнай текті.
Думанда сөз келгенде ойымызға,
Айтайық ұнамдысын бойымызға,
Өздерің әдейі арнап келгеннен соң,
Сәнімен өтіп жатыр тойымыз да, – деп толғады
Одан әрі өзінің қазаққа ұқсай бермейтін түрін әжуәлай келіп, 1956 жылы Мәскеудегі ауыл шаруашылығы жетістіктері көрмесіне бара жатқанда вагонда бір қазақ жігітінің «Здрасти, тауарищ» – деп амандасқанын, сапарластарына қырғыз, өзбек, тәжік, қарақалпақ әндерін орындап бергенін, ең соңында манағы қазақтың: – Біздің тілде де бір сән салып беріңіз, – деп өтінгенін, сонда оған:
Қазақпыз бәріміз де тілге ортақ,
Шұбарлап біле алмай жүр кейбір шорқақ.
Өз тіліңде сәлемді берсең егер,
Сотталып кетесің бе, байғұс қорқақ, – деп жауап бергенін айтты да, бүгінгі отырыстың ұзаққа созылғанын, ертең тағы да жұмыс барын өлеңмен өрнектеді

Отырғандарда үн жоқ, қыбыр етуге шамасы келмегендей телміре қарап қалыпты
Ақынның аппақ шашы мен қызыл жүзі бір-бірімен үйлесіп, шалт қимылды шабыт тұлпарына мінгендей, домбырасын шерте қағып, дауысын соза түсті де:
Келгенде қонақтары астананың,
Тілегін көптің жерге тастамадым.
Өлеңім өзім барда таусылмайды,
Кәусардай төгіледі асқақ әнім.
Тілін тауып алғысты алып жүрмін,
Бүгінгі үлкен-кіші, жас баланың.
Бір біз емес, Падиша, Ғұлама да,
Уақыттың бұза алмаған тас қамалын.
Мінекей түн жарымнан ауып кетті,
Арнайы айтпағанда басқа жағын,
Басшылар Әлжанов пен Мұсаханов
Қайтсақ! – деп қағып отыр қас-қабағын.
Здрасти дегенің мазағың ба,
Көрсеткен маған бұл бір азабың ба?
Дедім де қабақ түйіп тұрып кеттім,
Манағы орыс тілді қазағыма, – деп домбыраны жанына қойды

Сол кезде Ғабит жанындағыларға қарап: 
– Ағайын, мына жігіт Алланың аспаннан түскен ақ қанатты періштесі ме, әлде бағзы заманнан қалған Алдар Көсе ме? – деп көпшілікті ду күлдірді, – деп Орынбасар сөзін аяқтады

1987 жылы ғой деймін, Шиелі ауданында аймақтық семинар болды
Оған облыстық мекеме басшыларымен қатар Сырдария, Тереңөзек аудандарының идеология қызметкерлері қатысты
Семинарда аудандық атқару комитеті Төрағасының орынбасары Қален Әбдешев Шиеліде соңғы кездері салынған мәдени құрылыстармен таныстырды

– Ана жерде боздақтарға арналған ескерткіш, мына жерде қарттарға арналған үй салынады, – деп әр жерді қолымен көрсете бастады

– Қаленжан, – деді сол сәтте борша-боршасы шығып терлеген Манап, – Анау анадай, мынау мынадай деп қолыңды шошайтып түсіндіргенше, бір жерге отырып тост айтып түсіндірсейші, – деді

 Ыстық күнде ылажсыз тұрғандар ду күлді
Мәкеңнің аузынан ақтарылған мұндай уәжді сөздерінің талайына куә болғанымды күні бүгінге дейін мақтана еске аламын.
Семинар түстен кейін қорытындыланды
Мінбеге Мәкең көтерілді
Ол соңғы кездердегі орын алған жетістіктерге тоқтала келіп, кемшіліктерді де сынға алды: 
– Басқаны айтпағанда, қызыл отауда екі меңгеруші бар
Бірі – қызыл отаудікі, екіншісі – қызыл отаудың кітапханасынікі
Екеуміз де бастықпыз
Соған қарамастан үй сыпырушы да, от жағушысы да жоқ
Бұл жөнінде қанша айтқанмен, облыстағылар құлақ асар емес, – деді де залға қарады

Көзі алдыңғы қатарда отырған облыстық қаржы бөлімінің бастығы Камал Шөкеновке түсті
Содан кейін жан-жағына қарап алды да: – Біздің ауданда мәдениет осылай өтеліп жүр
Жігіттер ауыр болса да бәрін көтеріп жүр, Қыс суық, жаз ыстық болған соң, мәдениеттегілер ауырып жөтеліп жүр
Облыста ақша жоқ деп қасарып Шөкенов жүр, «Қашан ақша бөледі», – деп, домбырасын арқалап Көкенов жүр, – деді
Көпшілік дуылдата қол соқты
Көпшілікпен бірге біз де қайран қалдық.
Мәкеңмен әр кездесуіміз бір мектеп болатын
Өз басым ол кісіден көп нәрсені үйреніп, үлгі алғанымды қазірде де жасырмаймын
Мәдени үгіт бригадасы мен малшылар арасында аз болғанымыз жоқ
Әр сапары ғажайып оқиғаларға толы болатын
Ақынның Қыдыр болғаны, Нұрман деген кекеш құрдасына қыз іздегені, тәуіп болғаны сияқты күлдіргі әңгімелерін күні бүгінге дейін жерлестері ұмытқан жоқ
Олардың ішінде әсіресе Нұрманның атынан:
Бұл Нұрман талай қызды қолайлады,
Келмей жүр көбісінің орайлары.
Құрбым-ау не қылсаң да енді өзің біл,
Бір бойдақ жігіт едім ноғайдағы, – деп сұлу қызға арнайы әнімен кекештене айтқанын күлмей тыңдау мүмкін емес
Бұл Мәкеңе ғана тән қасиет болса керек
Мұңайғанды жадырататын, жылағанды жұбататын, қуанғанды күлдіретін ақыл шеберлігіне кезінде еріксіз бас идік.
Сонау елуінші жылғы асау үйреткен оқиғаны қоспағанда, 1958 жылдан қашан көзі жұмылғанша асыл аға, ақын аға Манап есімі менің де жүрегімнің терең  түкпірінде сақталып қалды

1988 жылы ақынның алпыс жылдығы республика көлемінде аталып өтті, Қазақстанның Халық ақыны атағын алып, әртүрлі орден-медалдармен марапатталды
Осы құрмет-қошеметтің бір де біріне тасып, артық әңгіме айтқан емес
Оның еңбек кітапшасында «Қызылотау меңгерушісі болып қабылдансын» деген жалғыз-ақ бұйрық бар
Алпысқа толғанымен қолынан домбырасы мен қаламы түскен жоқ
Кешегіні бүгінге, бүгінгіні ертеңге өлшем етіп сөз сайысына түсіп, сан мәрте абырой биігінен көріне білген ақын кемел шағында шалқар шабыт үстінде жазылмас дертке шалдығып, алпыс төрт жасында көз жұмды
Жыр мен сырға толы жүрегі мезгілсіз тоқтады
Әңгімелері мен жыр-дастандары, басқа да өнегелі мұралары халқының жүрегінде мәңгіге қалды.
Өзінің жүрек жылуын өзгеге бере білген қасиетті тұлғаны өлді деу қате ұғым
Ол ұрпақтарымен бірге жасай берері хақ.
 
АЙДАРХАН БИБАСАРҰЛЫ,
Қазақстан Жазушылар мен Журналистер одағының мүшесі.
 
Жаңақорған кенті,
Қызылорда облысы
