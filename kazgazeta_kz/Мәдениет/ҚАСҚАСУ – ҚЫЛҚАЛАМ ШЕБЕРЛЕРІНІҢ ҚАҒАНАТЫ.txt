Қасқасу топырағы қылқалам шеберлерінің «отаны» десе дегендей
Олай айтуымыздың да мәнісі бар
Бір ғана КСРО Суретшілер одағының 12 мүшесі тұмса табиғатты Төле би ауданының Қасқасуынан шыққан
Еуропаның қайта өрлеу дәуірлеріндегі Италияның ескі шаһарлары қаншама қалыпқа сыймаған суретшілерді тудырса, қайсар қазақ даласының осынау құйқалы пұшпағы де соншама дарындар сыйлаған.
Осы бір «брендімізді» кәдеге жаратып, алыс-жақын шетелдерге танытуды алғашқылардың бірі болып Түркістан облысының әкімі Жансейіт Түймебаев қолға алды.
Күні кеше жыл басы Әз Наурызда киелі Қазығұрт тауының етегінде Ұлт Көшбасшысы Нұрсұлтан Назарбаевтың «Болашаққа бағдар: рухани жаңғыру» мақаласындағы тапсырмаларға орай, әр ауданның әлеуметтік жағдайы мен табиғат ерекшелігін ескере отырып, ай сайын бір іс-шара өткізуді дәстүрге айналдыруды айтқан болатын.
Қазығұрт ауданында «Наурыз Қазығұрттан басталады» атты керемет мерекеден соң, Түркістан облысының әкімі Түймебаевтың бастамасымен Түлкібас ауданындағы қызғалдақ құлпырып өсетін әйгілі Шұбайқызыл шоқысында «Қызғалдақ фестивалі» өткізілді
Ал мамыр айында Ордабасы ауданында «Ордабасы – ел жүрегі, жер кіндігі», «Ордабасыға оралу: Береке басы – бірлік» атты тақырыптарда ауқымды шара, «Туған жерге тағзым: Ордабасы көктемі» деген атпен жастар форумы ұйымдастырылды.
Мамыражай маусымда Бәйдібек баба топырағында желіге құлын байлатып, құлық биенің қымызын сапырған «Қымызмұрындық» фестивалі болды.
Ал, міне, шіліңгір шілдеде Төле би жерінде халықаралық өнер фестивалі түңілігін түріп, халықаралық, республикалық дәрежедегі суретшілердің басын қосты.
«Төле би топырағынан кім шықты?» деп тарих парақтарын ақтарар болсақ, кескіндемелік туындылары кезінде Бүкілодақтық және халықаралық көрмелерге қойылған үлкен талант иесі Бексейіт Түлкиев, ҚР Суретшілер одағының мүшесі, «Мәдениет қайраткері», Құрмет белгісінің иегері Мұрат Қалқабаевты жерлестері әрдайым мақтанышпен еске алып отырады
Жалпы табиғаты келісті ауданнан шыққан танымал суретшілердің тізімі осымен шектеліп қалмасы анық
Сондықтан жыл сайын қылқалам шеберлерінің Төле би ауданында жиналып, пленэр өткізуі өнердегі дәстүр сабақтастығы болып саналмақ.
Аптаға созылған «Kaskasu» халықаралық суретшілер пленэрі әдемі қорытындыланды
Өлкенің табиғатын кенепке кестелеген суретшілердің еңбегі көрмеге қойылды
Жұрт тамсанды
Тамашалады
Сүйсінді
Шараның салтанатты жабылу рәсіміне облыс әкімі Жансейіт Түймебаев арнайы қатысып, пленэрге ат арытып келген қылқалам шеберлерін марапаттады.
Аймақ басшысы суретшілердің жемісті еңбектерін тамашалап, өнер иелеріне шығармашылық табыс тіледі.

«Бұл шараға әлемнің әр түкпірінен келген атақты суретшілердің туындылары Түркістан облысының көркемсурет қорын толықтыруға өз септігін тигізері сөзсіз
Халықаралық деңгейдегі белгілі қылқалам шеберлерінің осы апталықтағы шығырмашылық ізденісінен құнды өнер туындысы табылады деп сенем
Аталған шараны ұйымдастырудың негізгі мақсаты – Түркістан өңірінің өзіндік табиғи географиялық ерекшеліктерін және көз тартарлық орындарын бейнелейтін халықаралық деңгейдегі өнер шығармаларын жасап, оларды әлемдік деңгейде таныту, сол арқылы туризмді дамытуға үлес қосу» деген Жансейіт Қансейітұлы шетелдік қылқалам шеберлеріне алғыс білдірді.
Айта кетерлігі, халықаралық суретшілер пленэрі 22-27 шілде аралығында облыс әкімдігінің бастамасымен, облыстық Мәдениет және тілдерді дамыту басқармасының, Төле би ауданы әкімдігінің ұйымдастыруымен өткізілді
Симпозиумға Түркия, Қырғызстан, Ресей, Өзбекстан, Әзербайжан елдерінен және республикамыздың Астана, Алматы, Орал, Ақтөбе, Атырау, Павлодар, Қарағанды, Тараз қалаларынан келген, сондай-ақ Түркістан облысының арнайы білімі бар 24 кәсіби суретшісі қатысты.
Олар бір жеті ішінде Түркістан, Төле би, Созақ, Бәйдібек, Отырар, Ордабасы, Мақтарал, Жетісай, Сарыағаш, Шардара аудандарындағы тарихи-мәдени орындарда болып, көріністерді қағаз бетіне түсірді.
Шараның мақсаты – еліміздің салт-дәстүрін, әдеп-ғұрпын, ғасырлардан сыр шерткен қасиетті мәдени-сәулеттік ескерткіштерді, тарихи орындар мен ұлттық өнерімізді, тамаша табиғатымызды насихаттау
Сондай-ақ түркі тілдес елдердің еңбек сіңірген өнер қайраткерлері, талантты қылқалам шеберлерімен кескіндеме саласы бойынша өзара тәжірибе алмасуды жүзеге асыру
Негізі бір, тілегі ортақ түркі жұртының халықтар арасындағы достық байланыстарын нығайта отырып, туризмді дамытуға үлес қосу.
Жиынның соңы Нұрлан Өнербаев, Гүлнар Сиқымбаева сынды өңірден түлеп ұшқан эстрада саңлақтарының қатысуымен өткен концерттік бағдарламаға ұласты.
Нұрбақ ЕДІГЕ
Түркістан облысы
Төлеби ауданы
