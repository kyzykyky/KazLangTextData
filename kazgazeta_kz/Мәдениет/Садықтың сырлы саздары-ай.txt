Қазір қазақтың ән өнері өзінің бағыты жағынан, стилдік-құрылымдық жағынан көптеген өзгерістерге ұшырап жатқаны мәлім
Бұл орайда бүгінгі және келешекте жазылатын әндердің мағынасы, олардың ұлттық бояуға қанық болуы, ұлттың тек-тамырынан ажырамауы сазгерлердің, композиторлардың қолында десек, шындықтан алыстай қоймаспыз

Егер композитор туған халқының болмысына терең бойлап, ғасырлар қойнауынан келе жатқан ән-күйлердің құдіретін бар табиғатымен бойына сіңіре білген болса, ол өз шығармашылығында қазақ әнінің дара табиғатын сақтауға күш салатыны анық
Заманның талабы осы екен деп, музыкадағы жеңіл-желпі ағымдарға да ешуақытта бой алдырмайды
Халықтың көңілінен, жүрегінен орын алатын ән шығарып, оны елінің рухани қазынасына айналдыру жолында тер төгіп еңбек етеді.
Кейіпкерім Садық Құнанбаевты сондай сазгерлердің қатарына жатқызар едім
Бірден айтайын, ол бүгінгі жастардың талғамына сай келетін «хит-әндердің» авторы емес
Хит әндерді өмірге әкелуге қабілет-дарыны жетпейді емес, жетеді, бірақ ондай ән жазуға бойындағы халықтық сипаттағы әнге деген адалдығы жібермейді.
Байқағаным, Садық Құнанбаевтың әндерінде ұлттық әуенмен өрнектелген салмақты мазмұн бар
Ол әуендер тыңдарманын алыстарға жетелейді
Туған жерге деген сағынышын оятады
Алтын бесік ауылды аңсатады
Жусанның иісін сездіреді
Сиқырлы сазымен Отанға құрметті, елге деген перзентттік парызды қалтқысыз суреттейді
Содан болса керек, әндерінің мазмұнды шығуына ерекше ден қоятыны байқалады
Сол үшін де жасандылыққа жаны қас.
Ол 1944 жылы Жамбыл облысы Мойынқұм ауданы Талдыөзек ауылында дүниеге келген
Бүгінде 200-ге тарта әннің, 17 поэма-толғаулардың авторы
Қазақстан Композиторлар мен Журналистер Одағының және Авторлар қоғамының мүшесі
Қазақстан Республикасының Мәдениет қайраткері
Мойынқұм ауданының Құрметті азаматы
Жастайынан ән-күйге құмар болып өскен
Жамбыл мәдени-ағарту, Алматы музыка училищесін және Құрманғазы атындағы Алматы мемлекеттік консерваториясын бітірген
1978 жылы ВДНХ-ның (Мәскеу) қола медалімен марапатталған
«Мойынқұм жастарының вальсі», «Анама», «Жүгеріші қарындас», «Мойынқұм таңы», «Туған жерім – Талдыөзегім», «Сенің бейнең», «Бетбақ дала – бай дала» және т.б
әндері кеңінен тараған.
Өмірде «тектілік» деген ұғым бар
Ол адамның жаратылысына ғана емес, күллі өнер атаулыға, оның ішінде ән өнеріне де тән ұғым
Неге екенін қайдам, бүгінде осы ән өнеріндегі тектілікті сақтап, соған адалдық танытып жүргендердің аты көп шыға бермейді
Есімдері де елеусіз қала береді
Бәлкім, туған жер туралы ән жазғаннан гөрі, «сүйдім, күйдім» деп ән жазғандардың дәурені жүріп тұрғандықтан шығар
Әлде тыңдарман сұранысы солай ма, кім білген
Ондай ән жазғандар да, сол әнді орындап жүргендер де «хит әннің авторы», «хит әнші» деген атақтарға ие болып жүр
Бірақ сол хит-әндер ұлттық ән-қазынамызға қандай үлес қосып жатқаны белгісіз
Әйтеуір, сол туындылардың ішінде «ән» деген шын мәніндегі киелі ұғымға терең бойлай алмай жүргендері қаншама
Ал сондай хит-әндердің оншақтысы Шәмшінің бір әніне тати ма? Мәселе сонда
Әндегі тектілікті біз осы тұрғыдан саралап, бағалауымыз қажет сияқты.
Бұл тұрғыдан алғанда композитор Садық Құнанбаевтың әндерінде халықтық саф өнерге деген адалдық һәм тазалық бар
Кешегі Шәмші Қалдаяқов, Әсет Бейсеуов, Әбілахат Еспаевтар салып кеткен композиторлық жолмен жүру салты бар
Әрине, әрбір сазгердің өз қолтаңбасының болуы заңдылық
Бірақ барлығына ортақ ұстаным – халықтың биік өнерін аласартпау
Соған адал қызмет ету
Садық Құнанбаев шығармашылығында осы ізгі дәстүрді жалғастыру ниеті айқын аңғарылады.
Бүгінде әнге деген талғам өзгергені рас
Бір-екі әні хит атанған соң өзін композитор санайтындар көбейді
Ал композиторлық өнердің қанмен берілетін қасиетінен бөлек, кәсіби білім мен тәжірибе арқылы келетіні ескерусіз қалды
Ал Садық Құнанбаевтың әндерінде музыкалық терең білім, кәсіби деңгей көрініп тұрады
Әйтпесе, оның әндерін Қазақстанның халық артисі, белгілі әнші Нұрғали Нүсіпжанов шырқайтын ба еді? Шығармашылығы туралы қазақтың бұлбұл әншісі Бибігүл Төлегенова, дарынды композитор Еркеғали Рахмадиев, Қазақстанның халық жазушысы Шерхан Мұртаза жылы лебізін білдірген болар ма еді
Бұл өнердегі тектілікті мойындау.
Биыл кейіпкерімнің шығармашылық еңбек жолына 52 жыл толып отыр.
– Осыған орай жеке концертімді өткізсем деген жоспарым бар
Бұл уақыт­қа дейін 200-ге жуық ән жазыппын
Нұрғали Нүсіпжанов орындаған бірқатар әндерім «Алтын қорға» енді
Туған жер, Отан, достық тақырыптарына арнап жазған әндерден бөлек, Қазақстанның 10 облысына жеке-жеке арнап жазған әндерім бар
Солардың бәрін жинақтап, шығармашылық есеп беру кешімді өткізсем деген ойдамын
Негізі 70 жасқа толу мерейтойымда жеке концерт беруді жоспарлағанмын, бірақ қаражаттың тапшылығына байланысты өткізе алмадым, – дейді.
Садық Құнанбаевтың бойындағы композиторлығынан бөлек, ақындық өнері де бар
2010 жылы «Менің Мойын­құмым» атты жыр кітабы оқырманға жол тартқан
Көптеген әндерінің сөзін де өзі жазады
Биыл еліміз Қазақ хандығының 550 жылдығын тойлағанда айтулы шараға арнап «Таразым менің тарихым», «Елі үшін туған Елбасы» әндерін тарту еткен
Ал биыл Тәуелсіздіктің 25 жылдығына жазған «Тәуелсіздік – ұлы күн» әні патриоттық рух беретін туынды ретінде жарыққа шықты.
Әрбір композитордың өзіне тән бір ерекшелігі болады емес пе? Сәкеңнің ерекшелігін тілге тиек етер болсақ, оның еліміздің 10 облысындағы қалаларға арнап ән шығарғанын бөле-жара айтуымыз керек
Мәселен, Астана, Алматыға арнаған әндерінен бөлек, «Талдықорған – таңым менің, «Күншығысым, «Кеңейген Керекуім», «Таразым менің тамаша», «Қызылжарым», «Атырау – асыл мекенім», «Қарышта, Қызылорда», «Торғайға хат, «Арайлым Ақтөбем-ай» және т.б
туындылары бар
Бұл композитор үшін еліміздің әр өңірі өзінше ыстық әрі қымбат екенін сездіре түседі
Әрине, жалпы қала туралы әндер аз емес қой, бірақ солардың әрқайсысына арнап ән жазған композиторларымыз, сірә, көп бола қоймас
Садық Құнанбаев болса, солардың бірі немесе бірегейі
Сонымен қатар қазақтың батыр ұлдары – Амангелді Иманов, Бауыржан Момышұлы, Қасым Қайсеновтің ерліктерін әнге қосқаны өз алдына бір әңгіме.
Ол туған жері – Мойынқұмын шексіз сүйеді
Қоржынында Мойынқұмға арнап жазған 11 әні бар
Бұл әндердің барлығы туған жерге деген сағыныштан, құрметтен, риясыз көңілден туған
Жүректен төгілген, кеудені жарып шыққан сырлы саздар – елі мен жеріне деген перзенттік парызын өтеу сезімімен ұштасып жатқаны сөзсіз.
Ән жазу шабытты қажет ететін құбылыс
Кейіпкерім сол шабытты туған жерінен, өмірдегі ізгіліктен, жақсы адамдардан, сауабы мол істерден, адамгершіліктен, шыншылдықтан, ынтымақ пен достықтан алады
Достық демекші, ол Қазақстан халқы Ассамблеясының 20 жылдығына арнап «Татар қызы», қырғыз халқына арналған «Қордайға кел, қалқатай» атты әндерін тарту етті
«Татар қызы» әні үшін Татарстан республикасының Мәдениет министрі А.Сибагатулиннің «Алғыс хатымен» марапатталды.
Ғұмыры әнмен өріліп, жырмен өрнек­теліп келе жатқан мұндай тұлғалардың еңбегі де көп жағдайда ескерусіз қалып жататыны өкінішті
Бұл да шынайы өнердің құдіретін жете бағалай алмай жүргендігімізден шығар.
Өнердің тектілігін сақтап жүрген Садық Құнанбаев сынды компози­торларға құрмет көрсету, еңбегін лайықты бағалау – ұлттық өнеріміздің дамуы үшін қажет нәрсе
Осы орайда әуезді әндер иесін шығармашылық кешінің қарсаңында марапаттау әбден жарасымды болар еді.
Екінің бірі композитор атанған бүгінгідей уақытта бұл өнердің шынайы өресін, парқын ажырату жағы кемшін соғып жатқаны да сөзсіз
Біз қалай дегенде де, әрбір сазгердің шығармашылығын қазақ халқының ән өнеріне қосылған қомақты үлесіне қарай бағалағанымыз жөн ғой
Өйткені ән дегеніміз халықпен бірге мәңгі жасайтын рухани байлық
Сондықтан оның мән-мағынасына, мазмұнына бейжай қарауымызға болмайды
Қазақтың әнінде – халықтың болмыс-бітімі, арман-тілегі, махаббаты, сүйіспеншілігі, өмірді түсініп, дүниені тануы сияқты ұғымдар тоғысып жатады
Оны шебер жеткізе білген сазгерлер ғана халықтың жүрегінен орын алады
Мұны уақыттың өзі дәлелдеді.
Дәуіржан Төлебаев
