Жезқазған облыстық С.Қожамқұлов атындағы қазақ сазды драма театрының 40 жылдық тойына, өнер тарландарының мерейлі мерекесіне көрермендер көп жиылды
Арқа төсіндегі театр бұл жолы М.Кәрімнің «Ай тұтылған түн» спектаклін өз көрермендеріне ұсынды
1972 жылы Мәскеудегі Шепкин атындағы театр училищесін бітірген жастар дипломдық жұмыстарында дәл осы спектакльді қойған екен
Араға төрт он жылдықты салып, сол қойылым жаңаша түрленіп, көрініс тапты

Жұртшылықтың ыстық ықыласы­на бөленген театр ұжымын нағыз өз ісінің майталман шеберлері құрап отыр
Бұл туралы Қазақстанның халық артисі, Қазақстан театрлар қоғамының президенті Тұңғышбай Жаманқұлов: «Бұл шалғайдағы емес, маңдайдағы театр» деген бағасын баяғыда-ақ алған, елдегі ең мақтаулы театрлардың алдыңғы легін бастап келеді, – деп өз пікірін білдірді
Ал, республикалық «Тарлан» сыйлығының иегері, белгілі режиссер Жанат Хаджеев әріптестерін құттықтап тұрып: «Бұл театрдың тағдыры өте күрделі
Бірақ, соған қарамай тек өрге қарай жүзіп келеді
Нағыз өнер жанашырлары осында
Біз менің курстасым, әріптесім, Қазақстанның халық артисі Досжан Жанботаев, жұбайы ­Райхан Ыбыраева екеуі Мәскеуден бірге бі­ті­­ріп келгеннен кейін, осында еңбек жолын қа­­тар бастап едік
Бұл екеуінің еңбек кітапша­сын­да С.Қожамқұлов театрының актеры деген белгі бар
Қазір екеуі осы қарашаңырақты ұстап отыр
Басқамыз әр жаққа қоныс аударсақ, Досжан мен Райхан және Татьяна өзіміз ашқан театрымыздың отын өшірмей келеді
Мен осыған қуанамын» деп ағынан жарылды.
Шынында да, бұл театрдың тағдыры күрделі екені рас
Ең алғаш 1972 жылы қазақтың біртуар ұлы Өзбекәлі Жәнібеков өзі шаңырағын көтеріп, уығын тіккен Торғай театры кейін облыс жабылған бетте әрі-сәрінің күйін кешті
«Театр енді қайда барады, қайтіп күн көреді?» деген сауал туындаған кезде жерінің асты қазына, үсті ырысты Жезқазған облысы бізге келсін деп құшақ ашты
Театрдың барлық адамына тұрғын үй-жай берді
Металлургтердің мәдениет сарайын сыйға тартты
Сөйтіп, Торғай театры Жезқазған облыстық С.Қожамқұлов атындағы қазақ сазды драма театры болып халыққа қызмет көрсете бастады
Өнер жанашырларының қамқорлығы арқасында театрдың мүмкіндігі молайды
Нәтижесінде Жезқазған қаласында үш рет республикалық театр ұжымдары арасындағы байқау өтті
Солардың бірінде Жезқазған бас бәйгені жеңіп алды
Атағы алысқа кетіп, өнері өрістеген шақта Жезқазған облысы таратылды
Театр екінші рет «жетім баланың» күйін кешті
Облыс мәртебесінен айырылса да, өнер ұжымынан айырылмаймыз деген жезқазғандықтар жалғыз театрын жан-жақтан қолдады
Театр ұжымы шашырап кетпей, қалалық атақта қалса да өнерлерінің небір айтулы ұжымдардан асып түспесе кемімейтінін нақты істерімен дәлелдеді
Алыс-жақын шетелдерге шығып, қазақ өнерінің өркен жайғанын, өрістегенін көрсетті
Қатарға жас буындар қосылды
Қазір театрдың директоры, Қазақстанның халық артисі, Қазақстанның еңбек сіңірген қайраткері Досжан Жанботаев С.Қожамқұлов атындағы театрдың шырақшысы сияқ­­ты
Көрермендер ерекше құрметтейтін Серік Бұлғақбаев, Дүйсен Кенжеев, Әбілқасым Шоманов сияқты актерлердің сахнаға әр шығуы өзі бір мереке
Ал, олардың ізін басып келе жатқан жастардың аяқ алысы тіптен де қуантады.
Әрине, осыдан 40 жыл бұрын шымыл­дығын ашып, көрермендері ша­шуын шашқан Торғай қаласы да бұл тойдан тыс қалған жоқ
Қостанай қаласынан облыс тұрғындарының ыстық сәлемін арқалап келген ақын Нағашыбай Мұқатов жырдан шашу шашты
С.Қожамқұловтың қыздары Мәриям және Салиқа Сералықыздары әкелерінің атын ардақтап жүрген театр ұжымына шексіз алғыс сезімдерін білдірді
Белгілі қоғам және мем­лекет қайраткері Өзбекәлі Жәнібековтің туған қарындасы Айғаным Серім мерейтой иелерін шын тілегімен құттықтап, театр мұражайына Өзағаңа қатысты жаңа мұрағаттарды табыс етті.
Театр саңлақтарының атына айтылған марапаттар мен жылы сөздер, құттықтауларда шек болмады
Облыс әкімшілігі серкеліктерге он екі орынды жаңа автокөлікті сыйға тартты
Облыстық мәдениет басқармасы да, Жезқазған-Сәтбаев қалалары мен Ұлытау ауданының әкімшілігі де жол-жоралғы жасаудан қалыс қалған жоқ
Осының бәрі өнер адамдарына көрсетілген құрметтің белгісі еді.
Батырбек Мырзабеков
Жезқазған
