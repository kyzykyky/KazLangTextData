Қыр басына таяу жерде отыр
Төменде жүрiп өткен жолы көз алдында анық көрiнедi
Тура үш ай бұрын шыққан-ды
Әкесi аттандырып тұрып аманатты аман-есен жеткiзетiн көне даңғылға сiлтеген
Бiрақ киiз үйдiң табалдырығын аттаған соң талайлар жүрген жалғыз аяқ соқпақты өзi таңдады.Ендi мiне асқаралы алып таудың бөктерiндегi қолат-қолат жоталардың қырында отырып шыйырланған iзiн алақандағыдай көруде
Тағы бiраз қимылдаса етегi қарақат, сарыағаш, долана, ақмамық, қайың, тал-терекпен басталатын қалың ағаштың iшiне кiредi
Күннiң көзi арса-арса кәрi қарағайлардың қалқасынан түбiне әрең түсетiн тұстарда шөп атаулы тықыр келетiнiн көрмесе де, басын жел шайқаған ағаш iшi уiлдеп жататынын жолда кездескен елден естiген болатын
Аз күн дәмдес болғандар: — Жылдар бойы маңайындағы балашықтарға тарамыс тамырларымен топырақ қопсытып беретiн жасамыс самырсындардың кей-кейде соққан бұрқасынның жасынынан жайрап түсетiнiн қарағайлар азалағандықтан сырлы шу шығады, – деген-дi
Әйткенмен елден естiгеннен гөрi өз көзiмен көргенге не жетсiн
Сол уiлдi жан дүниесiмен қаншалықты сезе алатынын уақыт көрсетер, қазiр қызықтырып отырғаны шөп жаңа тебiндеп жатқан көкөзек көктемнен мамыражай мамырға жаяу-жалпылап қалай жеткенi.
Жолда көрмеген нәрсесi жоқ
Адамдардың бiр-бiрiне деген шынайы сыйластығын да, достардың сырт айнала бере даладағы сағымдай кiлт өзгеретiнiн де көрген
Тiптi жүре келе көзi жеттi демесе, көзқарастардың да құбылып тұратынын түсiнiптi
Бұл әуелi ел арасында қанатты сөзге айнала бастаған “адамға адам қасқыр” деген сөздi де естiдi
Оның бәрiн қойшы, “айтылған сөз — атылған оқ”
Басында нақты бiреуге бағытталғанымен кейiннен айдалада қаңғып қалады
Ал, уақыт шiркiннiң мүлде тоқтамайтынын, шаруасын түгендеген пенде байғұсты күтпейтiнiн сезгенде жүрегi атқақтап кеткен кездер де болды
Ондайда өзiн-өзi жек көретiнi соншалық, айналасы күңгiрт тартатын
Содан бiразға дейiн томаға-тұйық күй кешетiн
Жүрiс өнбейдi
Күн батқанша құр iлбидi
Тек ертеңiнде бәрiн ұмытып кете баратын
Қазiр соның бәрiн ойлап отырып кейбiр қылықтарына күлкiсi келдi
Бiрде өзiнiң пысық еместiгiне налып, ренжiген-дi
Оған итерген жолдың қиындығы, жаяулығы, бұтартары бар адамдардың мал басының өскенiн қалайтындығы едi
Сөйтсе байлық, молдықтың бәрi өтпелi екен
Оны да кейiн түйсiндi
Тiптi мыңғырған малы бар байлардың өзi қатал қыстың бiрiнде-ақ таяқ ұстап қалатынын естiдi
Сосын түйсiгiнде құт-береке дегеннiң оңай келмейтiнiн растайтын сенiм оянған
Содан берi өзiнiң ештеңеге алаңдамайтынына қуанғандай болатын
Бiрақ осылай жүре беретiнi, мүлде тоқтай алмайтыны санасында қылаң бергенде жылағысы келдi
Өйткенi бiр-бiрiне ұқсас күндер бiрiнiң артынан бiрi зулап өтсе, жұтқан ауамен iлескен қас-қағым сәттер тез ұмытылып бара жатқан-ды…
Жыл мезгiлдерiнiң iшiнде көктемнiң көрiнiсi, иiсi, тiптi атқан таңы мен батқан күнiнiң өзiнде көңiлге қуаныш беретiн керемет барын көрдi
Жыбырлап жауған жаңбырының мұңға батырар қызығы, бұлттан шығып жарқ еткен күнiнiң ащылығы, тебiндеп шыққан шөбi мен қақ жарылып ашылған гүлiнiң аңқыған жұпары — барша қиындық атаулыны ұмыттырып жiберердей қасиеттi екен
Әуелi желпiген самал желi мен бұлқынған боранының өзiнде бiр шынайылық бардай.
Наурызда топырақтың тоңына жылу жүгiрiп, өсiмдiк атаулының бойына құнар ене бастайды
Қылтиған көктiң жүзiне түскен күннiң нұры бiрден тарамдалған тамырларға жетiп көкжасыл өзекке қуат бередi
Шуағы шашыраған таң мен жұлдызы жымыңдаған түндi қиқуымен оятқан жыл құстары қияннан қанаты талып туған жерiне оралады
Сай-сала мен аңғар-жырада сiрi қардан сөгiтiлген су сарқырайды
Жықпыл-жықпылда жүгiрген аң мен төлiн ерткен малдың өлi жүнi түсiп, көкшулан түстен алқаракөк кейiпке енедi.
Күн мен түн теңелген кездi халық “жаңарған шақ” деп атаған
Бұдан кейiн туатын сәуiр айында күннiң қызуы күшейе бастайды
Тiкелей түскен нұрлы сәуледен қалтарыстарға тұнған дымқыл сыз буланып көкке сiңедi
Қанатымен қысқы лептi желпiген құстар келе сала көктемгi суық жаңбыр сiркiреп, бүршiк атқан ағаштардың көпшiлiгiн үсiк буады
Бiрақ бұл да өтпелi, арада тәулiк өтпей жатып жарқырай түскен сәуледен қылтиған бүршiк атаулы демде ашық жасыл түстi жапыраққа айнала салады
Жетi түрден тараған түстiң молдығы көздi қарықтырып, көлеңкелi тұстарда қарашық бiр сәт көрмеуге айналар
Алайда ол да ұмытылады…
Осы шаққа дейiн тоқтаусыз жүрген жолында адамдардың да түрлi болатынын көрдi
Жуас — батырды, қатiгез — қорқақты, зымиян — аңғалды, шыншыл — жауызды кездестiрдi
Барлығы да өз iсiнiң адал, өтiрiгiнiң ақиқат екендiгiне сенiмдi
Тiптi сөзшең — жалқауды, үндемес — еңбекқорды жолықтырды
Олардың да өз әдiлдiгi бар
Бұл өмiрде жақсылықпен бiрге жамандық та жарыса жүредi екен
Бiрақ әдiлетсiздiкке қарағанда адалдық тез ұмытылатын сияқты
Өйткенi қаталдықтан үрей алатын пенде атаулы жадынан жамандықты өшiре алмайтын көрiнедi
Мүмкiн содан да шығар қатты, қатал көрiнетiндер қиындықтан күйреуiк, момын әрi әлсiз кiсi қара тастай берiк…
Алдында шығатын, жүрiп өтетiн бiрталай белес жатыр
Оның қайсысына қаншалықты қуат жұмсайтынын да бiлмейдi
Ол туралы ойлаудың өзi қиын
Себебi кездесетiн жарты демдiк уақыттың қалай аяқталатынын болжау мүлде мүмкiн емес
Бiрақ өз iсiнiң адал екенiне сенiмдi пенде атаулы жақсылықтан үмiттi
Өйткенi жоспарланған жұмыстың қызығынан адам қашанда ұмтылғыш
Ол тiптi уақыттың зырлай өткенiн де байқамайды.
Тынымсыз жүрiп өткен кезiнде, тоқайласып қиылысқан бiрталай жолды кездестiрдi
Олардың бiрi жалғыз аяқ соқпақ болса, екiншiсi бетеге мен өлең шөп өскен көне соқпақтың бiлiнер-бiлiнбес сұлбасы ғана едi
Әуелi кең даңғыл жолға да ұшырасқан
Шоқалақтары шодырайып шыққан тастақпен талайлы тағдырлар тынбай жүрiп өткен шығар
Қалай болса да барлығы адам iзiнiң табы қалғанын айғақтай түседi.
Рауғаштың алқызыл гүлi жарылып, өзегi қата бастаған шақтан кейiн жадырап жаз айлары тiзбектеле келер
Осы кездiң кейпiн ашуға “жаздың бiр күнi қыстың үш күнiне тең” деген мәтел дөп келетiн секiлдi
Өйткенi тырбанған шаруақор пенде үшiн “түстiк өмiрi болса, кештiк мал жинау” керек
Бiреу шөп шауып малының жайын қамдаса, бiреу жемiс терiп қазанның қара суығы мен қаңтардың шыңылтырында талғажау қылар ас даярлайды
Бiрақ табиғаттың тамсандырар сұлулығы кiмнiң болса да жабыққан жанын жадыратып, тынымсыз еңбектен шаршаған тәнiн тынықтырады.
Жаз айлары табысты, түсiмдi, пайданы мол түсiретiн кез
Бұл шақта аң-құс атаулы да қоң жинайды
Iндерiне дән тасыған кемiргiштер көктен қарашық қадаған жыртқыш құс пен бұқпантайлаған түлкi мен қарсақтың көзiне түспеуге тырысады
Жыл құстары балапандарының қанатын қатайтып, түрлi-түрлi самғауларға жұмсайды
Жыртқыштар ұрпағын қалтарыстан атылып жемтiгiнiң алқымын мытып жiберудiң әдiс-тәсiлiн алуға машықтаса, сүтқоректiлер төлiне тырс еткен сыбдырдың өзiнен қалай сыр аулауға болатынын көрсетедi
Жәндiктер алда болатын күзгi дауылда дымқылданбайтын, қысқы аязда үсiкке шалдырмайтын қуыстарға жұмыртқа жасырады
Келесi көктемнiң жiнiктiрер шырғалаңында ұрпағы ашқұрсақ болмауын ойластырып, ағаш жапырақтары мен дiңдерiн үңгiп қамба жасайды
Қысқасы келешектен үмiттi тiрiжанның барлығы тырбана еңбектенедi
Дегенмен сондай бейнеттiң қиындығы ойға алған зейнетке дөп келгенде тез ұмытылып қалмақ
Бiрақ оны да ескерер ешкiм жоқ…
“Өзгелер сондай болғанда өзiм қандай күйге түсем” деген жалғыз ойдың жетегiне iлесiп көңiлi бiрталай жерге кетпекшi
Ендi болмаса ұзақ ойға жалғасар тұсқа жетерде бәрiн кiлт үзiп орнынан тұрды
Етегiне жабысқан шөп-шаламды бiр сiлкiп қақты
Алда қырат-қырат асу жатыр
Қол созым жерде секiлдi болғанмен, жақындаған сайын жеткiзбейтiндей
Бiрақ тоқтауға болмайды…
* * *
…Ши-ши-шиқ, ши-ши-шиқ, ши-ши-шиқ.
Қара пластмассалы қытай сағаттың қоңырауы тұрғызбай қоймады
Жылы көрпеден тұрған соң қолдарын ашық қалдыратын баласын қымтаған ол, тоңазытқыштың үстiндегi шырылдауықты тетiгiн басып өшiрдi
Қызыл тiлi тырмыса секунд санаған сағат 6-дан 30 минут кеткенiн көрсетiптi.
Сыртқа шыққан соң, жасының бүгiн отызға толатыны есiне түстi
Бұл мамырдың 31-не ауысқан күн болатын…
