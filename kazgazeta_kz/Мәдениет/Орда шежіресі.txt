1962 жылы 15 желтоқсанда Ордада өлкелік тарихи музей ашылды
Бұл нағыз жаңалық еді
Музей деген үлкен қалаларда, зәулім ғимараттары бар орталықтарда болады деп, ойымызда Лувр, Прадо, Эрмитаждар тұратын кез ғой
Ал біздің музей клубқа жапсарластыра салынған кітапхананың бір бөлмесінде ғана орналасты
Ең қызығы, оның басшысы Ахметфайыз Юсупұлы Тәжетдинов бізге арифметикадан сабақ берген байырғы мұғалім еді
Музейдің директоры да, қор жинау мен сақтаушысы да, экскурсоводы да өзі
Ұзын бойлы, селдіреген шашы аппақ, әжімді бетіндегі кішкене көздері әрбір оқушыға, енді әрбір келушіге мейіріммен қарайтын, музейдегі әрбір нәрсеге тікелей қатысы бардай көрінетін бұл кісінің өзі де Музей-Ата болатын
Көптеген құжаттар мен фотосуреттерді, тарихқа қатысы бар бұйымдарды музейге өткізген де өзі
Өйткені осы Ордадан музей ашу керек, бұл жердің тарихы ерекше, оны уақыт өткен сайын тереңірек түсінесіңдер, бірақ уақыт өткен сайын елдің қолындағы тарихи құнды нәрселер жоғала береді деп, әртүрлі дәрежедегі әкімқараның мазасын алып жүрген екі ақсақал – осы Файыз атай мен Қазақстанның еңбегі сіңген мұғалімі, әдебиетке терең, өлкенің тарихын жақсы білетін Ғұмар Зарипов болатын
Алғашқы қордың негізін салған да осылар болды
Бұлар Орданың тірі тарихы болатын
Өздері мұғалім, осы өлкенің әрбір баласына туған жерге адал, беріле қызмет етудің үлгісін өз еңбегімен, өмірімен көрсетіп өткен зиялы адамдар еді.
Музейдің ашылуы ордалық­тардың өміріндегі үлкен оқиға, санасындағы ояну болды
Жәңгір хан қала жобасында салдырып, өз кезіндегі алдыңғы қатарлы біраз жаңалықтарға бастаушы болған мекен, бұл кезде патшалық кезеңнен өтіп, дүбірлеткен революцияны да артқа қалдырып, кеңестік жарқын болашақ үшін жұмыла еңбекке кіріскен кезде, 1952 жылы жерінің көлемді бөлігі әскери полигонға беріліп, Орда ауданы таратылып, полигонға берілген жердегі колхоздардың халқы басқа аймақтарға көшіріліп, Орданың қара басы жай ғана кент болып қалған еді
Содан бергі он жылдың ішінде түп көтеріліп көшіп кетпегенмен қызмет бабымен амалсыздан, оқуына, тұрмысына байланысты дегендей қоныс аударушылар шықты
Сондай жағдайда өлкелік тарихи музейдің ашылуы жергілікті халыққа, әсіресе үлкендер жағына ел қайтарғандай әсер етті
Жұрт өзінің қолындағы тарихи құжаттарын, маңызды деген дүниелерін өздері әкеліп өткізді
Исатайдың найзасы сияқты құнды жәдігерлерді сақтаушылар да бар екен
Бірнеше жылдың ішінде бірнеше көрме ауыстыруға жеткендей қор жиналып, бұл қоғамдық музей деген ауқымнан асып кетті
Сондықтан енді оны мемлекет қаржыландыратын болып, бірнеше адамға штаттық орын берілді
Әуелі ғылыми қызметкер болған Шарап Сиранов, кейін музейдің жалақы алып қызмет істеген тұңғыш директоры болды.
1990 жылы Ордаға Нұрсұлтан ­Назарбаев келді
Бұл бірінші келуі
Әрине, музейде болған
«Орданың тарихи музейінен зор әсер алдым
Өз жерінің, өз елінің тарихын, атақты азаматтарын құрметтей білу деген халық сана-сезімінің өсуіне себеп болмақ
Орда жұртшылығына, музей қызметкерлеріне зор бақыт, табыс тілеймін
Назарбаев
1.09.1990ж.» деген қолтаңбасы музейдегі кітапта тұр.
Сол келгенде халықпен кездесу өткізген
Бәріміз де білеміз, ондай кездесулер протокол бойынша жүреді ғой
Сондықтан протоколдан шығып кететіндерді ондай жерге жақындатпауға тырысады
Шәкеңнің де кедір-бұдыр кездері болушы еді
Сондайын байқап қалған кейінгі жастар қонақты айнала қоршап жол бермейтін көрінеді
Олардың да жұмысы ғой енді… Сол жердегі келеңсіздікті байқап қалған Нұрекеңнің өзі «Ақсақалдың мәселесін тыңдайық» деп бұрылыпты
«Бұл халықтың ойындағы нәрсе
Орда қай заманда да, басына қандай жағдай туса да мәселесін өзі шешіп отырған ел
«Ұлыққа пара берме, бара бер» дейді
Бара беруге бізге астана алыс, тіпті облыстың өзі қазір алыстап кетті
Дегенмен, біз осы елдің халқы болған соң, еліміздегі жаңалықты, болып жатқан уақиғаларды уақытында біліп отырғымыз келеді
Сондықтан өзіміздің Қазақ телевидениесін үзіп-жұлып көшіріп емес, өзіміз тікелей көруге жағдай жасасаңыз»
«Оны ақылдасуға болады
Тағы не?» «Басқа ештеңе жоқ
Семейден Нарынға дейін тура жол тартса Қазақстанды диагонал бойынша кесіп өтетінін өзіңіз де білесіз ғой… Аман жүріңіз».
1975 жылы Орал облысына хатшы болып Мұстахим Біләлұлы Ықсанов келді, – деп әңгімелейді Шәкең
Жаңа хатшы облыс аралауда алғашқы бағыттың бірінде Ордаға келіпті
Ол кісінің өңірдің тарихын жақсы білетініне, кейбір мәселелерді ашық айтатынына таңғалдым
Денелі, салмақты, артық сөзі жоқ адам екен
Экспозицияны қарап келе жатып: «Мынау кім, бұл жерде неғып тұр?» деп қалды
Қарасам, Панченконың суреті екен
Музейлік деректер бойынша түсіндіруге кірістім
«Ол деректеріңіз қате, мұндай адамдар тұратын болса бұл музейдің ешқандай мәні болмайды, алып тастаңыз» деді
Хатшы болса да музейдің өз тәртібі болады ғой, абыржып қалдық
Алды ауыр адам-ау деп қалғам
Бірақ музейдің ішіндегі қазына сақтайтын бөлікті көргенде мүлде өзгеріп, жас баладай қызықтап, «Ойпырмай, мына қабырғаның қалыңдығы метрдің маңайында ғой, кірпіштерінің арасынан ұстара өтпес, мынадай есікке мынау сияқты кілт пен белтемір құятын ұсталар қазір жоқ қой
Мынадай қазынашылық қойма болса бұл өңірдің сол кездегі қаржы айналымын біз дұрыс шамалай алмай жүр екенбіз» деп, кәдімгідей тәптіштеп қарады
Осыны пайдаланып музейдің біраз шаруасын айттым
Жөндеу жұмыстары, штатты өсіру, қор жинау үшін қаржы мәселелерін зейін қоя тыңдап, кейін көмектесті
Шекаралас орыс облыс­тарымен қарым-қатынасты тұрақты ұстауға кеңес беріп, қажет болса еркін хабарласуды ескертті
«Мұнда Ғұмар Қарашев бар ма?» деді кенет жағалай қарап келе жатып
Бар, ол Бөкейлік ақын, өнерпаздардың арасында, ілгеріде көресіз
Біртүрлі қуанғандай, риза болғандай көрінді
Тарихтан болсын, шаруашылықтан болсын шын білгісі келген жанашырлықпен сұрақтар қоя жүріп асықпай аралады
Арасында ойларын айтып, кеңестерін бере жүрді
Елім дегенде шын мазасызданып тұратыны байқалды
Ақырында «Бұл тарихты жазып жүрген, назар аударып зерттеп жүрген адам бар ма?» деп сұрады
Мен ондай адамды білмейтінімді айттым
«Мұны жазу керек, жаздыру керек» деді қоштасарда.
Ол халықты сыйлайтынын, елін сүйетінін, тарихын құрметтейтінін кейін өз еңбегімен көрсетті
Өзі қызмет еткен оншақты жылда Оралды мүлде жаңа қалаға айналдырды
Лауазымды халықтың қажетіне, елдің игілігіне пайдаланудың үлгісін көрсетті, деп Ықсановтың ұлтжандылығын, әсіресе халықтың тарихына, өнеріне деген ерекше ықыласын және соларды жоғары дәрежеде талдай білетінін риза бола отырып айтатын.
Ашылған кездегі қор жанашыр­лар­дың ықыласымен жиналған болса, кейін қаржының бөлінуіне қарай, қажет орталықтарға іссапарға шығудың, сондағы музейлерден, мұрағаттардан бөкейлікке қатысты құжаттар, жәдігерлер алудың жолы ашылды
Көптеген нәрселерді сатып алатын мүмкіндік туды
Жаратылыстану-география пәні бойынша мамандығы осы жерде пайдаға асты
Музейдің жұмысы тек қор жинап, соның көрмесімен таныстыру емес
Шынын айтқанда, музейлік мәдениетті қалыптастыра білудің өзі де осы мекеменің өз мойнында болды
Көршілес аудандарға, облыстарға көрме-лекциямен шығу, мектептермен байланыса отырып тарихи, эстетикалық сабақтар өткізу музейдің маңызын жоғарылатып, танылу ауқымын кеңітуге себеп болды
Сонымен бірге ол директордың жұмысын да көбейтті
Жан-жаққа тарап кеткен бөкейліктермен байланыс орнату, ертерек өткендердің өздерін немесе үрім-бұтағын іздестіру сияқты жұмыстар да қызметтің бір саласы болатын
Сондайда аймаққа танымалдығы, ұстаздық тәжірибесі көп көмектесті
Кейін Орда мектебін бітірген балалардың арасынан музейде қызмет істеп, алдыңғылардың үлгісін жалғастырушылар шықты
Амантай Хамзин, Шафхат Шәріп­қалиевтар осы музей қабырғасынан шығып, қазір елдің сөзін сөйлеп жүрген қайраткерлер.
Музейде қызмет еткен он жылдан астам уақыттың ішінде Москва, Орынбор, Астрахан, Саратов қалаларының мұрағаттарынан бөкейлікке қатысты қаншама деректерді әкелді
Сонымен бірге қаншама құжаттардың әлі қаншама уақытқа дейін жарыққа шығарылмайтынын біліп қынжылған кездер болды
Бірақ жауапты қызметкер ретінде негізгі міндеті: халыққа мәдени рухани тәрбиесін беру, кейінгі ұрпаққа тарихи құндылықтардың маңызын, әсіресе туған жердің қасиетін түсіндіру бағытындағы жұмысын музейдің директоры кезінде де, кейін бұл орынды өз еркімен босатып, қатардағы қызметкер болып қалғанда да үздіксіз жалғастырды
Шындығында, бұл үздіксіз ұстаздық еді
Мүмкін сол еңбектің жемісті болғандығы, ұрпақ тәрбиесі жұмысын музей мен мектеп біріге жүргізгені ордалықтардың ұлтжанды болып өсуіне әсер еткен шығар
Өйткені тәуелсіздіктің алғашқы абыржыңқы жылдарында да Орданың халқы көбеймесе азайған жоқ
Мүмкін сондықтан да музейдің Шәкеңнен кейінгі директоры болып Темірболат Махимов тағайындалған болар
Былай қарағанда математиктің музейге қандай қатысы болуы мүмкін? Бірақ ол ең алдымен Орданың тумасы және патриоты болатын
Сонан соң тамаша ұйымдастырушылық қасиеті болды
Ұйымдастырушылық жұмысты математикалық есеппен жүргізетін
Сол себептен ол музей жұмысын жаңа, жетістікті деңгейге көтере білді
«Шәкең өзінің білігімен, беделімен музей қорын көбейткені соншалық, оларды таяудағы жылдарда көрмеге шығару мүмкін емес еді, өйткені біздің орнымыз тар болатын
Мен мәселеге осы жағынан келдім» дейтін Темақаңның өзі
Шыны солай
Ол музей ғимаратын кеңітетін тетіктер тапты
Рухани құндылықтарды түсінетін және қолдайтын орта қалыптастыра білді
Инемен құдық қазғандай еңбектеніп, Жәңгір ханның резиденциясының архитектуралық жобасын тауып, оны сол қалпында қайта көтеру керек дегенді әр деңгейдегі билікке жеткізе білді
Бұл пікірді қызу қолдаған, барынша көмектескен адамның бірі Өзбекәлі Жәнібеков болатын
«Орданы ашық аспан астындағы музей жасау керек, ол үшін ең басты қажетті нәрсе халықтың түсінігі мол екен» деген пікірді ел алдында айтып кеткен болатын
Әрине, айту тез, іс ұзаққа созылатыны белгілі
Бірақ іс басталды, қазір толық аяқталды
Бұл уақыттарда музей алғашқы атын өзгертіп «Бөкейордасы тарихи-музей кешені» атауымен 2003 жылы Халықаралық Музейлер Кеңесінің [ІСОМ] мүшесі болып қабылданып, Парижде тіркелді.
Негізі бұл Орданың іргесін қалаған Жәңгір ханның да музей жасау ниеті болған
Ол 1827 жылы Петербургте болып, сондағы музейлерді көргеннен кейін өз ордасында «қару-жарақ бөлмесін» ұйымдастыруды жоспарлайды
Сөйтіп, өзінің ағайындарынан жәдігерлік құнды бұйымдарды, әулетке тиісті болған көне дүниелерді, әсіресе қару түрлерін жіберуді өтінеді
Кейін әртүрлі мақсатпен Ордада болған саяхатшы, тарихшы, жылнамашы, тексерушілердің бәрі өз естелік жазбаларында ханның жұмыс бөлмесі есептелетін бөлмедегі әртүрлі әдемі, бағалы заттарды, әсіресе Анна патшайымның Әбілхайыр ханға сыйлаған алтынмен апталған, өте бай әшекейлі қылышынан бастап неше түрлі қарудың жиналғанын, оның өзі музей тектес екенін сипаттап көрсеткен.
Жәңгір хан біздің әр кезеңдегі көзқарасымыздың ешқайсысына да сай келмейді
Ол хан болып туды, хан болып өлді
Ақ киізге салып хан көтерген орны күні бүгінге дейін бар
Ақыры уақыты келіп билікті қолына алғаннан кейін көздеген мақсатына жетуге қызмет етті
Сөз жоқ, Жәңгір қатал, қанаушы хан болды
Өйткені оның көргені, алған тәлімі солай болатын
Жалпы қатал емес, қарашасымен бірдей өмір сүретін хан бола ма екен?! Сол қаталдығымен және айлакерлігімен айдалаға қала салды
Көшіп-қонатын емес, қабырғасы қақырайған орда тұрғызды
Өз балаларымен бірге қара халықтың да балалары қатар оқитын мектеп ашты, әрі сол мектептің балалары кейін қай қоғамда болса да өз еліне қызмет етті
Халқының денсаулығын бақылап отыру үшін адам емдейтін, малының жағдайын біліп тұру үшін малдәрігерлік мекемелер аштырып, оған жұмыс істейтін адамдарды оқытып дайындауға жағдай жасады
Мал мен жанның жағдайы үшін табиғатты сақтаудың мәнін түсініп, соны елге де түсіндіру үшін тұтас орман шаруашылығына бастаушы болды.
Сол шаруашылық күні бүгінге дейін үзілмей жұмыс істеп келеді
Әрине, мұның бәрі: оқыған балалар, сауатты әрі дені сау халық, ауру-сырқаудан аман өскен мал, ауасы таза, тұрмысқа жайлы мекен ең алдымен ханның өзіне керек еді
Бірақ «Хан – қарашаның тұсында» дегендей, қосшысы мен қолпаштауы болмаса, разы, наразы халқы болмаса, Хан да болмас еді
Сонымен айналып келгенде Жәңгір хан ордасы бар хандықтың нақты көрінісін қалыптастырды
Мүмкін ол аңыз қылғандай алтынмен апталып, күміспен күптелмеген болар
Бірақ қазақ жеріндегі хандықтың белгісіне толық жарап тұр
Күні кеше өзіміз тойлаған Қазақ хандығының 550 жылдығының тірі куәсіндей, Қазақстанның еуразиялық кеңістікке тәндігінің нақты белгісіндей, еліміздің батысындағы ұлтарақтай хандықтың Ордасы қазақтың ғасырлардан жеткен сөзін тірілтіп тұр
Жәңгір хан көзінің тірісінде жетпеген биікке оның ісі жетіп отыр
Оның бастаған ісінің бәрі кейінгі ұрпақтың игілігіне қызмет етті
Өзі салдырған ордасы түгелімен қалпына келтіріліп, бұдан екі ғасыр бұрынғы қалпында «Бөкей ордасы тарихи-музейлік кешені» болып көкжасыл орман аясында көз тартып тұр
Музей деген тарихи, рухани құнды бұйымдарды жинап, сақтап және солардың мәні мен маңызын халыққа эстетикалық тұрғыда жеткізуші әрі кеңірек таратушы болса, бұл музей сол міндетін толығымен атқарып тұр
Бұған өз елімізді қойып, Ресейдің көршілес Астрахан, Саратов, Волгоград (бұларға кезіндегі бөкейліктің біраз жері қосылып кеткен ғой) облыстарынан келіп жататын өлкетанушылардың, оқушылардың, туристердің үзілмейтіні куә.
Қазір музей өзінің барлық мақсат-міндетін толық атқара алатын дәрежеге жетті
«Хан ставкасы» кешеніне кіретін ғимараттардың бәрі тарихи қалпына келтіріліп, жоспарлы жұмыс істеп тұр
Музей өзінің рухани жоспарларына қоса, біздің әр күніміз тарихтың еншісі деген түсінікте өзіндік өнегелі үрдістер қалыптастыруда
Сол ниетпен музей жұмысына ерекше еңбегі сіңген үш адамға ескерткіш тақта қоюды ұйғарды
Біріншісі – музей ашылған күннен бас­тап бірнеше жыл бойы қоғамдық негізде жұмыс істеп, ордалықтарға шын мәнінде патриоттықтың, елі үшін, келер ұрпақтың игілігі үшін қызмет етудің үлгісін көрсеткен Ахметфайыз Тәжетдинов
Екіншісі – музейді Халықаралық деңгейге көтеріп, шын мәнісінде «Хан ордасын» құмнан аршып алуға өлшеусіз еңбек сіңірген Темірболат Махимов
Үшінші – музей қорын өзі келген кездегіден бірнеше есе арттырған, музей қызметкерлерін тәрбиелеп қалыптастырған алғашқы директоры, биыл туғанына 100 жыл толып отырған Шарап Сиранов
Бұлардың бәрі де осы жерде туып, осы топырақта есейіп ел қажетіне жарап, бар білімін, өмірлік білігін туған халқына қызмет етуге жұмсаған
Туған жерге туын тіккен азаматтар
Ел де сол еңбектерін ұмытпай еске алып, Ата деп, Азамат деп, Ақсақал деп құрмет көрсетуде
Жып-жылы сағынышқа толы құрмет
Ұрпақтан-ұрпаққа жалғасатын құрмет
Өнеге боларлық құрмет.
Сара ЛАТИЕВА
Батыс Қазақстан облысы
