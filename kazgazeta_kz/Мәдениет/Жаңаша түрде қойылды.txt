М.Әуезов атындағы Қазақ мемлекеттік академиялық драма театрында осыдан 74 жыл бұрын тұсауы кесілген сөз зергері Ғабит Мүсіреповтің «Ақан сері – Ақтоқты» трагедия­сы көрермен қауыммен қайта қауышты
Алғаш қарашаңырақ театрда 1942 жылы сахналанған туынды 1980 жылдарға дейін театр репертуарынан орын алып, әркез көрермен қошеметіне бөленіп отырды
 Бүгінде араға қырық жылдай уақыт салып режиссер Қуанышбек Адылов туындыны жаңаша көзқараспен, заманауи, еуропалық стильде сахналады. 
Ақан сері, Ақтоқты бейнелерін ойнау тек өнерде оза шапқан, таланттың ғана бағына бұйыратыны белгілі
Бұл ретте театр сахнасында сал-серілердің падишасы, ақиық ақын Ақан серінің бейнесін Қазақстан «Серпер» Жастар одағы сыйлығының лауреаты Алмас Шаяхметов, Ақан әндері мен күйлерінің арқауына айналған ару Ақтоқты рөлін Қазақстан «Серпер» Жас­тар одағы сыйлығының лауреаты Ләззат Қалдыбекова сомдады.
Режиссерлік ұтқыр шешімдер, музыка мен би үндестігі, ­декорация жанр ерекшелігіне сай ұтымды ұйым­дастырылған
Қоюшы-суретші Әнуар Бүркітбаев бейнелеген сахна суретінен классикалық картинаны көзіңіз ­шалмауы мүмкін
Есесіне мұнда кеңістік бар, тірі сахна бар, қажырлы еңбек бар
Әрбір актердің жан тебіренісі біртұтас дүниеге айналып кеткенін айқын сезінесіз
Композитор Ғалымжан Берекешовтің еңбегі де білініп тұр.
Ақанның сүйіктісі ару Ақтоқтыны сомдаған актриса Ләззат Қалдыбекова кейіпкерінің ішкі дүниесіне үңіліп қана қоймай, басынан өткізген мұң-қайғысын көрерменіне дәл жеткізе білумен ерекшеленді
Сахнада зұлымдық пен ғаділеттің, жақсылық пен жамандықтың, ақ пенен қараның, жаңа мен ескінің тартысы бүгінгі заманның жаңа тынысымен ашыла түсті
Барлық кейіпкерлерінің мінез-құлықтары, іс-әрекеттері нанымды суреттелген
Ақан – ақыл-ой иесі
Жалынды, қайратты жас
Сұлу сезімі, үлкен жаны бар, өз заманында, өз ортасында озық білім алып, өмірдің мағынасын іздеп толғанған адам
Алмас Шаяхметовтың сомдауындағы Ақан бейнесі көрермен алдында қысқа, бірақ мән-мағынаға толы, жалынды ғұмырымен есте қалды
Сонымен бірге Науаи рөліндегі Қазақстанның еңбек сіңірген қайраткері Б.Қожа, Жалмұхан рөліндегі Ж.Байсалбеков, Қарасақал рөліндегі С.Мерекеұлы, Балта рөліндегі А.Бектемір актерлік шеберліктерін байқатты.
Мұрат НҰРӘСІЛОВ, 
Қазақстанның еңбек сіңірген қайраткері:
– Менің еншіме тиген Қоңқай рөлін қазақ театрының алғашқы іргетасын қалаушылардың бірі, ұлы Серке Қожамқұлов бабамыз ойнаған
Негізі Қоңқай актер ретінде оң жамбасыма келген үлкен рөл
Кейіпкеріме келсем, бұл «кішкентай адамның трагедиясы»
Бұрын да, бүгін де өмірімізден орын алып келе жатқан трагедия.
Қайрат НӘБИОЛЛА, актер:
–Маған ұсынылған рөл – Сердәлі бейнесі
Ол да Ақан сияқты ақын әрі сері
Алайда қызғаншақ, күншіл, іші тар кейіпкер
Ақанда не бар, соның бәрін қызғанады, тіпті Ақтоқтыны да
Адамдарды бір-біріне айдап салып, Ақанға қарсы қояды
Оған сатқындық жасайды
Өйткені Ақан бар жерде ол ешкім емес
Сондықтан оның көздегені – Ақанды елден қуып шығып, өзі елдің ақыны мен серісі болу
Жалпы мені бұл рөл көп нәрсеге үйретті.
Ақбота ИСЛӘМБЕК
