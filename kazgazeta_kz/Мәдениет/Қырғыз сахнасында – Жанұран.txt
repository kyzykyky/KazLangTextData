Қазақ пен қырғыз бауырлас ел
Екі елдің арасындағы достық, рухани-мәдени байланыс артпаса кеміген емес
«Төскейде малымыз, төсекте басымыз қосылған», «Қазақ-қырғыз бір туған…» деп ата-бабамыз айтпақшы, Манас еліне сапарымыз қос мемлекеттің достығының, ынтымақтасты­ғының дәлелі. 
Осындайда Әбділда Тәжібаевтың:
«Басыма кидім ақ қалпақ, 
Оюлап шетін сырғызған

Менің де бетім жап-жалпақ, 
Айырмам қайсы қырғыздан…» немесе
Қадыр Мырза Әлінің: 
«Мен бөтендік байқамадым 
қырғыз, қазақ түрінен, 
Біз ұмытқан қазақ сөзін табам 
қырғыз тілінен»
деп суреттегені еріксіз еске түседі.
Тонның ішкі бауындай аралас-құраластығы басым екі елдің дәстүрі де, тілі де ұқсас
Бізді қырғыздың ұлттық киімін киіп, нан мен тұз ұсынған топ қуана қарсы алды.
Қырғыз елінде 7-сәуір – революция күні деп белгіленген
Осы күнге орайластырып А.Малдыбаев атындағы академиялық опера және балет театрында қазақтың белгілі жазушысы, драматург, Қазақстанның еңбек сіңірген қайраткері, Қазақстан Республикасы Мемлекеттік сыйлығының, Ресей Федерациясы Шолохов атындағы халықаралық сыйлығының, Қырғыз Республикасы «Алтын қалам» әдеби сыйлығының иегері Сәбит Досановтың «Жанұран» пьесасының тұсаукесері өтті.
Бір айта кетерлігі, осыдан отыз жылдай бұрын, яғни 1985 жылы М.Әуезов театрының артистері гастролдік сапармен келіп, қаламгердің «Дауыл» пьесасын қырғыз көрерменіне ұсынған екен
Ол кезде де қойылым жылы қабылданып, әсерлі шыққан-ды.
Ал бүгінгі қойылымның жөні бөлек
Осыдан 25 жыл бұрын жазыл­ған туындыны Қырғызстанның экс-Мәдениет және мәлімет министрі Сұлтан Раев қатты ұнатып, өз елінде сахналау үшін қаламгерден аттай қалап алған.
Қойылымның негізгі тақырыбы, өзегі – 1986 жылы Қазақстанда болған Желтоқсан көтерілісі
Желтоқсандағы қазақ жастарының ұлттық рухы
Қазақ жастарының тәуелсіздік үшін күресуі
Басты кейіпкері – Халық қаһарманы Қайрат Рысқұлбеков.
Театрға халық көп жиналды
Ине шаншар орын жоқ
Қырғызстанның Жоғарғы Кеңес депутаттары, ақын-жазушылар, зиялы қауым өкілдері түгелдей қатысты
Жастардың қарасы тіптен көп.
Алғашқы сөзді алған Қырғыз Республикасының Мәдениет және мәлімет министрі Камила Талиева жиналғандарды құттықтап, қазақ жазушысы шығармасының қырғыз елінде сахналануын жоғары бағалады.

Қырғыз Республикасы Жоғарғы Кеңесінің төрағасы Асилбек Жээнбеков жазушының елі үшін атқарып отырған еңбегіне тоқталып, құттықтау хатын тапсырды.
Шарчен Термечиков атындағы Чуй драма театрының артистері сомдаған қойылым көрерменін бірден баурап алды
Басым көпшілігі жас­тардан құралған ұжымның еңбегін көрермен жылы қабылдады.
Қырғыз Республикасының Батыры, белгілі драматург Бексұлтан Жакиев: «Екі елдің мәдени байланысын арттырады, менің пьесаларым да Қазақстанда қойылып жатыр, бұл үлкен қуаныш» деді.
Ал қырғыздың атақты ақыны Майрамкан Абылкасымова: «Бүгінгі қойылымды көріп, қатты сүйсіндім
Қазақ халқында мықты таланттар өте көп
Өзіміздің досымыз, қаламдасымыз Сәбит Досановқа осындай үлкен тақырыпты алып шыққаны үшін шексіз ризамын
Көптен бері жаңа қойылым көре алмай қапаланып жүр едім
Қазіргі жағдайда бізге осындай жанды дүниелер керек
Қазақ пен қырғызда бірінші орында намыс тұрады
Соғысты көрмеген жап-жас балалар ертеңі үшін күресіп, жанталасып жатыр
Сахналаған жастар да шынайы талант иелері
Оқиғаны, ойды әсерлі жеткізді
Бұл жастарға ой қосатын, ойлантатын туынды.

Мен талапшыл, қатал адаммын
Талапты қою жағынан Фариза (Оңғарсынова) екеуміз ұқсаспыз
Менің көңілім толды
Бұл қойылымның келешегі зор
Ынтымағымызды, достығымызды жоғалтпайық» деп толқыған қуанышымен бөлісті.
Ал қаламгер Сәбит Досанов: «Бізге демократияны алып келген осы Желтоқсан көтерілісі
Біз жас ұрпақтың алдында қарыздармыз
Сол үшін осы пьесаны жаздым
Оның басты кейіпкері – Қайрат
Бұл пьеса менің Қайратқа қойған әдеби ескерткішім
Қойылым көңілімнен шықты
Күрделі шығарма болғандықтан, біраз қысқартулар болды
Бір емес, екі бірдей режиссер еңбектенді
Чуй театрының ең талантты артистері ойнады» деп өзінің шынайы ризашылығын білдірді.
«Жанұран» шығармасын қырғыз тіліне аударған Маркабай Ааматов
Қоюшы-суретшісі Маратбек Шарафидинов
Балетмейстер Қырғыз Республикасының еңбек сіңірген артисі Талант Осмонов
Көркемдік жетекшісі Қырғыз Республикасының еңбек сіңірген артисі, Ш.Айтматов атындағы сыйлықтың лауреаты Оросбек Айдаров.
Басты кейіпкер Қайраттың рөлін «Үміт» сыйлығының лауреаты Бактыбек Нұрматұлы сомдаса, Фатиманы – Майрамкүл Бегиманқызы, Колбинді – Эрлан Бекчороұлы, Дәметкен ана бейнесін Нарынкүл Тотобекқызы ойнады.
«Қайраттың бейнесін беру мен үшін оңайға соқпады
Талай ізденісті бастан өткердім
Қажыр-қайратын, ерік-жігерін, бойындағы төзімділік пен намысшылдықты бере алдым деп ойлаймын» дейді артист Бактыбек Нұрматұлы.
Біз үшін көрермен пікірі қымбат
Қойылым біткен соң, көрермен пікіріне құлақ түрдік
Қырғыз жұрты жылы қабақ танытты
Барлығы да құдды бір келісіп алғандай бірауыздан мағыналы да мәнді өткеніне тоқталып, өз әсерлерімен бөлісті
Рухани азық алғандарын айтты
Осындай ой салар жақсы дүниелердің көп болуын тіледі
«Өткенге үңілтер, келешекке жол сілтер, асқақ армандарға жетелер бағалы, құнды дүние» деп баға берді
Бұдан артық қандай баға керек?! Біз үшін бұл да үлкен қуаныш, мерей
Еліміздің жетістіктерін бағалап жатса, қазақ жазушысының еңбегіне риза болып жатса – қалай сүйсінбеске!
Екі елдің қарым-қатынасының тамыры тереңге жайылып, достығымыз мәңгілік болсын деп тілейік
Мәдени-рухани байланыстырамыз нығая берсін!
Бағдагүл Балаубаева,
«Ана тілінің» арнаулы тілшісі
Алматы – Бішкек – Алматы
