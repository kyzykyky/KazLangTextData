Біз Желтауды іздеп келеміз
Жақындап қалдық-ау деген шамада алдымыздан көсіліп жалпақ жазық шықты
Қалың шилер арасынан жылғаланып соқыр бұлақ ағады
Бұлақ соңы шиыршық атып, көз ұшындағы құба дөңнің баурайына алып қашады
Дөң дегеніміз биік қабақ не жалданған жон емес, тау, жергілікті жұрт солай атайды
Алыс­тан арбап көз тартатын біз іздеп келе жатқан Желтауымыз осы
Желтау туралы әңгіме көп
Бірақ менің білетінім, ол – осы Желтаудың тобылғы тоғайы
Көші-қонды адайлар ғасырлар бойы аңыз ғып, ырғай қамшының сәмбі сабы мен түйе мұрындыққа таптырмайтын бұта жалғыз осында деп отырса, арғы-бергіден әңгіме сабақтаған қариялар тап осы жерде 1715 жылы атақты Әбілхайыр хан ақылды Бопай апамызға күзеуде отырып үйленіпті дейтін (Бопай бұл күнде Орынбор жерінде жатыр).
Бұл жер өткен ХІХ ғасырдың ғажайып күй­шісі, қазақ музыка өнеріндегі аса ірі тұлға, атақты Абыл Тарақұлының (1800-1872) кіндік кесіп, кір жуған атакүлдігі
Абыл туралы әңгіме жетерлік
Солардың ең басында Қазақстанның халық жазушысы Әбіш Кекілбаевтың «Күй» хикаятының басты кейіпкері тұратыны белгілі
Басқасын қайдам, әйтсе де, өз басымыз Абылдың «Абылы» мен «Наратуын» тыңдаудан артық ләззат жоқ деп білеміз
Әрбірі жеке-дара опера десе де болғандай
Ахмет Жұбановтың айтуынша, атақты Қошқар күйші «Наратудың» халық­тық нұсқадағы тоғыз түрін түгел орындайды екен
Ғажапты қараңыз, заңғар А.В.Затаевичтің өзі Науша Бөкейхановтан жазып алған аталған күйдің ең осал нұсқасының өзін поэма деп бағалап, «Мен нотаға түсірген шығармалардың ең қиыны» дейді
Ал «Наратуын» күйшінің өзі көзі тірісінде шәкірттеріне бұл шығарманы: «Мен өлгенде жаназама орындарсыңдар» деп тапсырған екен
Адам өлімінде жоқтау айтса да, шығанда бір күй орындамайтын қазақ «Наратуды» сол дәстүрді бұзып, реквием дәрежесіне жетеді деп тұрса, не деп уәж айтарсыз?! Ақыры дұрыс та.
Қош, бәрі де жөн-ақ
Бірақ сол шығармаларды бүгінгінің күй білмес, түсінбес можантопайларының арасынан аулақ, дара отырып, өзіңмен өзің, кітаптың оқуы өткен жаттанды орындау­шылар емес, халықтың өз ортасынан кәдімгі табиғи құлақ, көз, саусақпен түйсініп үйренген ерекше дарындар Ғатау Ибішев, Құттыгерей Дүйсеев сынды нағыз шеберлердің қағысынан тыңдасаңыз, «Беу!» деп бір қойыңыз
Күйге шөліркеген ынсапсыз ындыныңыз алғаусыз қанып, ымыра-алғысыңыз лақылдап төгілер еді-ау!

Құдайшылығына келсек, Абыл – төкпе күйдің тәңірісі, саз сүлейі
Одан тәлім-тәрбие алған Ес­бай Балұстаұлының (1857-1906) өзі тізбекті күйлер – «Ақжелеңнің» алпыс екі түрін (тармағын) шығарып, орындапты деседі
Сол Есбай өмір бойы өнерден ләззат тауып, шөп желке жар, жұпар иісті ұл-қыз, көз құрты мал-мүлік, сәнді тұрмыстан баз кешіп, соңғы демін де күймен үзіпті
Бір қа­ра­ғанда Есбай өмірінде жай нәрсе жоқ, бәрі де қым-қиғаш қарама-қайшылықтарға толы
Егер та­рихтан тарамыс есіп, көненің көзінен өткізсек, Есбай ескі Қарабаудың Шәртікен ауылында Есназар ұрпағы, темірден түйін түйіп, күміс қақтаған атақты зергер, белгілі ұста Балұстаның (Шын аты осылай ма екен? Ө.Ә.) отбасында дүниеге келеді
Қаршадайынан қолына домбыра алып, 10-12 жасында кәдімгідей алқалы топқа түседі
Бірақ тағдыр таяғының алғашқы және ащы ізі оның бойына осы кезде оңдырмай таңба салған-ды – араға жыл салмай ата-анасы қайтыс болып, әлгі айтқан атасы Есназардың тәрбиесін алады
Ол кезгі қазақтың тұрмысы мал, оның үстіне бар-жоғы он екі жастағы баланың еншісіне қой, қозы бағу тиіп, бар ермегі домбыра болады
Ол тіпті айлы кеште қойлары қотанда күйіс қайырып жатқанда да, қолынан аспабын айырмай мұңдасады, күндіз де қолынан домбырасын түсірмейді.
Ел ішінде Есбай туралы алып-қашпа аңыз көп
Жас кезінде ол қойын айдап, да­ладағы иесіз мола, ескі апан, үңгір­лерді паналап, ұшқан құс, жүгірген аң, жылжыған жыландардың өзін күй ырға­ғын­да билетіп, ұшырып, қондырған
Шу асау­ға жүген тағып, ер салған да екен дейді.
Есбайдың лақап аты – Тазбала
Бірақ ол таз болды ма, әлде болмашы белгілерге байланысты солай атады ма, ол жағы беймәлім
Әйтсе де, кейбір көнекөздер «басына бала кезден шаш шықпаған сиқалы екен
Соған сай көбіне-көп жылқының қылынан тоқыған тымақ киіп жүріпті» дейді
Ал оның өзі жастау кезінде айлы кеште жылқы күзетінде отырып, небір күйлерді бірінен соң бірін солқылдатса, үйірдегі тайдың бірі мұның алдына кеп, басын салып, күй әуеніне ұзақ құлақ тосыпты
Осы кезде Есбай орнынан тұрып, әлгі тайдың құйрық-жалын тарап, күзеп алыпты да, сол қылдан өзіне тымақ тоқып алған көрінеді.
Тазбала қазақтың күй өнерінде, соның ішінде Қазақстанның батыс өңіріндегі күй мектебінде айтыстық тартыста жарқырай көрінген ерен күйші
Ол өнер сапарымен Маңғыстау өңірін түгел аралап, Сыр бойы, Ырғыз, Шалқар, Орынбор беті, Сартау жағы, Нарын бойы күй мақамдарын толық игерген шебер күйші-орындаушы
Өнертанушылар оның күй табиғатында Дәулеткерей өрнегі анық байқалады
Абыл, Есір мақамдары да айқын сезіледі дейді
Күйлерінде әдеттегі ша­нақ­тағы екі ішекті төмен қарай күрей тартумен бірге, керісінше, сол қағысты жоғарыға көтере орындау, кей-кейде үстіңгі ішекті жекелей ойнату шеберлігі ешкімге ұқсамайды
Қайсыбірде оң бұрауды қоя тұрып, теріс бұрауға мән береді
Соның анық кө­рінісі атақты «Терісқақпай» күйінде бар.
Жоғарыда айтқанымыздай, Есбай күйлерінің қай-қайсысы да белгілі бір оқиғаға, өмір көріністеріне арналып шығарылған
Мәселен, әлгінде айтқан «Те­рісқақпай» күйінің дүниеге келуінің өзі айтар­лықтай аңыз әңгіме
1975 жы­лы 81 жасында Ақтау қаласында қайтыс болған Мұңалдың Бәйімбеті Жанай Саламатұлының айтуынша, Кіші жүзге аты мәлім Қаналы төре 1903 жылдың күзінде Көкжар бойында әкесіне ар­нап ас береді
Алдын ала өңірдің үш анасына сауын айтып, ас барысында ат бәйгесі, палуандар күресі, айтыс, алтынқабақ атыс, күй тартыс, тағы басқа өнер түрлерінен шеберлік сыналатындығын хабарлайды
Қаналы төренің хабарламасына құлақтанған өнерлі жандар ас берілетін жерге бір-екі апта бұрын келіп, ағаш үй тігіп, аттарын жаратып, өздерін баптайды
Тіпті Жетірудан келген он жеті жасар Науша атты қыз ай бойы домбырасының құлақ күйін келтіріп, шанағынан шаң шығарады
Мұны естіген Әлімнің қырық жа­сар Тоғызбай күйшісі де ертерек атына тақым артып, Наушаның қасынан табылады
Аталған айтысқа он екі ата Байұлының атынан қырық алты жастағы қиық мұрт Есбай да бақ сынамақ болады
Бірақ ол бұл кезде өмірде де, өнерде де толысқан, ел таныған дәулескер күйші еді
Соған сай оның әзірлігі өзінде, Қарабаудан шыққаннан ауыл-ауылды аралап, күйін шалып, елін танып, мерзімді шақта межелі жерінен көрінеді.
Бірақ сайысқа түсер күйшілер саны көп емес, бар-жоғы түрлі жас шамасындағы үшеу ғана
Соған сай Қаналы төре шарты да өзгеше: «Той менікі, берілетін бәйге мен байрақ та менен шығады
Олай болса, жеңімпаздарды да өзім таңдаймын
Ендеше, күні-бұрын ешкім емеурін танытып, бұ­ра тартпасын
Әйтсе де, той қонақтары ретінде бә­ріңізге де өнерпазды көруге, өнерін қызықтауға рұқ­сат
Ал орындалатын шығарма біреу-ақ
Ол әр орындаушының өзінің төл туындысы болсын» деген ескертпе болады.
Шарт түсінікті, бұрынғыдай ұзақ таңға созатын қара тартыс, түре тартыс дегендер жоқ, тек көзді ашып-жұмғанша сорғалап өтер сұңғыла бір шығарма ғана.
Кезек сайыскердің ең жасы және қыз баланың жолы жіңішке деп Наушаға беріледі
Ол әуелі күй тарихына назар аударып, «Бірде ауыл сыртында жас­тар болып айлы кеште ақсүйек ойнап жүргенде етігімнің өкшесін сындырып алып, жанымдағы бозбала ай астында әлгі өкшені шимен шегелеп берді
Айлы кеш
Ашық аспан
Екеуден-екеу
Ол өкшесі тайған етікпен әуре
Мен болсам сы­ңар етікті, иық тіресіп жанында отырмын
Сон­­да мен оның да, өзімнің де жастық буына бал­қып, жүрегіміздің алып-ұшып, тар кеудені теп­кі­леп тұрғанын білдім
Шындығында, бұл бозбала дәуреннің бақытты да шабытты шағы еді
Менің сол сәтте бір демде екі күй басыма келді
Оның бірі – менің жас жігітпен оңаша отырып, сыр ақтаруға себеп болған етігіме арналған «Шилеме-шегелеме» де, екіншісі сондағы көңіл-күйдің ойнақы да шалтты кезін бейнелейтін «Кербез-керік» бо­латын
Қазір сіздердің алдарыңызда соның соң­ғысын орындаймын» деп домбырасын қолға алса, екінші кезекте әрқашан Әлімнің жолы үлкен деп Тоғызбай алға шығады.
Ол «Біздің Жапсар деген көрші ауылда өзіміз­бен қатар Мамыт деген қыз болды
Соған көңіл ауып, оқта-текте ертелі-кеш кездесіп жүрдік
Бір­ақ ай жарығымен ауыл сыртына бара қалсам, Қы­­зылқайың деп аталатын қызыл иті арпылдап алдымнан шығады
Күрпілдеген даусы жаман, талай рет тәсім қайтты
Бірде қолыма кәдімгідей қауқары мол таяқ алып, сайланып бардым
Сөйтсем, әл­гім таяғымды көріп үнсіз қалды
Мен жүрегім ата­­­­­лақтап, әп-сәтте қыз қасынан табылдым
Сол бір лекіткен көңіл, дүрсілдеген жүрек соғысын бей­нелейтін «Лек-лек» атты күйімді орындаймын» дейді.
Екі күй де жастық шақтың жалыны, ыстық қанның ағысын бейнелейтін сезім көріністері, әдемі-ақ
Жұрт сезім қанатында қалқып, көтеріліп қалады.
Ендігі кезек Есентемір Есбайға жеткенде ол: «Маған дейін күй безегендер арасында аяқ астынан толғатып, жаңа дүние туындатқан бірі жоқ
Бәрі де ауылдарынан алып келген көне күйлер
Ал мен болсам, бұлардың бұған дейінгі дәстүрлерін бұзып және бұрынғы оң бұрау емес, жаңа теріс бұраудағы тап қазір шығаратын тың туындымды орындайын
Аты – «Терісқақпай – Ақжелең» деп домбыраға қол созады.
Күй аяқталғанда тыңдаушы жұрт ду етіп, «Байұлы­на дауа жоқ
Мынауыңның түрткені де, шерткені де шымырлап шыңыраудан шыққан нұр ғой
Күй деп осыны айт
Табан астынан теріс қағып, тағы да алға шықты» деп таңданса керек.
Сол кезде күй бағып, екі көзі қолда отырған төре «Ой, құдайым-ай, осы қазақтардың өз ауыздарына ие болатын күнін қашан көрер екенбіз?» деп өзгеге бұрып отырған байрағын көп қошеметімен Тазбалаға табыстайды.
Осы кезде бас бәйгеден дәмеленіп, бәлен күн бойы оңаша үйде күй төгіп, шабыт шақырған Науша қыз жастығы ма, әлде етегін жел қағып, ерке қылығын ешкім еншілемегендігін алға тартты ма, қалай дегенде де батылдық танытып, той иесіне «Төрем, жастығым ба, әлде мән білмес мастығым ба, не дегенмен той бастау қиын ғой
Соған сай қысылып қалғандығымнан шығар, бұрынғы қол үйренген күйімді тарта жөнеліппін, әйтпесе, табан астында тың күй шығару менің де қолымнан келеді
Осы тойдан ескерткіш болсын, жаңа бір күйді орындап беруге рұқсат етіңіз?» деп қолына домбырасын алады.
Төре төңірегіне қарайды, тыңдау­шылар ырық береді
Науша қыз «Күйімнің аты «Бұлбұл» деп жаңа леп, тың серпінмен шабыттана жебейді
Жұрт­шылық бұрын естімеген есілген шығарманы елеңдей тыңдайды
Тіпті төре жанында отырған Күнтай бәйбіше кимешек астындағы құлағын ашып тыңдаймын дегенде, жаулығының желке тұсқа сырғып кеткенін байқамай да қалса керек
Оны шанақ бетінде шабыттана өрнек салған Науша қыз да аңғарып, күй аяқталғанда, «Мен осы шығармамды Күнтай апама арнап тарттым» дейді
Мәз болған бәйбіше жас қызға «Тірлікте жинаған асылдарыңды осы күміс сандықшаға саларсың» деп өз сыйын ұсынса, төре сырты мақпал, астары жібек әдемі кәжекейді Наушаның иығына іледі
Тоғызбайға да лайықты сый арнайды
Ал бас бәйгені жеңіп алған Есбайға зерлі шапан жауып, алдына үш жасар кер бұқаны көлденең тартады
Бұқа басына топырақ шашып, өкіріп-бақырып, Зеңгі бабаға тән түрлі қылық танытса керек
Мезгіл-мезгіл бауырын шаққан боз бөгелекті мүйіз шайқап, жасқап та қояды
Күйші сол арада «Бөгелек», «Кербұқа» атты қос күйді қатар жебейді
Содан соң өз тыңдаушыларына қарап: «Уа, халайық, мен қашанда қолыма домбыраны талай арқалының соңында алу­шы едім де, менен кейін ешкім бұл аспапқа қол созбайтын-ды
Науша қарындасым ол дәстүрді бұзды
Асылы, менің дәуренім өтіп, бар қызық жастарға ауысқан сияқты
Әләйім жалған, өттің дүние осы ғой
Мынау менің бүгінгі соңғы күйлерім болсын деп әуелі «Өтті-кетті» (Дұрысы «Өттің, дүние», бірақ кейіннен «Өтті-кетті» аталып кеткен
Ө.Ә.), сосын «Әләйім жалған» деп екі күй орындапты.
Әңгіме орайында Тазбала осы сапарында елге оралып келе жатып, тағы да «Ел айырылған», «Шыбын қағар», «Таздың күйі», «Шажда қыз» деп аталатын тың күйлер шығарыпты деседі.
Есбай күйлеріне алғаш болып баға берген кәсіби маман – А.В.Затаевич
Ол өзінің «Қазақтың 500 ән-күйі» деген еңбегінде (Алматы, 1931) «Керек десеңіз, мен мынандай ойдың ұшығын шығарудан да жасқанбаймын
Мәселен, «Өтті-кетті» күйінің бастауына ден қояйық – кейбір тұстары, әрі-беріден соң, Бетховеннің классикалық симфониясынан да құдіреттілеу (8-бет)
Жалпы, бұл күй қазақ музыкасындағы (Орал өңірі) шоқтығы биіктердің бірі
Сондықтан да бұл күйді жазып алу барысында біраз қиындық көрсем де, менің музыканттық әрі коллекционерлік сезімімді жігерлендіріп, көңілімді қанаттандырды.
Бұл күйді тарту барысында октаваны қосарлап жүргізсе, оның көркі онан сайын құлпыра түседі
Нақтылап айтар болсақ, күйдің жусар алдындағы «интермеццо» бітімдес бөлігі (маңғаз да асқақ) мейлінше қызықты
Бұл жерде А.Г.Рубинштейннің болмысымен үндес… ақыл-ойға сыймайтын тәсілге тап боламыз (Сұңқылдатып сүйрете қаққандағы (триоль) күй тілі көзіңді қарықтыра жалын шашқан қалпы бір ырғақпен лекілдеп келіп түйінделеді» (296-297 беттер) деп жазады
Ол аталған еңбегінде біздің сөз басында айта кеткеніміздей, Есбайдың «бейіт-қорымдарды, үңгір-оқаптарды мекен етіп, ағыл-тегіл күй тартатындығын» қаперге береді.
Тіпті ел ішінде оның өлімі туралы да әрқалай аңыздар бар
Соның бірін аталған өңірдің айтулы адамы, марқұм Кәрім Тұрдағалиев былайша баяндайды: «Он төрт жасымда (1944 ж.) Қарабаудан терістікте он шақырым жердегі күйші туған Шәртікен жайлауында болдым
Шәртікен Есбайдың бесінші (Балұста-Ерназар-Әзберген-Ізғара-Шәртікен) атасы
Кезінде дін жолына түсіп, мешіт ұстаған, бала оқытқан белгілі адам
Сол жолы Шәртікенде екеуінің арасы екі жүз адымнан аспайтын көне мешіт пен қыстаудың құландысын, әбден қурап, жапырақтарынан айырылған жалғыз түп «Шәртікен ағашын» да көргенмін
Мешіттің арқа жағында шамамен бір шақырымнан аспайтын дөңде әлгі бес аталықтың арыстары жерленген ескі қорым болды
Араға алпыс жыл салып, атамекенге қайтып бардым
Сөйтсем, аруақтар жатқан көне қорымнан басқаның бірде-бірінің ізі жоқ
Шамасы, уақыт шіркін, жер бетінен бәрін де сүртіп кеткен сыңайлы».
Кәрім ағаның айтуынша, күйшінің өлуі де алып бара жатқан ауру-сырқауы жоқ, көлденеңнен болғанға ұқсайды
«Бұл әңгімені мен 1950 жылы 80 жасқа келіп қайтып кеткен нағашы атам Елімбет Мәжіковтен естігенмін» дейді Кәрекең.
Әлқисса… Күй сапарымен Қаратөбе, Шың­ғырлау, Тұзтөбе, тіпті одан да әрі Орынбор асқан Есбай әсет айының басында өзі туған Шәртікенге оралып, ағасы Ізғұлдікіне ат басын іркеді
Балсан жеңгесі айлап жоғалып кететін қайнысына барды асып, құрмет көрсетеді
Ертесінде ертелетіп дастарқан басына келген күйші, күрең шайды еріне сораптап, қатуланған күйі: «Бүгін түні бойы түсіме жылан еніп, ұйықтай алмай шықтым» деп мұң шағады
Бұған Балсан жеңгесі көңіл жұбатар жылы сөздер айтып, жақсы ырымға балайды
Тұла бойы құрысып, денесі зіл-батпан боп тұрған күйші бірер кесе күрең шайын сіміре салып, «Далаға кетіп, бас жазып қайтпасам болмас» дегенді айтады
Содан соң атына тақым артып, ауыл іргесіндегі қорымға соғып, ата-бабаларына құран бағыштайды, зиярат етеді
Одан әрі астындағы күрең қасқасын си­пай қамшылап, іргедегі биік төбеге шығады
Айналасына күн салып қарап, дәл бір жоқ іздеген адамша жан-жағын барлайды
Көзіне азын-аулақ қойын пышырата ­жайып, жамбастай жатқан жас баладан басқа ешкім ілікпейді
Ол да «Алдында тышқақ лағы жоқ мына көкем не іздеп жүр?» дегендей таңданыста отырса керек, бұдан екі көзін айырмайды.
Бірақ дөң басында Есбай көп тұрмады, күрең қасқасын тағы бір тебініп, төбе баурайындағы жыл­да қасқыр күшіктеп жүретін апанды сайға ке­леді
Атынан түсіп, қаңтарған күйі, шылбырын шұбатады
Сосын өзі қолында домбырасы бар әлгі апанға тү­сіп кетеді
Мұны аулақта қой жайып отырған малшы бала қапысыз көреді
Аздан соң арқардай арқыраған ақ топан күй есіп, бедеу қағады
Ол жай емес, қамыс сыбызғыдай сорғалай ысқырып, зарлы үн төгеді
Біресе адуындап, ақжал толқындардай асып төгіледі, күркірейді
Тіпті сол үндерді сипаттаса ысқырып-қышқырған, бұлқы­нып-жұлқынған, өкіріп-бақырғандай өзге қылық байқалатын сынды.
Мына дыбыстардан бала көңілі алабұртып, жатқан орнынан күрт қозғалып, тұрып отырады
Ба­сына түрлі ой келеді
Күйші осы шығармасын жападан-жалғыз апанға түспей-ақ анау биік төбенің басында отырып та орындауы­на болатын еді ғой
Әлде жұрт айтатындай, бұл кісі ескі қо­рым, көне апандардан жылан іздеп, күйімен соларды билетеді ме екен?! Болса болар, мынау туындысы өлгенді тірілтіп, тіріні жындандыратын өзгеше шығарма ғой
Асылы жылан арбап отырған шығар?
Тіпті әлгі үнге жайылыста жорғалап, аузы тыным таппайтын қой атаулы бас­тарын көтеріп, аяқтарымен жер тарпып, тыпыршиды, аспандағы кереге қанат, кез құйрық саржағал бүркіт апан үстінде әрлі-берлі қалықтап кетпей қояды
Сол сәтте әлгі бебеулеген бекзат күй пышақ кескендей тыйылып, сағасынан үзіледі
Осы кезде апан сыртында қаңтарулы тұрған күрең қасқа ат екі құлағы елең ете түсіп, қатты-қатты ішін тартады, тынышсызданады
Бір жайсыздықты сезген қойшы бала орнынан атып тұрып, қасқыр апанға жанұшыра жүгіріп келсе, бет-әлпеті көгіс тартқан Есбай шал­қалаған күйі бұған сұқ саусағымен іргедегі інді көрсетіп: «Оқ жылан!» «Оқ жылан!» Күйдің аты «Оқ жылан» деп үзіліп кетіпті.
Енді қайтпек, қойшы бала сол бойда күйші атына міне сап, ауылдағыларға Есбай күйшінің оқ жыланнан жазым болғанын хабарлайды
Олар болса, тайлы-таяғы қалмай, қасқыр төбеге шұбырып, талай жыланды қаққан қазықтай серейтіп, аң-құсты алған бағытынан тоқтатқан аңыз күйшінің ақырғы сапарға аттанғанына куә болады.
Сөйтсе, Есбай түскен апанның ішінде оқ жы­ланның іні бар екен
Ін түбінде ыстықтан қор­ғалақтап жатқан ол, жан түршіктірер оқыс күйден оянып кетіп, ін аузында қаннен-қаперсіз шығарма шыңырауында езіліп отырған күйшіге оқша атылады
Ауыл асып, алыс-жақынға аты кеткен саз саңлағы осылайша бұл фәнимен қоштасыпты.
Өкініштісі, Есбайдың сол бір «Оқ жылан» атан­ған өкінішті күйін ешкім үйренбей, Тайсойған тарланының өзімен бірге Шәртікен қорымында жерленген сынды.
Ал әлгі оқ жыланның өлімі туралы бұдан бетер қым-қиғаш аңыз бар
Бірақ ол басқа әңгіменің арқауы.
Шіркін, Есбай!
Өнертанушылар оның елуге тарта күйі болған десе, оның 27-сі бізге жеткен
Солардың ішінде «Бір Ақжелең», «Жігіт – Ақжелең», «Қыз – Ақже­лең», «Қызыл қайың Ақжелең», «Шидеме-шегелеме Ақжелең», «Сылаң Ақжелең», «Сипай салды Ақжелең», «Айда Ақжелең», «Кербез Ақжелең», «Күр­ме Ақжелең» атты тізбекті күйлері бар
Солардың ішінде «Шидемелі Ақжелең», «Ілме Ақжелең», «Терісқақпай», «Кәрі Ақжелең» күйлері нотаға түсірілген.
Есбай күйлерін біздің заманымызға жеткізген Назар, Сәулебай, Кәуен, Шамғұл, Қыдырбай, Қарағұл, Әлқуат, Бәтіш, Әлдеш, Құмар күйшілер
Лұқпан Мұхитов, Мұрат Өскенбаев, Рүстембек Омаров, Самиғолла Андарбаев, Айса Шәріпов, Құбыш Мұхитов, Қабиболла Тастановтардың да еңбегі зор
Есбай күйлері Маңғыстау өңірінде жиі орындалады
Соған сай кейбір шығармалары сол өңір күйшілеріне телініп кеткен
Бұл тақырыпта өз алдына басыбайлы әңгіме жасауға болар еді, жасалып та жүр.
Жоғарыда айтқанымыздай, оның күйшілік қырын алғаш болып әңгіме қылған қазақ өнерінің қамқоршысы А.В.Затаевич болса, кейін Ахмет Жұбанов өзінің «Ғасырлар пернесі» кітабында сөз етті
Марқұм күйші, Тайсойғанның төлі, өнертанушы Қажымұрат Қыдырбаев Е.Балұстаұлының шығармашылығын қырық жылға жуық зерттеп «Күйші Есбай» (1993) атты еңбегін жазды, тұшымды дүние.
Бірақ Есбай шығармашылығы әлі де түбегейлі зерттеуді, күйлерінің аттарын да, өздерін де нақтылауды қажет етеді
Сонда біз оның туған-өлген жылдарын да жүйелеп, әркімге телініп, түрлі күйшінің қоржынына түсіп кеткен сан тақырыптағы өңірлік, өмірлік мол философияға толы туындыларын өзіне басыбайлы қайтарар едік
Өйткені халық аузында «Абылдан жыр (Ол ақын Абыл), Есбайдан күй қалмаған» деген сөз бар
Ендеше, сол Есбай елінен оң бағасын алуы керек.
Өтепберген Әлімгереев
Атырау
