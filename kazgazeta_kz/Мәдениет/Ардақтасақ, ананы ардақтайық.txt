Жақын арада өткен бір ерекше той жайлы елге бір-екі ауыз сөз айтқым келді
Осы жолдарды оқығандар «қазақта не көп, той көп, оның не ерекшелігі бар екен?» деп таң­ға­лу­лары да мүмкін
Әрине, ол да көп тойдың бірі, ерекшелігі мазмұнында, басқаларға қайдам маған солай көрінді
Ұзақ уақыт есте қаларлық жарқын мереке болды

 Құрылымдық жағының бәрі кәдуілгі тойлардай жайылған жасаулы дастарқан, асаба, әнші-бишілер

Балалары анасының жетпіс жылдық мерейтойын өткізді
Мерейтой иесі біздің көршіміз, «алтын алқа» иегері, сегіз баланың анасы Күлпаш Қажыбекқызы болатын
Жеті-сегіз жыл бұрын біздің жанымыздағы бір үйге шығыс өлкесінің Зайсан қаласынан көшіп келіп қоныстанды
Содан бері құдайы көршілік, барыс-келістеміз

Алғашқыда үйлердің орталық ауласында отырған, ажарлы бәйбіше көріп, өзім келіп танысқам.
Отағасысы өмірден ертерек өтіп, үш қыз, бес ұлды сол ел жағында құрылыста істеп қал-қадерінше жеткізгенін әңгіме еткен
Бірнеше баласы осы қалада болған соң, өзі де кіші ұлы Дулатпен осында ауы­сыпты
Кіші қызы Әйгерім мен күйеубаласы Фархат аналарының жақын келгенін қалап, қолқалай беріпті
Олар Алматыда біраздан бері бизнеспен айналысады
Әскери қызметтегі үлкен ұлы Нұрлан да отбасымен Шамалғанда тұрады екен
Көрші болып қазақи адамның келгеніне өз басым қуанып қалдым.
Жүре-бара, аралас-шақыры­с­тарда байқағаным, Күлпаш бәйбіше өте ақкөңіл, қолы ашық, дастарқаны мол адам екен
Жан дүниемізде бір ұқсастық бардай көрінді.
Әрине, ақкөңіл адамдар әр қада­мын байқап, зерттеп, есептеп бастай­тын­дарға қарағанда көп сүрінеді
Бірақ ұлық Жаратушы ақкөңілдерге қорғаушы періштелерді көбірек жібереді дейді ғой.
Күлпаш апа жарты жылдан бері «балалар менің жетпіс жылдығымды үлкен той етіп өткізгілері келеді» деп айтып жүрген
Енді, сол күн жақындаған сайын бір ай бұрын арнайы тапсырыспен жасалған шақыру билеттерін тарата бастаған.
Балаларының бәрі де үйлі-баранды
Аналарына жиі-жиі хабарласып, хал-жағдайын сұрап, қатынап жүреді
Немерелері оқуларын бітіріп, бір-бір мамандық иесі атанып жұмыстарға орналасып жатыр.
Күзде бір әңгіме үстінде «Маған тойды екі немере қызым (екеуі де тұрмыста) жасап береміз деп мойындарына алған екен, үлкен ұл Нұрлан мен келінім Гүлшат намыстанып «біз өзіміз өткіземіз, қалғандарың қонақ есебінде боласыңдар» деп күлген
Үлкен ағаларынан асып, қалғандары қайда барады, осы мәмілеге тоқтап, дайындықтарға кірісіпті
Өзі де екі қызды ұзатып, ұлды үйлендірген Гүлшат келін тойға арналып сойылған жылқының қазысын өзі айналдырып, етін сәл-пәл тұздап баптапты
Қасапханадан, базардан әкеліп, аса салған еттей емес, дәмі тіл үйіреді.
Белгіленген уақытта көрші-көлем мейрамханаға бет түзеді, мен сәл кешігіп келген едім, кірген бойда алдымнан жігіт болып қалған немерелері жүгіріп келіп, киім ілгішке дейін апарып, киімімді алып, бәйек болды
Залға кіре бергенім сол еді үлкен келіні Гүлшат пен кенже қызы Әйгерім құшақ жая қарсы алып, көршілер отырған үстелге жайғастырды.
Той залын көзіммен шолып шығып, құда-жегжат, шығыстан келген апа-жездесі, сіңлісі, ағасының қыздары, т.б
ағайындары, Алматыдағы аралас-құраластарының түгел жиналғанын көрдім.
Тойдың шашуын көршілердің ең үлкені Гүлбарам апамызға шашқызып, ортаға осыдан бес жыл бұрын Нұрланның ұлы үйленгенде асаба болып, елдің бәрін риза қылған атыраулық Махамбет деген жігіт шықты
Нұрлан «анамның тойын өткізіп бер» деп Атыраудан әдейі шақырыпты.
Асабамыз анық та, байыпты сөйлеп той­дың жай-жапсарын жиналған қауым­ға жеткізген соң, «қазір вальс көресіздер» деді.
Әуендердің ханшайымы саналар вальс әуені естілісімен ортаға қыз бен жігіт жұп құрап мың бұрала вальс биледі
Билері көптің көңілін шалқытып жіберді.
Кей тойлардағыдай жалаңаш шы­ғып, жұрттың жүрегін айнытып, жүзін ұялтатын бишілердей емес, мына би тойшыл қауымның көңілін көтеріп, көзін қуантты.
Дәмнен ала бастаған қауымға мерейтой иесінің өзіне тартқан көрікті үш қызы Ардақ, Анар, Әйгерім жарқырай күліп, жүздері қуаныштан гүл-гүл жайнап, әр қонаққа кәдесый үлестірді.
Күлпаш ханым ажарлы ақ жүзі жарқырап біз отырған үстелдің төрінен орын алды.
Басқа облыста тұратын бір ұлы мен келіні ғана қыстың көзі қырауда келе алмапты
Қалған төрт ұлы, келіндері, күйеубалалары, немере-шөберелері түгел қатысты.
Той иесіне тілегін айтуға ортаға шыққан әрбір қонаққа келіндері – үлкен апаларға жібек орамал, орта жастағыларға шәлі, жастарға өздеріне лайықты сәнді шарф, ерлерге шапан мен бас киім кигізді
Бәрі де сәнді де лайықты, бағасына сапасы сай келген бұйымдар
Шын сүйіспеншілікпен, жанашырлықпен, таңдалған сыйлықтар екені көрініп тұрды.
Той өткізуді өз мойнына алған Нұрлан­ның жары Гүлшат, өзіне тете қайны­сы Ерланның келіншегі Гүлзат екеуі бір сәт те тізе бүкпестен қол ұстас­қан күйі сәл шеткерек түрегеліп тұрып, залдың көңіл күйіне жіті зер салып, даяшылар қызметінің мінсіз болуына мән берумен болды.
Қонақтар той тарқағанша көңілді отырды
Бұл жерде Атыраудан арнайы шақырылған кәсіби асаба Махамбет ініміздің той басқарудағы шеберлігі де тойдың жақсы өтуіне себепші болды
Бірақ, ең басты себеп Күлпаштың балаларының осы тойды анаға деген зор да, шынайы сүйіспеншілікпен өткізуге деген ынталарынан ғой деген ойдамын.
Аналарын жарқыратып төрге отыр­ғызып, қуанышқа жиналған ха­лыққа солардың қалтқысыз қыз­мет еткен, ақ жүрек, тәрбиелі, ұл-қыздарына, келіндерге мың алғыс!
Күлпаштың сегіз баласы: өз ырызығын адал еңбектерімен ­тауып жүрген, жан-жылуы көркем жүз­дерінен білініп тұратын, үлкен-кішіге сәлем беретін үлгілі ұрпақ.
Жарынан ерте айырылған соң, сегіз баланы жалғыз өзі жүріп жеткіз­ген Күлпаш та талай қиын кезеңнен өткені аян
Отағасы Әділбек Бөлекбай – ұлы Кеңес кезінде қазақ­тар­дың ұлы көшімен Қытайдан келген ақын жанды жігіт екен
Бірақ ғұмыры қысқа болып сегіз пер­зентін әуелі Аллаға, сосын жан-жары Күл­пашқа аманаттап бақи дүниеге озыпты.
Жаратушы ие жалған дүниедегі өмірінің бәрі азап пен қорлықта өткен, еш жақсылық көрмеген бір құлын о дүниеде жәннатқа бір-ақ күн отырғызып, ертесіне сұрайды екен
«Не жамандық көрдің?» деп
Жәннаттағы бір күн жалған дүниедегі ғұмырлық азабын ұмыттырған әлгі пенде, көрген қорлық-зорлығын айтып сорасы ағып, ботадай боздаудың орнына «Жаратушым иненің жасуындай жамандық көрмеппін, тек рақат қана» дейді екен.
Той өткізу мәдениетін, ананы шын құрметтеудің мәдениетін көрсетті
Ұлттық дәстүрдің, қазақы инабат­ты­лықтың сүйектеріне сіңген қасиеттері екенін паш етті.
Мен осы жолдарды жазып отырып, аналарын төбесіне көтеріп, қызмет етпек түгілі, қартайып қуаты қайтқанда, (әке-шешені бақпай, қарттар үйіне апаратындар жайлы емес) отырса опақ, тұрса сопақ қы­лып, бетінен алып, еш сөзін тың­дамай, ащы, әдепсіз тілдерімен жасытып, сынап-мінеп отыратындарды да есіме түсірдім
Және олар бүгінгі қоғамда аз емес.
Ата-анаға қарсы келіп, тіл тигізу дінімізде күнә екенін білсе ғой
Мен өз өмірімде ата-анаға қиянат істегендердің жолы болып, мерейі тасығандарды көрмедім.
Біз ізгілікке толы осы тойды сөз еткенде ондағы байлықты марапаттауды мақсат етпедік.
Күлпаштың балалары сұраусыз-еңбексіз мол байлыққа кенелген шенеуіктер қатарынан емес
Аз тиын­дарын ертелі-кеш сабылған, ауыр еңбек­пен тауып жүрген шағын бизнес өкілдері.
Олардың ана мәртебесіне лайықты мереке ұйымдастырып, келген қонақтардың бәріне қуанышпен құшақ жайып, бәріне бірдей дәрежеде қызмет еткендеріне разы болдым.
Шақырған қонақтарын әкелген сыйлықтарының мөлшеріне қарай қабылдап, азырақ әкелгендеріне немқұрайды қарап, үлкен адамдар болса да өз кезегінде сөз бермей, олардан гөрі көбірек сый әкелген бала-шағаны бұрын сөйлетіп, жоғарырақ отырғызып әспеттейтін бақай есепке құрылған тойларды да талай көріп едік.
Сондықтан ақпейіл балалардың өткізген бұл тойы мен үшін тыныс ашатын тап-таза тау өзеніндей сезілді
Той өткізу мәдениетіміз бір дәстүрлі қағидаға түсе алмай, жүрген қазақ қоғамы үшін осындай тойлар аз да болса үлгі болар деп үміттенеміз.
Жұдырықтай жұмылған үлкен әулет аналарының тойын көрген көз тоятындай, көңіл сүйсінетіндей салтанатпен өткізді.
Балаларының осы игі қызмет­те­ріне риза болған Күлпаш ананың жүзінен шаттық пен қуаныш белгісін аңғардым
«Анасы бар адамдар ешқашан қартаймайды» дегендей, аналарының ақ батасын алып, алғысына бөленген әулетке жақсылық тіледім
Ілтипатты ниеттің озық үлгісін көрсеткен ұрпақтары аман болсын.

Оңай ТҰРҒАЛИЕВА
Алматы
