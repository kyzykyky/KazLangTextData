Талдықорған қаласындағы Алматы облысының әкімшілігінде облыс әкімі Амандық Баталовтың төрағалығымен республикада тұңғыш рет жасалып отырған облыстың жер алқаптарының кешенді жер картасының таныстырылым рәсімі өтті.
Аталмыш шараны облыс әкімі А.Баталов жүргізіп отырды
Алқалы жиында баяндама жасаған облыстық жер қатынастары басқармасының басшысы Жолан Омаров электронды жер картасын қолдану жолдарын түсіндіріп өтті.
Облыстық жердің пайдалануы мен қорғалуын бақылау басқармасының басшысы Асқар Жолдағұтов, республикалық «Жер ғылыми өндірістік орталығы» облыстық филиалының директоры Дастан Жантелиев, облыстық сәулет және қала құрылысы басқармасының басшысы Дәркен Нұржанов  сала бойынша атқарылған жұмыстарға тоқталып, өзекті мәселелер жайында сөз қозғады.
Алматы облысы жер қорының көлемі 22 миллион 358 мың гектарды құрайды, оның ішіне ауылшаруашылық алқаптары, егістік және жайылымға пайдаланатын жерлер кіреді
Осы алқапта  жермен айналысатын серіктестік, акционерлік қоғам, ауылшаруашылық кооперативі, мемлекеттік емес кәсіпорын, мемле­кеттік кәсіпорын және шаруа қожа­лықтары еңбек етеді
Десе де, жер ресурстарын тиімді пайдалану, пайдаланылмай жатқан жерлерді айналымға енгізу қазіргі уақыттағы өзекті мәселелердің біріне айналып отыр.
Өткен жылы Елбасы Жетісу өңіріне жасаған сапарында ауылшаруашылығы мақсатындағы жерлерді тиімсіз пайдалануға қатысты сын-ескертпе айтып, облыс басшыларына нақты тапсырма берген болатын
Осыған орай, өңір басшысы Амандық Баталов тиісті басқармаларға ауылшаруашылығы мақсатындағы жерлерді басқа мақсаттар үшін негізсіз өзгерткен, заңсыз құрылыс нысандарын жүргізген тұлғаларды анықтап, ол жерлерді мемлекет меншігіне қайтару және  жер учаскелері туралы мәліметтердің халыққа қолжетімділігін қамтамасыз ету мақсатында облыстың жер картасын дайындау туралы мәселе қойған болатын.
Аталған тапсырманы орындау бойынша облыстық жер қатынастары басқармасы тарапынан жүргізілген тексеріс нәтижесінде Алматы қаласының қала маңы аймағында орналасқан Іле, Қарасай және Талғар  аудандарындағы  3 400 гектар бағалы ауылшаруашылығы жерінің тұрғын үй құрылысын  жүргізуге, саяжай құрылысы және коммерциялық мақсаттарға пайдаланылғаны анық­талған
Ал ауылшаруашылығы мақсатындағы жерлерге жүргізілген ревизия және түгендеу жұмыстарының нәтижесінде пайдаланылмай жатқан 233 мың 775 гектар жер анықталып, олардың бір бөлігі мемлекет меншігіне қайтарылса, бірқатар жердің иесі келісілген мақсаттарға сай өңдеуге кіріскен, ал иесіз мүлік ретінде есепке алынған және ауылшаруашылығынан басқа мақсатта пайдаланылған бірқатар жердің материалы сот қарауына, жер инспекциясының тексеруіне жолданған
Қысқасы, енді кімде-кім жерді иемденіп алып, оны игілікке айналдырмаса немесе ауылшаруашылығы мақсатындағы жерлерді пайда табудың жолына айналдырса жерді пайдалану құқығынан айрылады деген сөз
Жиында осы мәселелер кеңінен сөз болды.
Облыс әкімінің сөзіне қарағанда, алдағы уақытта жер алқаптарының қартасы әр елді мекеннің, Алматы қаласы аймағының, соның ішінде ерекше қала құрылысын реттеу, су объектілерін қорғау аймақтарының, магистральдық құбыр желілерінің, стратегиялық маңызы бар нысандардың шекарасын енгізу арқылы жетілдіріле түспек.
Жиналыстың соңында журналис­тер сұрағына жауап берген Алматы облысының әкімі Амандық Баталов жер картасындағы мәліметтер жер ресурстарын тиімді пайдалануға, атап айтсақ, облыс аумағында жүзеге асырылатын мемлекеттік маңызды жобаларға қажетті жер аймақтарын алдын ала резервке алуға, аталған жер учаскелерін мемлекет мұқтажы үшін иеліктен шығаруды жеңілдетуге, автомобиль жолдарының бойында, газ құбырларының күзет аймағында заңсыз жер учаскелерін табыстауға жол бермеуге орасан зор септігі тиетінін жеткізді.
Нұрлан ҚҰМАР
