Қазақ боксы десе әлемнің кез келген еліндегі жанкүйерлердің құлағы елең ете қалары даусыз
Қазақстан боксын бүкіл дүниежүзі мойындап отыр
Кешегі КСРО дәуірінде Валерий Рачков, Серік Қонақбаев, Серік Нұрқазов, Жандос Көкімов, Виктор Демьянколар салған жеңісті жолды, олардың лайықты ізбасарлары жалғастыра білді
Жалғастырып қана қойған жоқ бокс тарихының бетінде өз аттарын алтын әріптермен жаза білген Болат Жұмаділов, Мұхтархан Ділдәбеков, Василий Жиров, Аркадий Топаев, Нұржан Смановтар болатын.
2000 жылы Олимпиаданың қос жұл­дызы атанған Ермахан Ибраимов пен Бекзат Саттархановтың орны бөлек
Ақшаршы ринг төрінде жан беріп, жан алысқан жекпе-жектерде ел на­мысын ту етіп ұстай білген боксшыларымыз Олимпиада, әлемдік, Еуропа және Азия белестерін бағындырып, Тәуел­сіз Қазақстан Республикасының көк бай­рағын желбіретіп, Әнұранын ойнатқан қуанышты сәттері күні бүгінге дейін көз алдымызда.
Біз бүгінгі әңгімемізді қазақ боксының атын шығарып, оның дамуына сүбелі үлес қосқан айтулы тұлға Нұржан Сманов­тың рингтегі жекпе-жектері жайында емес, оның бойындағы азаматқа тән адамгершілік қасиеттеріне, кісілік парасатына тоқталуды жөн көрдік
Өйткені Нұржанның ринг төріндегі жекпе-жектері жайында кезінде аз жазылған жоқ.
Задында, шіркін адам сұлу болуға тиіс қой, тек тән сұлулығымен ғана емес, жан сұ­лулығымен көңілді көншітетіндей болғанға не жетсін.
Шындап келгенде, шын мағынасында­ғы сұлулық – ол сырбаздық
Бұл қасиетке уызында сөзі мен ісі ылғи бір жерден шығатын инабатты, өзгеге оқыс қыжылы, қызғанышы жоқ, етек-жеңі кең әрі мол адам ғана ие бола алады
Әділін айту керек біз көріп жүрген белгілі былғары қолғап шебері, спортшы Нұржан Сманов осындай азамат.
Жалпы, Смановтар әулеті ұлт алдын­дағы, ұрпақ алдындағы парызы мен қарызына адал жандар
Іргелі де ізгі­лікті істерімен де көшелі сөздерімен де, кесек ойларымен де өнеге
Адам деген ардақты атқа лайық және өнердің от ке­шуі­нен қасқайып өткен алдыңғы толқын ағалардың ақ жолын өнеге етіп, қадір-қасиетін жұғысты етсін, – деп адал ниетпен өмір жолын пір тұтқан Смановтар әулеті осындай
Олардың өмірлік кредосы да осы.
Нұржанның бокс әлеміндегі толағай табыстары Смановтар әулетінің төбесін көкке жеткізгендей
«Тоғыз ұлым бір төбе, Ертөстігім бір төбе» дегендей, әкесі Дініқұл үшін Нұржандай ұлының орны бөлек.
Ол әрқашанда алыс-жақын ағаларына, сүйеніш іні-қарындастарына қамқор болып өз әулетінің ұйытқысын айрандай ұйытып жүрген мейірімді де, қайырымды да зерек азамат.
Нұржан бокс өнерінің қайталанбас дарабоз тұлғасы
Бар ғұмырын спорттың, оның ішінде бокстың құдіретін, жақсылығын адамдарға танытуға арнаған батыр
Спорттың мұраты да осы болса керек
Нұржан бүгінде ел елегінен өткен азамат
Әрине, азаматтық, қайраткерлік мансаппен өлшенбейді
Мансап – қолдың кірі, бүгін бар, ертең жоқ
Ел сенімін ақтап, ел есінде қалу оңай шаруа емес.
Қазақ халқын бүкіл әлемге мойындатып, еліміздің туын биікке көтертіп, Әнұранын шырқатқан асыл қасиеттің иесі де осы Нұржан Дініқұлұлы.
Бұл орайда Нұржанның мерейі үстем болған биік асулары баршылық
Оның дүрмекті додалардан алған атағы мен алтын медальдары атан түйеге жүк боларлықтай
Сол жеңісті жолдардың негізгілеріне бір сәт көз салайықшы: КСРО чемпионы, Еуропа чемпионы, үш дүркін Азия чемпио­ны, көптеген халықаралық турнирлердің жеңімпазы, Қазақстанның бірнеше дүркін чемпионы.
Уақыт өз дегеніне көндірмей қой­майды
Нұржан да бокспен қоштасып, был­ғары қолғабын шегеге ілді
Бірақ үлкен спорттан қол үзген жоқ
Міне, төрт-бес жылдан бері Шымкент қалалық спорт бөлімін басқарып келеді.
– Үлкен спортпен қоштасқаннан кейін қала басшыларының ұсынысымен Шымкент қалалық спорт бөлімін басқаруға бел будым
Міндет айқын – қала спортын дамыта отырып, облыс намысын, қала берді республика намысын қорғайтын нарқасқа спортшылар дайындау.
Қалалық спорт бөліміне қарасты арнайы спорт мектептерінде тәрбиеленіп жатқан жас ұрпақты рухани жан-жақты дамыған, халқымыздың ертеңгі болашағын берік ұстай алатын спортшы-азаматтар етіп дайындау басты мақсатымыз.
Шымкент өндірісті орталық, қала ішінде қаншама зауыт, фабрикалар бар
Сол өндіріс орындарында істейтін мыңдаған еңбек адамдарын бұқаралық спортқа тартып, салауатты өмір салтын орнату жолында қалалық спорт бөлімі кешенді бағдарламалар дайындап, оны жүзеге асыруда.
Қалалық спорт бөліміне қарасты 5-6 орталықтандырылған әртүрлі бағыттағы спорт мектептері жұмыс істейді
Осы мектептер қабырғасында спорттың барлық түрі бойынша облыстың, еліміздің құрама командаларына мүше болуға лайықты ізбасарлар қатары 30-35 спортшыдан кем болмауы қолға алынып, жоспарлы түрде жүзеге асырылуда.
Шымкент қаласындағы «Қаланың құрметті азаматтары» аллеясының қақ төрінде мәрмәр тасқа аты жазылған қаланың танымал тұлғаларының қатарындағы Нұржан інімізге жақсы атағың жаһанға тарай берсін дейміз.
Рабат ЖӘНІБЕКҰЛЫ
