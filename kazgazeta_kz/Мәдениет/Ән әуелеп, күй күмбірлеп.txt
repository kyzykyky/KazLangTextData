Абай атындағы Қазақ мемлекеттік академиялық опера және балет театрында Қазақ ұлттық өнер университетінің 15 жылдығына арналған гала-концерт өтті.
Іргетасын 1998 жылы қалаған Қазақ ұлттық музыка академиясы Қазақстан Республикасы Үкіметінің қаулысымен 2009 жылы Қазақ ұлттық өнер университеті болып қайта құрылады
Бұл концерт 1998 жылдан бастап осы оқу орнында ректор болып қызмет атқарып, жас ұрпақты тәрбиелеуде өнегелі еңбек етіп келе жатқан ­Айман Мұсақожаева мен университет ұстаздарының өлшеусіз еңбектерінің жемісі.
Концерт Қазақстанның халық артисі Айман Мұса­қожаеваның «Айгөлек» балалар скрипкашылар ансамблімен бірге Ф.Крейслердің «Г.Пуньяни стиліндегі Прелюдия мен Аллегро» шығармасын орындаудан бастау алды.
Әрі қарай жалғасқан ҚазҰӨУ-дың Қазақ ұлт аспаптар оркестрі (дирижері Дәурен Ғылымов) орындауындағы Нұрғиса Тілендиевтің «Махамбет» атты музыкалық поэмасы, Дина Нұрпейісованың «­Науаи» күйі көрерменін шаттыққа бөледі
Домбырашылар ансамблінің «Әлем әуендері» попурриіне елтіп отырған жұрт Қазақстанның халық артисі Қайрат ­Байбосынов шәкірттері Әлихан Дүйсенбай, Сырым Мұхамеджанов, Айдана Иманбердиевалармен бірге дәстүрлі әндерден «Ән шашу» орындағанда сілтідей тына қалды
Бұл ұрпақтар жалғастығының, ұрпақтар сабақтастығының бір көрінісі еді.
Сахнаға университетте білім алып жүрген мектеп оқушысы Әбдіахмет Оразбақов шығып Э.Григтің фортепиано мен оркестрге арналған концертінен үзінді орындауы талайды тамсандырып, көрермен жүрегіне жылылық ұялатты.
Кеш барысында ҚазҰӨУ-дың Еуразиялық симфониялық оркестрі мен хордың, хореографиялық во­кальдық ұжымның бірлесе орындаған А.Бородиннің «Князь Игорь» операсынан композиция­сы, Қазақстан Республикасының еңбек сіңірген қайраткерлері Айгүл Ния­зова, Бибігүл Жанұзақ, Азамат Жылтыркөзов, Сүндет Байғожин, халықаралық байқаулардың лауреаттары Айзада Қапонова, Бейімбет Таңарықов, Рамзат Балакишиевтің орындауындағы Р.Леонкаваллоның «Шұғыла», Ф.Легардың «Джудитт» опереттасынан Джудиттің ария­сы, Ж.Бизенің «Кармен» операсынан Эскамилионың шумақтарына өнерсүйер қауым жылы ілтипат білдірсе, Н.Назарбаев пен А.Қораз­баевтың «Үш қоңыр» әні Азамат Жыл­тыркөзов пен халықаралық бай­қау­лардың лауреаттары «Самғау», «Елі­гай» балалар хоры орындауында ерек­ше ықыласқа бөледі.
Бізді бір қуантқаны – жастары­мыздың өнерге деген құлшынысы
Ұлттық киімдеріміз сахнаға тіпті сән беріп, көздің жауын алады
Талай бәйгелерде топ жарып, қазақ өнерін бүкіл әлемге паш етіп жүрген ұл-қыздарымызға риза болып, сүйсіндік
Әнімен де, сәнімен де жарасып тамаша өнер көрсеткен жастарымыз әлі талай қуантатынына кәміл сендік.
Бағдагүл МҰРАТҚЫЗЫ
