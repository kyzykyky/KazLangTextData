Қалың жұртшылықты адамгершілік пен ізгілікке тәрбиелеуде, тіпті ұлттық рухтың негізі саналатын – ана тіліміздің қайнарынан қандыра сусындатуда жер-жердегі театрлардың қосып жүрген үлестері зор

Міне, осыны ескеріп аймақтағы театрлардың тыныс-тіршіліктерін кеңінен көрсету мақсатында «Аймақ театры» атты жаңа айдар ашуды жөн санадық
Оқырман қауым айдар аясында жарық көрген мақалалар арқылы өңірдегі театрлар жаңалықтарымен, олардың қойылымдарымен, сахна саңлақтарының шығармашылығымен жан-жақты таныса алатын болады.
Бауырдағы өзбек, қырғыз емес, тіпті іргедегі ормандай қалың орыстың орда бұзған оралымды, біздің ұғымға біршама таныс ойының жемісі емес, әрідегі неміс жұртының төрткүл дүниеге енді-енді таныла бастаған драматургінің шығармасын көкшетаулық көрермен қалай қабылдар екен деген күдікті күмәннің, дүмбілез дүдәмалдың болғаны да рас
«Офисті» алдымен мәскеуліктер сахналаған, одан соң Белоруссия театрлары
Ал қазақстандық театрлар арасында біздің жерлестеріміз осы бір психологиялық шешімі, астары тым әріде жатқан күрделі шығарманы тұңғыш рет сахнаға шығарып, өз көрермендеріне тар­ту етіп отыр.
Бас-аяғы бір демде, қылаудай артық жамауы жоқ, жұтынып тұрған шығарма бір ырғақпен көз алдыңа бүгінгі дүниедегі кейбір замандастарыңның бейнесін елестетіп өте шығады.
Кәдімгі офис
Кәдімгі офисте жұмыс істейтін кәдімгі менеджерлер
Солардың күнделікті тыныс-тіршілігі, іс-әрекеті, мінез-құлқы
Шығармадағы кейіпкерлердің саны небәрі бесеу-ақ
Демек, бес түрлі бейне
Жоқ, бесеу емес, әлденешеу
Тіпті санап тауыса алмайсыз
Өйткені кейбір кейіпкерлер екіжүзді
Сондықтан олардың мінез-құлқын, ұстанымын тап басып тану, аңғару оңай шаруа емес.
Шығарма авторы өз кейіпкерлерінің мінез-құлықтарын сомдап шығаруда өте ұтымды детальдарды пайдаланған
Айталық, кәдімгі айнаның алдын­да бастыққа жолыққан сәтінде өзін-өзі қалай ұстау керектігін мың қайталап жаттығуы, киім киісі, айрықша сүйкімді көрінуге тырысып, үздіккен жасанды дауыспен бастықтың көңіл-күйіне, әуеніне қарай мың құбылып өзгеруі
«Әуелі есік қағамын, содан кейін бастыққа дейін бес қадам, жымиып күлемін, ол темекі шегесің бе дейді, неге шекпеске деймін»
Міне, осындай әр қимылын, әр сөзін мың қайтара екшеген дайындық
Бірақ ол көрерменді мезі етпейді, қайта осындай жа­санды қылыққа жиіркенішін қалыңдата түседі
Офис менеджерлері сыртқы бейнесін, жүріс-тұрысын түзеуге тырысады
Қалай болғанда да ол тек сыртқы бейне ғана
Ал ішкі жан дүние ше? Ол тіпті сорақы
Өйткені олардың барлығының көкейін тескен жалғыз-ақ құдірет бар
Ол билік пен байлық
Ол үшін өзінен жоғары тұрған басшыға қалай да, қайткен күнде де жақсы қырынан көріну керек, жақсы қимылымен, нәрсіз, әрсіз болса да жылтыраған сыртқы кейпімен көзге түсу керек
Жақсы сөзімен сүйкімді болуы ке­рек
Сол үшін олардың әрқайсысы қасында жүрген әріптестерін аяғынан шалып құлатуға, реті келсін, келмесін мұқатуға дайын
Мұқатып қана қоймай, жігерін жасытқысы, қайратын қайтарғысы келеді
Өйткені билікті арман еткен асау өзендей толықсып жатқан өмір өткелектерінде бірін-бірі асау толқынның астына шын батырғысы келеді
Қайтып қарасын көрсетпейтіндей етіп, енді қайтып жолында кесе-көлденең, кедергі болып тұрмайтын етіп
Ол ашып айтпағанымен бөгет, тіпті мұның жолы болмай жүргені де осы бір әріптесінің кесірі шығар
Ендеше, оны неге аясын
Бірін-бірі өлердей жек көріп тұрып, жүзбе-жүз келген бір-біріне «мырзам», «ханым» деп майысып-қайысып сөйлейді
Дәмсіз, нәрсіз болса да
Жылуы жоқ жылтыр, кұрғақ сөз.
Неміс қаламгері қағаз бетіне түсірген, Шах­мет Құсайынов атындағы Ақмола облыстық қазақ музыкалық-драма театрының актерлері сомдаған бейнелерді біз танитын тәріздіміз
Бір жерден көргендейміз
Мүмкін ол біздің жанымызда жүрген шығар
Мүлде бейтаныс емес екен
Адамзаттың бойындағы дәл осындай мінді біздің Абай атамыз да айтқан
Бірақ жөнге келтіре алмаған
Мыңмен жалғыз алысқан
Біз мұның барлығы өз жұртымызға ғана тән, біздің ұлтымыздың бойында кездесетін емі жоқ, дауасы аз дерт шығар дегенбіз де қойғанбыз
Сөйтсек, олай емес екен
Алыстағы неміс жұртына да, жалпы адамзатқа да тән қылық екен
Абай ғана емес, өркениеті өрге кеткен, мәдениеті мәйек жарып тұрған, болған, толған жұрт та алаңдайды екен
Алаңдамаса, дәл осылай замандастарымыздың бойындағы жұқартып, жұқалап айтқандағы жат қылықты тап басып, айдай әлемге әшкере етер ме еді.
«Офис» аса қымбат уақытыңның бір сағатын киып көруге тұратын дүние
Тек онда бар зейінің, ыкыласың сахнада болуы ке­рек
Дәл солай көрдің бе, онда сахнаның төрінде біресе кұйындай ұйытқып, біресе тал бойыңмен мың батпан салмақты арқалап жүргендей маңғаз кейіпке енетін мың құбылған бейнелердің арасынан өзің күнде көріп, араласып жүрген әлдекімдерді танисың
Кездесуге көңілің соға бермейтін, тіпті көргің де келмейтін әлдекімдерді
Амал қайсы сол адамдар тағы да алдыңнан шығады
Бұл жолы айдай әлемге масқара болып, кұдіретті өнермен кескінделген кейіпте.
Әрідегі неміс қаламгері сомдаған алуан қырлы мінез-құлқы бар, жайлауы жат, өрісі бөтен өңірді жатырқамай-ақ танисыз
Тіпті көңіліңе айықпас кіршік жұғатын сол былғанышты жерде өзің де бірге жүргендей боларың хақ.
Дәл осы қойылымда театр актерлері Еркін Тасболатов, Ризат Қылышбаева, Дархан Қасенов, Медет Хамзин, Айна Жүнісовалар өздері сомдаған рөлдерді тамаша ойнап шықты
Қойылымның жан дүниеңді елітіп, баурап алатындығы соншалықты тырнақ астынан кір іздесең де таба алмасың анық.
Әуел баста бәлкім қойылымның орта тұсында дәл бүгінгідей қоғам рухани байлыққа мелтектеп тұрған уақытта дәл осын­дай рухани мүгедек, мешел адамдар бола қояр ма екен деп іштей қарсыластық та
Рас, «бір қарын майды бір құмалақ шіріткенімен» жалпақ жұртқа, тұтас елге толайым қара бояу жағуға болмас
Мүмкін арагідік кездесуі де
Бірақ олар көп емес қой деп замандастарымызды арашалауға да тырыстық
Бәлкім, жамандыққа қимағандықтан…
Байқал БАЙӘДІЛОВ
КӨКШЕТАУ
