
Ежелден балажан қазақ бала сүйіп, оны өсіруді өмірдің мәні мен мағынасына балаған
«Бала – бауыр етің», «Балалы үй – базар, баласыз үй – қу мазар» деп баланы байлық санаған
Хакім Абай да «Адамның бір қызығы – бала деген» деп өсиет қалдырды
Себебі бала – біздің болашағымыз
Күні кеше еліміздің болашағы саналатын ұрпақтың төл мерекесі – Балаларды қорғаудың халықаралық күні аталып өтті
Бұл – жадыраған жаздың алғашқы күніндегі ең көркем, ең мейірімді мереке
Өйткені бұл күн сыңғырлаған сәби күлкісі мен балдырғандардың былдыры арқылы ерекшеленеді
Бұл мереке сонау 1949 жылдың қараша айында өткен Халықаралық демократиялық әйелдер федерациясының арнайы сессиясында қабылданды
БҰҰ бұл бастаманы қос қолдай қолдап, балалардың құқықтарын, өмірін және денсаулығын қорғауды өз қызметінің басым бағыты деп жариялады.
Бұл жолы да мереке еліміздің түкпір-түкпірінде де ерекше көңілмен атап өтілді
Балалар арасында түрлі байқаулар ұйымдастырылып, бүлдіршіндеріміз көптеген аттракциондар мен кино­театрларға тегін кіргізілді
Бұл күн ерекше мейірім мен нұрға толған, жылылық сыйлаған күн болды.
Бірақ балаға бір күн ғана назар аударған жеткіліксіз
Оның болашағының жарқын болуы үшін жыл бойы жұмыс істеген абзал
Себебі әлемнің әр елінде дін соғысы, террорлық әрекеттер, қылмыстық істер мен зорлық-зомбылық орын алуда
Бұл жағдайлардың құрбандары – көбіне-көп өз құқықтарына қол жеткізбеген балалар
Сонымен қатар отбасындағы айтыс-тартыс, ұрыс-керіс баланың психологиясына кері әсерін тигізіп жатады
Бұл – батыстық менталитетке бас ұрып, ұлттық тәрбиеден ада болып бара жатқанымыздың белгісі.
Ұрпақты ұлттың жалғасы деп қараған бабаларымыз өзге жұрттан ұрпақ тәрбиесіне деген ынта-ықыласы мен ниеті арқылы озық тұр
Алаштың ақиық ақыны Мағжан Жұмабаев та «Жас бала – жас шыбық
Жас  күнінде қалай иіп тастасаң,  солай өседі» дейді
Иә, атам қазақ сәбиін бесік жырымен жұбатып, әнмен әлдилеп, ертегімен елітіп, жыр-дастанмен құлақ құрышын қандырған
Ел қорғаған батырды, сал-сері мен ақынды өнеге еткен
Міне, осындай мейірім мен даналықты бойына сіңірген қазақтың қай ұрпағы болмасын ұлттық намысы жоғары, көргенді, көпшіл болып өскен
Бұл мәселе, яғни ұрпақ тәрбиесі қай кезде де күнтәртібінен түспеуі тиіс
Себебі ұлт келешегі тәрбиеде жатыр
Сапалы, саналы тәрбиеде
 Ендеше, ұрпағымызға ұлағатты тәрбие беріп, қорғайық, ол –  елдің ертеңін сақтағанымыз, ұлтымызды қорғағанымыз.
Анар Дүйсенбайқызы
