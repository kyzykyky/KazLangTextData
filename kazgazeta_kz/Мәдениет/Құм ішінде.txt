Өткен жылдың қуаң, жауын-шашынсыздау болған жазы мен коңыр күзі жиек бойындағы да, Нарын құмын жайлаған малшы қауымға да біраз қиындықтар келтірген болатын

Ызғарлы қара суықпен басталған қыстың кейінгі айлары бірде боранды, бірде қар аралас жаңбырлы болып өзгеріп келуі төрт түлік баққан жанға таңсық нәрсе емес-ті
Табиғаттың тосын сыйы алда қандай боларын кім білсін?! Дала төсінде ерте тұрып, кеш жататын бүгінгі шаруаның тынысы қандай? Қысы-жазы күйбелең тірлікпен қолдағы малының басын көбейтсем, өнімін халыққа сапалы жеткізсем деп маңдай терін сыпыра еңбек етіп жүрген бүгінгі малшының тұрмыс-тіршілігін білу мақсатымен біз жақында Қамысқала селолық округіне қарасты Күкіртті елді мекенінің Қосжыңғыл қыстағына ат басын тірегенбіз.
Мал – баққанға бітеді
Ерлі-зайыпты малшылар бізді шаруа қожалығының жайымен таныстыру үшін мал тұратын аула-қора жаққа бағыттады.
Қожалықтағы сексен сиырдың отыз шамалысы төлдейтін көрінеді, ал ауладағы ала бұзаулар биылғы жылдың алғашқы төлдері екен
Олардың жемшөбін, суын беріп, баптап жүрген келіншегі Қоңырша да осында
Қора-қопсыдан әріректе әлі мұрты да шағыла қоймаған орама пішен іскірті
Құмдауыт жердің шөбінің малға жұғымы жақсы, құнарының мол болатыны белгілі емес пе? Бұрқыраған боз жусанның иісі жаныңды жай таптырып, рақаттандырып жіберді.
Біздің аңтарылған кейпімізді аңғарған Тастай: – Осындай уақытта аулаға пішен шашып малды ұстау менің әдетімде жоқ нәрсе
Тіпті қыстың боранды, аязды күнінде де қорадан мал көрмейсіз
Бәрі далада, өздеріне бөлінген жерде жайылады
Тебіндеп шөбін табуға үйренген
Қорада ұстағанның қоңы болмайды
Әкеміз малшы болғасын, шаруаның қыр-сырын жастай үйреніп өстік қой
Одан қор болған жоқпыз, еңбекпен шыңдалып, зейнетін көріп, осы малдың бағымымен нәпақамызды тауып отырмыз, – деп бұзау күтімімен аулада жүрген келіншегіне: «Ала құмда отырған малшы ауылына газеттен кісі күнде келе бермес, қонақтарға шайыңды дайындай бер
Сәскеге де жақын қалыпты ғой» деп бізге сыртқы шаруаның жайынан хабар қылды.
– Қазақта «Тоғыз қой тұқым болмас» деген сөз бар ғой
Мен сол сөздің терістігін бүгінде адал еңбегіммен, маңдай теріммен дәлелдеген адаммын деп бізге тағы бір сырын ашты
«Тоғыз қой, бір сиырмен ала құмда не бітірейін деп отыр екен
Бұдан ештеңе шығара алмас, шаруасы оңбас» деп күмәнданғандар да табылды
Қасқыр атып, мал жинап, несібемді молайттым, үйімді салдым
Балалы-шағалы болдық
Үкіметтен қол жайып, көмек күтетін жігітіңіз мен емес, замандас
Оны бүкіл жұрт біледі
Өз тірлігімізді өзіміз көріп, өз қазанымызда өзіміз қайнап жатқан қарапайым адамдармыз ғой.
– Осыншама малды тек Қоңырша екеуің бағасыңдар ма? Басқа көмекші жоқ па? – деп сұрадық біз.
– Бірер жылдықта қой саны 500-ге жетті
Біртіндеп азайтқаным
Менде көмектесетін Қоңыршадан басқа кісі жоқ
Жазғы каникулда балаларым – 12 жастағы Шыңғыс пен 9 жастағы Ма­насым қолқанат болуға жарады
Мал­ды солар ұқсатады
Еңбекке ерте шынық­тырып жатқаным ғой
Айтқан ақылдарымызды екі етпей орындайды
Мендей жұмыс жасайтын, малдың жайын білетін бір кісі болса, еңбегін төлеп жұмысқа алар едім
Бірақ құлшынып тұрған жан көрінбейді
Жастардың қырдан қалаға қашқан заманы болды ғой.
– Жылына екі рет – жабағы, күзем жүндерін қырқасыздар ғой
Жүнін қайда өткізіп жүрсіздер?
– Өзімізге қажеттісін алып, қал­­ға­нын босқа құрттатпай өртеп жібереміз
Ешкім алмайды, қабыл­дай­­тын жер жоқ, терісі де жиналмайды.
Жел диірмені – ең арзан қуат көзі
Шаруашылық жайымен танысып, үйдің ішкі тынысын білудің сәті үй жанында қаңғалағы жел бағытымен айналып, электр қуатын беретін жел диірменінің жанына келгенде түсті.
Иә, ғылым мен техника қарыштап дамыған сайын энергия көзіне деген сұраныс жылдан-жылға артып келеді
Ал табиғаттың балама энергиясын пайдаланушылар әзірге тек шалғай ауылдағы малшылар, жеке шаруагерлер
Қамысқала селолық округіне қарасты біраз дала төсі ерлері осы табиғи ресурсты пайдаланып отырғаны көңілге қуаныш ұялатарлықтай
Тастай Бозшиевтің күн көзінен қуат алатын батареяларды тұрмыста пайдалана бастағанына 10 жылдың жүзі болыпты
Бүгінде үй төбесіне орнатылған күн батареясын ол тек телефон жүйесінің тұрақты істеуіне ғана қалдырып, ал мына жел диірмені тұрмыстағы нағыз энергия көзіне айналды
Ешқандай шығыны жоқ қарапайым ғана қытайлық құрылғыны әкеліп орнатып беруімен қосқандағы құны 200 000 теңге шамасында екен
Аудан орталығынан шалғайда тұратын адамдарға бағасы бәлендей қымбат болғанымен қосымша шығынының жоқтығын ескерсек, оны пайдалану әлдеқайда тиімді, өйткені алты жыл бойы еш кідіріссіз қызмет істеп тұр.
– Қазір енді Мемлекет басшысының да қойып отырған талабы – таза энергияны табиғаттың өзінен алып, балама энергияны пайдалану
Астанада 2017 жылы өткізілетін «EXPO-2017» әлемдік көрменің өзекті мәселесінің өзі осы
Тиімділігі – бензин құямын, моторың бұзылып қалады демейсің, жел диірменді іске қос та үйіңді жарқырат, теледидарыңды кез келген уақытыңда көр, радиоқабылдағышың мен телефоның да істеп тұр
Бұдан артық не керек малшы үшін? Бұл қоршаған ортаға таза, түтін не газ шығарып жатқан жоқ.
Жаңалыққа жаны құмар жігіттің ендігі ойы – жаңадан кең үй салып алу
Оған дайын тұрған су жаңа жел диірмені тағы бар болып шықты
Соңғы кезде Тастайдың бұл тірлігі осы құм өңірінде тұратындардың да қызығушылығын оятқандай
Олар да өз үйлерінде тұрақты ток көзінің болғанын қалайтын көрінеді.
Жел диірменінің жұмыс істеу принципі де қарапайым, қуат көзін жинайтын батареялары тола бас­тағанда арнайы кішкене қорап­шасында белгі жанып, сол кезде айналып тұрған жел диірменді байлап, тоқтата қоясыз
700 кВт шамасындай қуат беретін бұл диірменге жел жылдамдығы оншалықты маңызды емес
Ең бастысы шалғайдағы шаруаға қолайлы, арнайы қойылған телефон стансасы жұмыс істейді, «Отау-ТВ» құрылғысы арқылы отбасы еліміз бен алыс-жақын шетелдің теледидар бағдарламаларын еркін көріп те, жарықты күндіз-түні бір қалыпты пайдаланып та отыр.
Үйге енген бізге Қоңырша да төрін ұсынып, үй иелері қызыл қуырдағы мен бадана бауырсағын, қаймағы мен сүт қатқан күрең қою шайын ұсынып, қонақжай көңілін білдіріп жатты
Жаңа осы жаққа бағыт алғанда сапарласымыздың бірі Тастай мен оның келіншегі туралы біраз мағлұмат берді
Қоңыршаның бақсайлық жылқышы Қазыбаев Рәсім деген қарттың қызы екендігінен, жас кезінде атқа шауып, қазақтың «Қыз қуу» сынды ұлттық сайыстарына қатысып, өзіне жете алмаған талай жігітті боз жорғаның үстінде қамшының астына алғанынан, Халық батыры Исатай Тайманұлының 200 жылдығында, ұлы күйші Құрманғазының мерейтойларында топ жарғандығынан, үйдің де, түздің де шаруасына мығым екендігінен және «УАЗ» бен шетелдік көлікті шебер жүргізетіндігінен де хабардар етіп үлгерген болатын
Енді, міне, бізге дәмін, шайын ұсынып, әулеттің ибалы келіні, алты баланың анасы, жарасымды отбасының, отағасының сенімді серігі екендігін де дәлелдеп жатқан жайы бар.
Балаларының үлкені Шыңғыс 6-сыныпта оқиды
Кейінгі Шынар, Манас, Қасымхан, Шара, Алмас есімді ұл-қыздары Хамаң ауылындағы орта мектепте оқып, интернатта жатады.
– Сенбі сайын жағдайларын біліп, сағынғанда ауылға әкеліп, мауқымызды басып аламыз
Әйтпесе, жұмысымыз өнбейді, – дейді Қоңырша
Бізбен қоштасарда Тастай тағы бір ойдың ұшын шығарды
Ол қазір далада ит-құстың тым көбейіп, еркінсіп, тұяқтыларға қырғидай тиіп, ауыз салуды жиілеткенін, сондықтан онымен көп болып күреспесе, малшыдан маза кететіндігін, бұған атқарушы биліктегі азаматтардың назар салуын сұраған өтінішін де айтып қалды
Сосын қасқыр аулаудың небір айла-тәсілдері мен қыр-сыры, болған шым-шытырық оқиғалар туралы аңшы әңгімесін тыңдауға кейін де уақыт болатындығын қаперімізге салды.
– Менің малыма әзірге қасқыр шауып көрген жоқ
Малымды өзімдей бағатын кісі табылып жатса, мен түз тағысымен күресуге дайынмын
Себебі қасқыр аулау менің сүйікті ісім ғой, – деген Тастай замандасымызға біз де амандық-саулық, еңбектеріне табыс тілеп, малшылар ауылынан аттанып, Аққыстауды бетке алдық.
Бақытжан ЖҰМАТ
Атырау облысы
