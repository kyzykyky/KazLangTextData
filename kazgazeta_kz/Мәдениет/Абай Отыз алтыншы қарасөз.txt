Пайғамбарымыз салалаһу һалайһи уәселәмнің  хадис шарифінде  айтыпты: «Мен лә хаяһүн уә лә иманун ләһу» деп, яғни кімнің ұяты жоқ болса, оның иманы да жоқ деген
Біздің қазақтың өзінің мақалы да бар: «Ұят кімде болса, иман сонда» деген
Енді бұл сөзден білінді, ұят өзі иманның бір мүшесі екен
Олай болғанда, білмек керек, ұят өзі қандай нәрсе?
Бір ұят бар – надандықтың ұяты: Жас бала сөз айтудан ұялған секілді, жақсы адамның алдында жазықсыз-ақ әншейін барып жолығысудан ұялған секілді
Не шариғатқа теріс, не ақылға теріс жазығы жоқ болса да, надандықтан бойын керістендіріп, шешілмегендік қылып, ұялмас нәрседен ұялған ұялу – ақымақтық, жамандық.
Шын ұят сондай нәрсе: шариғатқа теріс я ақылға теріс, я абиұрлы бойға теріс бір іс себепті болады
Мұндай ұят екі түрлі болады
Біреуі – ондай қылық өзіңнен шықпай-ақ, бір бөтен адамнан шыққанын көргенде, сен ұялып кетесің
Мұның себебі, сол ұят істі қылған адамды есіркегендіктен болады
«Япырмай, мына байғұсқа не болды, енді мұның өзі не болады дегендей, бірнәрсені іштен рақым секілді болып келіп, өзіңді қысып, қызартып кетеді.
Біреуі сондай ұят, шариғатқа теріс, я ақылға, я абиұрлы бойға теріс, я адамшылыққа кесел қылық, қатеден, яки нәпсіге еріп ғапылдықтан өз бойыңнан шыққандығынан болады
Мұндай ұят қылық қылғандығыңды бөтен кісі білмесе де, өз ақылың өз нысабың өзіңді сөккен соң, іштен ұят келіп, өзіне жаза тарттырады
Кірерге жер таба алмай, кісі бетіне қарай алмай, біртүрлі қысымға түсесің
Мұндай ұяты күшті адамдар ұйқыдан, тамақтан қалатұғыны да бар, хатта өзін-өзі өлтіретұғын кісілер де болады
Ұят деген адамның өз бойындағы адамшылығы, иттігіңді ішіңнен өз мойныңа салып, сөгіп қылған қысымның аты
Ол уақытта тілге сөз де түспейді, көңілге ой да түспейді
Көзіңнің жасын, мұрныңның суын сүртіп алуға да қолың тимейді, бір ит боласың
Көзің кісі бетіне қарамақ түгіл, ешнәрсені көрмейді
Мұндай қылыққа жетіп ұялған адамға өкпесі бар кісі кешпесе, яки оның үстіне тағы аямай өртендіріп сөз айтқан кісінің өзінің де адамшылығы жоқ десе болар.
Осы күнде менің көрген кісілерім ұялмақ түгіл, қызармайды да
«Ол істен мен ұятты болдым дедім ғой, енді нең бар?» – дейді
Я болмаса «жә, жә, оған мен-ақ ұятты бола­йын, сен өзің де сүйтіп пе едің» дейді
Немесе «пәленше де, түгенше де тірі жүр ғой, пәлен қылған, түген қылған, менікі оның қасында несі сөз, пәлендей, түгендей мәнісі бар емес пе еді?» – деп, ұялтамын десең, жап-жай отырып дауын сабап отырады
Осыны ұялған кісі дейміз бе, ұялмаған кісі дейміз бе? Ұялған десек, хадис анау, жақсылардан қалған сөз анау
Осындай адамның иманы бар дейміз бе, жоқ дейміз бе?!
