Тіршіліктің қас қағым сәтін қалт жібермей, өмір ағысының нәзік иірімдерін көз алдыңа қалтқысыз әкелетін фотография өнері қандай, шіркін! Жансыз суреттерден сырбаз сұлулықты, кербез бекзаттықты, қозғалыс динамикасын, поэзия тілін жан сезіміңізбен түсінесіз
Тек оны көре білетін көз, қабылдай білетін жүрек керек.
Елордада ұйымдастырылған «PHOTOfest.KZ» тақырыбындағы халықаралық фотофестиваль осы түйсігімізді тереңдете түскендей болды
Өйткені Ұлттық музейге қойылған суреттер көрмесіне Шигеру Йошида (Жапония), Жан Тюрко (Франция), Исмайл Хайкир, Аднан Аташ (Түркия) Павел Антонов, Андрей Мартынов,Татьяна Зубкова (Ресей), Альберто ди Мауро (Италия) сынды шетелдік хас шеберлер мен қазақстандық фотоөнер майталмандарының туындылары қойылды.
Осы орайда тұсаукесер жиында сөз алған Мәдениет және спорт министрі Арыстанбек Мұхамедиұлы елімізде бұрын-соңды Орта Азияда болмаған ірі халықаралық көрме ұйымдастырылып, оған әлемдік деңгейдегі фотоөнер шеберлері шақырылғанын айта келіп, бір аптаға созылатын фестивальге қатысушыларға сәттілік тіледі.
Бұдан соң көрме залында жұртшылық фотоөнер туындыларын ерекше ықыласпен тамашалады
Әр фотограф дүниеге өз көзқарасымен қарайды, өз философия­сы бар
Ешкімге ұқсамайтын өзіне тән бағыты бар
Мәселен, түркиялық Аднан Аташ туындылары құстар мен жәндіктер әлеміне жетелейді
Және олар соншалықты әсем, көздің жауын алатын әдемілікпен түсірілген
Ғажайып бір әлем.
Ал Шигеру Йошида мұхиттың тылсым тұңғиығын, сол өңірдегі табиғат көріністерін адам бейнесімен астастыра ұсынады
Таным-түсінігіңіз бір қиырдағы жапон жұртының болмысымен ұштасып жатқандай болады.
– Мен он жыл бұрын фотографтың көмекшісі болып жүрдім
Бірте-бірте бұл өнер қызықтырып, тартып әкетті
Фотография арқылы жапон мәдениетін әлемге танытқым келеді, – дейді ол.
Ал біз сөзге тартқан француз фотографы Жан Тюрко көп жылдан бері фотоөнер саласымен айналысып келе жатқан тәжірибелі адам екен
Көрмеге үш бағыттағы суреті қойылған
Таңғалдырғаны – бір бастаған ісін сабақтастыра жалғастыратын табандылығы арқылы өмірдің өзгерістерін бейнелейді
Мәселен, қарапайым ғана үй
Оның жыл өткен сайынғы көрінісі, маңайының қалай өзгергені фото тілінде сайрап тұр.
– 2006 жылдан осы күнге дейін бұл үйдің 2000-дай суретін түсірдім
Өзгеріс көрініп тұр
Суреттің сол жағында парк, оң жағында аурухана
Бұл жермен күнделікті қаншама адам өтеді
Солардың тағдыры көрініс береді, – дейді Жан Тюрко.
Көрмеде оның бірқатар натюрморттары да қойылған
Минимализм бағыты
Яғни, бұл басы артық қажетсіз дүниелерден ада қарапайым көрініс дегенге саяды.
Қазақстандық фотошеберлердің туындылары да келушілердің ықыласына бөленді
Олар уақыт штрихтарын фотообъектив арқылы өрнектеген
Кешегі өмірден өтіп кеткен ұлы тұлғалардың кездейсоқ түсірілген суреттері, керемет тарихи сәттер еліміздің ақиқат жылнамасы дерсің.
Қатысушылар Мәдениет және спорт министрлігі Санкт-Петербургтың «Арт-Центр», Краснодардың «PHOTOVISA» ұйым­дарымен бірлесіп ұйымдастырған халықаралық фестиваль аясында Бурабай, Қорғалжын, Баянауыл, Ұлытау, Қарқаралы, Түркістан, Отырар, Шарын, Шымбұлақ, Медеу, Тамғалы, Көлсай сияқты тарихи-мәдени жерлер мен көрікті өңірлерде болып, фотосуреттер түсіреді
Фестиваль қорытындысы ретінде «PHOTOfest.KZ – гүлденген Қазақстан әлем фотосуретшілерінің көзімен» атты фотоальманах жасалады.
Ғазиз ҚҰРМАШҰЛЫ
Астана
