Мемлекет басшысы Н.Назарбаев Елорданың 20 жылдығы қарсаңында бірқатар нысандарды аралап, жұмыс барысымен танысып, тұрғындармен кездесті
Бас қаланың көшірілу тарихына тоқталып, қиындықты ұмытуға болмайтынын, ынтымақ бар жерде жарқын болашақ күтіп тұрғанын тілге тиек етті.  
«Өңірлердің Астанаға тартуы» бағдарламасы аясында Маңғыс­тау облысы қайта жөндеуден өт­кізген қалалық Достық үйінде елорданың этномәдени бірлестікт өкілдерімен және Маңғыстау облысының көрнекті қоғам қайраткерлерімен кездесті
Облыс әкімі Е.Тоғжанов Мемлекет басшысына Достық үйінің эскиздік жобасын таныстырды
Онда кітапхана, музей, халықтық қолданбалы өнер шеберханалары, конференц-зал және тілдерді оқыту орталығы үшін арнайы орындар қарастырылған.
Алматы облысы қайта жөн­деу­ден өткізген «Жетісу» саябағын аралаған Мемлекет басшысы оның елорда тұрғындарының сүйікті демалыс орнына айналатынын жеткізді.
– Бүгінде барлық облыстар көмек көрсетіп, қолдау білдіріп жатыр
Өйткені Астана – бүкіл Қазақстанның жетістігі
Бас қала құрылысына өңірлердің бәрі атсалысты және қазір мұнда еліміздің әр түкпірінен келген адамдар өмір сүреді
Біз ХХІ ғасырда ғаламат дүниені бірге жасадық
Адамзат тарихында мұндай қалалар ешқашан 20 жылдың ішінде салынбаған
Ал біз салдық! – деді Н.Назарбаев.
Сонымен қатар Алматы ауданында орналасқан «Жерұйық» саябағын аралаған Елбасына 19 жыл бұрын өзі отырғызған ал­ғашқы ағаш көрсетіліп, өткен күн­нен тағы бір естелік көз алдынан өтті.
Қазақстан Президенті Астана­ның жасыл белдеуін тікұшақпен аралап, даму барысымен танысты
«Жасыл ел» жастар жасағының өкілдерімен бірге ағаш отырғызып, табиғатқа 150 қырғауыл ұшыру шарасына қатысты
Жастармен әңгі­ме­лесіп, жобаны жүзеге асыру бары­сындағы алғашқы кездескен қиын­дықтарды, қазіргі жағдайы мен одан әрі дамыту мәселелерін қозғады.
Есіл өзені арқылы өтетін вело­сипедшілер мен жаяу жүргін­шілерге арналған көпірді аралап, оның техникалық сипатымен танысты
Атырау облысының әкімі Н.Ноғаев Мемлекет басшысына көпірдің саябақ аймағындағы жаяу жүргіншілер легі мен велосипед желісін Есіл өзенінің оң жағалауымен жалғанатынын атап өтіп, оның ерекшелігіне тоқталды
«Егер көпірге жоғарыдан қарайтын болсақ, оның пішіні Атырау облысының символы саналатын балыққа ұқсайтынын көруге болады» деді облыс әкімі.
Велосипедшілер мен жаяу жүргіншілерге арналған кө­пірді және велосипед инфра құ­ры­лымын жоба аясында Атырау, Түркістан, Солтүстік Қазақстан, Павлодар, Қостанай, Ақмола және Жамбыл облыстарының әкім­діктері салды.
Қазақстан Президенті Қы­зылорда облысы салған зы­мыран-ғарыш техникасы музейінің ашық экспозициясын аралады
Жұртшылықпен кездесіп, ғылым мен жаңа технологияларды дамыту ісіндегі ғарыш өнеркәсібінің мән-маңызына тоқталды.
– Менің тапсырмам бойынша француз тарапымен бірлесіп, жасанды жер серігін құрастыратын зауытты іске қостық
Жуырда өзі­міздің жер серіктерімізді құрас­тыруға кірісеміз
Бізде зымыран ұшыратын құрылғы бар, 2022 жылға қарай «Зенит» зымыраны дайын болады
Осылайша, ғарыш өнеркәсібіміз жаңа технологиялық деңгейге көтеріліп, Қазақстан толыққанды ғарыш державасына айналатын болады, – деді Н.Назарбаев.
Келесі кезекте – Есілдің сол жағалауындағы жаңадан ашылған «Ұлытау» аллеясын аралады
Одан шығып «Қазақ еліне мың алғыс» монументіне барды
Монумент алдына жиналған Қарағанды облы­сының этномәдени бірлестік өкілдерімен кездесіп, тарихтағы қиын кезеңнің маңыздылығын еске түсірді.
– Біз бірлігімізді сақтап, бір-бірімізге құрмет көрсетуіміз керек
Мен барша жұрттың Қазақстанда өмір сүріп, еңбек етіп, өсіп-өр­кендегенін қалаймын
Ең бастысы – тату қарым-қатынасты сақтай білу, – деді ол.
Астанада жаңадан ашылған «Almaty balabaqshasy» мекемесінің жұмыс барысымен танысып, бүлдіршіндерге мерекелік көңіл күй сыйлады
Қаланың сол жа­ғалауында орналасқан 240 орын­дық балабақшадағы 12 топтан Алматының даңғылдары мен көшелері, қала тарихы жөнінде мол мағлұмат алуға болады.
Мемлекет басшысы Н.Назарбаев Астана қаласының сол жағалауында орналасқан Ботаникалық баққа барды
«Жасыл ел» жастар еңбек жасағының өкілдерімен әңгімелесіп, бас қаланы және бүкіл Қазақстанды көгалдандыру үшін жүргізілген жұмыстардың маңыздылығына тоқталды
Ботаникалық бақтың ортасында орналасқан оранжереяны аралап, оны мамандандырылған институттардың көмегімен әрі қарай дамыта беру қажеттігін тілге тиек етті.
– Астана төңірегінде орман өспейді деп үнемі айтылатын
Бірақ бүгінде мұндағы 83 мың гектар жерге отырғызылған ағаштардың биіктігі 20-25 метрге дейін жетті
Жыл сайын орман алқабының аумағы бес мың гектарға ұлғайып келеді
Осы орманды «Шортанды-Бурабай саяжай аймағымен» қосқымыз келеді, – деді Президент.
Елбасы жоба аясында Шы­ғыс Қазақстан облысы тарту еткен, Ботаникалық бақтың сә­нін келтіріп, жарық шашып тұр­ған субұрқақты тамашалады
Бақ аумағында велосипед жолы, жү­гіруге арналған жолақ, спорттық жабынды, жаяу жүргіншілерге арналған көпір және жасанды су қоймасы бар
Жалпы көлемі 613 мың шаршы метрден асатын көгалдандыру аумағында Еуропа, Азия және Солтүстік Америка елдерінен әкелінген алуан түрлі бұталы өсімдіктер мен ағаштар қамтылған.
Мемлекет басшысы Н.Назарбаев Астана қаласының ме­рей­тойы қарсаңында елдіктің бірлігі жолында бірлесе еңбек етіп, жан-жақтан қолдау көрсетіп жатқандығы үшін барлық өңірге алғыс айтып, ризашылық білдірді.
Бағдагүл Балаубаева
