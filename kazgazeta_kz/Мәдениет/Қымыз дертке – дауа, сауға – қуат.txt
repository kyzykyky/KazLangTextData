Әр ұлттың өз тілі, діні, салт-дәстүрі мен әдет-ғұрпына сай, дастарқанына қойылар айрықша ас мәзірі бар
Соның ішінде, ежелден аттың жалы, түйенің қомында көшпенді ғұмыр кешкен халқымыздың ұлттық тағам түрлерінің алар орны ерекше
Түп төркіні төрт түлік малдан қарапайым жолмен өңделіп алынатын бұл азықтар: ет, сүт, құрт, май, қатық, қаймақ, айран, уыз, ірімшік, іркіт, қойыртпақ, қорықтық, қымыз, шұбат болып бөлінеді.
Ауруға – дауа, сауға – қуат беретін осы сүт өнімдерінің арасында қымыз бен шұбаттың емдік қасиеттері бәрінен жоғары
Бүгінде олардың адам ағзасына тигізетін пайдасы зор екені ғылыми тұрғыда дәлелденіп, оны жиі тұтынып тұруға кеңес берілуде
Осыған орай, «Салауатты ас – саулық кепілі» екендігін ескерген облыс басшылары соңғы бірнеше жылдан бері Талдықорғанда қымызхана ашу жұмыстарын жандандыра түсті
Бұл біріншіден, Елбасы тапсырмаларына сай ауылшаруашылығын өркендетіп, орта және шағын кәсіпкерлікті дамытуға мол мүмкіндік берсе, екіншіден, жұрттың табиғи әрі таза ұлттық тағам түрлерін қолдануына жол ашты
Соның нәтижесінде, жыл санап аймақта бұл сусынға деген сұраныс артып, Талдықорған қаласы аумағында жылқы, түйе өсіріп, қымыз, шұбат сатушылар көбейе бастады
Бұл орайда Талдықорған қаласына қарасты Мойнақ ауылының тұрғыны Миллионер Қажекенұлы есімді азамат бірнеше жылдан бері мал түлігін өсіруді қолға алып, өз кәсібін дөңгелетіп келеді.
Ол Тәуелсіздік алған алғашқы жылдары Моңғолиядан елге оралады
Көп өтпей өз таңдауымен мал шаруашылығымен шұғылдана бастаған
Бүгінде өңірдегі ауқатты кәсіп иелерінің бірі
Оның осы шаруашылықпен шұғылдана бастағанына 40 жылдан астам уақыт өтіпті
Жалпы қазір ерінбей еңбек еткен жанға жұмыс көп екендігін тілге тиек еткен қарт малшы өз шаруашылығын таныстыра келіп, ұлтымыздың төл сусыны шұбат пен қымыздың пайдасы жайында баяндап берді
Тіпті шұбаттың кейбір адамдарда кездесетін әлсіздік, қан аздық, қант ауруларына таптырмас ем екенін еске салды
«Бұған еш ғылымда дәлелденбей тұрып-ақ, дала данышпаны атанған ата-бабаларымыз тым ертеде көз жеткізген
Сондай-ақ оны табиғи түрде қолдан өңдеудің қарапайым жолын жан-жақты игерген олар, ұрпақтан-ұрпаққа мирас етіп қалдырды
Қазір біз – солардан үлгі алып, ұлт құндылықтарын жаңғыртуға барымызды салудамыз» деп атап көрсетті.
Осыдан соң, сүт өнімдерін қолдан өндірудің қыры мен сырын жан-жақты меңгерген кәсіпкердің жұбайы Майра Саясиқызы ұзақ жылдық тәжірибесімен бөлісті
Әр күні үйінде 50-60 литр қымыз ашытып, 30 литрге жуық шұбат дайындап, 40-50 литр сиыр сүтін сауып, өңдейтін ол – құрт, май, ірімшік алу жолдарын жақсы меңгерген
Қымыз негізінен жылқы терісінен тігіліп, тобылғы түтінімен ысталған сабада ашытылады
Мұнда алдымен біраз қор дайындалып, оның үстіне жаңа сауылған саумал құйылып, көбірек пісілуі шарт
Атап айтсақ, қымыздың өзі «саумал», «уыз қымыз», «бал қымыз, «құнан қымыз», «дөнен қымыз», «бесті қымыз», «сары қымыз», «жуас қымыз», «қысырақ қымыз», «қысырдың қымызы», «түнеме қымыз» болып бірнеше түрге бөлінеді
Ал шұбаттың емдік қасиеті жоғары – өзі сусын, өзі тағам
Оның дайындалуы қымызға қарағанда біраз оңай
Себебі алдын-ала сабадағы дайындалған алғашқы қорды жылы сақтап, сауылған түйе сүтін оның үстіне құйып, әредік ыдыс қақпағын босатып, ауасын шығарып тұру қажет
Сонда ғана шұбатты өз бабымен ашытуға болады
Енді құрт, май алуға келер болсақ, атам замандардан қалыптасқан дағды бойынша ақ сабада пісіп, майын алған соң іркітін қазанда әбден қайнатып, жұмсақ матадан тігілген қалтаға құйып, сүзеді
Осылайша, оның сары суы шығарылып, тартылған соң құртқа айналады да, бөліп-бөліп кептіріледі
Мұның барлығы тек айтарға ғана оңай болғанымен көзбен көріп, көңілге түймеген адам жасай да алмайды
Міне, бұл ата-бабадан жалғасқан ұлттық тағам түрлерін дайындау әдістерінің бір көрінісі ғана
Біз мұны онан ары жалғастырып, болашақта өз кәсібіміздің көлемін кеңейте түсуді ойластырудамыз» деді кәсіп иесі.
«Ал ұлтымыздың төл сусыны қымыз бен шұбаттың пайдасы қандай?» деген сауалға, Алматыдағы ұлттық тағамтану орталығының жетекшісі Айгүл Қожахметова ғылыми тұрғыда ­былайша жауап қайтарды.
Қымыздың пайдасы
Қымыз – қазақтың ежелгі бас-ты сусыны
Қымызда кездесетін дәрумендердің бәрі – адам денсаулығына пайдалы
Кез келген сүттегі ең бағалы зат – ақуыз болса, бие сүтінде ол 1,8-2% болады
Қымызда шамамен 1,3-2,0% май бар, бұл сиыр сүтінен 2 есе кем
Қан құрауда маңызды рөл атқаратын кобальт пен мыс сияқты элементтер сиыр сүтінен гөрі бие сүтінде едәуір көп: кобальт онда 1,5 есе, ал мыс 3,2 есе артық
Бір литр қымызда 1,60 мг мыс болады екен
Сондықтан да бүгінгі күні қымызды емдік әдісте, алдын алуда жиі пайдаланады.
Нақтырақ айтсақ, тұрақты түрде қымыз ішкен адамның иммунитеті артады
Бұл өнімде В, А, Е дәрумендері, әсіресе С дәрумені өте көп
Олар адамның иммундық жүйесі мен денсаулығын нығайтып, күшейтеді.
Буын аурулары мен сүйектің қақсауын, жүйкенің жұқаруын, бас айналуын, созылмалы сары ауру (гепатит) сияқты аурулардың алдын алады немесе жеңілдетеді
Дәрігерлер қымызды безгек ­ауруына және жөтелге қарсы ішуге ұсыныс жасайды
Қымызбен емделгенде қан құрамындағы ­гемоглобин, эритроцит көбейеді.Тамырдың соғуы жиілеп, қан айналымы жылдамдайды
Қан ­тамыры жұмысы мен жүрек соғысы жақсарады
Тамақтың алдында ­немесе тамақпен бірге аз мөлшерде (50-100мл) ішілген қымыз ас қорыту сөлдерінің бөлінуін айтарлықтай күшейтеді.
Ағзадағы зат алмасуын реттеп отыратын асқазанның, ішектің, бауырдағы өт бөлетін ферменттердің жұмысын жақсартады.
Қымыз құрамында ағзаға жеңіл сіңетін ақуыздар пептидтер, аминқышқылдар болғандықтан, сусынның бұл түрі сырқат адамның күш-қуатын тез қалпына келтіреді
Қымыз ашығанда пайда болатын сүт қышқылы, спирт асқазан-ішек сөлін қоздырып, астың жақсы қорытылуына, ыдырау өнімдерінің сіңуіне жәрдемдеседі.Бие сүтінде С дәруменінің мол болуынан, қымыз туберкулез ауруын емдеуге өте шипалы
Қымыз туберкулезбен ауыратындардың ағзасындағы дәрумендер алмасуының бұзылуын тоқтатады
Қымыз ішкенде адам тәбеті ашылады
Оған қымыз құрамындағы сүт қышқылы әсер етеді.
Шұбаттың артықшылығы
Шұбат – түйе сүтінен дайын­да­­­­латын сусын
Түйе суды аз пай­далан­ғандықтан оның сүті майлы бо­лып келеді
Қуаты мен дәрумендік қасиеті қымыздан кем емес
Қымызда – 499-528 ккал болса, шұбатта – 789-991 ккал болады
Шұбат құрамында май, әртүрлі дәрумендер бар
Бір литр шұбат адам ағзасын дәрумендер мен микроэлементтерге деген тәуліктік қажеттілігін толықтай қанағаттандыра алады
Дәстүрлі сусын, сонымен қатар ішек, бауырды тазалап, өт жолдарының жұмысын жақсартады
Қышқыл бөлуді тездетіп, асты жылдам қорытуға септігін тигізеді
Сондай-ақ инфарктың, инсульттің алдын алуда маңызы зор
Қант диабетіне, қатерлі ісікке де шипасы бар
Табиғи шұбат өнімдері адамның есте сақтау қасиетін жоғарылатып, ми тамырларына сергектік пен демалыс береді
Ескеретін жайт, шұбаттың құнарлылығы аса жоғары болғандықтан, оны аш кезінде ішуге болмайды
Сондай-ақ артық салмағы бар және ішек жолдары ауыратын жандардың шұбаттан бас тартқаны абзал
Шұбаттың қарынға майлылығы өте жоғары болады
Тағы бір артықшылығы, сирек кездесетін, ағзаға қажетті аминқышқылдары өте көп мөлшерде кездеседі
Ол ақуыз қатарына жатады және ағзадағы барлық алмасу үрдісіне қатысады
Оны ынталандырып, жандандырып тұрады
Қандай да бір аминқышқылы жетіспейтін болса ақауға алып келеді
Сондықтан шұбат міндетті түрде осындай көзге көрінбейтін, білінбейтін ауытқулардың орнын толықтырып тұрады.
Айдын КӘЛІМХАН
ТАЛДЫҚОРҒАН
