Айтылған сөздің астарындағы мәніне үңіліп, сырын аңдау сөз баққан қазаққа міндет болған
Тіпті ашық айтылмай-ақ, ым мен қимыл арқылы берілген ойды аңғару дала қазағына қиынға соқпаған
Ашып айтса, әбес көрінетін көкейіндегі емеурінін атап айтпай-ақ, белгілі бір іс-қимылдың не құралдың көмегімен жеткізіп отырған
Айталық, қылықты қызы бар үйге қызды көріп, айттыру ниетімен кірген құдалар жағы қандай шаруамен жүргенін бірден айтпай, қонақасысын ішкеннен кейін білдірмей көрпе, текеметтің астына біз шаншып, үн-түнсіз аттанып кететін жайттар болған
Қонақтардың бұйымтайларын айтпай, ішке бүгіп кету сырын іштей сезетін үй иелері дереу олардың отырған орындарын қарайды екен.
Шаншулы тұрған бізді көргенде, «құдайы» қонақтардың неге келгенін түсіне қояды
Себебі қазақ этномәдени қоғамында бізшаншар – «құда болайық» дегеннің емеуріні ретінде түсінілген
Қыздың көркі мен әдебіне көңілдері толған «құдайы» қонақтар оның айттырылған-айттырылмағанынан бейхабар болса, көңілдегі күпті ойларын осындай әрекетпен білдірген.
Мұндай емеурінді кей жерлерде қамшы тастау арқылы да білдіретін болған
Бұл жөнінде «Қазақтың этнографиялық категориялар, ұғымдар мен атауларының дәстүрлі жүйесі» атты жаңа форматта жарық көрген көптомдық энциклопедиясында (Алматы, 3-том, 2013ж., ғылыми редакторы – Н.Әлімбай) былай атап көрсетіледі: «Үй иесі жолаушылап кеткен үйге келген бөгде ер адам әдетте этикеттік норма бойынша қонуға басқа үйге барады, бірақ «қайта соғатынын» білдіріп, қамшысын тастап кетеді
Үй иесі келген соң, әлгі адамның қамшысына қарап, кім екенін жорамалдайды, арнайы шақырып, келген шаруасын, бұйымтайын сұрайды
Ел арасындағы әдепке байланысты бұл салтты қамшытастар деп атайды
Қыз көре келген адамның қыз әкесінің үйіне қамшысын қалдырып кетуі «құда болыссақ» дегенді білдіреді» (2, 420).
Бейвербалды амалдардың қатарындағы қамшы тастау кинемасы құқықтық-әлеуметтік дискурста да қолданылған
Бұл ұлттық ғұрып ел ағалары алдында шешендер мен билердің дау-шар кезінде әдеп көрсетіп, сөз сұраған әрекеті болып табылады
Мұны сөз тізгінін ұстап отырған төбе би аңдап, сөз кезегін сұраушыға береді
Дала заңы болған «Жеті жарғы» бойынша мұндай жерде даугерлер төбе биді тыңдап, сөзге қонақ бере білген
Сондай-ақ жоғарыда аталған энциклопедияның 4-томында қазақтың әдет құқығын зерттеуге елеулі үлес қосқан Ақмола уезінің статистика комитетінің қызметкері И.А.Козловтың мына дерегі ұсынылған: «Орынбор қазақтарында таңдалған билердің алдына даугер мен жауапкердің қамшыларын тастайтын ежелден жасап келе жатқан көне әдет кездеседі
Бұл әдет әлгі тараптардың билерге кәміл сенетіндіктерін, өздерін билердің құзырына тапсырғандықтарын әрі олардың қандай да болсын үкім-кесіміне толық мойынсұнатындарын білдіреді» (3,30).
Аяғы ауырлаған келін сүйінші хабарын енесіне тіке айтпай, үлкен үйдің босағасына ақ жаулық байлау арқылы жеткізетін болған
Тәрбиелі келіннің әдеп сақтап, ишарамен жеткізген жаңалығын енесі көре сала келіннің маңдайынан сүйіп, сүйіншісін беретін; үйдегілерге хабарлап, көрші-көлеміне дастарқанын жайып, қуанышымен бөлісетін болған.
Қазақта адам сұқтана қараса, жақсы заттардың қасиеті кемиді, тіпті одан айы­рылып та қалуы мүмкін деген нанымға орай көзді жаңылдыру үшін жас баланың бас киіміне, бойжеткен қыздың өңіріне жылтырақ бұйымдар (асыл тастар, сәнді түйреуіштер) тағылып, кейде баланың маңдайына күйе жағылған
Мәуелі жеміс ағаштарына, көрікке, төрт түлік малға қызылшүберек байлау салты болған (3,181)
Ал түйе саны жүзге жеткенде, тіл-көзден сақтанып, жүзінші түйенің көзі ағызылған
Соған орай дәулетті байлардың түйесінің саны ашық айтылмай, бір соқыр, екі соқыр… деп аталған.
Ата-анасына тіл тигізіп, қол жұмсаған немесе ерсі қылық жасап, сүйекке таңба салған адамды дәстүрлі орта заңы бойынша көк есекке немесе қара сиырға теріс мінгізіп, бетіне күйе жағып, мойнына қара құрым іліп, ауыл-үйді аралатып, жазалаған
Мұны көргендер айыпкердің бетіне түкіріп, етегін кесіп, елден шығарып жіберген
Әдепті бұзып, жолдан тайған тентегін ел осылай жазалап, тәрбиелейтін болған.
Ел ішіндегі тіршілік түйткілдеріне байланысты бір-біріне тісін қайрап, әліптің артын бағып жүргендер өз үйінде өштескен адамын қонақ етіп, бас тартқанда, малдың жақ сүйегін айырмай, тісін қақпай тартатын болған
Осы жосынымен іштегі ызасын, алынбаған кегін білдірген
Тіпті іс насырға шауып, өзара өштескен жандар бір-біріне күш көрсетуге дейін барса, үйінің туырлығын тілетін әдет болған
Ашық жаулығын танытып, араздығын байқатудың арты руаралық, ауыларалық, т.б
үлкен дау-жанжалға, ұрыс-керіске дейін ұласқан
Жауынгер ақын Махамбеттің зығырданы қайнап айтатын:
«Еңсесі биік ақ орда,
Еріксіз кірсем деп едім
Керегесін кескілеп,
Отын етсем деп едім
Туырлығын кескілеп,
Тоқым етсем деп едім!» деген отты жырында қайнаған кек пен сұрапыл ашу-ызаның лебі сезіледі.
Қазақ тіліндегі едәуір фразеологизм­дердің жасалуына ақиқат дүниедегі стереотипті жағдайлардың перцевтивті бейнесі ұйытқы болған деуімізге когнитивтік тұрғыдан негіз бар
Ат құйрығын кесті, ат кекілін кесті деген фразеологизмнің идиомалық мағынасы «мүлдем қатынасты үзді, жауықты» дегенді білдіреді
Құн даулаушы (кісісі өлген) жақ пен құныкер (кісі өлтірген) жақ ешбір келісімге, тоқтамға келе алмаған жағдайда екі жақтың арасына ала арқан тасталып, дүйім жұрттың көзінше құн талап етуші иесі өліп тұл қалған аттың құйрығын, кекілін кесіп, тұлдайтын болған
Мұндай бейвербалды таңба «кек аламын, қанды қанмен жуамын, әзір бол!» деген семантиканы білдірген.
Ал ағайыннан қолдау көрмей, көңілі қалған, жұртынан безінуге бел буған адам ел ортасынан төбесіне екі қолын қойып кететін болған
Бәрінен түңіліп, мұндай оқыс қадамға барған адам осы қимылы арқылы «енді сендерді желкемнің шұқыры көрсін», «қайтып орталарыңа келмеймін» деген ауыр шешімін білдірген
Шәкәрімнің «Қалқаман-Мамыр» дастанындағы Қалқаманның өзін жазаға тартқан ел-жұртынан осылай кетуі сөзімізге дәлел бола алады
Торығудан, түңілуден қорыққан жұрт баласына «төбеңе қолыңды қойма» деп тыйым салып, осындай жаман әдеттен сақтандырған.
Адамның өмірден озуына байланыс­ты байырғы мәдени ортада көптеген жоралғылар жасалатын болған
Соның бірі қоғамда әлеуметтік мәртебесі жоғары, ел ішінде танымал болған сыйлы адамның өмірден қайтқанын білдіру мақсатында сол үйдің үстіне қаралы ту ілу
Ер қаруының бірі найза үй ішінен шаншылады да, оның басына ту байланады, оның мәнісі: көрген кісі бұрылып, үйге түссін, ас-тағамынан ауыз тиіп, марқұмға құран бағыштасын деген ниет
Тудың түсіне қарай дүниеден озған жанның жасын білуге болады: ақ ту –жасарын жасап, асарын асаған, ел құрметіне бөленген үлкен кісінің; қызыл ту – өмірден ерте кетіп бара жатқан қыршын жастың (20-25 жас); қара ту – орта жастағы (25-40 жас) адамның құрметіне ілінеді
Бұл ту марқұмның асына дейін тұратын болған.
Ері қаза тауып, жесірлік қамытын киген қаралы әйел көңіл айта келген жұртын дауыс салып, қарсы алатын, жоқтау айтып, мұңын шағатын болған
Мұндайда қаралы жесірдің шашын жайып, бетін тырнауы да қайғылы жағдайдан хабар беретін
Үлкендер жағы әйел жоқтауын тыңдап болған соң құран оқып, хақтың ісіне сабыр тілеп, басу айтатын
Шашын жаю, бетін осу, бүйірін таяну кинемаларының астарында ерінен айырылып, қайғыға ұшырау, зар илеп жылап, бітпес мұңға бату ұғымы жатқандықтан, қыздары мен әйелдеріне шаш жаюға тыйым салған
Өкінішке орай, халықтық тәрбие дәстүрінен адасып қалған кейінгі ұрпақ – бүгінгі қазақ қыздары – беліне түсетін ұзын шаштарын жайып жүруді сәнге айналдырғанын күнде көзіміз көріп жүр
Қазақтың қызы қасиетті саналған қара шашын қос бұрым етіп өріп, ұшына шашбау байлап, ыстық-суықтан қорғап, шашқап кигізіп жүруі қандай жарасымды еді!?
Көз қуанышы болған бауыр еті баласынан зәбір көріп, көңілі қарайған ызалы ана емшегін көкке сауып, оған теріс батасын беретін болған
Бұл тас емшегін идіріп, мейірлене берген «ақ сүтімді кешпеймін!» деген ана қарғысының ең ауыр түрі.
Ұлттық сипаттағы мұндай кинемалар­дың астарындағы мәнін аша келе, ғалымдар тілімізде кездесетін мұндай бейвербалды құралдарды қолданыс сипатына қарай ер кісілерге, әйелдерге тән және ортақ кинемалар деп бөледі (4, 13)
Ерлерге тән кинемалардың қатарында қос қолдап амандасу, төс қағыстыру, қамшы тастау, мұртынан күлу, сақалын шошайту, сақал-мұртын сипау, т.б
әрекеттер болған
Ал әйелдерге иіліп сәлем салу, бет шымшу, ернін сылп еткізу, орамалын бұлғау, қос бүйірін таяну, т.б
кинемалары тән
Ал қол бұлғап шақыру, жағасын ұстау, басын изеу, мұрнын шүйіру сияқты ым-ишарат түрлері ортақ болып келетіні анық.
Қазақтың қарым-қатынас жасау мәдениетіндегі мұндай ым-ишарат әрекеттері ұлттың рухани келбетін, таным шеңбері мен талғам өресін танытады
Көпіріп сөйлеп жатпай-ақ, көп жайтты ишарамен ұғындыра алатын осындай ибалы мінезімізден айырылып бара жатқанымыз қандай өкінішті? Заманның өзгеруіне орай елдік санада қалыптасқан құндылықтар жүйесінің де өзгергенін көз көріп отыр
Ана сүтімен, әке тәлімімен берілетін ұлттық тәрбие ұстындарының бүгінгі ұрпақ санасынан білдірмей ығысып, ұмытылып бара жатқаны ойландырады
Басқаша айтқанда, «Еркек қаһарынан, қатын қасиетінен айырылды
Бұл күнде ұл жігерсіз, қыз бақытсыз
Шал – шал болғысы келмейді, кемпір кемпірліктен қашқақтайды
Жасы кішілер долаң, емеурінмен ғана сездірілер, көз қиығымен ғана ұқтырылар, ишарамен ғана түсінісер өтініш, арыз, арман барынан таскерең, мылқау
Дүңк еткізіп қойып қалады сөзбен, тіпті өзара қарым-қатынастарының түрінен шошисың» (М.Қожахметова
Жантәсілім).
Әдебиет
1
Адамбаев Б.Дәстүрлі шешендік өнер және Сырым шешен
А., 1964.
2
Қазақтың этнографиялық категориялар, ұғымдар мен атауларының дәстүрлі жүйесі
Энциклопедия
3-том
Алматы: РПК «Слон», 2013
– 736 б.
3
Қазақтың этнографиялық категориялар, ұғымдар мен атауларының дәстүрлі жүйесі
Энциклопедия
4-том
Алматы: РПК «Слон», 2013
– 736 б.
4
Байғұтова А.”Қазақ әйелі” концептісінің этномәдени сипаты
Филология ғылымд.канд.ғыл….дисс
авторефераты
А., 2008 ж.
Жанат Исаева,
А.Байтұрсынұлы атындағы 
Тіл білімі институты
тіл мәдениеті бөлімінің меңгерушісі, филология ғылымдарының кандидаты
