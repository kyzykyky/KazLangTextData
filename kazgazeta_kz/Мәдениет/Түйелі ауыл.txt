Қазақ халқы сонау замандардан бері түйені киелі деп бағалаған
Өйткені түйе малының жүні – киім, еті – тамақ, сүті – сусын
«Түйе – төрт түліктің төресі» деген нақыл да бекер айтылмаған
Ықылым замандардан бері аса киелі мал ретінде саналып, ата-бабамыз қадір тұтқан түйені өсіріп, оны байлық ретінде жарату кез келген адамның қолынан келе бермейді
Осы бір ауырлығы мол кәсіппен айналысып, ұлттық сусын – шұбат өндіретін «Дәулет-Бекет» ЖШС-ның төрағасы, ауыл шаруашылығы ғылымдарының кандидаты, аудандық мәслихаттың депутаты Сыдық Дәулетовпен жүздесіп, әңгімелесу үшін түйелі аймақ – Іле ауданы, Ақши ауылына ат басын тіредік
Қаладан жүз шақырым қашықтықта орналасқан ауыл мал мен жанға әжептәуір жайлы көрінді
Астана жолымен тартып келеміз
Жүйткіген көлікпен шығандаған қиялымыз тоғысып келе жатты
Мақсатымыз – мыңғырған төрт мың бас түйені өз көзімізбен көру
Етпісірім уақытта  түйелі ауылға да жеттік
Қарағанды жолының қапталындағы үлкен алаңқайда орналасқан мал қоралары алғаш келген адамды өзгеше бір әсерге бөлейді
Қораның қасына жақындап барып,  көліктен түстік
Бір топ адам түйе суарып жүр
Анадай жерде тұрған ашулы буралар бізге қарай ұмтылды
Аяқтарында тұсау болмағанда тұра қашар түріміз бар
Бір топ адамның ішінен іздеген кісімізді тани алмадық
Амалсыздан: «Араларыңызда Сыдық аға бар  ма екен», – деп сұрадық
«Менмін», – деп еңселі азамат бері қарай шықты
Сәлемдесіп, келген жайымызды айттық.
Түйе малын өсіру кез келген адамның қолынан келе бермейді
Шаруашылықты алғаш бастаған кезде 50 түйе болса деп ойлаған Сыдық Дәулетов түйе санын 4000 бастан асырып үлгеріпті
Алла қаласа, биыл 400 бастай түйе төлдейді
Түйелер шұбат дайындау зауытына жақын орналасқан он қорада бағылады
Зауыт Ақши ауылының орталығында
Құнарлы жердің 100-ге тарта түрлі шөбіне жайылатын түліктің жай-күйі жақсы көрінді
«Бізде 28 мың гектар жайылымдық жер бар
Оның 18 мың гектары – қыстық жайылым», – дейді С.Дәулетов.
Өрісте түйенің екі түрлі тұ­қымы жайылып жүр
Соның іші­нен қазақтың «қос өркешті» тү­йе­сін таныдық
Ал бір өркештісі түрікменнің «Ару ана» тұқымы екен
Бір қызығы, бұл екі тұқымның сү­тінде айырмашылық болатын кө­рінеді
Мысалы, бір өркешті түйенің сүтінің құнарлығы 4 пайыз болса, екі өркешті түйенікі – 6,5-7 пайыз
Бірақ екі өркештіден сүт аз шығады
Десе де, екі өркештіден жоғары сапалы шұбат дайындайды
Күз бен қыс мезгілінде түйе сүтінің майлылығы біршама жоғары болады
Ол кезде бабы келіскен шөп жейді
Ең бір шұбат ішетін кез – қыс маусымы
«Биыл 80 бастай екі өркешті түйе төлдейді», – дейді түйеші.
Сыдық ағамыз бізді түйе сауатын қораға бастап барды
Боздаған түйенің дауысы қобыздың мұңды үніне ұқсап кетті
Қорадағы 70 бас­тай түйенің барлығы қолмен сауылады екен
«Өткен жылы Түркиядан түйе сауатын аппарат алдырғанмын
Онымен түйені тез саууға болады
Бірақ ол аспап жас туған түйелердің желінін қатырып тастайды екен», – дейді жол бастаушымыз.
Қорада оншақты сауыншы жүр
Бір қораға осы да жететін көрінеді
Біз С.Дәулетовтен осында еңбек ететін адамдар жайында сұрағанымызда: – Бізде барлығы 200 адам жұмыс істейді
Олар 35 мың теңгеден айлық алады
Жататын орын тегін
Сүтпен, шұбатпен қамтамасыз етіледі
Жанұя­сымен жұмыс істеймін деген адамдарға ыңғайлы
Отағасы трактор жүргізіп, түйе қараса, әйелі түйе сауады
Баласы бота бағады
Бір отбасында 3-4 адам жұмыс істесе, айына 120-150 мың теңгедей ақша табады
Күн жылынғанда жол бойларына қазақ үйлерін тігіп, шұбатханалар ашамыз
Қарасай, Іле аудандарында біздің шұбатханаларымыз бар
Осында 20-25 адам жұмысқа тартылған
Ішімдік ішілмейді, темекі тартылмайды
Онда келіп, шұбат ішіп отырған жас­тарды көргенде, болашаққа деген үмітің артады
Қазақтың қанына ең жақын сусын: түйе сүті – шұбат, бие сүті – қымыз, – дейді шаруашылық басшысы.
Түйе бір күнде үш рет сауылады
Жаңа туған кезде үш рет, бір жылдан кейін екі рет сауылады
Түйе малы да бие сияқты, қанша көп саусаң, соншалықты сүт береді
Ол жағы жеген шөбі мен баққан адамына байланысты
Түйенің күтімі жақсы болса, үш уақыт саууға болады.
Біз жаңа туған ботаны көріп, қатты қызықтық
Мөп-мөлдір көзі қандай әдемі! Қазақта «Ботакөз» деген есімнің қыз балаларға бекерден-бекер қойылмағандығын аңғардық
Ботадай сұлу болсын деген үміттен туындаған болуы керек
Төл біткеннің ішінде ең жай аяқтанатын да – осы түйенің төлі
Әсіресе, қыста туған төлге жақсы қарамаса болмайды
Ал наурыз айынан кейін ботаға көп қатер жоқ
Негізі, малдың күтімі жақсы болса, одан туған төл де жаман болмайды
Басқа малдың төлдері ботаға қарағанда ширақ келеді
Жаңа туған бота 10 күн мөлшерінде уызына тоймаса, саууға болмайды.
Осыншама түйенің қаһарлы қыстан аман-есен шығуы жемшөптің жеткілікті болуына байланысты
Осыған дейін мал азығын сатып алып жүрген Сыдық Дәулетовтің шаруашылығы келер жылдан бастап өзі дайындамақшы
«Қажетті жеріміз, техникамыз бар
Әрбір түйеге тәулігіне 3,5-4 келі арпа, 5-10 келі жоңышқа керек
Мал басы көбейген сайын оған қажетті азықты өзіміз дайындамасақ болмайды
Бұрын арпаның бір бауын 15 теңгеден алатын болсақ, қазір 45 теңгеден асып кетті», – дейді.
Біз қатарласа жүріп үйге келдік
Ағамыз көлігінен шұбат алып шығып, ыдысқа құя бастады
«Бұл – қорапталғандағысы», – дейді
Сатылымда пастерленбеген шұбат та бар екен
Фирмада екі түрлі шұбат дайын­далады
Бірі – зауыттан өңделіп, қорапталған шұбат
Бұлар дүкен сөрелеріне қоюға арналған
Екіншісі – атам заманнан келе жатқан дәстүрлі шұбат
Бұлар шұбатханаларда болады
Халық қалағанын ішеді
Екеуі де жақсы сұранысқа ие.
Зерттеулерге қарағанда, түйе сүті асқазан, жүйке, өкпе, құрт ауруларына шипа
Қант ауруымен ауыратын адамдарға да пайдалы
Бір литр шұбат ішкен адам бір күндік адам ағзасына керекті дәрумендерді жинайды
Нанға қосып, бір литр шұбат ішкен адамның күні бойы қарны ашпайды
Себебі түйе малы далада жүзге тарта түрлі шөп жейді
Дәрі шөптен жасалатын болса, онда түйе дәрі жасайтын «зауыт» деуге болады
Қазақстанда құрт ауруымен ауырған адамдардың 10 пайызы ғана осы емдік сусынды іше алатын болса, қалған 90 пайызы тек түсінде ғана көреді
Ауырған адамдар шетелдің қымбат дәрісіне жүгінгенше, қол жетер жердегі түйе сүтін ішсе, әлдеқайда жақсы емес пе?
«Дәулет-Бекет» серіктестігінің бал татыған шұбатына шетелден сұраныстар көп
Бір бөлігін Ал­матыдағы туберкулезбен ауырған адам­дарды емдейтін ауруханаға жі­берсе, одан қалды, үлкен-үлкен супермаркеттер алады
Жалпы, шұбат өнімі Қа­зақстанның алты қаласына тарай­ды
Атап айтқанда: Қараған­ды, Астана, Шымкент, Тараз, Ақтөбе, Қы­зылорда
Алдағы уақытта бұл тауар Ресей асатын көрінеді
Түркия, Малайзиядан да сұраныстар жетерлік
Малайзияда шұбаттың құны өте жоғары
Қазақстанда 400 теңге болса, ол жақта – 600-700 теңге
Елімізде түйе сүті аз
Санкт-Петербургте өкпе ауруымен ауыратындардың саны көп
Бұларға түйе сүті өте қажет.
Серіктестік тек сүтті ғана емес, түйенің етін де кәдеге жаратады
Жылына 100-дей түйе сойылады
Қазір шұжық шығаратын зауыттар түйе­нің етін көп қажет етеді
Өзімізде, білеміз, жылдан-жылға еттің бағасы өсіп келе жатыр
Түйенің жүнін айтар болсақ, кисең – киім, жамылсаң – көрпе
Суық өткізбейтін қасиетке ие
Ақши ауылының орталығында түйе жүнін өңдейтін шағын цех бар
Оның құрылғанына да көп болмапты
Жылда 4-5 тонна жүннен көрпе дайындауға болады
Бірақ бұрынғы жылдары келісін 250 теңгеден Қы­тайға сатып келген олар мұның өте тиімсіз екенін аңғарып, енді цехтың жұмысын одан ары жандандырып, көрпе жасауға кіріскен екен.
Әр жұмыс жанашыр адамдардың көмегінсіз жүрмейтіні тағы белгілі
Іле ауданының әкімі Николай Николаевич Логутов осыншама жер бөліп бермесе, облыс әкімі болған Серік Үмбетов бұл шаруашылықтың өркендей беруіне өз көмегін тигізіп, жайылымдық жерді кеңейтіп бермесе, облыстағы шұбатханалардың ашылуына жәрдем жасамаса, мың­ғыр­ған түйенің де болмасы анық
Әрбір ауданда әр шаруашылықтың өркендеуіне жәрдемдесетін азаматтар болса, нұр үстіне нұр.
Шұбат дайындайтын цехтың жұмысы жөнінде С.Дәулетовтен сұрағанымызда: – Жазда тәулігіне 3 тонна шұбат дайындайтын цехымыз бар
Ал қыста 1,5 тоннадай дайындалады
Цехта 7 адам жұмыс істейді
Сүт цехқа жеткізілгеннен кейін сүзгіден өтеді
Онан кейін 83 градуста қыздырылып, содан соң 30 градусқа дейін суытылады
Сол кезде ашытқысы салынады
Сүт осы температурада 15 сағат ашиды
Ашыған сүтті 9-10 градусқа дейін салқындатып, қораптарға құяды
Жанұям жайлы айтсам, зайыбым Шәрипа екі ұл, екі қыз сыйлады
Үш балам ҚазҰУ-ден білім алып шықты
Қазір олар осы фирмада заңгер, есепші болып жұмыс істейді
Әйелім осы шаруашылыққа иелік етеді
Өзімді малдың басы-қасында жүретін зоотехник десеңіз де болады
2005-2006 жылы 40 жасқа толған кезімде қажылыққа барып қайттым
Ішімдік ішіп, темекі шегуге қарсымын
Түйе сүті қасиетті сусынға жатады
Сондықтан онымен айналысатын адам да таза болуы керек.
Алдағы жоспар жайлы кейіп­керіміз былай деді: «Алдағы үлкен жоспарымыз – түйе санын 10 мыңға жеткізіп, шипалы шұбатты көптеп өндіріп, халықтың игілігіне берсек дейміз
Сүт өңдейтін зауытымыз бар
Енді ет өңдейтін зауыт пен жүн өңдейтін үлкен цех ашсақ, жақсы болар еді
Оны ары қарай дамытып, түрлі киім-кешектер дайындамақпыз
Бастысы, деніміз сау, басымыз аман болсын».
Қазақстанда түйе шаруашылығы кенже қалғаны шындық
Бұған не кедергі? Осындай шаруашылықпен көптеп шұғылданса, кімнің болса да қолын қағар кедергі жоқ қой
Адам ауырлықтан қашпағаны жөн
Жалпы, шаруашылықпен айналысам деген адамға қамқорлық мол.
Біз түйелі ауылдан көп нәрсе түйіп қайттық
Ең бастысы, іскер азамат Сыдық Дәулетовтің іскерлігіне риза болдық.
Бектұрған ЛАҚАДЫЛ
