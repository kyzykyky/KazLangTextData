Құрманғазы атындағы Қазақ ұлттық консерваториясында Қазақстанның халық әртісі, әнші Мәдениет Ешекеевтің 80 жылдығына арналған «Ұлттық музыка өнері: орындаушылық үрдіс пен оқыту жүйесіндегі өзекті мәселелер» атты респуб­ли­калық ғылыми-практикалық конференция өтті. 
«Халық әні» кафедрасы ұйымдас­тыр­ған конференцияға филология ғылымының кандидаты Б.Жүсіпов, ҚР Еңбек сіңірген әншісі Р.Стамғазиев, ҚР Еңбек сіңірген қайраткері С.Жанпейісова, консерваторияның аға оқытушысы Е.Шүкіман, ҚазҰӨУ-нің аға оқытушысы Т.Сембаев, өнертану докторы Ә.Мұхамбетова, профессор Г.Омарова, ҚазҰӨУ доценті А.Байбек және басқа еліміздің түкпір-түкпірінен келген өнертанушылар мен студенттер қатысты
Конференцияның ашылу салтанатында консерваторияның ғылым жөніндегі проректоры Р.Жұманиязова шараның мән-маңызын айта келе, «Халық әні» кафедрасы ашылғалы бері дәстүрлі ән орындау кәсіби өнерге бет бұрып, халық мұрасын електен өткізу, дамыту, сақтау жөнінде көптеген шаралар қолға алынғанын атап өтті
Сондай-ақ «орындаушылық үрдісті лайықты жалғастыру, жас ұрпаққа насихаттауда үні елдің құлағында қалған, есімі халық жадында мәңгі сақталған ерен тұлғалардың өнерін үлгі етуге баса назар аударылады» деді проректор
Ғылыми отырыста М.Ешекеев шығармашылығымен қатар халықтық ән-жыр өнерінің бүгінгі өзекті мәселелері, оқытудың заманауи әдіс-тәсілдері, орындаушылық ерекшеліктер және басқа мәселелер қозғалды.
Халқымыздың әншілік өнеріндегі ерекше дауыс иесі, Ж.Елебековтің алғашқы шәкірттерінің бірі М.Ешекеев қазақтың бұзылмаған үнін жеткізген үздік әнші
Оның репертуарындағы халық әндері мен Біржан салдың, Абайдың, Жаяу Мұсаның, Балуан Шолақтың әндері ерекше нақыш-бояуымен халықтың ыстық ықыласына бөленді
Ғылыми конференцияда сөз алған Е.Шүкіман «ән өнерінің Сұржекейі» атанған М.Ешекеевтің өнерге құмарлығы бала кезінен басталып, бүкіл ғұмырын қазақ әніне арнағанын тілге тиек етті
Жиналғандар әншінің 1955 жылы 19 жасында алғаш рет теледидарда орындаған әнінің жақында архивтен табылған бейненұсқасын көріп тамашалады.
Конференция аясында арқалы әншінің төл шәкірті, «Халық әні» кафедрасының аға оқытушысы Е.Шүкіманның «Сұржекей» атты кітабының тұсаукесері өтті
Шара ән базарының бағын жандырған тұлғаға арналған «Бүлкілдер әнге салса көмекейі» атты дәстүрлі әншілердің концертіне ұласты
Үш күнге созылатын конференция бағдарламасы бойынша ҚР-ның еңбек сіңірген қайраткерлері Р.Жұмаділова, А.Қосанова, А.Исатаева, Т.Құрманғалиев сынды ұстаздардың дауыс қою, орындаушылық өнеріне арналған шеберлік сыныптары, музыкалық мектеп шәкірттері мен ЖОО студентеріне арналған олимпиадалар өткізілмек.
Дина Имамбаева
