Елімізде қысқы спорт түрлеріне деген қызығу­шылық жыл өткен сайын артып келеді
Әсіресе, конькимен жүгіру, шаңғы, биатлон, тау шаңғысы, мәнерлеп сырғанау, фристайл, шорт-трек, сноуборд, хоккей секілді спорт түрлерінен спортшыларымыздың жақсы нәтиже көрсетіп жүргені көңілге қуаныш ұялатады
Аталған спорт түрі бойынша әлемдік ареналарда ел намысын қорғап жүрген Абзал Әжіғалиев, Аслан Даумов, Нұрберген Жұмағазиев, Азамат Сұлтаналиев, ­Айдар Бекжанов, Артур Сұлтанғалиев, Денис Никиша, Инна Симонова, Ксения Мотова, Дарья Волокитина, Азамат Нұрмағанбетов, Данабек Қайыров, Ринат Мәженов, Ерхат Кубашев сынды азаматтар бар.
Шорт-трекшілер өз тарихында алғаш рет биылғы Олимпиаданың он жолдамасын еншілеп отыр
Тағы бір қуанышты жаңалық, Оңтүстік Корея елінде өтетін Қысқы Олимпиада ойындарында ­Қазақ­стан құрама командасын шорт-трекші Абзал Әжіғалиев бастап шығатын болды.
ҚР Мәдениет және спорт министрлігі Спорт істері және дене тәрбиесі комитеті төрағасының орынбасары Серік ­Жа­расбаевтың мәлім еткеніндей, шорт-тректен Қазақстан ұлттық құрамасы әлем кубогы кезеңдерінде жақсы нәтиже көрсетіп, ел спортының ілгерілеуіне өз үлес­терін қосты
Шорт-трекшілеріміз бү­гінде Қытай, Канада, АҚШ, Голландия, Ресей, Оңтүстік Кореямен жүлдеге таласатын деңгейге жетті.
Бұл орайда Корея елінде өтетін Қысқы Олимпиада ойындарында ­құ­ра­мамызды бастап шығатын ­дарынды спортшы ­Абзал Әжіғалиевтің жетістіктеріне тоқтала кетуді жөн көріп отырмыз.
Абзал Абайұлы Әжіғалиев 1992 жылы 30 маусым күні Орал қаласында дүниеге келген
Спортқа 11 жасында қадам басып, жаттықтырушы Мәдіғали Қарсыбековтің тәлімін көрген
2016 жылы Солт-Лейк-Ситиде (АҚШ) 500 метр қашықтықта үздік нәтиже көрсетіп, ел спорты тарихында әлем кубогы кезеңдерінде топ жарған тұңғыш шорт-трекші атанды
Осы қашықтықта ол 2017 жылы әлем кубогының бір кезеңінде де, Алматыда өткен универсиадада да күміс жүлде жеңіп алды
2014 жылғы Сочи олимпиадасында 5000 метр қашықтықтағы командалық эстафетада 5 орынға қол жеткізді
Өткен жылғы Қысқы Азия ойындарында қола жүлдегерлер қатарынан көрінді
Оның басты мақсаты Олимпиада ойындарының биік тұғырынан көріну
Абзалмен телефон арқылы хабарласқанымызда қазіргі таңда Голландияда дайындықта жүргенін айтты
Бұл елде жаттығып жүргеніне үшінші жыл болыпты.
– Басты мақсатым – Оңтүстік ­Корея еліндегі Олимпиададан орын алу
Негізгі қарсыластарым туралы айтар болсам, олар Корея, Қытай, ­Ка­­на­­даның спортшылары
Олимпиада ойын­дарында Еліміздің Көк байрағын ұстап шығатыным мен үшін күтпеген жаңалық болды
Маған артылған сенім әрі жауапкершілік деп түсінемін
Сол сенім үдесінен шығып, елге жүлдемен оралуға бар күшімді саламын, – дейді.
Айта кетейік, Абзал мен Нұрберген бастаған Қазақстан шорт-трек құрамасы соңғы екі жылда Голландияның Херенвен қаласында осы елдің спортшыларымен бірге жаттығып келеді
Екі елдің спорт министрліктері бірге жаттығу өткізу туралы арнайы келісімге қол қойған
Қазір голландиялық мамандар Қазақстан құрамасына кеңес беріп тұрады
Бүгінде Абзалдың Қысқы Олимпиада ойындарына дайындығы жоғары деңгейде.
Қарап тұрсақ, Қысқы Олимпиа­даның басталуына да санаулы күндер қалған екен
Байрақты бәсекеде ел намысын қорғайтын спортшылары­мызға үлкен сенім артамыз, әрине
Солар­дың ішінде шорт-трекші ­Абзал Әжіғалиевтың жолына үмітпен қараймыз
Қазақтың туын ұстап шы­ғатын қайсар ұлымыз Оңтүстік ­Корея елінен жеңіспен ораларына сенім мол
Тек бағы бен бабы қатар шауып, сәттілік серік болса екен дейміз.
Абылайхан ЖҰМАШЕВ
