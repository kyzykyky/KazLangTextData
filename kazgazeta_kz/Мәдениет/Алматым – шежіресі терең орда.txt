Бұдан бұрын хабарлағаны­мыздай, Алматыдағы Республика сарайында ақындар айтысы өтті
Аламан доданың басты демеушісі – Алматы қаласының әкімдігі, негізгі қолдаушы «Нұр Отан» партиясы
Жыр сайысын белгілі ақын, еліміздің еңбек сіңірген қайраткері Жүрсін Ерман жүргізді
Еліміздің әр түкпірінен жиналған 22 айтыскер ару қала, азаттықтың алтын бесігі – Алматыны жырға қосты
Айтысқа белгілі көсемсөзші, «Айқын» газетінің бас редакторы Нұртөре Жүсіп бастаған қазылар алқасы төрелік етті

 Енді екі күнге созылған айтыстың нәтижесіне келейік
Бас жүлде – темір тұлпар керекулік Аспанбек Шұғатаевқа бұйырды
Жүлдені қала әкімі Бауыржан Байбек табыс етті
Бірінші орынды Еркебұлан Қайназаров, екінші орынды Мейірбек Сұлтанхан иемденді, үшінші үш жүлдені Айбек Қалиев, Жансая Мусина, Мақсат Ақанов алды
Оқырман назарына жеңімпазды анықтар ақтық сайыста шеберлік сынасқан ақындар Аспанбек Шұғатаев пен Еркебұлан Қайназаровтың айтысы ұсынылып отыр.
Аспанбек:
Алатау қарт секілді тымақ шешкен,
Бауырынан буаз бұлттар шұбап көшкен.
Тасының омырауын бұлақ тескен,
Асуын өрнектеген құрақ кестең.
Жамалың жартаста өскен жасыл арша,
Самалың сандуғашқа ұнапты ескен.
Сіздерге ақ жалауын бұлғап қалды,
Баянтау, Қарқаралы, қырат Көкшем.
Ассалаумағалейкүм, сәлем бердім,
Алланың құлдарына құлақ кескен.
Алладан нәсіп болған Алатауда
Алмадан жеп жатқандар жұмақта өскен!
Бісміллә, қолда бір Аллам,
Жаңылдырмағын дұғамнан.
Көкбөрі қазақ барсың ба,
Бөрілі байрақ ту алған.
Аспанбек сөзін бастасын,
Аспан ашылса тұманнан.
Қасқырдың қаны жылынар
Қаңтарда қатқан қыраудан.
Алатауға келгенде,
Алаш баласын көргенде
Шығарайын бір құмардан.
Алматы жұрты армысың,
Алты кісіге ас болған,
Алмасынан үзген бір алмаң.
Қарияларым бармысың,
Құдайдың сөзін құп алған.
Иыққа іліп сал шекпен,
Сақалын сипап, дау шешкен,
Күн шығарып мұнардан.
Өрімі қайыс құнаннан,
Бүлдіргесі бұланнан.
Шырмауығы алтын, сабы жез,
Қамшысы алтын дүр албан.
Елім деген ерлері
Күйбеңмен өткен күндерге
Күлкісін беріп мұң алған.
Бес жаста белін буынып,
Тебінгінің астынан
Темір балта суырып,
Ажалға қарсы жүгіріп,
Жауды көрсе қуанған.
Ақ күмістей қыздары
Ақ күріштей бұралған.
Шапалақ соқсаң қуанам,
Жағасы алтын, жеңі жез
Шапан кигендей құдамнан.
Төріңе қадам басқаннан
Төбемнен екі-үш күн ауған.
Базар араламай жұрт құсап,
Базар аралап қайтып ем
Тазарайын деп күнәмнан.
Бабаларым жатқан жер едің,
Кімдерге мәңгі бұ жалған.
Райымбек жатқан аптал бел,
Талай атанның жүгі ауған.
Сәтбаев атам жатқан жер,
Қаныштың тапқан байлығы
Кәрістің ұлын суарған.
Астананы саларда
Әбіштің ұлы қуанған.
Әлкей атам да осында
Қазақ деп қолға ту алған.
Таңбалы таспен тілдесіп,
Тарихымды ашқан тұманнан.
Кенжетайдың Шәкені,
Айдай сәулесін жағып тұр
Шәкенов жаққан шырағдан.
«Ұлы Абайды» түсіремін деп,
Орындалмай кеткен бір арман.
Байзақтың алтын байрағы –
Исустың қоңырауы емес,
Исаның жаттап өлеңін
Желдірмесімен жұбанғам.
Жарқырап тұрған шамға да
Мың шумақ өлең шығарған.
Дәурені жүріп тұрғанда
Киіз үйлі қазақта,
Қазақ түгілі араб та
Кім артық еді бұлардан?
Сәлем айтты сіздерге
Осыларды тудырған
Павлодар облысындағы
Баянауыл дейтін бір аудан.
Орта жүздің арғыны,
Бұқарасын жырлаған
Бұхарлардың қалдығы
Ассалаумағалейкүм,
Аспанбектей жыраудан!
Әлқиссамды бастайын,
Алқалы топтан именбей.
Тобылғы сапты қамшысын
Толғай ұстаған билердей.
Қандастың тыңда серісін,
Қара бұлан терісін
Сүтке малып илердей.
Күдеріден бау тағып,
Ақ кіреуке кигендей.
Елдің сөзін айтайын,
Көш алдына тартарға,
Нар мойнына артарға
Теңнің аузын түйгендей.
Еркебұлан ағам қасымда
Сауырында тер қайнаған
Кешегі ерке жирендей.
Сорайып отыр қасымда
Қонаев салған үйлердей.
Аяулы менің Алматым,
Нұрғиса тартқан күйлердей.
Жамалы жанды балқытып,
Самалы тауға сүйрердей.
Қалай шыдап отырсың,
Бір керемет күйге енбей.
Өзім балқып барамын,
Шырайына шыр біткен,
Ай сағынып, жыл күткен,
Түнде түсіп түндіктен
Хордың қызын сүйгендей.
Жерұйықтан келгенде
Жұмаққа өкшем тигендей.
Астанадай шаһардың
Армысың Еркебұланы?
Қырық шалғысын күніне
Он екі сілкіп тараған,
Қырғидан да қырағы.
Абызындай Алаштың,
Аңызындай мұралы.
Ауызындай дуалы.
Туған жерің Түркістан,
Ақсүйектердің тұрағы.
Арыстан бабым жатқан жер,
Ясауилер жатқан жер,
Шариғатымның бұлағы.
Сол Түркістанның тозған ба,
Топырағының құнары.
Пайғамбармын деп біреу жүр,
Есімі оның Нұрәлі.
Сіміріп алып сыраны,
Қолында жоқ құманы,
Астында жоқ пырағы.
Суырып сап сүрені,
Қолма-қол жазып дұғаны.
Мына әлемді менсінбей,
Мұхаммедті менсінбей,
Өз бетімен қуады.
«Қазақша оқы» деп намазды
Кісіні жынды қылады.
Қазекем текке айтпаған,
Тұйық су түлен туады.
Ереке, өзің едің ғой,
Сол Түркістанның қыраны.
Осыған кім кінәлі?
Түзегін осы кінәні.
Мың күн тұрған шөлмек те
Бір-ақ күнде сынады.
Не деп жауап бермексің,
Аспанбектің сол сұрағы.
Не шықса да әйтеуір
Шымкенттен шығады!
Еркебұлан:
Бісміллә, атой салып аламанда,
Тебініп бір көрейін тер ағарда.
Астана – кеше туған жас бала ғой,
Алматым – шежіресі терең орда.
Қаза берсең «ҚазГУ»-ден боп шығады,
Ақын да, академик, генерал да.
Елордам сен арқылы еркелеп жүр,
Жемегені артында, жегені алда.
«Республика сарайын» тұңғыш көріп,
Көз үйренбей тұрғаны-ай көп адамға.
Қысылып жүруші едік «Конгресс-Холда»,
Көсіліп бір көрейік кең алаңда.
Ассалаумағалейкүм, сәлем бердім,
Жерұйық – Жетісудай жер аман ба?
Тоқсан бірдің қысында толғақ қысып,
Тәуелсіздік туылған төр аман ба?
Келе сап қала күнін тойлап жатқан,
Бауыржандай Бай, әрі бек аман ба?
Әкімі он бес рет ауысса да,
Ақылы ауыспайтын ел аман ба?!
Армысың Аспанбектей көрегенім,
Сынау мен мінеу екен көп өлеңің.
Адасқан бір адамды шіркеу кылып,
Көлгірсіп көкке жетті-ау төбелерің.
Не шықса да Шымкенттен шығар болса,
Жақсы жағымды айтпайсың неге менің?
Оңтүстікке ат басын бұрғаныңда
Ештеңе аямаушы еді сенен елім.
Айтыс сайын ат мініп кетуші едің,
Мақтап-мақтап мырза мен төрелерін.
Емініп езуіңнен суың ағып,
Қарбызын қаншама рет жеген едің.
Өрік пен мейізін де өлгенше жеп,
Шымкентті жәннатқа теңеп едің.
Атқа мініп, атаңды ұмытқандай
Енді кеп соның бәрін елемедің.
Аспанбек, сен түгілі білесің ғой,
Патшаның да біз жайлы не дегенін:
«Адамға өмір бір-ақ рет беріледі,
Жартысын бізде сүру керек оның!»
Солтүстікті қазақи ел қылам деп,
Көшіріп жатыр қазір көп өренін.
Базарыңды қайнатқан сол Шымкент,
Оңтүстіктің көрмедің не көмегін?
Қысқасы, шымкенттіктер болмағанда,
Шекеңнің шылқығанын көрер едім!
Залымдарды тозақта өрт қақтаса,
Момындар көре қоймас тоқпақты аса.
Жаратқанын ұмытып шыға келер,
Пенденің екі көзін ет қаптаса.
«Пайғамбармын» деп жүрген сол бейбақты
Қайтеді-ай ақсақалдар оттатпаса.
Біздің мұсылмандыққа сын болмай ма?
ҚМДБ шариғи соттатпаса.
Қой дейтін қожасы жоқ бұл заманда
Байыпты сөз өтпейді бетпаққа аса.
Нұрәліні ноқталар жан болмай тұр,
Қайта оны қоздатып, от жақпаса.
Төраға Түркістанға күйеу еді,
Сол кісі бір ыңғайлы рет таппаса.
«Пайғамбар да күйеуін сыйлаған» деп,
Нұрәліні Нұртөре тоқтатпаса!
Ойлаған тек мемлекет, тек ұлтты,
Кешегі қасқалардың дені мықты.
«Северян», «южан» болып біздің қазақ,
Советтің дәуірінде бөлініпті.
Өйткені КСРО-ның саясаты
Қазақты жегі құрттай кеміріпті.
Хрущев солтүстіктің бес облысын
Ресейге қосамын деп емініпті.
Маңғыстауды түркіменге,оңтүстікті
Өзбекке беремін деп желігіпті.
Хатшыға қарсы шығар адам болмай,
Төрелер айтқанына көнігіпті.
Сол кезде шешесі бір қалжа жеген
Қазақтың бір жігіті көрініпті.
«Туған жерімді ешкімге бермеймін» деп,
Аттан салып мінбеде тебініпті.
ГААГА – мен соттатамын дегеннен соң,
Амал жоқ Хрущев та жеңіліпті.
Ол кешегі Жұмабек Тәшенов еді,
Тәубесіне келтірген көп ұлықты.
«Қазақ ауыл» салам деп Алматыда,
Мұнда да маңдай тері төгіліпті.
Сол үшін де қуылып қызметтен,
Жер ауып, жай жұмысқа жегіліпті.
Соңғы өмірін өткізіп Шымкентте,
Асы да сол маңайдан беріліпті.
Бар болса биыл жүзге келер еді,
Жоқ болғасын кім айтсын жөн үгітті?
Тоқалға күнде бір той жасап жүрген
Төрелер осы жайлы не біліпті?
Ат шаптырып, ас беру былай тұрсын,
Есімін атауға да ерініпті.
Мың жылдығын болжағыш мырзаларым
Жүз жылдық Жұмабегін неге ұмытты?!
Адамға зияны жоқ адам едім,
Ініні – іні, ағаны – аға дедім.
Өзі азғантай қазақты жерге бөлмей,
Салтыңның сақтасаңшы сәл әдебін.
Бес облыстың бірінен келіп тұрсың,
Сөзіме тиек болған жаңа менің.
Бауырым, осы күнге тәубе деші,
Шүкірлікпен қанағат табар едің.
Кешегі Тәшеновтер болмағанда,
Сен қазір қай мемлекет болар едің?
Туысқаныңды бір көру арман болып,
Дұшпаныңның табанын жалар едің.
Шымкентті шеттету былай тұрсын,
Сенің өзің шетел боп қалар едің!
Аспанбек:
Арындап біраз сөйлейін,
Домбыра алғандай қолға Әсет.
Жұрттың баптаған жорғасы ек.
Келіп отырған жеріңіз,
Астанадай төр басы ед.
Шетел боп кетер едің деп,
Өз қазағыңнан болма шет.
Артында жақсы ат қалса,
Бес облысты ап қалса,
Тәшеновтердің олжасы ед.
Жұмабектерді тудырған
Арғын деген ауылдың
Топтан озған жорғасы ек.
Жүз жылдығын тойламай,
Өткен күнін ойламай,
Ертеңге қазақ бармас ед.
Жұма сайын шашылып,
Той жасайтын Астанаң
Жұмабекке бір той жасаса
Кедейленіп қалмас ед.
Сен айтып тұрған Павлодар
Сарыарқаның жалғасы ед.
Қара Ертісті жайлаған,
Мамаға атын байлаған,
Қан базары қайнаған
Орта жүздің ордасы ед.
Ол рас дұрыс айтасың,
Бес облыстан айырылса
Қазақтың жайы оңбас ед.
Төрде отырған төрелер
Салтанатын құрмақ түгілі
Сарыарқаға қонбас ед.
Айналайын, Ереке,
Павлодар болмаса
Астанаң да болмас ед!
Келгенмен жоғарыға ел сенгісі,
Жел соғып талай шөптің теңселді ұшы.
Аты орысша болғанмен заты қазақ,
Кереку емес еді ел сорлысы.
«Ат ерінін алмайтын мекен» депті,
Атақты Асан қайғы жершолғышы.
Үш жүздей академик туған мекен,
Бабамның байтағына белсенді ісі.
Бес облыстан айырыла жаздап едік,
Күндердің көште қалды ең шерлісі.
Бірақ бүгін бас азат, бейбіт күн ғой,
Ешкімнен емес еді еңсем кіші.
Атын ауыстырайық қалалардың
Басып тұрмасын десек көрші ел мысы.
Одан да қандастарды алып келіп,
Павлодарға толтырса төр шендісі.
Бір күнде қазақ болып шығар едік,
Сәттердің алыс па екен сол сенбісі.
Оян Алаш, атқа мін, текке жатпа,
Өмірдің естен шықпай өлшеулісі.
Қазақтың батырлары қайдасыңдар,
Тәшенов емес шығар ең соңғысы.
Тағы да біраз сөйлейін,
Түркіден жеткен тамырдан,
Тартылғанда адырнам.
Алты құрлық бағынған.
Төрт мұхиттың өзі де
Ағысынан жаңылған.
Күлтегіннің тұсында
Сұр жебенің ұшында
Қашқан аң, ұшқан құсың да
Ажал құшты адырдан.
Тоныкөк жаққан оттанбыз,
Күн түбіне жортқанбыз
Күрең мініп шағырдан.
Бабаларымның мұрасы
Балбал тастан табылған.
Алтыннан белдік тағынған,
Қасқырдан ішік жамылған,
Бір күн жырлап бітпеспін,
Білге қаған мен Бабырдан.
Сондай бір күндер өткенде,
Он бесінші ғасыр жеткенде,
Кереге керіп көк белге,
Керейді хан еткенде,
Ақжолдар қанын төккенде.
Құрбандыққа шалынған
Арысың өліп майданда
Қайыспап па еді қабырғаң.
Өшпесін жұртым жадыңнан,
Бостандық солай табылған.
Мен қазақ деген ел едім,
Қарсы келген дұшпаны
Қағынан жеріп қағынған.
Сағанағы сарық болып,
Қағанағы жарылған.
Хандығымды тойласам,
Басыма қонған бағымнан.
Қос бабаның атына
Қос қаланы сый етсек,
Артық емес қой ағайын,
Жәнібек, Керей ханымнан.
Құтылатын күн бар ма екен,
Петр менен Павлдан.
Алаш баласы жасай бер,
Алты күндік жиыны
Алпыс күнде әрең арылған.
Селебе салып сауырдан,
Бүлік шықпай бауырдан,
Адаспай қазақ ауылдан,
Қия беттегі хандығым,
Қияметке жеткенше
Тайдырмасын тағыңнан!
Арғы атасы сәлделі,
Бергі атасы сәулелі.
Түбіңе келсем қаңлы еді,
Үзілмеген қан желі.
Отыз тісің шарғы еді,
Қызыл тілің шалғы еді.
Қарсыласым сен дегенде,
Жаратқанның тиіп жәрдемі.
Ішімнен қыңыр бір дауыс
Жүкеңе қоңырау шал деді.
Хабарласып ем Жүкеңе,
Қой деді маған әурені.
Еркебұлан деген ол менің
Көшімді артқан нар деді.
Оң жағымда отқан зам деді.
Қолыңда жеті жарғы еді,
Қабағыңыз қарлы еді,
Дауысың да зарлы еді.
Қызыл тілін тыймаған,
Аузына сөзі сыймаған,
Жарқырап жанған шам деді.
Шамаң келсе аямай
Ащы терін ал деді,
Мойнына құрық сал деді.
Сенен қорқайын несіне,
Жалғызға Құдай жар деді.
Арыстан бар екен деп,
Апанда жатпас ал бөрі.
Замдар түгілі, Ереке,
Хандар тағынан кетеді
Құдайдың келсе пәрмені.
Сен түгілі таусылған
Ұлықпанның да дәурені.
Сондықтан дұрыс сөйлерсің,
Әңгіме қылмай әрнені.
Таудай ұл ең ғой тәубелі.
Тапырақтап қалмассың,
Тоқсан өнерлі болады деп,
Тозған елдің балгері.
Сенімдісің ғой өзіңе,
Көретін қызық алда еді.
Топтан озық келетін,
Алысқандары шөгетін
Жеңілсе де жеңетін,
Бір қасиетің бар ма еді?
Бұрын-соңды көрмеппін
Сен секілді әулиені!
Еркебұлан:
Төгіліп сендей сөйлесем,
Толғау да толғау, толғау көп.
Мені зерттеп алыпсың,
Талай топты жарған деп.
Атым шыға бастап ед,
Бетімнен алды-ау балдар кеп.
Сенімен айтыс дегенде,
Мен ешкімге қоңырау шалғам жоқ
Балгерге де барғам жоқ.
Өйткені сені білуші ем,
Керекудегі қабылан деп,
Баянауылдағы бағлан деп.
Жұмысымнан қозғасаң
Ол Жүкеңнің қалауы,
Ешкімге пара бергем жоқ,
Ешкімнен пара алғам жоқ.
Жақсыларменен бір жүрмін,
Бақсыларыңда шаруам жоқ.
Айналайын, Аспанбек,
Ағаңды әулие деп тұрған
Сөзіңде сенің талғам жоқ.
Сен секілді тентекті
Түзететін тезге сап,
Ауызы дуалы, сөзге сақ,
Қазақта қазір шалдар жоқ.
Өлеңнің білген қадірін
Қадыр мен Тұманбайлардай
Жөн сілтейтін жандар жоқ.
Рымғали секілді
Рухы мықты нарлар жоқ.
Жинаған ән мен күйімді,
Сайратқан хан мен биімді
Ақселеудей заңғар жоқ.
Кеше ғана айырылдық,
Сұмдығыңды ашатын,
Шындықты бетке басатын,
Тұрсынбек Кәкішевтейін
Талғамы биік тарлан жоқ.
Осылардан айырылған,
Қанатынан қайырылған,
Қазір біздің қазақта
Тірі әулие қалған жоқ.
Мен әулие болмақ түгілі
Аруағына солардың
Әумин дей алсам арман жоқ!
Есесін жұрттың берерде,
Атасы тегін жел сөзді
Еселе тілім еселе.
Ертеңге аяқ басарда
Көз салып қара кешеге.
Кеше де кеше кешеде,
Жазылған солай пешене.
Түркістанымның төрінде
Көгеріп еді көсеге.
Тарихымның куәсі
Хандарым жатқан кесене.
Адасқандарды сөз қылмай,
Құл Қожа Ахметтен бастасаң
Тіліңді біреу кесе ме?
Үш жүздің басын жидырып,
Сабадан қымыз құйдырып,
Сақалын күнге сүйдіріп,
Қол созып алтын кесеге.
Күлтөбенің басында
Күнде кеңес құрыпты,
Сол кезде сендей балалар
Шайыр тілді шалдардың
Шақшасын тасып жүріпті,
Мәз-мейрам боп күліпті,
Бас ұстаған шалдардың
Қолынан құлақ жесе де.
Жолыңды біліп сөйлесең,
Тоныңды біреу шеше ме?
Кер заманға тап болдық,
Ұл қарсы сөйлеп әкеге,
Қыз қарсы шығар шешеге.
Көсеге бес тал қыл бітсе
Көсем боп шығар көшеге.
Жетісудың жерінде
Сүрінбе тілім, сүрінбе.
Көнеден тағы қозғасам,
Керей менен Жәнібек
Қазақтың бірдей ханы боп,
Ұмтылыпты ту тігуге.
Содан да бері не заман,
Жетіппіз өлмей бүгінге.
Бүгінде бүгін, бүгінде
Екі қазақ бас қосса,
Елді ойламақ түгілі
Ымыра жасап інінде.
Қолынан келіп тұрғанда
Қоныштан басып кебісін,
Түйенің жұтар түгін де,
Биенің жұтар бүрін де.
Қасқалардың қазақша
Біреуі сөйлеп ілуде.
Кесірі соның кесел боп,
Руханиятым мешел боп,
Қоғамым кері жүруде.
Қазіргі ана тіліміз,
Қате-қате шимай боп,
Қалт-құлт етіп зорға жүр,
Қағаздың ғана түрінде.
Біреуі тартып Қырымға,
Біреуі тартып Үрімге,
Біреуі тартып Мысырға,
Біреуі тартып Сібірге
Дүбәра болып барады,
Дүмшелер айтқан дінім де.
Шаш ал десе, бас алған,
Жиһад деп қару жасанған
Қарайтын болдық дүрлігіп,
Дүниедегі дүбірге.
Шын мұсылман ол емес,
Құлақ салсаңдар ілімге.
Он сегіз мың ғаламның
Алты мыңы нәбадат,
Алтауы болар жәбәдат,
Алтауы болар хайуанат,
Шын мұсылман солардың
Өлтірген емес бірін де.
Қазіргі ән деп жүргенім,
Ібілістің даусындай
Ыңырсып шыққан іңірде.
Әмірелердің әні жоқ,
Мағынасы, мәні жоқ,
Сақау боп өсіп келеміз
Сайлаубектердің тілінде.
Мұншама азып көрмеп ек,
Бұдан да жаман күнімде.
Қаймағы кетіп қазақтың
Қаспағы қалды-ау түбінде!
Айналайын Аспанбек,
Өлеңнің соқсам дауылын
Теректей болып теңселіп,
Тереңнен шығар тамырың.
Бұл қазаққа қаншама
Қасқаларды сыйлап ед,
Кешегі Баянауылың.
Керекуін қазақтың
Орта жүзге орда деп,
Бермексің кімге тағылым?
Үш жүз академигің
Ұлы жүздің жері демей-ақ,
Алматының төрінде
Алған жоқ па тәлімін.
Руыңа жақын жігіт ең,
Сүйіндік деп сөйлесең,
Су болып шығар сауырың.
Арғынмын деп сөйлесең,
Қатты да болар қарымың.
Шаршы топқа түсуші ең,
Шапанның киіп тәуірін.
Сол шапаныңның артында
Қыртыс-қыртыс боп жүруші ед,
«Қаржас» деген жазуың.
Атасының есімін
Тасқа жазғанды көріп ем,
Артқа жазғанды көрмеппін,
Айтқанда сөздің анығын.
Еліңді ойлар ер болсаң,
Руыңды ғана көтермей,
Ыру да дыру жұртыңның
Рухын көтер бауырым!
Аспанбек:
Ереке, тоқтат жырыңды,
Келтірдің менің жынымды.
Сойған түлкі секілді
Ақсита берме тісіңді,
Тыржита берме түріңді.
Ұлы жүздің баласы ең,
Жүрісінен танитын
Буаз кеткен биенің
Ішіндегі құлынды.
Тегіме менің келгенде
Көңілің неге бүлінді?
Шапанға жазсам руымды
Ұлықтағаным бабамды,
Ұмытпағаным түбімді.
Ру дегенім – қазақтың
Паспорты ғой бұрынғы.
Жеті атаға жетпесе,
Қыз алысып, қыз бермеген
Бабамнан жеткен мың үлгі.
Қан, тегіңді білмесең,
Қатын қылар ең өзіңе
Қарындасыңды бұрымды.
Хан қызына қосайын
Қарасүйек құлыңды.
Қалай ұмыттың Ереке,
Алдаспаны бас кескен,
Атқан оғы тас тескен
Құлатпаған туымды.
Қаракерей Қабанбай,
Қанжығалы Бөгенбай,
Шақшақұлы Жәнібек,
Сіргелі қара Тілеуке,
Шапырашты Наурызбай
Батырларымды дүбірлі.
Солардан қалған мен едім,
Кере берсең кеудеңді
Көкке ұшырамын күліңді.
Мұрыныңнан шығарып,
Кеудеңдегі шыбынды.
Жігіт деп отсам ілімді.
Одан кейін бұл бала
Ары қарай құбылды.
Көсеге бес тал қыл бітсе,
Көшеге қарай жүгірді.
Көселер емес бұл заман
Сақалдылардан бүлінді.
Жамағатқа бөлініп,
Ойыншық қылған дінімді.
Жалған көсеге теңеме,
Алдар көсені ойнаған
Шәкеннен қалған бір ұлды.
Үш-ақ жас үлкен едің ғой,
Шүйіре берме мұрынды.
Айналайын, Ереке,
Есіңе сенің салайын,
Ақылы асса аға тұт,
Қой асығы демегін,
Қолыңа жақса сақа тұт,
Төледен қалған ілімді.
Бәрін айт та бірін айт,
Сен секілді Ереке
Қара нарлар қартайса
Өркеші құлап әл тайса,
Біз секілді тайлақтар
Көтереді жүгіңді!
Тарихтан біраз сөйлейін,
Жөн болмас ауыз ашпаған.
Жәнібек, Керей хас бабам,
Шуға көшін бастаған.
Бөрілі байрақ ту тігіп,
Қазақ деген халықтың
Хандығын құрып тастаған.
Бұрындық ханның кезінде
Алып қалғанмын басты аман.
Одан соң елді билеген,
Дұшпанға басын имеген,
Қасымнан қапты қасқа заң.
Не көрмеген Алашпын,
Заманында Мамаштың
Жауымыз торып жар астын,
Тайыр ханның тұсында
Табаным тайып ақсағам.
Тәуекелдей тау бабам
Дунайға дейін жаулаған,
Үстінен жау баспаған.
Асып туған ер еді
Алатаудай ақшадан.
Ташкендегі баба сұлтанның
Басын кесіп тастаған.
Бұқар бабам айтқандай,
Қанша хан өткен Алаштан,
Еңсегей бойлы ер Есім
Бір түстігінен аспаған.
Қарсы келгенді қақ бөлген,
Салқам Жәңгір деп ат берген,
Ерлігін ғалам растаған.
Алты жүз-ақ сарбазбен
Елу мың қолдан саспаған.
Жалаңтөс батыр келгенше
Жартысын қырып жасқаған.
Әз Тәукенің заманы
Бар қазаққа бағалы
Жау түндігін ашпаған.
Төрінен Қыдыр қашпаған.
Болсақ деп берік бір халық,
Болат хан қанша мұңданып,
Қайып хан қанша қақсаған.
Әбілмәмбет сұлтанмен
Тасымап па еді ақ сабаң.
Бағы асып туған басқадан
Абылайдай хас бабам.
Үш жүздің басын қосам деп,
Қу толағай бастанып,
Темірқазық жастаған.
Кенесары деп сөйлесем,
Мен кімдерден жасқанам.
Иығымнан түскенше
Иілмеген бас болам.
Ауысып тағы бағытың,
Ресейдің киіп қамытын
Тағдырдан тағы таяқ жеп,
Алдыңнан шықты ақ сораң.
Қазақтың мұңын жырласаң,
Тозақтың оты сөнер деп,
Шалдар айтып жататын,
Бір атып қойып шақшадан.
Қаймана қазақ баласы
Алатауды алты айналып,
Тоқсан бірде қонды бақ саған.
Тізгін ап шапырашты ағам
Алтынменен аптаған,
Күміспенен қаптаған
Бой көтерді Астанам.
Хандығын Керей бастаған
Тоқтамасын деп тіледім
Нұрсұлтандай патшадан.
Қазанатындай қазақтың
Қазған орға сүрінбес.
Топқа салсаң кідірмес,
Отқа салсаң мүдірмес.
Семсердей берік жігіт ең,
Сілеусіндей сіңірлес.
Қашқан аңы құтылмас,
Басқан ізі білінбес.
Мұсылманның балас ек,
Түсі игіден түңілмес.
Жерде жатқан жұмыртқа
Аспанға ұшқан құс болар,
Түлеткенмен түгін кеш.
Қанаты қатпай қаршыға
Қайраңға түсіп қу ілмес.
Айналайын Ереке,
Жел желпіне соққанмен
Таң мезгілсіз түрілмес.
Алдыңа келіп тұрғанда
Алпыс атаңның құнын кеш.
Жерімді орыс дегенше,
Қазақтай ел жоқ деген
Жириновский дейтұғын,
Жирен орыстың тілін кес.
Маған қайтесің сұқтанып,
Мәңгілік деме дүбір кеш.
Ұлы Абай атам айтқандай,
Біріңді – қазақ, бірің – дос.
Мәңгі емес еді бұл жалған.
Қабырғасы қатқан кәрі боз
Қар жауған күні жүгірмес.
Сөнгендер қайта жанғанмен
Өлгендер қайта тірілмес.
Күндердің күні болғанда
Кімдердің белі бүгілмес!
Еркебұлан:
Дөрекі бастап дүбірді,
Тіліңіз неден сүрінді?
Жылтырап қана тұр екен,
Бет пердең енді түрілді.
Жеті атасын білетін
Қазақта жалғыз сен бе едің,
Келтірме менің жынымды.
Мына отырған халықта
Атасын білмес адам жоқ,
Тартарсың енді тіліңді.
Қарындасын қатын қып,
Қай қазақ қазір бүлінді?
Отызға жасың келгенше
Соқа басың сопиып,
Басқаның қызын жаратпай,
Алмақсың өзің кіміңді?
Айналайын Аспанбек,
Осылай қылсаң ырымды.
Мен атаңды білме дегем жоқ,
Отанды бөлме деп едім,
Түсінбедің-ау мұнымды.
Бос кеуде жігіт екенсің,
Азамат десем білімді.
Ағайыныңның алдында
Анайы сөзден қозғамай,
Адамшылықпен сүрсеңші
Азғантай ғана ғұмырды.
Мен көкке ұшқан қыранмын,
Сен жердегі Аспан ең.
Түркістан деп сөйлесем
Төгіліп жатқан дастан ем.
Арқадан келіп сөйлесем,
Астанадай асқақ ем.
Құдіретім болса қолымда
Жириновский түгілі
«Қазақстанды Ресейге
Қосу керек» деп жүрген
Шошқаның көңін жеп жүрген
Тайшыбеков секілді
Тайраңдаған балдардың
Басын да кесіп тастар ем!
Рушылдықты айтып ем,
Көп екен мұның дәлелі.
Оған жауап қайтарар
Менің де уәжім бар еді.
Оның рас, Аспанбек,
Қаракерей Қабанбай,
Қанжығалы Бөгенбай,
Шақшақұлы Жәнібек,
Шапырашты Наурызбай,
Қаңлыдан шыққан Сарбұқа,
Тама Есет тағы бар,
Тізе берсем батырды
Кіші жүздің бәрі бар,
Уақтан батыр Баян бар,
Төре менен қожам бар,
Осының бәрі қосылса
Жер қайысқан қол еді,
Кең дүниең тар еді.
Басын қосқан солардың
Абылайдай хан еді.
Қазақ деп жауға шапқанда
Жаратқан өзі жар еді.
Ал енді руға бөлінсе
Бір-біріне жау еді.
Өйткені елді басқарып,
Отырар жалғыз тақ еді.
Үш жүздегі сұлтандар
Сол тақтан болып дәмелі.
Бір-бірімен қырқысса
Қылыштың жүзі қан еді.
Қазаққа жоңғар шапқанда
Үш жүздің басын қосқанда
Әбілхайыр ханымыз
Әскерін кері бұрғызып,
Шайқасқа келмей қап еді.
Содан да қазақ жеңіліп,
Көргендері мұң еді,
Естігендері зар еді.
Бөлінгеннің руға
Осындай болар әлегі.
Жеті ата деп жүргенім-
Бәйтерек еді мәуелі.
Жапырағы қураса
Бұтағы болмас кәделі.
Шежіреңді шерткенде
Жоғарыдан төмен қарасаң,
Суысып кете бересің.
Төменнен жоғары оқысаң,
Туысып шыға келесің.
Бірліктің бұл да мәні еді.
Осыны енді ұғып ап,
Білмегеніңді біліп ап,
Өзгеге үлгі боларда
Өзіңнен баста әуелі!
Аспанбек деген бұлбұлым,
Топқа түскен дүлдүлім,
Атың Аспан болса да,
Екі аяғың салбырап,
Аспаннан түскен жоқсың ғой,
Шыққан жеріңді біл күнім!
Қуалай берсем түбіңнен
Бір болып шығар кіндігің.
Ұрысатын күн емес,
Туысатын күн бүгін.
Одан да ту қып жүрейік
Тәуелсіз мына қазақтың
Тату да тәтті тірлігін.
Айналайын ағайын,
Жүзге бөлінбей жұртымыз,
Руға бөлінбей ұлтымыз,
Бес күннің соңы біткенше
Басыңда тұрсын бірлігің!
Аспанбек:
Ол рас дұрыс айтасың,
Басымда тұрсын бірлігім!
Саудың тамағын ішіп ап,
Сөзін айтпайын жындының.
Тек қана қызық тойлармен
Түріле берсін түндігің.
Сен де аман бол осымен
Тамағы күміс бұлбұлым,
Табаны құрыш дүлдүлім.
Тойларың тойға ұласып,
Алматы жұрты аман бол,
Түйір тасыңа бермеймін,
Әлемнің алты құрлығын.
Естілмейді ағайын,
Орысты сыртта қалдыртып,
Алатауды жаңғыртып,
Қиқулайтын күн бүгін.
Біз де осымен тұрайық,
Тоймен өтсін тірлігің.
Алты жылға татиды
Алматыда өткен бір күнім!
