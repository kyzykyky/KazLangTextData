Биыл наурыз айында Жаңаөзен қаласында мүмкіндігі шектеулі балаларға арналған «Жұлдызай» медициналық оңалту орталығы ашылған болатын
Орталық Жаңаөзен қаласы Р.Өтесінов атындағы Дене шынықтыру және сауықтыру кешенінде «ҚазМұнайГаз» Барлау Өндіру» АҚ-ның демеушілігімен өмірге келді.
Бүгінде көптеген мүмкіндігі шектеулі балалар осы орталықта тұрақты түрде ем-дом шараларын қабылдауда
Дәрігерлік көмектің барлық түрлері көрсетіледі
Емдік-сауықтыру жұмыстары атқарылады
Орталық шетел мамандарымен де тығыз байланыс орнатып, Израиль, Литва және т.б
елдердің білікті дәрігерлері келіп, өз тәжірибелерімен бөлісіп отырады
Сонымен қатар мұнда науқас балаларды әлеуметтік бейімдеуге үлкен көңіл бөлінеді
Мысалы, жуыр­да 30-тамыз – ҚР Конституция күні және 1-қыркүйек – Білім күніне орай «Жұлдызай» медициналық оңалту орталығында бірнеше іс-шаралар ұйымдастырылды
Атап айтқанда, «Білім – өмір шырағы» атты сурет байқауы, «Денсаулық эстафетасы» атты спорттық жарыс және «Өз өнерім – мақтанышым» атты шығармашылық сайыс
Бұл шараларға балалар қатысып, ерекше әсер алды
«ҚазМұнайГаз» БӨ» АҚ-ның демеушілігімен дайындалған сыйлықтар, мектепке арналған оқу құрал-жабдықтары табыс етілді
Шараның өтуіне бірқатар жанашыр азаматтар қол ұшын созды
«Жұлдызай» медициналық оңалту орталығының үйлестірушісі Айгерім Саматқызы өз сөзінде Орталықтың атқарып жатқан жұмыстары жөнінде тоқталып, алда тұрған міндет-мақсаттарын айтып өтті
Сайысқа қатысып жатқан барлық жеткіншектерге сәттілік тіледі.
Байқаудың қорытындысы бойынша, «Білім – өмір шырағы» атты сурет аталымында I орын – Нұрмұқан Нұрғазиевке, II орын – Арлан Орынбекке, III орын – Гүлім Расуловаға берілді
2 кезең – «Денсаулық эстафетасы» атты спорттық жарыста «Алғыр» тобы жеңімпаз атанды
II орынға «Жүйрік» тобы табан тіреді
«Өз өнерім – мақтанышым» атты шығармашылық сайыста Айгерім Аксанова І орынды иеленді
Ол «Ақ жайнақ» әнін шырқады
II орынды «Анашым» әнімен Айдос Байдулла жеңіп алды
III орын – Екібай Жансерікке «Білім туралы» тақпағы үшін берілді
Барлық жеңімпаздарға бағалы сыйлықтар, сондай-ақ шараға қатысқан 100 балаға дипломдар, алғыс хаттар мен әртүрлі ынталандыру сыйлықтары табыс етілді
Ата-аналар «ҚазМұнайГаз» АҚ басшылығына осындай игілікті іс-шараның өтуіне демеушілік қолдау көрсеткені үшін шексіз ризашылықтарын білдірді.
Ерлан ҚАЛИЕВ
Жаңаөзен
