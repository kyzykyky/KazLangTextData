Наурызбек Нұржаубайұлы 1931 жылы Қарақалпақстандағы қазақ қауымының арасында дүниеге келген
13 жасынан бастап жыр, терме айтуға әуестене бастаған
Жас баланың мұндай ерекше қабілетін байқаған жұртшылық оған жоғары баға береді
17-18 жасынан бастап кішігірім той-жиындарда өнер көрсетеді
Наурызбектің нағашысы Оразбай да елге атағы шыққан жырау әрі палуан, әрі саятшы болған адам
Бойдағы өнердің қалыптасуына осы нағашысы көп септігін тигізеді.
Наурызбек Нұржаубайұлы 1991 жылдың күзінде Алматы облысына қоныс аударған
Бұл кезде оның жасы егде тартып қалғандықтан жыраулық өнерін халыққа паш ете алмады
Дарын иесі 1995 жылы дүниеден озды
Жырау туралы Қазақстан Республикасының Мәдениет қайраткері, бүгінде Қазақстан Республикасы Әділет министрлігінің жанындағы Заң шығару институтының жетекші ғылыми қызметкері Есенқұл Сапуанимен әңгімелескен едік.
– Бала күнімізде Наурызбек жырау туралы көп еститінбіз
Кейін жыраудың орындауындағы шығармалар жинақталған үнтаспасын тыңдап жүрдік…
– Ұмытпасам, 1957 жыл болса керек
Ол кезде біздің әкеміз Қарақалпақстанның Шоманай ауданы Тельман колхозының шопаны болатын
Жайлауымыз Раушан дариясының аяқ жағындағы Үшқайтпада
Сол Үшқайтпа жайлауында отырған жаз айларының бір күнінде Есенбай досым келіп, «Біздің үйге Наурызбек келді, кеттік біз жаққа» деп асықтырды
Тіпті әке-шешемізден рұқсат сұрау да қаперімізде жоқ, содан Есенбайдың үйіне қарай тарттық
Бұл Наурызбектің жырау деген атағы шыға бастаған кез
Жұрттан естігенім болмаса, оны бұрын көрмегенмін
Қоңыратта тұратын сыйлы ағамыз Ілияспен бірге келіпті
Кенжетай атамыз қой сойып, Ілияс ағамыз оған көмектесіп жатыр екен
Ал Наурызбек киіз үйдің сыртындағы сәкіде домбыра шертіп отырды.
Кенжетай атамыздың киіз үйіне 30 шақты адам жиналды
Есік жақта біз отырмыз
Наурызбек көсіліп жырлап отырды.
– Наурызбектің жырау деген атағы шығып, жұрт оның өнерін бағалап, өзі өмір сүрген ортасында сыйлы болды
Дегенмен, ол көп дәріптелмеген сияқты…
– Нәукеңнің жырлары мені 1969 жылы ҚазМУ-дың журналистика факультетіне жетелеп әкелді
Құдай оңдап, сол жылы оқуға түстім
Жылдар өтті
Университетті бітірген соң Қазақ телевизиясында редактор болып қызмет істедім
Жұмысқа орнығып, өзіме-өзім сенімді болып жүрген 1979 жылдың қыс айларының бірінде Қазақ радиосының ғимаратынан Нәукеңді көріп қалдым
Сәлден соң іздеп барсам, бас редактор, композитор Ілия Жақановтың кабинетінде композитор Әшірхан Телғозиев, әнші Жақсылық Сәрсенғалиев Нәукеңнің таспаға жазылған термесін тыңдап отыр екен.
Ертеңіне кеште Нәукең Жақсылықты, Қаламқасты, Әшірханды ертіп келді
Өзім шақырған Ишанбай Қарақұлов пен әдебиет зерттеушісі, ғалым Әнуар Дербісәлин келді
Әнекең сол кезде маған «ХV-XIX ғасыр аралығындағы қазақ-қарақалпақ әдебиетінің байланысын зертте, өзім жетекші болып, көмектесемін» деп жүрген болатын
Отырысты Ишанбай Қарақұлов басқарды
Сол кештегі әсерді сөзбен айтып жеткізе алмаймын
Ол кезде қазіргідей бейнетаспалар жоқ
Нәукеңнің дауысын Данил ауылдасымыз магнитофонға жазып алды.
Наурызбектің ерекшелігі сонда, ол жырласа шаршамайды
Төрт-бес дастанды жатқа біледі
«Едігені» жырлады
Көпшіліктің сұрауымен ол «Қарасай-Қази» дастанын жиі жырлайтын
Бұл Қарасай мен Қази деген екі ағайынды жігіт туралы дастан
Тыңдарманды тартатын тағы бір ерекшелігі, жырлар алдында дастанның шығу тарихын, не туралы екенін, жырға қатысты басқа да жайттарды баяндап береді
Жырлап отырып, тоқтайтын жерінде тоқтап, оқиға желісінің қалай қарай ауып бара жатқанын тағы да айтып өтеді
Жиылған қауым жыр аяқталғанда шытырман оқиғаға толы спектакль немесе кино көргендей әсер алады.
– Наурызбек жыраудың бір ғана үнтаспасын көргенбіз
Бұдан басқа да жырлары жазылған үнтаспалар бар ма?
– 1982 жылдың басында музыка зерттеушісі Болат ағамызбен бірге Мәдени ескерткіштерді қорғау қоғамының жолдамасымен Нәукеңе келдік
Келген бойда «Аға, ешқандай қонақ шақырмаңыз
Тек өзіңізбен әңгімелесіп, дауысыңызды жазып алайық, басқасын содан кейін көре жатармыз» дедік
Сөйтіп, Нәукеңнің өзінің шығарған 21 термесін, айтып жүрген басқа да терме-жырларын жазып алдық
Қарақалпақстанда тұратын басқа да әнші-күйші, жыршыларға бардық
Ұзын саны 17 таспа жазылды
Оның бәрі кейін мәдени ескерткіштерді қорғау қоғамының қорына тапсырылды.
Наурызбектің шәкіртімін деп айтатын жыршылар көп
Солардың ішінде ауызға ілінгенін айтып өтейін
Өсербай, Қожахмет, Жайылхан халықтың құрметіне бөленген өнер адамдары
Соңғы кезде Ақтөбеде тұратын бір жыршы өзін Наурызбектің шәкіртімін деп айтатынын естіп жүрмін
Наурызбектің өзін көрмесе де, үнтаспадағы жырларын жаттап, соған еліктейтін көрінеді.
– Наурызбек жырау Қазақстанға келіп, осы жақтағы ауқымды мәдени шараларға қатысқан кездері болды ма?
– 1991 жылдың аяғына қарай Нәукең Алматыға көшіп келді
Ол келгенде Бесқаладағы біздің ел тұтас көшіп келгендей сезіндім
1992 жылдың күзінде дүниежүзі қазақтарының құрылтайы өтетін болды
Сол жылы жазушы Жұмабай Тәшенов ағамыздың кеңесімен Ишанбай Қарқұлов, Тұрғанбай Мәткәрімов, Жұмабай Медетбаев, т.б
ағаларымыздың батасын алып Қарақалпақстаннан көшіп келген отан­шыл азаматтардың басын қостық
Зұлхарнай Сақиев, Көлдейбек Бодыбаев, Сырым Әбжетов, Жаңабай Әбдіғалиев сияқты азаматтар қолдап, «Туысқан» деген қайырымдылық қоғам құрған едік
Оған 67 адам мүше болды
Бас­тама көпшіліктің қолдауына ие болды
Сол кезде Наурызбекті құрылтайға қатысуға шақырдық
Қайырымдылық қоғамы атынан киіз үй тіктік
Киіз үйдің төрінде ұшатын қырандай қанатын қомдап, домбырасын баптаған Наурызбек отырды
Жыраудың атын сыртынан білетін Қазақ КСР-інің халық артисі Кәукен Кенжетаев, денсаулық сақтау ісінің ардагері Хамит Бегалин келді
Қарақалпақстаннан 4-5 жыл бұрын көшіп келген жігіттер қонақтарға қызмет көрсетті
Наурызбек жырлады
Германиядан келген Шәріп Найман деген қонағымыз орнынан бірнеше рет тұрып, Нәукеңді құшақтап, бетінен сүйді.
Бұрынғы кезде біздің тойларымыз бүкіл бір қауымның асыға күтетін қазынасы еді
Өйткені тойға барсаң жыршы бар, жыр бар жерде халықтың көңілі құлазыған емес
Той жыршысымен мәнді болатын
Ал қазір қазақы тойдан мән кетіп барады.
Жыраулық дәстүр ата-бабадан келе жатқан асылымыз
Осыны тұнық күйінде қайта жаңғырту туралы мәселені көбірек көтеру керек деп ойлаймын
Тағы бір ескерілетін нәрсе, жырды басқа саз аспаптарын араластырмай, тек домбырамен айтса құба-құп
Еліміздің батыс өңірлерінде халықтың құрметіне бөленіп жүрген небір жыршылар бар
Солардың басын біріктіріп, мектеп қалыптастырып, жыраулық дәстүрді қайта жаңғыртуға шамамыз жетеді деп ойлаймын.
– Әңгімеңізге рахмет!
Әңгімелескен
Исатай ҚОРҒАНБАЕВ
