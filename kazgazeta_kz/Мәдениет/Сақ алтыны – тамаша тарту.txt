Елордада «Сақ алтыны» түпнұсқадағы артефактілердің көрмесі ұйымдастырылды
Көрмеге Қазақстан ұлттық мұражайы мен Орынбор губернаторлық тарихи-өлкетану мұражайының жинақтары, қазақстандық белгілі реставратор Қырым Алтынбеков коллекцияларынан алынған дүниелер қойылды.
Біздің дәуірімізге дейінгі VII-II ғасырлардағы сақ мәдениетіне жататын жәдігерлер шын мәнінде ежелгі көшпелілілер мәдениеті мен дүниетанымын танытады
Олардың қолданбалы өнерді қандай биік деңгейге көтергені, қайталанбас шеберлігі қайран қалдырады.
«Сақ алтыны» халықаралық көрмесін Мәдениет және спорт министрі Арыстанбек Мұхамедиұлы ашты.
– Біз бірінші рет біріктірілген сақ алтынының артефактілерін ұсынып отырмыз
Ол халықаралық мамандандырылған ЭКСПО көрмесі аясында өтіп жатыр
Ұлттық музейімізде өте бағалы, өте құнды жәдігерлер бар, – деді министр.
Орынбор губернаторлық тарихи өлкетану музейінің өкілі С.Мищряков: «Біздің өлкеден де, Қазақстаннан да табылып жатқан ежелгі жәдігерлердің түп-тамыры бір екендігі, сонау сақ, скиф кезеңдеріне тірелетіні анық, аң бейнесінің жиі кездесуі ежелгі шеберлер болмысының бірегейлігін танытады» дей келе, мұражайға қойылған жәдігерлер бір өлкенің ғана емес, жалпы Еуразия даласының тарихынан хабар беретінін айтып өтті
«Сақ алтыны» астаналықтар мен ЭКСПО-ға келген елорда қонақтары үшін тамаша тартуға айналды.
Ғазиз ҚҰРМАШҰЛЫ
