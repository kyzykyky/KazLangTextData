 Еліміздің мәдени-рухани өмірін шет мемлекеттерге танытып, Қазақстанның имиджін қалыптастыруға еңбек етіп жүрген «Kazakh TV» арнасының эфирі күзгі маусымда жаңа жобалармен толықты
Олардың бірегейі «Күй құдіреті» бағдарламасы.
– Ұлттық музыка – қазақ халқының ғасырлар бойғы жинақтаған музыкалық естеліктері, мәдени мұрасы
Көрермен біздің жобада Құрманғазы, Тәттімбет, Дина Нұрпейісова, Қали Жантілеуов, Жаппас Қаламбаев және басқа дәстүрлі музыканттар туралы біліп, аталмыш композиторлардың таңдаулы күйлерінің тарихымен танысады
Мақсатымыз азаматтарды ұлттық музыкаға жақын­датып, біз білмейтін қырлары мен маңы­зына тоқталу
Күйші-ақындардың шығар­машылық өмірі жайлы білімдерін тереңдете түсу, – дейді «Kazakh TV» арнасының Бас продюсері Айкүміс ­Сексенбаева бағдарламаның маңызына тоқталып.
Абай атамыздың «Туғанда дүние есігін ашады өлең, өлеңмен жер қойнына кірер денең» деген өлең жолдары қазақ халқының тыныс-тіршілігінде музыканың қаншалықты маңызды екенін айқын көрсетіп тұрғандай
Сондай-ақ ақын Қадір Мырза әлі: «Нағыз қазақ – қазақ емес, нағыз қазақ – домбыра!» деп, қазақ халқын, дарқан даланың терең тарихын танығың келсе қасиетті қара домбыраның күй шежіресіне жүгін деген
Ал күйде халқымыздың мұңы мен зары, қуынышы мен қайғысы, аңсаған арманы, іздеген мұраты бейнеленген.Бұрындары ата-бабаларымыз күйді орындамас бұрын оның мазмұнын түсіндіріп, «Ал енді домбыраның қалай айтатынын тыңдаңыздар» дейтін
Бүгінгі таңда күйлердің кіріспе сөздері жоғалып, тек әуенін орындайтын болды
Ал күйдің тілін түсінер болсақ, бүкіл дала тарихын түсінер едік дейді шығармашылық ұжым.Мәселен, «Кеңес» күйі
Ежелгі түркілер, кейінгі қазақтар ең маңызды мәселелерін кеңесе отырып шешкен
Хандар, билер жиылған жиынға күйшілер де қатысып, болып жатқан оқиғаларды әуен арқылы бұқараға таратып отырған
Сол себепті бағдарлама барысында көрермен күй, күйші туралы емес музыканың жасырған сырлары туралы мағлұмат алады
Бағдарламаның алғашқы бөлімі атақты Дина Нұрпейісованың «Бұлбұл» күйі ­туралы болады
Көпшілік біле бермес Дина апамыздың бұл туындысы бұлбұл дауысты қыздың тағдырынан сыр шертеді
Өмірде әбден әділетсіздікке ұшыраған нәзік жанды арудың кәусар бұлақтай таза да сыңғыр даусы болған
Оның әнін естіген жанның құлақ құрышы қанып, тыңдаушының жаны тербелген
Осы бір мұңды хикаяны күймен жеткізген Дина Нұрпейісованың шығармашылығы әлі күнге дейін толықтай зерттелмеген
Сол себепті қызықты фактілер мен біз білмейтін деректер жетерлік.
«Күй құдіреті» бағдарламасын апта сайын «Kazakh TV» арнасынан және телеарнаның kazakh-tv.kz ресми сайтынан көре аласыздар.
Серік ҮСЕНБАЕВ
