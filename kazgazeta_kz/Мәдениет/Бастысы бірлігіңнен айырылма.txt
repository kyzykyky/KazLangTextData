Алаштың ардақты батырларының бірі, Абылайдың оң тізесінде отырған Ер Жәнібек Бердәулетұлының туғанына 300 жыл толуы биыл елімізде кең көлемде тойланды
Үлкен шаралардың бірі ретінде Астанадағы Бейбітшілік және келісім сарайында өткен Республикалық ақындар айтысын атауға болады
Арқалы ақындар ерлік пен батырлықты, ел тұтастығын, халық бірлігін төгілте жырлады
Осы жыр додасында қарағандылық Мақсат Ақанов пен астаналық Әсем Ережеқызының арасында өткен айтыс көпшіліктің көңілінен шығып, ерекше есте қалды
Бірі құда бала, бірі құдаша болып айтысқан талантты ақындар осы заманға сай айтыс антологиясына енуге лайықты жарасымды өнер көрсетті
Әсем де, Мақсат та берілген тақырыптың шырайын шығара жырлай отырып, қазақтың бозбаласы мен бойжеткенінің арасындағы әдепті қалжыңды да шырқау шегіне жеткізеді
Осы екі жұптың жыр сайысын оқырман назарына ұсынғанды жөн көрдік.
Мақсат:
Бай далам бабалардың жұрты болған,
Көшпенді ғұмыр кешу ғұрпы болған.
Найзағай намысы бар батырлардың
Найзасы тіс шұқитын мүлкі болған.
Жылқы жылы жырымды өргізейін,
Түркілердің түлігі жылқы болған.
Күлтегіннен қап кеткен күміс ердей,
Бұл Астана біреуге шіркін арман.
Батырлардың ұрпағы бармысыңдар,
Ақын келіп жатыр деп бір қуанған.
Жәнібек бабам тойы құтты болсын,
Жаңғыртып жатыр бүгін жұрты қалған.
Ұлтарақтай даласын қорғасын деп,
Ұлдар ғой бере салған ұлтыма Аллам!
Қарасам маңайымды назарға алып,
Қалады әр нәрсені көз аңғарып.
Апыр-ай, сол жағымда бір қыз отыр,
Есілдің сол жағындай ажарланып.
Құдаша, айналайын айдан жарық,
Күтеді екеумізден майдан халық.
Есен-сау көргеніме шын қуандым,
Неше күнгі арылып ойдан қауіп.
Сені ауруханада жатыр деп еді,
Ол жаққа түсіп жүрсің қайдан барып?
Сырқат деп естігенде шын қорықтым,
Бүгінгі қоя ма деп тойдан қалып.
Сөйтсем мен де бекерге алаңдаппын,
Енді ғана түсіндім айлаңды анық.
Ем алып келген жанға ұқсамайсың,
Демалып келген жандай жайраң қағып.
Бойдақ қыздың сырқаты қай жерінде?
Құдай-ау, отырғаным қайран қалып!
Елордаға жиылып кіл ардақтың,
Ер Жәнібек есімін ұрандаттың.
Хал сұрап қайтайын деп құдашамнан,
Бұл жаққа басын бұрды құдаң да аттың.
Есілдің жағасында Әсем, сені,
Есен-сау көргеніме қуанбақпын.
Әлгі суық хабарды естігенмен,
Қай жерің ауырғанын ұға алмаппын.
Әйтеуір, емді толық алсаң болды,
Келмейді бәрін түгел сұрап жатқым.
Тек менің таңғалғаным бір-ақ нәрсе,
Айтшы, қай емхананы лаңдаттың?
Денеңе тікен кірсе жақтырмаушы ең,
Уколға қалай ғана шыдап жаттың?!
Әсем:
Мақсатжан, бауырың жаз, тоқталмағын,
Жөн болар қазынаңды ақтарғаның.
Сескенбей көп жігітпен топқа түстім,
Менің де келіп тұр ғой көкпарға әлім.
Кетейін аспаныңда ән қалқытып,
Ішінде аққу сынды көп қарғаның.
Біз деген қазақ атты өр халықпыз,
Ұрпағы Сұлубай мен Оспандардың.
«Ақтабан шұбырынды, Алқакөлде»,
Сан талай судан қалдың, оттан қалдың.
Аспанын Бұхарлардың бұлт құрсаса,
Мен бүгін көгім ашық деп самғадым.
Ел деген ерлеріңнің арқасы ғой,
Алдым деп егемендік шаттанғаным.
Біреуі Ер Жәнібек емес пе еді,
Қол бастап жоңғарларға аттанғанның.
«Астанам – бағаналы басты ордам» деп,
Жауына ақ найза алып, оқталған мың.
Бақытты ұрпақтары, армысыздар,
Күңіреніп күн түбінде жортқандардың.
Әлемде тең келмейтін мың астана,
Айтысың құтты болсын, Нұр – Астана.
Бой созып Бәйтерегің көкке қарай,
Маңайың көмкерілген гүл Астана.
Өзің өз болған осы біраз жылда,
Сен болдың ақындардың жыры, Астана.
Ілияс Есенберлин, Бигелдинов,
Тудырған тұлғаларды ұлы Астана.
Рақымжан Қошқарбаев, Қажымұқан,
Ержүрек ерлер шыққан дүр Астана.
Шырқаған Ерейменін Иман-Жүсіп,
Уәлидің Майрасының үні – Астана.
Қорық жоқ жер бетінде Қорғалжындай,
Мақтанып қоқиқазбен тұр Астана.
Қытымыр болса-дағы табиғаты,
Өзімнің жүрегіме жылы Астана.
Кешегі Ер Жәнібек аңсап кеткен,
Бүгінгі азаттықтың шыңы – Астана.
Ұлтымның намысы үшін құрбан болған,
Сәкеннің астанасы – бұл Астана!
Мен келдім емханадан ем салдырып,
«А», «В», «С» витаминін тең салдырып.
Уколға қалай шыдап жаттың дейсің,
Сен қалай танытасың дені сау қылық?
Күшейтіп саған қарсы иммунитет,
Мықтадым энергиямды қоршау қылып.
Құданы қирататын системадан
Алдым ғой тамырыма мол салдырып.
Бұрынғы бұрынғы ма, енді абайла,
Дәл бүгін танытпаймын шаршау қылық.
Өзіңді шаң қаптырып кетейін де,
Күшіңіз тасып тұрса көрші ал, жығып.
Шақыртып «Жедел жәрдем» жіберейін,
Дені сау бұл Мақсатты дел-сал қылып.
Құдамен айтысам деп допинг алып,
Кеп тұрмын дәрігерге дем салдырып.
Секілді мен құлпырсам еңлікгүл,
Құдамыз оң жағымда керіліп тұр.
Жарқырап отырсың деп сол жағымда,
Байқаймын байыз таппай желігіп тұр.
Бұрын да бірнеше рет айтысқанбыз,
Жер сүзіп қайтушы едің жеңіліп құр.
Тойында Ер Жәнібек бабамыздың
Тағы бір мүмкіншілік беріліп тұр.
Сөзінде бұл құдамның бәтуа жоқ,
Салғаны сауық-сайран, серілік құр.
Сен үшін уайым жедім деген сөзі
Әншейін айтқан сөз ғой ерігіп құр.
Адамға уайымдаған ұқсамайсың,
Көзіңнен қуанғаның көрініп тұр.
Мақсатым тұрмаған соң орындалып,
Құдадан отыр біраз көңіл қалып.
Жатқан ем бүйрегіме салқын тиіп,
Жасадың жарнамасын оның неғып?
Бәлініске біліп тұрып бір келмедің,
Мен жүрдім құдамыздың жолын бағып.
Ақ халат киіп келіп, палатаға,
Халімді сұрар деп ем қолымды алып.
Телефон шалған жоқсың, келмек түгіл,
Ыңғайын таппай қалдың соның не ғып?
Жай кезде мырзамын деп шалқаясың,
Басымда бағым бар деп, қолымда құт.
Кедей боп қалмас ең ғой келе салсаң,
Қытайдың алмасы мен согыңды алып!
Мақсат:
Бұл Әсем айтыстағы көріктім ғой,
Бүгін де сұлу жырын төгіп тұр ғой.
Хал сұрап келмедің деп өкпелеме,
Бүгін міне, аман-сау жолықтың ғой.
Негізі барсам деген ойым болған,
Кейін бірақ басқаша қорыттым ғой.
Ауруыңның себебін білмей тұрып,
Жетіп бара салуға торықтым ғой.
Сок алып барар едім, сені көріп,
Шок алып қалам ба деп қорықтым ғой.
Құдаша, қадамыңды бастың күліп,
Өлеңді де өресің тас қылдырып.
Ертісте жүрген кезің есімде әлі,
Жырыңды тасытушы ең тасқын қылып.
Есілге келгеніңде бағың күліп,
Есігіңді бақытқа аштың күліп.
Айтысқа барған сайын еркектерді
Еңбектетуді алыпсың дәстүр қылып.
Алысқан ақындарды құлатасың,
Астана жіберген-ау қасқыр қылып.
Құдаңмен алысам деп алма әйтеуір,
Укол алған жеріңді асқындырып.
Құдаша, қулығыңнан түлкі өтпейді,
Ауырмаған адамдай мыңқ етпейді.
Кісікиік қыз едің кішкентайдан,
Бұл Әсем жігіт көрсе үркектейді.
«Бүйрекке суық тиіп қалды» дейсің,
Оныңды құдаң бірақ күлкі етпейді.
Суық тимей қайтеді ол жеріңе,
Бүйрегің бір еркекке бүлк етпейді!
Құдаша топ жарам деп төрге келді,
Шаң қаптырған жүйрік қой мен дегенді.
«Дәрігерге дем салдырып келдім» дейді,
Молдалар салмаушы ма еді дем дегенді.
«Допинг қабылдадым» дедің және,
Құдаша, көріпсің ғой көрмегенді.
Шамадан тыс қабылдап жарыстарда,
Көргенбіз допингтен өлген елді.
Құдашам, айналайын, абайлашы,
Тойға қосып жатқанда ел мен елді.
Еркелеп сыйлап отыр әніңді елге,
Аққу құстай келтірген сәнін көлге.
«А», «В», «С» дәруменін қабылдапсың,
Ішуге бола ма екен дәріден де?
Саған керек дәріні мен айтайын,
Ішкеніңнің жіберер бәрін нөлге.
Дәрігерге бара бермей саған қазір,
Тиіп алу керек қой қарулы ерге.
Еркек деген емшіге көп қаралсаң,
Зәру боп отырмайсың дәруменге.
Әсем:
Мен сені жүруші едім нарға балап,
Қадамға жан екенсің барған ағат.
Жүр ме едің дәруменіңді өткізе алмай,
Отырсың неменеге жарнамалап?
Жанынан кез келгеннің табылмаған,
Жаратқан өзі берді дарын маған.
Ақындық қуатымды бойымдағы
Алланың сыйы ғой деп қабылдағам.
Халқымды көрген кезде қанаттанып,
Кезім жоқ сырқатымнан арылмаған.
Түк емес дәрігер де, еркегің де,
Халқымның шапалағы дәру маған.
Күлкіге қарық қылып айналасын,
Бұл Мақсат өп-өтірік сайрамасын.
«Бүйрегің бір еркекке бұрмайды» деп,
Орынсыз құдашамен ойнамасын.
Анатомия сабағын оқымап па ең,
Ми толы қауашаққа қайда басың?
Жүректің қызметі ғой сүю деген,
Жүрекпен қуанасың, қайғы аласың.
Сәл ғана жүрек тұсың бүлк еткенде,
Көз тастап жан-жағыңа ойланасың.
Ал бүйректің сезімге қатысы жоқ,
Сен өзі қай мүшеңмен ойланасың?
Біреуге бүйрегімен ғашық болған,
Қазақтың көріп едің қай баласын?!
Мақсатжан, әнің жақсы қайымдаған,
Қайыммен әдемі емес қайырмаған.
«Уколдан қорқушы едің» дегеніңмен,
Тағы бір тұзағың ғой дайындаған.
Ауруды асқындырып алма деген,
Сөзіңнен қулығыңды пайымдағам.
Отыр ғой бер жағыңмен жаның ашып,
Әйтпесе, белгілі ғой жайың маған.
Сонда да аузыңыздан айналайын,
Жерімді укол салған уайымдаған.
Айтпайын өлеңімді екшелмеген,
Ақын ба айтысуды қош көрмеген.
Бойымда Құнанбайдың қаны ойнап тұр,
Қарадан хан сайланып, төске өрлеген.
Алыпты Абай сынды кім білмейді,
Қазақта қара сөзге дес бермеген.
Батырдың Ер Жәнібек жиенімін,
Жөн болмас ол жағын да ескермеген.
Сен болсаң уколды айтып әлі отырсың,
Секілді ақсақ-тоқсақ көшке ермеген.
Батырдың ұрпағымын, ине түгіл
Кезеулі көк найзадан сескенбеген.
Негізі бұл қазақтың арманы жоқ,
Дұшпанға кеуде тосқан таулары көп.
Қабанбай, Бөгенбай мен Наурызбайды
Айтамыз Алашымның заңғары деп.
Терлігі тұлпарының кеппеп еді,
Тұрғанда қалмақ пенен жоңғар үдеп.
Ерлікке олар қылған тең келмейді,
Ешқандай алтын-күміс, жорға, жібек.
Арқасы елім деген ерлерімнің,
Мақтансаң егемендік алғаным деп.
Халқымен мәңгі бірге жасай бермек,
Еліне қорған болған Ер Жәнібек!
Шашудай әсем әнге бәс етерің,
Арқаның Шашубайы, Әсеті едің.
Тағы да қызды бопсың, құтты болсын,
Емес еді мәз болуың бәсе, тегін.
Туғызып қай уақытта үлгересің,
Мен сенің қылығыңды паш етемін.
Деп айтқан «Әйел жолда, бала белде»,
Мақалдың дәлелдедің рас екенін.
Қыдырып жүргеніңнен көрініп тұр,
Жастықтың жалынына мас екенің.
Ағайын, назар салып тыңдаңыздар,
Шағы бұл қызып тұрған бәсекенің.
Берейік шапалақпен сүйіншісін,
Бақыттан басы айналған жас әкенің.
Мақсат:
Жүйріктей жүгіргенде бой жасырар,
Айтысқанда Әсемдей қайда сыңар?!
«Жәнібекке жиенмін» деп айтады,
Құдашаның тілінің майдасы бар.
Найзадан қорықпайтын ерлігіңнің
Білмеймін, саған қандай пайдасы бар?
Айтпасаң да түріңнен көрініп тұр,
Ұғатын жігітпіз ғой айласы бар.
Отыз беске келгенше, Әсем, саған,
Бір жігіт жоламады-ау найзасы бар!
Жаныңа отырғанда жігіт келіп,
Шайыңнан отырсаңшы күліп беріп.
Ол рас, бір жыл бұрын әке болғам,
Құттықтасаң қайтеді тұрып келіп.
«Қай кезде үлгересің» деп тарс еткіздің,
Қай кезде боларын біз біліп пе едік?
Құдаша, саған өзі не боп қалған,
Құдаңның «опытынан» күдіктеніп.
Қанша қызды келтірдім дүниеге,
Бір ұл туып қалар деп үміттеніп.
Кім айтты бала деген ырыс емес,
Кейде енді боп тұрады ұрыс-егес.
Алла берген солардың арқасында,
Аллаға шүкір, үйім тыныш емес.
Құдаңнан күдіктеніп отырсаң да,
Құдайдан күдіктенген дұрыс емес.
Құдаша, біліп алыңыз, бала деген
Айлап, жылдап жасайтын жұмыс емес.
Бәріміз де құлымыз Хақтың Ұлы,
Әркімнің бар өзінше тақ-тұғыры.
«Қай кезде үлгересің?» деген сөздің
Темірден бетер екен қаттылығы.
Ием қалаған күні болады ғой,
Есімде қалмайды екен нақты күні.
Құдайым құрсағыңа құт дарытып,
Саған да бір қыз берсін сәтті күні.
Әйтеуір, өзім көрген әлемде жоқ,
Қыз баланың керемет тәттілігі.
Қазақта ерлер болған небір нағыз,
Мұнымды ақиқат деп қабылдаңыз.
Олар жайлы тарихтың беттерінен
Қаншама сайрап жатыр табылған із.
Абылай мен Кененің арасында,
Жасының бәрі батыр, шалы да абыз.
Солардың соңғыларын отыз жеті
Ормандай отады ғой шегір жауыз.
Ердің ері Жәнібек бабам жайлы
Жайдан-жай сақталған жоқ мол мұрамыз.
Абылайды ажалдан алып қалған,
Ерліктің шыңы емес пе сол бір аңыз.
Қандай батыр болғанын түсіне бер,
Ханның өзі болған соң өмір қарыз.
Қабанбай, Бөгенбайды заңғар көрем,
Жидебай, Жарылғапқа таңғал дер ем.
Баянның да басынан өтіп кеткен,
Баянсыз мына бес күн жалған дер ем.
Наурызбай, Нияздардың жөні бөлек,
Егер де қарар болсаң талғамменен.
Айта берсең арыстар толып жатыр,
Мінсіз батыр, мінезі аңғал келген.
Абылайдың жасағын жырлау үшін,
Дастан керек толғайтын таңдарменен.
Абылайға бұларсыз билік қайда,
Арыстандай айбарлы болғанменен.
Өле-өлгенше қырқысқан осылармен
Батыр халық екен ғой жоңғар деген.
Ақ сөйлеп айту керек міндетті өлең,
Абыройдан айырылмай тірнектеген.
Жауырының жер сүйіп қалмау үшін,
Жауыңды дұрыс кейде құрметтеген.
Жоңғарлар да жойылды-ау жер бетінен,
Кім келіп, бұл жалғанға кім кетпеген?
Алайда Жәнібектің жөні басқа,
Жалғанға қарамаған бір бетпенен.
Қантөгістің ішінде жүрсе-дағы,
Ханына қарағаны – ай құрметпенен.
Ханды сақтап, халықты қорғағаны –
Шариғи жасалыпты сүннетпенен.
Себебі Алла Құранда әміршіңді
Қорғау мен құрметтеуді міндеттеген.
Иманы берік екен Ер Жәкеңнің,
Қарапайым болмысын кірлетпеген.
Қияметте пайғамбар бізді қайдам,
Жәкеңдей мақтанады-ау үмбетпенен.
Тарихтың бетінде көп қатпарлар бар,
Құрылған тұзақтар мен қақпандар бар.
Асқынған алауыздық дерті менен,
Барымта, қарымтадай көкпарлар бар.
Ханның басын өзінен артық қойған,
Халқын сүйген керемет атпалдар бар.
Жәнібектей қазаққа ұлды берген,
Жаратқанға айтылсын мақтаулар бар.
Әйтпесе, әлемде не болмай жатыр,
Өзімен жұртты жарған сотқарлар бар.
Ай-күннің аманында соғыс ашып,
Елді екіге бөліп ап топталғандар.
Атын бермек түгілі патшасына
Атуға оқ таба алмай жатқандар бар!
Қуанам, Елордамның төрін көрдім,
Құдашамның есен-сау өңін көрдім.
Ханға амандық, халыққа сабыр берсін,
Несі жақсы іргеміз сөгілгеннің.
Бастысы бірлігіңнен айырылма,
Не болғанын көрдің ғой бөлінгеннің.
Айтыс сүйер ағайын, сен аман бол,
Дидарыңды көргенге көңілдендім.
Жәнібектің жиені, сен де есен бол,
Аққудай қалықтай бер көгінде елдің.
Маған да бір қол соғып қойыңыздар,
Құдашаммен сайысып жеңілдендім.
Батырдың жиенімен айтысуға
Батылы жете бермес көрінгеннің.
Әсем:
Айтыскер үлкен-кіші, басқаңыз бар,
Біздерді дұрыс жолға бастаңыздар.
Әсемге бойдақсың деп тиісе бермей,
Кішкене әдептілік сақтаңыздар.
Егер де құйып алар құлақ болса,
Біздің де аузымызда бопсамыз бар.
Айтысқан Сара менен Біржан салдай,
Өнерде бабаларым басқан із бар.
Біржанның батылдығын тану үшін
Тарихқа жітілеу көз тастаңыздар.
Бергізбей Жиенқұлға сол Сараны
Теңіне қосты деген жақсы аңыз бар.
Ал сіздер шат-шадыман боласыздар,
Тарыдай бойымнан мін тапсаңыздар.
Өрлігін бабамыздың қылмай тұрып,
Бекерге жардың шетін баспаңыздар.
Сіздерге қой деді ме Біржан құсап,
Теңімді тауып қосып жатсаңыздар!
Ниеттің Хақ Тағалам оңын берсін,
Бұл тілек айтар ойдың соңы дерсің.
Дем беріп қолтығынан демейтұғын
Періште оң ниетпен қолын берсін.
Жаппарым-жаратушым, құда, сізге,
Тек қана жақсылардың жолын берсін.
Ақын қып ардақтаған асыл халқың
Әрқашан ойып төрден орын берсін.
Үйдегі құрсағы алтын құт келіншек,
Өзіңдей арыс ұлдың онын берсін!
Тілеймін бақ жұлдызым сөнбесін деп,
Елбасы еліміздің ерлесін деп.
Сауыры тұлпарлардың майдан емес,
Қуаныш тойда шауып терлесін деп.
Киелі бесігінде жас аналар
Ұлдарды Жәнібектей тербесін деп.
Ұлдарды Жәнібектей тәрбиелеп,
Ұстаздар ұлт жарасын емдесін деп.
Мың өліп, мың тірілген қайран елім,
Зұлматты енді ешқашан көрмесін деп.
Қазағым қай дәуірді кешірсе де,
Батырлық елге мақтан, ерге сүндет.
Қырық жыл майдан кешті Ер Жәнібек,
Қазақты жоңғар-қалмақ жеңбесін деп.
Анталап тұрған жауға Алаш жұрты
Ақ туын Абылайдың бермесін деп.
Ағайын, бүгін бізде тыныш заман,
Рухы сол бабамның өлмесін тек.
Көршілер шу шығарса алаңдаймыз,
Қара бұлт басымызға төнбесін деп.
Сұрайық Жаратқаннан Жәнібектің
Заманы қайта айналып келмесін деп.
