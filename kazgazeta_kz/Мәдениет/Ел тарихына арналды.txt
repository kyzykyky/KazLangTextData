ҚР Ұлттық кітапханасында Қазақстан Рес­публикасы Тәуелсіздігінің 25 жыл­ды­ғына және Алматы қаласының 1000 жылдығына арналған «Қазақ жыраулары жырлаған 700 жылдық ел тарихы» атты республикалық ғылыми-теориялық конференция өтті.
Конференцияны ұйымдастыруға Алматы қаласы әкімшілігі, Қазақстан Рес­публикасы жоғары оқу орындарының қауымдастығы мен ҚР Ұлттық кітапханасы мұрындық болды
Алматы қаласы Ішкі сая­сат басқармасы басшысының міндетін атқарушы А.Есенбеков жиынды кіріспе сөзбен ашып, конференцияның маңызына тоқталды
«Бүгінгі жиынның өзекті мәселесі XIV ғасырдағы Сыпыра жыраудан кешегі Махамбет, Сүйінбайларға дейінгі жыр тарландары – жыраулар әулетінің негізі шығармаларының тарихи жазба дерек-мағлұматтармен дәлелдене отырып пайымдалатынында, елдігіміздің тарихы ұлықталады» деді ол
Алқалы жиынды жүргізіп отырған Алматы қаласы Мәслихатының депутаты, филология ғылымының докторы, профессор К.Матыжанов ұлы жыраулардың шығармаларының елдігіміздің тарихын танытудағы рөлі, яки маңызы зор екенін баса айтты
Қазақстан Республикасы Жоғары оқу орындары қауымдастығының президенті, «Тұран» университетінің ректоры, экономика ғылымының докторы, профессор Р.Алшанов, ҚР Ұлттық кітапханасының бас директоры Ж.Сейдуманов аталмыш конференция тарих пен әдебиетті байланыстырып, елдігіміз хақында ой өрбітетін, пікір алмасатын алаң екенін жеткізді.
А.ҚАЙРАТҚЫЗЫ
