Егер де мен Ресей басылымдарының бірінен «Все знакомы с «фабрикой звезд», наша школа тоже готовит маленьких звезд…» деген хабарландыру мен осыдан біраз жыл бұрын «Екі жұлдыз» – бұл жұлдыздар жұлдыздарға ән айтуды үйрететін жоба» атты ақпараттық мәлімдеме оқымасам, бұл мақала жазылар ма еді, жазылмас па еді, қайдам? Сонымен, біз, Алла жаратылысынан басқа, «жұлдыздар» да дайындайды екенбіз
Ол мүмкін бе, мүмкін болса қалай?
Бала кезімде, жаздың жылы бір түндерінде жатаған қоржын тамның үстінде көк төсіндегі мың сан жұлдыздарға қарап жатып таңғалатынмын
Жаратқанның құдіреті шығар, көк төсіндегі сол бір алуан сырлы, сан түрлі жұлдыздардың бірінің жарығы көмескі, сәулесі күңгірт болса, енді, біреулері ерекше жап-жарық, сәулелі, жұп-жұмыр күйде көз арбап, көңіл жаулайтын
Олардың ерекше бір қасиеті, қаншалықты биікте тұрғанына қарамай, қиял құсына ерік беріп, кеңістік пен биіктіктің қадір-қасиетін қаншалықты сездірсе, өзінің соншалықты үндестікпен жаратылғанын байқататын
Сонда, аспанда да алалық бар-ау, «әйтпесе, ана жұлдыз неге жап-жарық, ап-анық, сәулелі?! Мына біреуі болса көмескі де күңгірт, сәулесі де шамалы көрінеді» деп ойлайтынмын
Келе-келе ол ұғым түсінгеніме қоса, сол жұлдыз екеш жұлдыздардың да өмірі қысқа болатыны тағы бар көрінеді
Оны да мезгілінен ерте ағып түскен жұлдыздарды көріп пайымдадым
Мысалы, олар да біздің кешегі Бекзат Саттарханов, бүгінгі Денис Тен секілді екен
Міне, бұлар шын мағынасындағы жарық жұлдыздар еді
Ендеше, талантты жандарды жұлдызға теңеу ешқандай да ерсі емес екен
Бұл – образ
Ал, енді, сол образ қарапайым, күнделікті пайдаланып жүрген терминге айналғанда кейбір «жердегі жұлдыздарға» еріксіз таңғаласың
Таңғалмай көріңізші, олардың кейбіріне берілген бағалар мен олар туралы жазылған материал тақырыптарының өзінен адам шошып, ат үркеді
Мысалы, «Жұлдыздар жарқырайды», «Жұлдызды дода», «Жұлдызды шаңырақ», «Екі жұлдыз», «Жұлдыздар әлемі», «Кішкентай жұлдыздар», «Жұлдыздар фабрикасы» секілді айдарлар мен тақырыптарды көргенде өзіңді жерге түсіп кеткен көк жұлдыздарының арасында жүргендей сезінеді екенсің.
Шындығында да, бүгінде жай болмаса қарапайым әнші некен-саяқ
Бәрі бір-бір жұлдыз
Сонда, бұл «жұлдыздар» қайдан және қалай пайда болады
Олар шын мағанасындағы, Алла жаратылысынан пайда болған жұлдыздардан айырмашылығы неде?
Енді, соған үңіліп көрсек, зерттеп-зерделесек, бүгінгі күндегі ауыздан-ауызға көшіп, құлақтан-құлаққа шалынып жүрген «эстрада жұлдыздарымен», «Жұлдызды дода» атанып келе жатқан поп-ұжымдар табиғи қадір-қасиеттен ада, қолдан жасалынып, синтезделген өнімге келетін құндылық иелері екен
Өнерге жолдан қосылған дилетанттар мен графамандардың жиынтығынан тұратын «Жұлдыздар шоғыры» көрінеді
Сөйтсек, дыбыс жазу және дыбыс шығару, сосын, дыбыс күшейткіш, одан да жақсысы компьютер арқылы кез келген дауысты реттеп, кез келген әншісымақты «эстрада жұлдызына» айналдыруға болады екен
Бұл – қазіргі тілмен айтқанда, компьютерден дауысты «сорып» алу
Сөйтіп, өзіңді-өзің жұлдызды немесе жасанды жұлдыз әнші санатына қосу
Сосын, фонограммаға құлақ түріп, соның «жетегінде» жүре беру
Бірақ ол «жетектегі тазы аң алмайтынның» кері ғана болып қалатынын ешбір продюсер ескермейтін секілді
Қазіргі телерадио арналарынан беріліп жүрген түрлі бағдарламалар арқылы насихатталып жүрген «жұлдыз әншілердің» сыры сонда көрінеді
Шоу-бизнестің мақсаты – қаржы табу
Сөйтіп, олар киелі де қасиетті музыканы «өтімді мүлікке» айналдырады да, «Жұлдыздар шоғырын» жасанды жасайды
Сол жасанды жұлдыздар – әншілердің «инстаграм» парақшасына кіріп оқысаңыздар, олардың өмірінің де «жұлдызды өмір» екенін көресің
Олар өздерінің әнші атанып жүргенінің бір қыры фонограммада екенін білмейтін секілді
Тіпті, оны айтасыз, сол «жұлдыздардың» бірі Сейфуллин Жолбарыс өзі орындайтын әннің музыкасын да өзі шығарып, сөзін өзі жазады
Не деген талант, не деген «жұлдыздық».
Жалпы жердегі әнші «жұлдыздар» ­туралы аңыз да, айтар әңгіме де көп
Бірақ, соның бірде бірі шын мағынасындағы құйрықты жұлдыздай ағып түскен, кейбір өнер өріндегі шын мағынасындағы, образбен айтқанда жұлдыздарға жетпейді
Ал өмірде образ бар да, нақты факті бар
Міне, осы тұста жұлдыздар мен «жұлдыздардың» қандай екендігін аңғарасың
Шын мағынасындағы жұлдызды өнеріміз жұтаң тартпай, қолдан дайындалған «жұлдыздар» санынан сапаға көшсе нұр үстіне нұр.
Аманхан ӘЛІМҰЛЫ
