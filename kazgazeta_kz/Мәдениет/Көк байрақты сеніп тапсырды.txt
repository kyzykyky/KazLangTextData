Ақордада Елбасы Нұрсұлтан ­Назарбаев Рио Олимпиадасына баратын спортшылармен кездесті
Кездесу барысында оларға үлкен сенім жүктелетініне баса назар аударды
Президент спортшылардың Олимпиадаға қатысуларын бүкіл отандастарымызға рух беретінін және қуаныш сыйлайтынын атап өтті
«Сол себепті, алдағы жеңістеріңді ел Тәуелсіздігінің 25 жылдығына арналған үлкен сый ретінде күтеміз
Сендердің жеңістеріңе ерекше сенім артып, Олимпиададан соң жеңімпаздарды мақтанышпен және құрметпен күтетін боламыз» деді Елбасы.
Президент бүгінгі жетістіктер кешегі аға ұрпақтың заңды жалғасы екендігін де ерекше құрметпен еске ала отырып, оның тәуелсіздік алғаннан кейін де заңды түрде жалғасқандығына тоқталды.
– Кешегі кеңестік заманнан бері қарай алатын болсақ, Әлжан Жармұхамедов, Нелли Ким, ­Жақсы­лық Үшкемпіров сияқты үлкен аға-апаларыңыз Қазақстанның ме­рейін көтеріп, жеңіп шыққан еді
Тәуел­сіздік жылдарында да спортшыла­рымыз Олимпиадада жеңіп алған 59 медальдің 17-сі алтын алқа болатын
Рио-де-Жанейрода да игі үрдіс жалғасып, еліміздің мерейі аспандай түсетіндігіне сенімдімін
Нағыз пат­риот қана елдің абыройы үшін тайталаста өз мүмкіншілігінің шегінен де шығып жеңіске жететін болады, – деді Нұрсұлтан Әбішұлы.
Елбасы Олимпиада сынды ірі додаларда жеңіске жету үшін мемлекет тарапынан бүкіл жағдайдың жасалып жатқандығын баса айтты.
– Соңғы үш жылдың ішінде олимпиадалық резервті кешенді түрде дайындау үшін елімізде бірнеше халықаралық деңгейдегі спорт нысандары салынды
АИБА Бүкіләлемдік бокс академиясы, Алматыдағы Дзюдо академиясы, Тараздағы «Тараз-Арена» стадионы осылардың қатарында
Сондай-ақ «Қарағанды-Арена» мұз сарайы мен елордадағы жүзу кешені бар көпфункционалды мұз сарайы іске қосылды
Өскемен қаласындағы Ольга Рыпакова атындағы Жеңіл атлетика орталығы мен Алматыдағы Александр Винокуров атындағы спорт сарайы олимпиадашыларды даярлап жатыр, – деді ел Президенті.
Мемлекет басшысы қазақстандық олимпиадашылардың бағындырған биігі асқақ екендігін айта келіп, Рио­да саннан гөрі сапаға көбірек мән беру керек екеніне мән беріп, былай деді: «Рио Олимпиадасына барлығы 206 елден 10 мыңнан астам спортшы қатысады
Барлығы да кілең дүлдүл, барлығының да жеңіске қол жеткізгісі келеді
Біздің еліміз 38 спорт түрінің 26-сынан 100-ден астам жолдама алды
Бұл көрсеткіш жаман емес, бірақ жолдаманың саны емес, спортшылардың сапасы қажет екенін жақсы білесіздер»
Нұрсұлтан ­Назарбаев елімізде спортты насихаттауда отандық «Қазспорт» телеарнасының рөлі жоғары екендігін де айрықша атап өтті.
Сая ЕРМЕКОВА
