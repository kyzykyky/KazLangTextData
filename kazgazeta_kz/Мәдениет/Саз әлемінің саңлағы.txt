«Өнерлі адам басқа сала­ның адамдарынан бір саты жоғары тұрады» деп Ахмет Қуанұлының үміті мен сенімін ақтаған тұңғыш шәкірттерінің бірі, өзі де кейін «ұстаздардың ұстазы» атанған, оқытушымыз, профессор Құбыш Мұхитов айтушы еді
Қазір байқап жүргеніміздей, аздаған (жоққа тән) өнерімен (фонограммамен айтуды өнер деуге келсе, әрине) кеуделеріне нан пісіп, аңқау елге арамза молда болып жүргендер қаншама?.
Осыған қарап-ақ өнердің қаншалықты құны барын байқауға болады, қаншалықты құны қалғанын да
Өнерді «асылы-жасығы» деп бөлетін болсақ, алғашқысына анықтауыш сипат беруіміз ләзім
Ән немесе күй, жыр, терме, актерлық немесе би және басқа да орындаушылыққа тән өнердің осы түрлері жоғары кәсіби деңгейде орындалса, көрермен шаттана шапалақ ұрса, бұл әрине өнердің асылы болса керек
Жасығы туралы айтпаса да түсінікті. 
Заманында өнердің жалына жармасып, жоғары деңгейде меңгеріп қана қоймай, сол өнердің көсегесін көгертіп, қырнап-жонып (шекпен жауып өзіне қайтарған Мұқағалиша) байытып, саф алтындай жарқыратып халқымызға қайта ұсынған ұлты­мыздың біртуар таланттары, қайрат­керлері аз болып па? Санамалап кетсең саусағың жетпей, санаңда күн сайын жаңғырып тұрар айтулы есімдер арасынан Махамбет, Құрманғазы, Тәттімбет, Түркеш, ­Дайрабай, Тоқа, Біржан сал, Мұхит, Ақан сері, Жаяу Мұса, Майра Уәлиқызы, Дәулеткерей, Қазанғап, Дина, Сейтек, Мәмен, Байсерке, Шалмырза, Есір, Құлшар, Абыл, Ықылас, Сүгір, Кенен, ­Нартай сынды әнші, күйшілеріміз шашасына шаң жұқтырмай, тарихтан өз орындарын ойып тұрып алды
Қазіргі уақыт тұрғысынан алып қарағанда өмір сүрген замандары тым көмескілеу көрінгенімен, олардың ұлттық өнерімізде қалдырған мол мұрасы, мазмұны мен мағынасы жағынан бір саты да төмендемек емес.
Ал енді ХХ ғасырдың бас кезіндегі, халықтың жаппай өнер-білім қуған шағындағы «қараңғы қазақ көгіне, өрмелеп шығып күн болмаққа» (Сұлтанмахмұт Торайғыров) ұмтылған ұлтжанды тұлғаларымыздың орны тым ерекше
Олардың әрқайсысы ­жазу-сызуда, білім-ғылымда, өнер мен мәдениетте айрықша із қалдырған жандар
Есімдері аңызға айналған бірегейлердің қатарында өнертану ғылымының тұңғыш докторы, академик, профессор «қазақ музыкасының ғұламасы» (Т.Мерғалиев) Ахмет Қуанұлы Жұбановты атасақ болар еді
Ахмет атамыздың өнерге сіңірген еңбегі мен атқарған қызметі туралы алдыңғы толқын ағалары, замандас­тары, шәкірттері біраз дүние жазып қалдырды
Сол естелік, пікірлерден үзінділер бере отырып, Ахаңның өмір жолына, адами болмысына бір үңіліп көрсек.
Адамның мінез-құлқына байланысты айтылатын теңеулердің ішінде «бетегеден биік, жусаннан аласа», «қойдан жуас» деген фразеологиялық тіркестерге Ахаңның болмысы жатар ма екен? Табиғатында байсалды, айрықша сабырлы Ахаң әр сөзін салмақтап өте дәлдікпен айта да білетін және айтылған сөзді бар зейінімен тыңдай да білетін ерекше қасиеті болғанға ұқсайды
Ол кісінің дауысы жай әңгімелескенде де, лекция оқығанда да баяу шығады екен
Қанша баяу сөйлесе-дағы, ­дауысы зал толы аудиторияның соңғы қатарына дейін естілетін болған
Осылай сөйлеудің өзі адамның ішкі мәдениетінің тым жоғары, өзінің асқан кішіпейіл екенін көрсетсе керек
Және баяу сөйлеу арқылы сөз қадірін арттыра түссе керек
Бұны қазақша «еттен өткізіп сүйекке жеткізу» дейді
Өзі құрып, бірнеше белестерден асырған, Құрманғазы атындағы оркестрін кезекті рет Мәскеуге бастап барған сапарында болған оқиғаны келтірсек.
Концерттері ойдағыдай өтіп, көңілдері жайланған музыканттар аздап босаңсиды ғой
Ішінен біреуі асыра сілтеңкіреп жіберіп, қонақүйдің үшінші қабатынан секірмекші болып, жанындағылар әупірімдеп жүріп сабасына түсіріпті
Болған оқиға қаз-қалпында Ахаңның құлағына жетіпті
Ертесіне парткомы бар, месткомы бар жиналыс ашылып, әлгіні біраз сілкілесе керек
Соңында сөз Ахаңа берілгенде, жай ғана қалыпты дауысымен «шырағым, секіретін болсаң Алматыда да үш қабатты үйлер бар емес пе, бұ не қылғаның?» десе керек
Сол кезде әлгі жігіт ұяттан жарылардай болып, басын иіп кешірім сұраған дейді.
Осының өзінде қандай қамқорлық пен мейірім жатыр десеңізші, әрі тәрбиенің бір үлгісі
Ахаң оркестрге басшы болып қана қоймай, олардың әкесіндей бола білген адам
Академиктің сыйлас інісі, аса көрнекті ақын Хамит Ерғалиев атамыз естелігінде, Ахмет Қуанұлы біреуге әсте дауыс көтеріп, қатты айтқан кісі емес
Сынның өзін де сыпайы сөзбен бірқалыпты биязы үнмен жеткізетін
Сөйте тұра жұмыс бабында қарауындағы адамдардан темірдей тәртіп талап ететін
Ахаңның істес, өзімен түйдей құрдас досы, атақты композитор Латиф Хамиди бір орайда оркестрдің дирижеры болған екен
Оркестранттар оған еркінсіп, репетиция кезінде саздың бір-бірімен астасар жүйесін бұза беріпті
Сонда Латекең оларды кілт тоқтатып қойып, қане, бұл күйді жөндеп тартамыз ба, жоқ әлде Ахаңа барамыз ба дегенде сілтідей тына қалған күйшілер ізінше әлгі күйді бабына келтіре тартып кеткен екен.
«Адамның басы Алланың добы» деп бекер айтылмаса керек
Адам тағдыры сан қилы
Сан қилы болатын себебі, өмір деген алып кеңістікті құрайтын адамдар (пенделер) сан қилы ғой
Әр адамның тағдыры өз қолында дегенменен, қоғам, қоршаған орта, сол кездік саяси ахуал адам тағдырына әсерін тигізбей қоймайды екен
Жүре берсең көре бересің дегендей, неше түрлі шенқұмар, мансапқор, лауазым қуған пенделер бар
Қолдарынан жақсылық жасау келсе тек қана есеппен (осыдан қайтама, қайтпай ма?), қолдарындағы азды-көпті билігін, есесі кеткен біреулерден кегін алып қалу үшін пайдалану деген сияқты
Ахаңның да өмірде көрген құқайы аз болмады
Сол заманның барлық зиялылары секілді азды-көпті қуғын көрді
Тіпті өзі істеген еңбегінің ғажабынан гөрі азабын көп көрді ме дейсің
Туған ағасы профессор Құдайберген Жұбановты «халық жауы» деп ұстатқандардың өздеріне амандасып жүреді екен
Ағаңды ұстап бергендерге неге амандасып жүрсің десе, «менің ағам бір-ақ рет өлді, мен оларды күнде өлтіріп жүрмін!» дейді екен жарықтық
Осы сөзде, қатыгез қоғамның қарақшыларына деген қаншалықты өшпенділік жатқанын байқай беріңіз
Ахаңның ішкі қажыр-қайратының да осал болмағаны
Ұлтымыздың қаймақтарын қалқып алып қырып салған, солақай саясаттың сан әділетсіздігіне куә болу, қылмыскер шіріктерді күнде көріп жүру Ахаң жанын қандай ауыр азапқа салды десеңізші
Әділетсіздікпен үнсіз алысу, жақтас іздемей жалғыз арпалысу (әрине, еңбекқорлығымен, халыққа және ұлттық өнерге деген сүйіспеншілігімен
Сол заманның қуғын көрген зиялыларының барлығы осындай күй кешкеніне еш күмәніңіз болмасын) ішіндегі қайғы-дертін үнсіз тұншықтыру үшін, шексіз сабырлылық, асқан төзімділік қажет екені айтпаса да түсінікті
Шынына келгенде ұлы ғалымның одан басқа шарасы да жоқ еді
Бейнеттің түбі зейнет боларына өзінің көрегендігі мен ішкі түйсігі нық сендіргендей еді (ақыры солай болды да).
Жазушы Әбіш Кекілбаев 1966 жылдың өзінде-ақ былай деп жазды: «Қазақ музыка мәдениеті қазір әлемнің аузына ілікті, ол іргетасын қалаған музыка техникумы бүгінде совет өнеріне талай-талай саңлақ өнерпаздар қосқан іргелі өнер институты, ол алғаш ұйымдастырған музыкалық коллектив – Құрманғазы атындағы ұлт аспаптар оркестрі бүгінде күллі совет музыка мәдениетінің даңқын асырған айтулы коллектив
Ол негізін қаласқан қазақ совет музыкасы қазір көп қырлы, көп салалы, үбірлі-шүбірлі үлкен ауыл
Сол үлкен ауылдың әр үйі, әр ­отауы Ахмет Қуанұлы Жұбановты туған әкесіндей көріп, перзенттік адал махаббатпен қалтқысыз сүйеді
Бүгінгідей торқалы той үстінде өзінің адал ұлы, асыл азаматына сол ұлы халықтың өзі құр­метпен бас иеді»
Мінеки, аузы дуалы жазушы, қайраткер ағамыздың риза­шылық сезімін, күллі халқымыздың сүйіс­пеншілігі деп қабылдасақ жараспас па?
«Қырау көмген қылаң шашына лайық киім киісі, тіп-тік еңсесі мен шалқақ басына лайық жүріс-тұрысы, кеңірдегіне күш салмай естір құлаққа ғана еншілеп ерінінің ұшымен емескілеу тіл қататын биязы дауысы, бәрі-бәрі терең парасат пен биік талғамнан тағылым танытқандай
Қол созым жерде тұрып, ұшар шыңның басынан тіл қатқандай
Көз жетпестей алыс, қол жетпестей биік көрінетін»
Бұл да Әбіш ағаның суреттеуі
Таудың алыстаған сайын биіктейтінін қаперге алуымыз сол екен, ұлы Ахаңның да бейнесі ұлтымыздың басқа да аяулылары сықылды асқақтай жөнеледі.
Ахаңды жер қылған да, ер қылған да тағы сол туған халқы
Араласқан әріптес достары, тіпті шәкірттері де әлсін-әлсін қарсы әрекеттерге барып отырған (айдап салудың кесірінен)
Ал Ахаңның данышпандығы мен көрегендігін ол кісінің жауларына деген ашық айқасынан емес, кері­сінше үнсіз ғана таза еңбегі арқылы күресінен көреміз
Ешкімге мұңын шақпай, еш жерге арызданбай тек қана шығармашылықпен шұғыл­дануы, сарыуайымға салынбай келер күндердің шуақты боларына баладай сеніп, алаңсыз жұмыс жасауы да ерлікпен пара-пар дүние болса керек.
Көбіне Ахаңның шәкірттері десек, музыкаға байланысты есімдері жиі аталатын профессор шәкірттерін санамалай жөнелеміз
Әрине, бұлай болуы заңды да, өйткені Ахаңның есімі бірінші кезекте музыкамен байланысты
Ахмет ұстаздың ең алғашқы шәкірттері шынымен де музыканттар
Олар – КСРО Халық әртістері, мемлекеттік сыйлықтың ­лауреаттары, профессорлар, әрқайсысы өнерде айрықша із қалдырған айтулы тұлғалар
Сол алғашқы шәкірттерінің бірі ­Болат Сарыбаевты алайық
­Саналы ғұмырында ұлтымыздың көне аспаптарын жинап, оларды қалпына келтірумен айналысқан қайраткер
Ол кісіге де бағыт-бағдар сілтеген, көне аспаптарды іздестіріп, ғылыми түрде айналысуға кеңес берген ұстазы Ахмет Жұбанов
Оның талмай еңбек етуінің арқасында табылып, жиналған музыкалық аспаптар, шеберлердің арқасында бастапқы қалпына келтірілді
Ең бастысы, ол аспаптарды сөйлету үшін, Болат ­Сарыбаев ғылыми жетекші, Мәлгәждар Әубәкіров (Құрманғазы атындағы Ұлттық консерваторияның профессоры) көркемдік жетекші болып, алғашқы фольклорлық-этнографиялық ансамбль құрылды (1979ж.)
Кейінірек сол ансамбльдің негізінде қазіргі «Отырар сазы» оркестрі дүниеге келді (1980ж
).
Демек, осы айтулы ұжымның да арғы атасы Ахмет Жұбанов, берісі Болат Сарыбаев, көркейтуші, әрине, Нұрғиса Тілендиев
Екеуі де Ахаңның ең алғашқы шәкірттері
Өкінішке орай, Болат Сарыбаев жөнінде көп айтылмайды да, жазылмайды
Ахаң ел ішінен көнекөз күйшілер мен әншілерді, жыршы-жырауларды қалай іздестірсе, көне аспаптарға да көз қырын сала жүрген
Біз көбіне домбыра мен қобыз төңірегінде ізденіп, соларды ғана жаңартып, байытқан екен деп қаламыз
Шынында мүлде олай емес
Біздің музыкалық кеңістігімізде өзіндік орны бар, үні айрықша аспап ол – сыбызғы
Ахмет Қуанұлының ғылымдағы тағы бір шәкірті Зейнұр Қоспақов Ахаң туралы естелігінде былай толғайды:
«…1957 жылдың қыркүйек айының соңына таман, осы халық шығармашылығы үйіне Шығыс Қазақстан облысы Қатонқарағай ­ауданынан сыбызғышы Оспанғали Қожабергеновты аудандық комитеттің бірінші хатшысы арқылы үлкен күшпен алғыздық
Өйткені ол колхоздың қойын бағады екен, ондай жұмыстағы адамдарды босату оңай шаруа болмайтын
Мен Оспанғалиды Ахмет Жұбановқа ертіп барып таныстырдым
Мұндай жағдайды күтпеген Ахаң қатты қуанды
Енді не істеу керек деген сауалға, ең алдымен, Оспанғалиға тіс салдырудың керектігін, екіншіден, сыбызғы аспабының бірнеше түрін дайындап, содан кейін көркем кеңесте сыбызғышының өнерін тыңдайтын болып келістік
Оспанғали сыбызғышымен осылай таныстық
Көркем кеңес мүшелері Қожабергеновтің сыбызғы тарту өнеріне қатты сүйсінді
Профессор Ахмет Жұбанов қазақтың ұлт аспаптарының бірі сыбызғының ұмыт қалғаны, елімізде сыбызғышылардың өзі бірен-саран екенін айта кеп, келешекте оны ғылыми дұрыс жолға қою мәселелерін сөз етті
Қожабергеновті Алматы мемлекеттік консерваториясында шәкірттерге сыбызғы үйретуші маман ретінде пайдалану жөн деген пікірге тоқталды
Сонымен, Оспанғали екі жылдай консерваторияда сабақ беріп, бес-алты сыбызғышыны дайындады
Солардың алғашқыларының бірі белгілі музыкант Болат Сарыбаев екенін атап өткен абзал..!»
Ұлы адамдар да алып бәйтерек секілді, күннен көлеңке, желден пана
Ахаңда ұлттық өнердің көсегесін көгерту жолында қанша жанға жөн сілтеп, ағалық, әкелік қамқорлық танытты
Осы шәкіртін де (Зейнұр Қоспақов) ғылым жолына салып, ғалым етіп шығарды
Жалпы Ахаң сияқты таза еңбекқор, білімдар ғалым адамның болмысы тым ерекше жаратылған ба дейсің
Үлкенге құрмет, кішіге ізет әуел бастан өмірлік басты ұстанымына айналған
Кейінгілер үлгі алуға тиіс (ішінде өзімізде бар) асыл қасиеттеріне қоса (дауыс көтермей бәсең сөйлеуі, жасы үлкендігін, лауазымы жоғарылығын пайдаланып лепіре сөйлеуден аулақ болу, мақсатына жету жолында талмай еңбек ету) асқан ­шебер орындаушылығы және күй тарту шеберлігі ортаңқол емес, Дина Нұрпейісованың деңгейінде болуы
Оған дәлел, шәкірті Бейсенғали Ғизатов ағамыздың естелігі
Түпнұсқасы орыс тілінде болғандықтан сол қалпында беруді жөн көріп отырмыз.
«…Очевидцы рассказывают что ­Ахмет Куанович недолгое время работал в ­Казахском радиокомитете музыкальным редактором
Как обычно, ­составлялись программы из произведений казахской народной музыки
В одной из таких ­музыкальных радиопередач наряду с певцами должна была выступить старейшая домбристка, народная артистка КазССР Дина Нурпеисова
Она должна была исполнить кюи «Торемурат» и «Жигер» Курмангазы, «Асем Коныр» и «Тойбас­тар»
Но, как и досадно, в день концерта Дина Нурпеисова внезапно заболела
Ответственные за концерт – музыкальный редактор, диктор, а также певцы и музыканты волновались и сожалели что отсутствует Дина
Все знали, что концерты с участием Дины ­Нурпеисовой всегда имели большой успех
Но, несмотря на это, отменить концерт было невозможно
И решение пришло внезапно… Ахмет Куанович предложил: «Ну что ж, начнем наш концерт
Диктор будет объявлять, что у микрофона выступает народная артистка КазССР Дина ­Нурпеисова, а я за нее буду играть на домбре
Иначе нельзя»
Решено
Начался концерт… Диктор ­объявлял, а Ахмет-ага исполнял кюи, один за другим… Первым прозвучали мерный и светлый «Тойбас­тар» и прекрасный «Асем Коныр», ­а через ­несколько номеров « Торемурат» и «Жигер» Курмангазы
Затем пели солисты-певцы, и хор исполнял казахские народные песни, играли музыканты
Концерт шел полным ходом и на высоком художественном уровне
А старейшая кюйши Дина Нурпеисова, хотя была и нездорова, но, лежа дома на кровати, слушала кюи в «своем исполнении»
Она была удивлена, когда услышала, что у микрофона выступает кюйши Нурпеисова, а когда зазвучала домбра и полились кюи великого Курмангазы и ее сочинения, то старая кюйши безмерно радовалась
Вот так однажды выручил Ахмет-ага и старую мать, выступив по радио за выдающуюся кюйши Дину ­Нурпеисову
Ахмет-ага был замечательным домбрис­том-кюйши».
Тағы да осы естелікте жазылған Ахмет Жұбановтың домбырашылығы хақында
«…В 1964 году в Москве проходил VII Международный конгресс антропологических и этнографических наук
Участники конгресса с большим интересом прослушали доклад А.Жубанова «Казахский народный музыкальный инструмент – домбра»
В докладе А.Жубанов говорил об инструментальной музыке казахского народа, о программности и содержании, о мелодическом богатстве кюев и о композиторах-инструменталистах казахской степи
­Докладчик говорил о казахском народном музыкальном инструменте – домбре, о ее роли и месте в жизни казахского народа
Для делегатов Международного конгресса антропологических и этнографических наук свой доклад профессор Жубанов иллюстрировал исполнением на домбре казахских народных кюев
В процессе доклада Ахмет Куанович сыграл казахский народный кюй «Аксак кулан», а также «Ыскырма» и «Топан» Даулеткерея»…
Жалпы, талантты адам бар жағынан талантты деген қағида бекер емес, Ахаң тек қана домбыраны ғана емес, бірнеше музыкалық аспаптарды еркін меңгерген
Өкінішке орай, Ахаңның орындауында жазылып қалған бірде бір күйдің табылмауы ұлттық өнеріміз үшін орны толмас олқылық болып отыр
2006 жылы композитордың 100 жылдығына орай, зерттеуші Жарқын Шәкәрім ағамыз «Мәскеуден Ахаңның орындауында жеті күй табылды!» дегенде күллі қазақ баласы қуанып еді, бірақ «тыңдадық» деген бір қазақты жолықтырмадық (әлі де іздеушісі келіссе табылар деген үміттеміз)
Ұлы тұлға туралы сөз қозғау, айту, жазу қашанда оңай болмаған
Әсіресе ол заманда өмір сүрмесең, көзіңмен көріп, дауысын естімесең
Білетініміз көзкөргендердің айтуы мен жазып қалдырғандарынан ғана.
Ахаң өз заманының озық ойлы интеллигенция өкілдерімен едәуір жақсы қарым-қатынаста болған
Асқан мәдениеттілігі мен білімі, біліктілігі арқасында сыйласа да білген, өзін сыйлата да білген
«Ұлтқа қызмет ету білімнен емес, мінезден» деп Алаш ардагері Әлихан Бөкейхан атамыз қалай дөп айтып кеткен
Патриоттық сезімін құр айқаймен емес, ісімен дәлелдеген қайран Ахаңның, мінезге де өте бай адам екені ол туралы естеліктерден көрінеді
Тағы да естелікке кезек берейік:
«1955 жылы Ахмет Жұбановты тұңғыш рет бірінші қыркүйекте көрдім
Бұрын Ахаңның басқаруындағы оркестрдің үнін радиодан, пластинкадан естігенімде «…осыншама көп адамның қолындағы музыкалық аспаптардың үнін бір арнадан шығаруына қарағанда, дирижеры асқар таудай, алып денелі адам болар» деп ойлайтынмын
Бағдарлап қарасам, Ахаң орта бойлы, бұйра шашты, жұқа өңді, сабырлы, өте жәй сөйлейтін адам
Әр сөзін тыңдаушының көкейіне құйып жіберетін, нағыз шешен, сөздің шебері екен
1955-1960 жылдары Ахаң консерваториядағы ұлт аспаптар бөлімінің меңгерушісі болатын
Біз, жастар, Ахаңның әрбір қимылына, әр студентпен «қарағым», «шырағым» деп сөйлесіп, онымен ортақ ой, тіл таба білетін нағыз өнегелі ұстазға тән қасиетіне қызыға қарайтын едік
Ахаңның өзінен жасы үлкендермен ағасындай, ал кішілермен інісіндей немесе баласындай шынайы ақ пейілмен сөйлесіп, ақыл-кеңесін айтып, қысылғанға әрдайым көмектесіп, қол ұшын беруі кім-кімді болса да сүйсіндіретін
Сондықтан да болар, консерваторияда да, академияда да, үлкені бар, кішісі бар бәрі де Ахаңды қатты сыйлайтын!» (Тымат Мерғалиев).
«Білекті бірді жығар, білімді мыңды жығар» деген
Ахаң терең білімінің арқасында сан мыңдаған қазақтың жүрегіне жол тапқан адам
Жасаған еңбегін бұлдаған да жері болмаған сияқты.
Атақ деген немене
Ақбоз ат па деп қалам,
Әр тақымда бір шауып,
Бір қазыққа тоқтаған.
Мен де мінем демеші,
Дұрыс болса топшылау,
Сен мінетін онда енді,
Бүтін арқа жоқ шығар! – деп ақын Жұмекен Нәжімеденов аңғартқандай, қазір елдің жаппай атақ пен даңққа ұмтылған заманы, ол кезде де (жарық дүниеге атақ алу үшін келетін сияқты).
«Не көрсем де Алаш үшін көргенім, маған атақ ұлтым үшін өлгенім» (М.Жұмабаев)
Ахаң, тіпті атағымен қоса сүйікті жұмысынан да айырған кезді басынан өткізді
Мұңайған болар, мойымады, майысқан болар, сынбады
Артымнан алдым биік болсын деген қағидамен тынбай еңбек ете берді
Сөз зергері Мүсірепов Ғабит атамыз жазады: «…Зерттеу жұмысымен айналысуға мүмкіндік берерліктей болмашы ғана жағдайлар жасалғаннан кейін бірер жыл өтпей-ақ, күлден көтерілген феникс сияқтанып қазақтың ұлт аспаптар оркестрі пайда болды
Мен ­Ахмет Қуанұлының көп дауысты ұлттық оркестрді құруы аса елеулі, сонымен қатар тарихи еңбек деп санаймын… Ұлт оркестрінің кіндік атасы – Ахаң!» («Ғасырлар пернесі»).
Біткен іске сыншы көп
Кей пенделер Ахаңның да ісіне мін тағып, ағаш атқа теріс мінгізгісі келеді
Осыдан екі-үш жыл турасында, сыйлас академик ағамыздың шаңырағында қонақ болудың реті келді
Лауазымдары жоғары, мансаптары биік ағаларымыз болды
Әңгіме бізге байланысты музыкаға, музыкадан Құрманғазы атындағы оркестрге, одан ойысып Ахмет Жұбановқа ауысты
Содан төрде отырған дардай академик ағамыз: «Ахаң Тәттімбетті емес, бірінші Құрманғазыны көтерді ғой» демесі бар ма
Үндемей қалуға арым жібермеді
«Қадірлі аға! Біріншіден, Құрманғазы күйлері үйренуге жеңіл, халықтың құлағына сіңімді, Тәттімбет күйлерін әбден жатыққан, кәнігі домбырашы болмаса, кез келген домбырашы бас салып тарта жөнелмейді, тіпті консерватория бітіргендердің өздері үлкен дайындықпен барып тартатынынан хабарыңыз бар ма?» дедім.
Енді ойлаңыз, қай композитордың есімі халық арасына көбірек таралады екен? Екіншіден, Ахаңның да жаны темірден жаратылмаған, қанша қайғы көрді, қудалауға ұшырады
Сүйікті қызметінен ажырады
Денсаулығы сыр берді
Соның өзінде қанша іс тындырып, артына өлмес мұра қалдырды емес пе? Ұлтымыздың Ахаңдай асыл азаматына қандай кінә тағуға болады
Мезгілі жеткенде Тәттімбет бабамыздың атында халық аспаптары оркестрі құрылды
Аяғын апыл-тапыл басқан жаңа ұжымның өсіп-өркендеуіне өлшеусіз үлес қосқан тағы да Ахаңның тұңғыш шәкірті КСРО Халық артисі Шамғон Қажығалиев
Кейінірек оркестр академиялық мәртебе алды
Тәттімбет атындағы күй мектебі консерватория­да ашылып, шертпе күй шеберлерін ­дайындауда
Жетекшісі – ұстазым, профессор Біләл Ысқақов
Міне, біздің озық ойлы интеллигенциямыздың ұрпаққа берер өнегесі.
Ахмет Жұбанов туралы естеліктерді оқып отырсаңыз, тұлға туралы шынайылыққа, ыстық ілтипатқа, зор сүйіспеншілікке, үлкен құрметке толы ұлт зиялыларының жан тебірентерлік сезімдері мен ойлары тәнті етеді
Апырай, халқымыздың ыстық ықыласы мен зор махаббатына ие болып, (әр он жыл сайын өтетін мерейлі жылдарында ғана емес) есімі үнемі ел аузында айтылып, санада жаңғырып тұру үшін қаншалықты қадірлі, заңғар болуы керек еді
Ұлтымыздың мақтанышы, Халық Қаһарманы, әйгілі Бауыржан Момышұлы Ахаң туралы естелігінде былай дейді: «…музыкамызды алалық
Оның жақсы туындыларының көбін халықтық деп жүрміз
Халықтық деген нәрсе аспаннан түскен жоқ
Қазір халық күйі, халық әні деп жүрміз ғой
Олар авторсыз емес
Солардың аруағын сыйлап, бұл кімдікі екен деп, осы уақытқа дейін жанашырлық жасап, жөндеп зерттеген де жоқпыз
Жалғыз Ахмет Жұбанов қана кезінде тер төкті
Ол кісіге мынадай баға беремін
Бірінші бағам – ол әлдеқашан өліп қалған Құрманғазыны тірілтті
Рас-өтірігін білмеймін, Құрманғазы төңірегінде алып-қашты сөздер бар ғой
Ахаң Құрманғазыны бұзық, қарақшы деген жоқ, композитор ретінде тірілтті
Әрі-беріден кейін ол кісі Құрманғазы атындағы ұлт аспаптар оркестрін құрды
Құрманғазы күйлеріне өңдеу жүргізіп, оны оркестрде орындайтын етті
Орысша айтқанда, «он ему памятник воздвиг нерукотворный»
Сөйтіп, Құрманғазының алдында үлкен азаматтық істеді
Мұны мен Ахаңның үлкен адамгершілік, үлкен азаматтық еңбегі деп санаймын.
Екінші бағам, домбыра деген нәрсе бар ғой
Осы домбыра жағынан да ол кісінің еңбегі өте биік деп ойлаймын
Домбыра өте нәзік аспап
Ахаң соның үнін жақсартты, пернелерін өзгертті
Сөйтіп, ауылдың қара домбырасын Ахаң классикалық музыка оркестріне айналдырды
Қазақтың күйіндей күй ешкімде жоқ
Ол кісі күйіміздің өзін кейбір симфониядан асырды
Атын ұмыттым, баяғыда бір ұлы композитор (М.И.Глинка
авт.) былай деген: «Музыку создает народ, а мы композиторы, лишь аранжируем»
Осы сөзді Ахмет Жұбанов әбден түсінген екен
Кеше ойлап жатып соны ұқтым
Өнерде интерпретация, трактовка деген екі сөз бар
Ахаң қазақ музыкасына өзінше интерпретация, трактовка жасады
Это был настоящий ученый-революционер! Ахаң ти-ти-та-та-дан аулақ болды
Кітабына өзі қолтаңба жазып: «Менің білгенім де осы, тілімнің жеткені де осы, қабылдаңыз» деп маған тарту етті».
Ахаң осы сөзімен-ақ өзінің ұлттық өнерге қаншалықты жанашыр, қамқор екенін, әрі бар саналы ғұмырын ұлттық музыкамызға арнап, соның ғана құлы болғандығын меңзеп тұр емес пе?! Неткен мағыналы да мәнді сөз
Ісі қандай кесек болса, ойы да сондай кесек қайран Ахаң! Бір жоқты бір жоқ табады деген Баукеңнің естелігін оқи отырып, батыр атамыздың көпшілік біле бермейтін тамаша бір қырына куә боламыз
Әрі қарай…
«Бірде Ахаң үйіне шақырды
Әйелі қазақтың қарапайым қызы екен
Ол кісі менен басқа ешкімді шақырмапты
Мұнда да бір саясат бар ғой
Қызы үйінде екен, ұлы да көрініп қалды
– Ия, ия, Бауке, – деп ізет жасап жатыр
Кіммен қалай сөйлесуді біліп, ойланып сөйлеуші еді жарықтық
Бәрін іштей байқап отырмын
Ең алғашында тайыншамыз (біздің ауылдың тілімен айтқанда) жараспады
Оны Ахаң сезді
Көңіл сергітпек үшін бе, білмеймін, – ­Бауке, мынау рояль, – деді қолымен көрсетіп
«Е» дедім мен ішімнен
Орнымнан тұрып рояльды аштым
Ахаңның жаңағы сөзі ­«Мынау иттің музыкадан хабары бар ма, жоқ па?» деген сөз ғой түсінген кісіге
Сәлден кейін рояльды ойнай бастадым
До-ре-ми-фа-сольды – музыка алфавитін ойнадым
Ахаң қызы екеуі «Енді қайтер екен?» деп тұр
«Асықпаңыздар» деп мен отырмын
Екеуі де композитор ғой
Арқам ұстап кетті
Желкеммен сезіп отырмын, екеуі де мені іштей мазақтап, сенбей тұрған сияқты
Огинскийдің атақты «Полонезін» ойнай бастадым
Мұны мен Қиыр Шығыста жүргенімде үйренгем
Әнін білгенімен, оны кім болса сол ойнай бермейді
Менсінбей тұрған екеуі де таңқалды
Әсіресе қызының көзі шарасынан шыға жаздағандай
Ахаң:
– Бауке, мұндай да өнеріңіз бар екен ғой, – деді
Сонан кейін «Қараторғайды» бастым
Бір жерінде қате жіберіппін
Ахаң келіп «Мынау емес, мынау» деп қажетті пернені басты
Сөйтсе ол кісі де қателесіпті
Соған қызы қатты ­намыстанды
Ахаң қызының қиналғанын мойындады.
– Бетховен был глухой человек, но был композитором, – дедім де, қайта отырып Бетховеннің музыкасын ойнадым
Ахаң да, қызы да жадырай күлді
Дастарқан басына жиналып, тамақ жедік
Ахаң сондай кішіпейіл кісі екен, үйіме дейін шығарып салды…»
Иә, батыр атамыздың тамаша естелігін түгел беруге де болар еді, этикаға қырындау келетін болған соң, үзіп қана беріп отырмыз
Жалпы Ахаң туралы естелік жазғандар халқымыздың белгілі тұлғалары
Әрине, олар естелік жазып, кезекті рет кітапқа шығуды мақсат тұтпағаны анық
Естеліктер шынайы, ыстық пейілмен, Ахаңа деген зор ­махаббат және үлкен құрметпен жазылған
«Уақыттың жалғыз өлшемі бар, ол — адам ғұмыры
Адам ғұмырының жалғыз өлшемі – арттағы ұрпақ үшін бітірген ісі» деп кемеңгер Кекілбаев қалай дәл айтқан
Өмірі өнегелі жанның артына қалдырған мол мұрасынан, өскелең ұрпақ әлі де талай сусындап, академик атамыздың рухына риясыз бас иері даусыз!
Мақсат Тілепберген,
ҚР Мәдениет қайраткері 
 Ақмөлдір Тілепберген,
әл-Фараби атындағы 
ҚазҰУ-нің аға оқытушысы
