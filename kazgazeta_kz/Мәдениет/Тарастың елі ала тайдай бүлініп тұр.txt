«Майдандағы» төңкерісшілердің жеңісінен кейін, ел тізгінін қолына ұстай алмаған Президент Виктор Янукович қара басының қамы үшін елден қашып шығып, Ресейді сағалады.
Қара түтінге көміліп, қан төгілген Киевте оппозиция билік басына келді
Жоғарғы рада жұмысын бастады
Президенттің уақытша міндетін атқару Жоғары рада төрағасы Александр Турчиновқа жүктелді
«Майдан» жетекшілерінің бірі Арсений Яценюк Премьер-министр тағына отырды
Басқа да негізгі лауазымды орындарды «майданшылардың» өкілдері бөлісті
Батьковщина партиясының лидері Юлия Тимошенко түрмеден босатылды
Елде орыс тілінің мемлекеттік тіл ретінде қолданылуына бірден тыйым салынды
Януковичтің 620 гектар жерді алып жатқан үйі, қыруар байлығы жалпы халықтың назарына ұсынылып, жария етілді
Ресейге қашып барып, баспасөз конференциясын өткізген В.Янукович бұл үйді 3,2 миллион долларға, өз ақшасына сатып алдым деп ақталды.
«Қырғиқабақ» кімге тиімді?
Украинаның бұрынғы бас проку­роры Виктор Пшонканың да барлық пен байлықтың ордасындай баспанасы көрсетілді.
Құдай бетін ары қылсын, 82 адамның өмірін қиып, мыңдаған адам зардап шеккен төңкерістен кейін өткен аптада мәскеушіл мемлекет басшысының саясатына наразы жұрт бір сәт демін алып, аптығын басқандай еді
Жаңа үкімет Украина қазынасында көк тиын қалмағанын айтып, Батыс пен АҚШ-тан қаржылай көмек сұрай бастаған
Тұйықтан шығу үшін кемінде 35 миллиард доллар керек десті оппозиция өкілдері.
Осындай қарбаласта, бұған дейін тып-тыныш жатқан Қырымды түлен түрткендей, көтеріліп кетті
Елдің оңтүстік-шығысы, негізінен орыстар мен орыстілді халық көп шоғырланған облыстар түгел бас көтеріп, Украинаның жаңа үкіметін мойындамайтындарын мәлімдеді
Жай айтып қойса жөн ғой
Тәуелсіз елдің рәміздерін керексіз етіп, Харьков, Симферополь, Одесса, Донецк, Қырым автономиялы облысы және басқалар бір кісідей Ресейдің жалауын желбіретіп, ондаған мың адам қатысқан митингтерде Ресейден қорғаныш іздеп ұрандады.
Украина қақ жарылды
Елдің Батысы мен Шығысы арасында қайшылық ушықты
Неге? Бұл жерде жергілікті тұрғындар, оппозициялық партиялар мен президенттік «Аймақтар партия­сы» ғана текетіреске түскен жоқ
Елде сыртқы күштер мүдделерінің қақтығысы басым болып тұрған сияқты
Қазақша айтқанда, әрі тарт та, бері тарт
Бұл «Еуроодаққа» ұмтылған Украина мен Мәскеуге алаңдаған Украинаға дем берушілер саясатының жемісі.
АҚШ Президенті Барак Обама, Германия канцлері Ангела Меркель, Франция Президенті Франсуа Оланд, Ұлыбритания Премьер-министрі Дэвид Кэмерон Владимр Путинмен тікелей телефон арқылы сөйлесіп, Украинаның ішкі ісіне араласпауын, әскерін алып кету туралы ескерткенімен, Ресей Пре­зи­денті Украинадағы орыс азаматтарын қорғау туралы уәжін алға тартты
АҚШ пен Батыс елдері бірінен соң бірі Ресейге түрлі эко­но­микалық қысым көрсету жайын ойластыруда
АҚШ үлкен сегіздіктің Ресейде өтетін кезекті саммитіне даярлықты тоқтататынын мәлімдеді
Кейбір елдер өздерінің елшілерін Мәскеуден шақырып алды.
Бұған дейін БАҚ беттерінде «Қырымның Премьер-министрі Сергей Аксенов Ресей Президенті Владимир Путинге Қырымда бейбітшілік пен тыныштық орнатуға ықпал етуін өтінген, осыдан кейін Путин Фе­дерация кеңесіне РФ Қарулы күштерін Украи­на­дағы қоғамдық-саяси ахуал қалпына келгенше осы елде қолдану туралы үндеу жасап, жоғары палата оны бірауыздан қолдады» деген хабар таратылған.
Наурыздың 4-жұлдызында Ресейдің БҰҰ жанындағы өкілі Виталий Чуркин БҰҰ Қауіпсіздік кеңесінің шұғыл шақырылған мәжілісінде Украинаның орнынан тайдырыл­ған Президенті Виктор Янукович РФ президенті Владимир Путиннен Украина тұрғындарын қорғау және тұрақтылықты сақтау үшін Ресей әскерін енгізуді сұрады деп мәлімдеп, Януковичтің 2014 жылы 1-наурызда Путинге жазған хатын оқып берді
«Украинада берекесіздік пен анархия орын алды, еліміз азаматтық соғыстың табал­дырығында… Әсіресе, оңтүстік-шығыс пен Қы­рымда адамдардың өмірі мен қауіпсіздігіне қатер төніп тұр
Адамдар саяси және тілдік белгілеріне қарай қудалануда» деген бұрынғы Президент
Мәскеу қалайда өз қадамының дұрыстығын АҚШ пен Батысқа дәлелдеп, табандап отыр
Наурыздың 4-і күні журналистермен болған сұхбатында Владимир Путин, тіпті «сегіздіктің бас қосуы болмаса, болмай-ақ қойсын» деп те тастады
Соған қарағанда, Мәскеу бұл қадамға әбден бекініп барған сияқты.
Украина халқын түсінуге болады
Олар бо­дандық қамытын қайта кигісі келмейді
Түп-тамырының орыстанып бара жатқанынан сақ­танады
Тек төңкеріс барысында оппози­ция­ның «оң қанаттылар» тобының кейбір асыра сіл­теушілік әрекеттері қарсы әрекет тудырған сияқты көрінеді бізге
Қалай десек те, әркім өз мүддесі үшін, саяси ұпай алу үшін арпалысуда
Қырымда қазірдің өзінде Ресей тәртібі жүре бастады
Оқиғаның қалай өрбігені туралы ақпараттар үздіксіз беріліп жатыр, біріне сенсең, біріне сену қиын.
Қырым жұртын не күтіп тұр?
1-наурыз күні Ресей Президенті Владимир Путин Федерация Кеңесінен «жағдай тұрақталғанша Украина аумағында әскер пайдалануға» рұқсат сұраған еді
Ресейдің Федерация Кеңесі Путиннің Ресей қарулы күштерін Украина аумағында пайдалану жөніндегі ұсынысын бірауыздан қолдады
Ресей Парламенті Жоғарғы пала­та­сының спикері Валентин Матвиен­ко­ның айтуынша, қаулы қабылданған кезден бастап күшіне енген.
Кез келген ел өз ұлтының мүддесі мен қауіпсіздігі үшін аянбайтыны хақ
 Оның үстіне Қырым мен Харьков сынды Украинаның шығыс аймақтарында орыстар мен орыс тілділер басым
Олар Ресейден өздерін ұлтшыл-радикалдардан қорғауды талап етіп отыр
Бұл қиын кезеңді сәтті пайдаланған орыс ұлтшылдары Украинаның жаңадан келген билігін мойындамауда
Сонымен  Ресейдің Мемлекеттік Думасы көрші елдегі отандастарына көмектесуге бел буып, орыс армиясы Украинаға бет алды
Қырым түбегіндегі негізгі нысандар орыс әскерлерінің бақылауына өтіп, Одесса, Харьков, Донецк, Севастополь қалаларындағы әкімшілік орындарына Ресейдің туы ілінді.
Украина Президентінің міндетін уақыт­ша атқарып отырған Александр Турчинов Ресей әскерінің елге кіруіне байланысты Украинаның әскері соғыс жағдайына келтірілгенін жариялады
Ал осы елдің Қауіпсіздік және қорғаныс Кеңесінің басшысы Андрей Парубий журналистерге берген сұхбатында «Украина қорғаныс министрлігіне барлық адамдарды қарулы күштер қатарына шақыру туралы бұйрық берілгенін, қазіргі кезде мемлекеттің барлық аймағынан қарулы күштер жасақтау қажет екенін» айтты
Ақпарат көздерінде тараған мәліметтерге қарағанда, Қырымда нөмірі жоқ әскери көліктер мен айырма белгісі жоқ солдаттар жиі байқалады
Олар бүгінгі таңда Украинаның әскери нысандарын басып ала бастаған
Кремльдің баспасөз қызметі РФ Президенті В.Путиннің Беларусь Республикасының Президенті А.Лукашен­ко­мен және ҚР Президенті Н.Назарбаевпен телефон арқылы сөйлескенін хабарлады
Өзара әңгімеде Украинадағы дағдарыс жайлы сөз болған
Үш тарап мұндай қиын сәтте бірге болуға уағдаласыпты
В.Путинмен әңгіме болған күннің ертеңінде Нұрсұлтан Назарбаев Астанада еліміздің Сыртқы істер министрі Ерлан Ыдырысовпен кездесу өткізіп, Украинадағы жағдайдың Кеден одағы елдеріне әсері бар екенін атап өтті
Елбасы 5-наурыз күні Мәскеуде өткен Еуразиялық экономикалық кеңес отырысына қатысты.
Сейсенбі күні Ресей Батыс елдерімен Украинадағы дағдарыстан шығу жолдарын талқылау кезінде қоятын талаптарын жария етті
Ресей сыртқы істер министрлігіндегі дереккөздеріне сілтеме жасаған «РИА Новости» агенттігі Мәскеудің басты екі негізгі шарты барын хабарлады
Оның алғашқысы – Украинада конституциялық реформалар жүргізу және коалициялық үкімет құру туралы 21-ақпанда жасалған келісімді орындау
Екіншісі – келіссөздерге Украинадағы барлық саяси күштер қатысуы тиіс
Ал журналистермен кездесу өткізген РФ Президенті Владимир Путин Украинаға әскер кіргізудегі мақсатын ондағы қандастарын қауіп-қатерден қорғаумен түсіндірді
Оның айтуынша, Ресей Қырымды өзіне қосып алуға ниетті емес
«Орыстар мен украиндықтар ағайынды халықтар» деді ол.
Ал жақында еліміздің Сыртқы істер министрлігі Украиндағы жағдайға байланысты ресми мәлімдеме жасады
Онда: «Қазақстан тез арада жағдайдың тұрақтануына, барлық саяси күштердің бейбіт үнқатысуына және құқықтық тәртіптің қалпына келуіне үміт артады» делінген
Лайым, солай болғай.
Ғабдул МЕРҚҰРМАН,
Бейбіт Нәлібаев
