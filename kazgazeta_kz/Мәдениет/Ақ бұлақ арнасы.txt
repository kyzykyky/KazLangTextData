Оңтүстік Қазақстан облысында жүзеге асырылып жатқан «Ақ бұлақ» бағдарламасы бойынша ауызсу мәселесінің түйткілдері өз шешімін табуда
Бағдарлама іске қосылғалы бері елді мекендер мен ауылдық жерлерге таза әрі сапалы ауызсу жеткізу жұмыстары қолға алынған
Ауыл тұрғындарын ауызсумен қамтамасыз ету бағытында жаңа нысандар салу, арнайы құрылғылар орнату, құбырлар тарту және т.б
маңызды жұмыстар бағдарлама аясында атқарылуда.
Соның бір айғағы ретінде, ­Түркі­стан қаласында сарқынды су тазарт­қыш стансасы іске қосылды
Нысан­ның құрылысы 2010 жылы басталып, оған 2786,099 миллион теңге жұм­салған
Құрылыс жұмыстарын Түр­кістан қаласы әкімдігінің тапсырысымен «СМК и Ж-7» ЖШС-і жүргізді.
Бұл қондырғының ерекшелігі – әлеуметтік нысандар мен тұрғын үйлерден шыққан лас, сарқынды суларды биологиялық жолмен тазартуында
Яғни алдымен суға құрттар жіберіледі
Сосын олар органикалық заттармен қоректеніп, суды тазалайды
Нәтижесінде судың 70 пайызы тазартылып, жағымсыз исі де жойылады
Ал тазартылған суды жоңышқа, мақта және өзге де техникалық дақылдарды өсіруге пайдалануға болады
Мұндай жоба республикада алғаш рет қолға алынып отыр.
Сонымен бірге биыл сарқынды су  жүйелерінің  құрылысы да аяқталды
Жобаның сметалық құны 2687,57 миллион теңгені құраған
Бұрын қалада 10 насос стансасы мен 55,9 шақырымдық сарқынды су жүйелері жұмыс істеп тұрған
Бұл қаланың небәрі 15-ақ пайызын сарқынды судан тазартуға мүмкіндік беретін
Енді бұл мәселе де шешімін тапты
Мердігер «Ақ Жол» ЖШС-і тағы 17 насос стансасы мен 72 шақырым сарқынды су жүйелерінің құрылысын бітіріп, пайдалануға берді.
Түркістан қаласының әкімі Әліпбек Өсербаевтың айтуынша, мұндай нысан республикада алғаш рет іске қосылып отыр.
– Жобаның маңызы зор
Түркістан бүгінде Шымкенттен кейінгі екінші қала ретінде даму үстінде
Қалада көпқабатты 104 үй болса, соңғы жылдары әлеуметтік нысандар саны көбеюде
Мәселен, биылдың өзінде 5 мектеп ашылды
Былтыр 6 мектеп пайдалануға берілген болатын
Бірнеше емхана да ел игілігіне берілді
Бүгінде Түркістанның 253 мың тұрғыны бар
Ал қаланың өзінде 157 мың тұрғын қоныс тепкен
Тұрғын үйлер мен әлеуметтік нысандар көп
Міне, сондықтан кәріз жүйелерінен шыққан суды тазарту – уақыт талабы
Қаланың сарқынды су жүйесі 1970 жылдары салынған, – деді Ә.Өсербаев.
Сол жүйелердің бәрі істен шығып, нәтижесінде лас су қалаға жақын маңдағы көлшікке жиналып, тұрғындардың денсаулығына қауіп төндірді
Сондықтан республикалық бюджет есебінен ауқымды жобаның құрылысы аяқталды
Бұрын тәулігіне 5 мың текше метр су тазартылса, бұдан былай 20 мың текше метрге дейін мүмкіндік бар
Тазартылған су қаладан 18 шақырым жерге жиналып, тек техникалық дақылдарды өсіруге пайдаланылады
Көкөніс, жеміс-жидекке жіберілмейді
Басты мақсат – ауылшаруашылығына қажетті су көзін молайту емес, қаланың тазалығын сақтау
Тазалық ол – мәдениет
Қазақтың тарихы мен шежіресі тұнып тұрған Түркістан тарихи ескерткіштермен ғана емес, мәдениетімен, тазалығымен де даралануы тиіс, – дейді Ә.Өсербаев.
Нысанға Ресей, Финляндия, Польша және Германияның заманауи құрылғылары қойылған
Оның кепілдік мерзімі – 5 жыл
Бұл жоба Түркістанда сәтті деп танылса, еліміздің өзге өңірлері де сарқынды суды тазартудың осы әдісіне көшеді деп күтілуде
«Түркістан – Су» МКК-нің директоры Сейілбек Дайрабайдың айтуынша, сарқынды су тазартқыш стансасының құрылысы заманауи техникаларды пайдаланып жүргізілген
Зертханада қызмет ететін мамандар арнайы шақырылған.
– Қазірдің өзінде қаладағы біраз тұрғын үйлер осы магистральдық жүйеге қосылып үлгерді
Келесі жылы 13 мектеп пен 2 балабақша қосылады
Мұнда су механикалық, биологиялық және химиялық тазалаудан өтеді
Мекемеде жазда 54, қыста 59 адам төрт ауысымда жұмыс істейді
Бұдан басқа жаңадан салынған 17 сарқынды су жүйелеріне 51 адам тартылды
Сонда барлығы 105 адам жұмысқа орналасып отыр, – дейді ол.
Ғабит САПАРБЕКОВ
Оңтүстік Қазақстан облысы
