Бүгін Бразилияда футболдан әлем біріншілігі басталады
Төрт жылда бір рет төрткүл дүниенің азулы құрамаларын жинайтын футболдан әлем біріншілігі 84 жыл бойы жаздың басты мерекесіне айналып келеді
Айтулы дода биыл жиырмасыншы рет бастау алмақ
Турнир матчтары ел астанасы Бразилиа (Ұлттық стадион), Белу-Оризонти («Минейран»), Куяба («Арена Пантанал»), Куритиба («Арена Байшада»), Форталеза («Кастелан»), Манаус («Амазония»), Натал («Арена дас Дунас»), Порту-Алегри («Бейра-Рио»), Ресифи («Арена Пернамбуку»), Рио-де-Жанейро («Маракана»), Салвадор («Фонте-Нова»), Сан-Паулу («Арена Коринтианс») қалаларында өтеді
Бүгін матчтың ашылу салтанатында Бразилия мен Хорватия құрамалары кездеседі
Бұл матч Сан-Паулудағы «Арена Коринтианс» стадионында өтеді
 
Дәл қазір футбол десе, ішкен асын жерге қоятын жанкүйер қауымды «осы жолы кім чемпион болады екен» деген сауал мазалайтыны анық
Қазақта да аламан бәйге алдында болжам айту атам заманнан бар
Бірақ қазақтың болжам жасаушыларының бәрі әуелі бәйге аттарын көзбе-көз көретін
Содан соң ғана өз ойларын ортаға салатын
Ал әлем біріншілігіне қатысатын 32 құраманың бірде-біреуінің дәл қазіргі кездегі спорттық баптарын қадағаламай қалай сәуегейлік айтуға болады?! Қазір тек олардың құрамаларының сапына қарап, пәлсапа соқпасақ… Бірақ бір нәрсені ескеруіміз керек
ХХ әлем чемпионаты Оңтүстік Америка құрлығында өтеді
Бұл жердің табиғаты кімге жағады, кімге жақпайды?! Мәселе осында болып отыр.
Футбол біріншілігінің тарихы
Футболдан әлем чемпионаты, ФИФА-ның әлем кубогы ең алғаш 1930 жылы Оңтүстік Америка құрлығында өтті
Бразилияның боданынан дербестік алып шыққанына ғасыр толған Уругвай мемлекеті сол жылы өзі бастап, аяқдоптан әлемді аузына қарататын елдердің тізімін тұңғыш рет анықтап берген болатын
Міне, содан бері аттай 84 жыл зымырап шыға келді
Бір кісінің ғұмырына татитын уақыт аралығында дүниежүзі футболы даму мен бәсекелестік жолынан өтіп, кемелдене түскені анық

Бразилия футболдан әлем біріншілігін осымен екінші мәрте өткізгелі отыр
1950 жылы маусымның 24-і мен шілденің 16-сы аралығында IV футбол додасы Бразилия елінде өткен болатын
Сол біріншілікте финалда алаң қожайындары бразилиялықтар – Уругвай құрамасынан 1:2 есебімен жеңіліп, күміс жүлдені қанағат тұтқан болатын
Осылайша Уругвай екі рет әлем чемпионы атанды
Әйтсе де, биылғы біріншілікте Бразилия құрамасы осыдан 64 жыл бұрын жіберген қатесін түзеуге бар күш-жігерін салмақ.
Бұл жолы алаң қожайындары – Бразилия чемпион атануы ғажап емес
Өйткені Бразилия бұған дейін бес рет әлем чемпионы атанған болатын
Әрі қазіргі бапкер Луиш Филипе Сколаридің еңбегі зор
Соңғы рет Бразилия 2002 жылы Корея мен Жапония мемлекеттерінде өткен біріншілікте топ жарғаны белгілі
Сол чемпионатта бұл құраманы Л.Сколари жаттықтырған болатын.
«А» тобында Бразилиямен қатар, Хорватия, Мексика және Камерун құрамалары бар
Алаң иелері топтан сөзсіз шығары анық
Ал тағы бір жолдамаға үш құраманың бірі таласары анық
Білікті бапкер Л.Сколари құрама жасақтағанда да аса сақтық көрсетті
Өз елінде өтетін додада топ жаруға бар мүмкіндігін салмақ
Құраманың ойын жүйесі өткір шабуыл мен қорғаныста басымдыққа ие
Ал қақпаны Джефферсон («Ботафого»), Витор («Атлетику Минейру») және Сезар («Торонто») қорғайды
34 жастағы қақпашы Сезар осыған дейін құрама сапында 77 кездесуге қатысты
Тәжірибесі бар
Кезінде Италияның «А» сериясындағы «Интердің» қақпасын күзеткен футболшының қазіргі қарымы қандай екенін бірге көретін боламыз
Ал бразилиялық қорғаушылар қазір әлемдегі ең танымал ойыншылардың қатарында
Бас бапкер шақырған ­Тьяго Силва, Давид Луиз, Данте, Энрике, Марсело, Дани Алвес, Майкон, Макс­велл сынды футболшыларды орап өту талай құраманың шабуылшыларына қиын соғары анық
Керек кезде бұл қорғаушылар гол соғып та көзге түсе алады
Орталық шептегі футболшылар да ала допты ұршықша иіріп жүрген жасыл алаң белсенділері
Олар: Фернандиньо, Эрнанес, Луиз Густаво, Оскар, Паулиньо, Рамирес, Виллиан
Ағылшын премьер-лигасында тер төгіп жүрген жартылай қорғаушылар ­Сколари мен командасына көп көмегін беруі тиіс
Шабуыл шебінде өнер көрсететін Бернард, Фред, Халк, Жо, Неймар сынды шабуылшылардың белсене әрекет етуіне жол ашатын болады
Ал шабуыл­да негізгі құрамда Халк, Неймар мен Фред шығуы мүмкін
Бернард пен Жо қосалқы құрамда қалып, көбіне екінші таймда алаңға шығып тұрмақ
Ойын 4-2-3-1 жүйесінде өрбиді.
«В» тобында Испания, Голландия, Чили, Австралия құрамаларының жолдары түйіскен
Бұл топтан ­Испания мен Голландияның 1/8 финалға шығу мүмкіндіктері жоғары
Ескере кету керек, соңғы әлем біріншілігінің ақтық сайысында бұл қос құрама кездескен болатын
Нәтижесінде қосымша уақытта 1:0 есебімен жеңіске жеткен Испания өз тарихында алғаш рет әлем чемпионы атанды
Ал Голландия болса біріншіліктің шежіресінде үш рет финалға шығып, үш ойында да жеңіліске тап болды.
«С» тобында Колумбия, Грекия, Кот-д’Ивуар, Жапония бір-біріне қарсы ойын өткізеді
Бұл топтан үздік деп саналатын фаворит жоқтың қасы.
«D» тобында Уругвай, Коста-­Рико, Англия, Италия құрамаларының арасында ағылшын мен итальяндық­тардың шоқтығы биік.
«Е» тобында Швейцария, Эквадор, Франция, Гондурас футболшылары бір-бірімен ойнайды
Бұл топта Франциямен қоса қалған үш команданың дәрежесі бірдей.
«F» тобында Аргентина, Босния және Герцоговина, Иран, Нигерия бар
Сөз жоқ бұл топта тәжірибелі де азулы Аргентина озуы тиіс
Босния және Герцоговина құрамасы алғаш рет біріншілікке қатысқалы отыр.
«G» тобында Германия, Португалия, Гана, АҚШ құрамалары 1/8 финалға шығу үшін таласады
Германия құрамасы қиналмай-ақ топтан шығатыны сөзсіз
Португалияның да 1/8 финалына шығатындай мүмкіндігі бар.
«H» тобында Бельгия, Алжир, Ресей, Оңтүстік Корея құрамаларының жолдары түйіскен
Бұдан 12 жыл бұрын Бельгия мен Ресей дәл осы топта бір-бірімен кездескен болатын
Осы қос құраманың тәжірибесі мол ойыншылары жеткілікті болғандықтан топтан өтері анық
Әйтсе де әлем біріншілігінде тұрақты қатысып келе жатқан Оңтүстік Кореяны да осал деуге болмайды.
Биылғы дүбірлі дода кезінде жан­күйерлер қауымын қызықты кездесулер күтетіні анық
Сондықтан бір айға созылатын футболды бірге тамашалайық, ағайын!
Бразилия – пентакампиондар
Футболдан әлем чемпионатында 8 мемлекеттің құрамалары чемпион атанып үлгерді
Соның ішінде ең көп жеңіске жеткен құрама – Бразилия. Бұл құрама 1958, 1962, 1970, 1994 және 2002 жылдары бес рет дүниежүзі чемпионы ­атанды
Сондықтан оларды пентакампион­дар деп атайды
«Пента» грек тілінде «бес» деген сөзді білдіреді
Ал «кампионе» деген сөздің «чемпион» деген ұғымды білдіретіндігі анық
Бразилиядан кейінгі орында чемпионат тарихында төрт рет жеңімпаз болған Италия тұр
Итальяндықтар 1934, 1938, 1982 және 2006 жылдары біріншілікте топ жарған болатын
Алғашқы үштікке Германия кіреді
Немістер 1954, 1974 және 1990 жылдары әлемді аузына қаратты
Одан кейін Уругвай (1930, 1950), Аргентина (1978, 1986), Англия (1966), Франция (1998) және Испания (2010) бар
Бір сөзбен айтқанда, бұған дейін кубокты Еуропа мен Оңтүстік Америка құрылығының футболшылары иеленді.
Әлем біріншілігінде қарсыластардың қақпасына 15 гол енгізген бразилиялық Роналду әзірге сұрмерген атанып тұр
Германиялық Герд Мюллер мен Мирослав Клозе (14 голмен) өзара екінші орынды бөліскен
Франциялық Жюст Фонтэн (13 гол) алғашқы үштікке ілінді
Түркиялық Хакан Шүкір ең жылдам гол соққан футболшы ретінде әлем біріншілігінің тарихына енді
Ол 2002 жылы алаң қожайыны Оңтүстік Кореяның қақпасына матчтың басталғанына небәрі 11 секунд уақыт өткен кезде гол соққан болатын
Әлем біріншілігінің тарихында ең алғашқы голдың авторы – франциялық Люсьен Лоран
Чемпионаттағы 100-інші голдың авторы – Анджело Скьявио (Италия), 1000-ыншы голдың иесі Роб Ренсенбринк (Голландия), 2000-ыншы гол соққан Маркус Альбек (Швеция) саналады.
Нұрлан ҚҰМАР
