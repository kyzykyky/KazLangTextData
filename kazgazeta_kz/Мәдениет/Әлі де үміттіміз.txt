Оңтүстік Корея еліндегі Қысқы Олимпиада ойындарының аяқталуына да санаулы күндер қалды
Әр күн сайын Пхенчхан төрінде медальдар жиынтығы сарапқа салынып, үздік шыққан спортшылар жүлдегер атануда
Көш басындағы тартыс Германия мен Норвегия елдерінің арасында өрбуде
Әзірге Қазақстан құрамасы 1 қола медальмен 26-шы орында келеді
Өкінішке қарай, спортшыларымыз жүлдеге таласпақ түгілі, алдыңғы жиырмалыққа да кіре алмауда. 
Биатлоншы қыздарымыз 15 шақы­рымдық жекелей сында алғашқы отыздыққа іліне алмай, 17-ші ақпандағы масс-стартқа қатысу мүмкіндігінен айырылды
Жекелей сында Ольга Полторанина, Алина Райкова, Дарья Климина және Галина Вишневская бәсекеге араласып, төртеуі де 40-шы орыннан төмен орналасты.
Қазақ елінің төрт бірдей спортшысы Олимпиаданың шаңғы фристайлында өнер көрсетті
Жанбота Алдабергенова мен ­Маржан Ақжігіт, Ақмаржан Қалмырзаева мен Аяна Жолдас екінші іріктеу кезеңінен сүрінді
Құрама көшбасшысы саналған Жанбота 81,07 ұпаймен 7-орын алса, 79,17 ұпаймен Маржан Ақжігіт 12-орынға, Ақмаржан Қалмұрзаева (58,58) 16-орынға және Аяна Жолдас (51,01) 18-орынға жайғасты.
Ерлер арасында мәнерлеп сырғанау ­бойынша іріктеу кезеңдері де аяқталды
Қысқы бағдарламаға қатысқан қазақстандық спортшы Денис Тен 70,12 ұпай жинап, 30 спортшы ішінен 27-орын алып, жарыс жолынан шығып қалды.
Трамплиннен секіру жарысында отандасымыз Сергей Ткаченко 73,5 ұпай жинап, 49-орын алды
Үлкен трамплиннен секіру спорты ережесі бойынша, финалға 50 спортшы ішінен ТОП-30 спортшыға іліккен атлеттер жіберіледі
Ал ерлер арасында шаңғы жарысынан ­Денис Волотка, Евгений Величко мен Виталий ­Пухкало алғашқы елулікке де ілікпеді.
Әйелдер арасында еркін стильдегі 10 шақырымдық шаңғы жарысында үш бірдей жерлесіміз Валерия Тюленева, Анна Ш­евченко және Елена Коломина 47-орыннан төмен жайғасты.
Тағы бір отандасымыз 500 метр қашық­тықта конькимен жүгіруден әйелдер арасында жекелей сынды жүлдесіз аяқтады
Конькимен жүгірудің аталмыш дистанциясында сынға түскен Екатерина Айдова 500 метр қашықтықты 38,96 уақытта бағындырып, 31 спортшының арасынан 21-орынға тұрақтады.
Фристайлдың акробатика түрі бойынша ерлер арасында Қазақстан құрама командасынан Ильдар Бадрутдинов қатысып, жартылай финалға шыға алмады
Бірінші іріктеу кезеңінде отандасымыз 89,18 ұпаймен 19-орыннан көрінсе, екінші мүмкіндігінде 94,47 ұпаймен 15-орынға жайғасты.
Шорт-тректен әйелдер арасында 1000м қашықтықта сайысқа түскен Анастасия ­Крестова мен Йонг Ким А өз топтарында 3-орынға тұрақтап, жарыстың финалдық кезеңдеріне жолдама ала алмады.
Ерлер арасында шорт-тректен бірінші іріктеу кезеңінде 500 метр қашықтықта жарысқа түскен қазақстандық үш шорт-трекшілер Абзал Әжіғалиев (43,388), ­Денис Никиша (41,436) және Нұрберген Жұмағазиев (40,748) өз топтарында 3-орын алғанымен, қарсыластарының жарыстан қууылуына байланысты, төрешілер шешімімен ширек финалда жарысуға мүмкіндік алды.
Әйелдер арасында мәнерлеп сыр­ғанаудан қысқа бағдарлама бойынша жекелей сында еліміздің атынан тұңғыш рет екі қазақ қызы өнер көрсетті
Айза Имамбек қысқа бағдарламада 44,40 ұпаймен жарысты 30-орында аяқтап жүлдеден үмітін үзсе, Элизабет Тұрсынбаева 57,95 ұпаймен, үздік 15 спортшының қатарына еніп, еркін бағдарламада өнер көрсетуге мүмкіндік алды.
Жарыс көрігі қызған шақта cаңлақ­тарымыз ел мерейін асқақтатып, қоржы­нымызға жүлде салады деп сенеміз.
Абылайхан ЖҰМАШЕВ
