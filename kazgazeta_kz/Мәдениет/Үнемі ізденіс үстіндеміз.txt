Мәдениетті қоғамның рухани дамуы десек, рухы мықты елдің тұғыры да нық
Бұл туралы Елбасымыз Н.Ә.Назарбаев: «Рухани құндылық, биік адамгершілік жоқ жерде үлкен өркениет орнату мүмкін емес» деп атап көрсетті
Мәдениетіміздің дамуы, алға басуы  халқымыздың болашағы, еліміздің игілігі мен гүлденуінің алғышарты.
І.Омаров атындағы облыстық қазақ драма театры халқымыздың мәдениетінің айнасы, қазақ өнерінің үкілі қара шаңырағы болып саналады.
Театр шымылдығы «Мәдениетті қолдау жылы» 2000 жылдың 14- қыркүйегінде Сәкен Жүнісовтің «Абылай хан» қойылымымен ашылды
Театр ұжымы бұрынғы Ахмет Байтұрсынов атындағы Торғай облыстық драма театрының негізінде құрылып, жан-жақтан шығармашылық құрам жинақтала бастады.Кәсіби труппаны ұйымдастыру үшін Қазақстанның қалаларынан танымал артистер шақырылды
Сол таланттар бұл күнде театрымыздың мықты діңгегіне айналды
Сонымен бірге осы труппаны Темірбек Жүргенов атындағы ұлттық өнер академиясының түлектері толықтыра түсті
Өнер академиясын бітірген 22 жас маманның ішінде небір қиындықтарға төзіп, театрдың өркендеуіне үлес қосып келе жатқан Архат Уәлиев, Гүлмира Уәлиева, Берікқан Төкенов, Әлімхан Мырзахан есімдерін ерекше атап айтуға болады.
Қостанай топырағында тұңғыш рет бой көтерген өнер қара- шаңырағының ашылу салтанатына Елбасымыз Нұрсұлтан Назарбаев арнайы қатысып, тарихи туындыны қойған театрдың жас ұжымына шығармашылық табыс тілеп, сәт-сапар тіледі
Ал облыс әкімдігі жас театр ұжымына 20 пәтер бөлді.
Биыл театрдың құрылғанына он үш жыл толып отыр
Осы жылдар ішінде театрда бірқатар айтулы оқиғалар болды
Атап айтсақ, театрға белгілі қоғам қайраткері Ілияс Омаровтың аты берілді, 2012 жылы театр қазіргі заман талабына сай жаңа ғимаратқа көшіріліп, ұжымның шығармашылық мүмкіндігі жақсарды
Осының бәрі Елбасының салиқалы да сара саясатының арқасында жүзеге асырылып жатыр
Бүгінгі таңда театрдың ағымдағы репертуарында 69 қойылым бар: оның ішінде драма – 28, трагедия – 12, комедия – 13, ертегі – 16
Театр «Абылайхан», «Хан Кене», «Қозы Көрпеш-Баян сұлу» сияқты тарихи қойылымдармен қатар, «Дала шамшырағы», «Ер сұлтан», «Шоқанның шері», «Міржақып», «Кейкі батыр» қойылымдары арқылы Қостанай өлкесінің даңқты тұлғаларын сахнаға шығарды
Жақында олардың қатарына Мәриям Хакімжанова мен Ілияс Омаровтың бейнелері қосылмақ.
Театрдың шығар­машылық деңгейін көтеру максатында үнемі ізденіс үстіндеміз
Осыған орай І.Омаров атындағы театр ұжымы өзге театрлармен, көптеген режиссерлармен және театр сыншыларымен шығармашылық байланыс орнатты
Былтыр Қазақстанның белгілі театр сыншысы Әшірбек Сығай театрымызға келіп, ағымдағы репертуардың қойылымдарын көріп, талдау жасап, өз пікірін білдірген болатын.
Алайда шешімін таба алмай келе жатқан мәселелер де жоқ емес
Жыл сайын қойылатын төрт қойылымға қаражат жағы тапшылық етіп отыр
Әр қойылымның бүгінгі құны 3 млн.теңге
Барлығы он екі миллион теңгені құрайды
Республика мен шетелге гастрольдік сапарларға шығып, республикалық, халықаралық фес­тивальдерге қатысу үшін жергілікті бюджеттен қаражат мәселесінің шешілуіне министрлік тарапынан қолдау болса дейміз.
Сондықтан осы жоғарыда көрсетілген іс-шараларға мақсатты қаржы бөлу үшін облыстар Мәдениет және ақпарат министрлігімен бірлесіп, өңірлік театрлардың үш жылдық жаңа қойылымдар жоспарының жобасын әзірлеп, республикалық және өңірлік театрлардың 2014-2016 жылдарға арналған республика ауқымын қамтитын гастрольдік картасын құрастырып бекітуі қажет
Сонда бұл ұсыныс мақсатты қаржы бөлуге нақты негіз бола алады
Біз алдағы уақытта да жемісті жұмысымызды одан әрі жалғастыра беретін боламыз.
Нұрлан Ерекешев, 
І.Омаров атындағы Қостанай облыстық қазақ драма театрының директоры
