Жердің беті от па әлде
тандыр күйік,
Ақша бұлт та алыста қалды биік.
Тарылды ғой тынысым, аңқам кеуіп,
Жаңбыр құйып кеткей де,
жаңбыр құйып.
Тынуын-ай дүниенің бір леп бермей,
Заңғар көктің түрін-ай
күл сепкендей.
Маңып барады бағыт жоқ,
бағдар да жоқ,
Жынды құйын жылжыған
діңгектердей.
«Қаққа қонады»-деуші еді…
Құрғыр, әлгі
Боз бұлдырық қай
жаққа құлдырады?
Бұлдырық боп соңынан кетер едім,
Құдай қанат бермесе кім кінәлі?
Жол бар ма екен құдыққа тірелетін,
Қара шелек ернеуін бір еметін?
Нөсер құйып дәл қазір,
Кеудем менің
Гүлтостақ боп кетсейші гүл егетін.
Нөсер құйып кеудемнен
от дем қашсын,
Көктем де өтті-ау,
шіркін-ай, көктем жақсы,
Жан шөліңді жалғанда
қандырмасаң,
Тән шөліне қанбай-ақ өткен жақсы.
Мырзан КЕНЖЕБАЙ
