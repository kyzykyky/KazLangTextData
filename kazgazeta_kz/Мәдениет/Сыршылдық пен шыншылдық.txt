Ақынның ақындығын танытатын – оның өлеңдері
Өз заманының шындығын жырына арқау ете білген ақынның ғана өлеңдері әсерлі шығады
«Ақын» деген атақты беретін жалғыз төреші – оқырман халық.
Осындай атаққа ие болып, ақындық жолының соқпағымен өзіндік ізін қалдырып келе жатқан Есенқұл Жақыпбекті біреу ақындар мен батырлар елінен шыққан суырыпсалма дарынды айтыскер ретінде таныса, енді біреулер өлеңдерін оқып, сусындап, сыршыл ақын ретінде таниды.
Есенқұл Жақыпбек Жамбыл аудандық «Атамекен» газетінің бас редакторы болып қызмет атқарады
Телевизиялық ақындар айтысының тұңғыш лауреаты
Айтыс сахнасында 30 жылдай еңбек еткен
«Бастау», «Ағымнан жарыламын», «Есіл дүние-ай», «Тау басында кәрі қар», «Жан қисса», «Бұл жаз да өтер», «Біздің елдің жігіттері» атты кітаптары жарық көрген
Халық арасында кең таралған ән-термелердің авторы.
Оның өлеңдері көпшіліктің көңілінен шығып, жүректерінен орын тапқан
Себебі өлеңдерінде өмір бар
Ыстығы мен суығы, ащысы мен тәттісі араласып жатқан кәдімгі өмір жырланады, қарапайым ауыл тіршілігі жырланады
Ол өлеңдерінде махаббат тақырыбын, жақсы көрген адамына деген сүйіспеншілігін, құштарлығын, адамзат баласына тән сезім иірімдерін шебер жырлай білген лирик ақын
Міне, сондықтан болар Есенқұл ағамыздың жыр дәптерін ақтарған сайын ар жағында қандай ой бар екен, қандай тақырыпты қозғады екен дей отырып, ерекше бір күйден бір күйге өтесіз
Сондай сиясы кеуіп үлгермей ақын шығармашылығын оқырманына паш еткен Есенқұл ағамыздың жыр-жинағы «Ан-Арыс» баспасынан «Тазқара құстың тағдыры» деген атпен жарық көріпті
Жинаққа енгізілген өлеңдерінің көпшілігі ақын өмірінің айнасы іспеттес.
Өмірге, өлеңге немқұрайды қарай алмайтын ақынның қаламынан оқырманын да бейжай қалдырмайтын өлеңдер туады
Ол өлеңді құрамайды
Көңіліне көшіп кеп, кеудесіне бозторғай боп қонып шырылдайды өлең. Ақынның жүрегінен шыққан сәулелі сөз оқыған адамның жүрегін тебірентеді, алабұртқан сезім пайда болады
Ақынмен бірге егілесіз, қайғырасыз, қуанасыз.
Ешқашан өзін басқалардан жоғары санап, атақ-даңққа өздігінен қол созып, менменсіп көрмеген ақын кітабының бірінші бөліміндегі «Оқырманға» атты өлеңінде:
Көрініп тұрар шын бейнем,
Оқырман, осы өлеңім.
Гүл терген қыздай күнгейден
Аларсың теріп керегін, – деп бар болмысын, ойын ешбір боямасыз, бүкпесіз қағаз бетіне түсіргендігін, ендігі таңдау тек оқырманда екендігін айтады
Оны ақынның кітабының кіріспе сөзіндегі «Не жазсам да шын жазғым келеді» деген сөздері ақиқаттай түседі.
Есенқұл көп өлеңдерінде табиғатты суреттеуден бастап ары қарай өзінің көңіл-күйін білдіреді
Табиғаттың тылсым күшін, жылдың төрт мезгілін өлеңге қоспайтын ақын жоқ шығар
Өйткені шығармашылық адамның көңіл-күйі өте сезімтал, лүп еткен желді, сарқыраған тау суын, мамыражай тыныштықты өзінше ерекшелікпен сезінеді
Мысалы: «Көктем шығып келеді» деген өлеңінде:
Біртін-біртін беткейге жасыл
қаптап келеді,
Төрт түлік мал төскейдің
төсін қаптап келеді.
Терістікке тентіреп кеткен
кеше құстардың
Ақ түйедей ақ тырна көшін бастап келеді, – деп бастап,
Елсіз жердей кешегі еңіреген көңілім,
Еріген көл секілді әлденеге толып тұр, – деп өзінің көңіл-күйін білдірген жолдармен аяқтайды.
«Сыз
Нөсер
Күз» атты өлеңінде де құлазыған күзгі күн мен құлазыған ақынның көңіл-күйінің ұқсастықтары байқалады.
Ақынның табанастынан сол сәттегі жағдайға қарай қиюластырып өлең шумақтарын тізбектеуі шынайы тума талант ақын екендігінің тағы бір дәлелі
Мысалы, жыр алыбы Жамбыл атамыздың зираты қасына жерленуін қалаған қазақтың ұлы композиторы Нұрғиса Тілендиевке айтқан:
Жетпістен тұрсыз бүгін асамын деп,
Асқар тау мен де биік жотамын деп.
Музейден екі метр жер сұрайсыз,
Қасына Жамбыл тәтем
жатамын деп…
Өлетін Жамбыл тәтем өліп кетті,
Өзіңнен басқа бүгін атамыз жоқ.
Қалқайып қос құлағың жүре берші
Жасынан Жамбылдың да асамын деп, – деген әзілі аралас өлең жолдары сол сәтте ақынның кеудесіне қонақтай қалған шумақтар еді.
Ел арасында танымал болып, асқақтата салған әннің жүрек тебірентер мәтініне айналған өлеңдері «Өзіңді аңсап», «Өнер адамы», «Біздің елдің жігіттері», «Жұлдыздар бәрін болжайды», «Қара күз», «Алдай-ау» және тағы басқа өлеңдері де осы кітапта жарық көрген.
«Поэзия – жүрек сөзі» деп кезін­де қазақ руханияты үшін өнегелі іс атқарып кеткен Сағат Әшімбаев айтқандай, ақынның жүрегінен шығып, адам жанының сөздегі көрінісі болған өлеңге деген құрметтің азаймайтындығы хақ
Жарық көрген жыр жинағы арқылы биік шыңға көтерілген ақын Есенқұл Жақыпбектің әлі де талай сәтті туындылар тудырарына күмән жоқ.
Гүлжанат Әшімова,
республикалық Кітап мұражайының аға ғылыми қызметкері
 
