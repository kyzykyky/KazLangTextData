Биыл Мажарстандық қыпшақ текті түрколог ғалым, белгілі қоғам қайраткері, түркі халықтарының ынтымағы жолында үлкен еңбек сіңірген Мандоки Қоңыр Иштванның туғанына 65 жыл
Мандоки Қоңыр Иштван түркологиядағы айтулы тұлға, Еуропадағы құман-қыпшақтар мен түркі жұрттары арасындағы тарихи-мәдени байланысты зерттеу мәселесін сапалық жаңа деңгейге көтере білген ғалым, түркі халықтарының фольклоры мен әдебиетін аудару, зерттеу, насихаттауға үлкен үлес қосқан қайраткер

Қоңыр Шығыс Еуропада Балқаннан бастап, Орта, Кіші, Кіндік Азия және Орал, Алтай, Памир, Орхон бойына дейін жүріп өткен байтақ далада мыңдаған жандарға ой салып, ынтымақ пен ізгілікке шақырған
Ол түркітілдес бауырларының ортасында ғылыми іс-сапармен жүргенде жүрек ауруынан дүние салды
Сүйегі өз өсиеті бойынша қазақ жеріне – Алматыдағы Кеңсай зиратына жерленген

Қоңырдың 65 жылдығына орай халықаралық ТҮРКСОЙ ұйымы, Халықаралық түркітану орталығы және Қоңыр атындағы Алматыдағы № 154 орта мектеп бірлесіп кешенді шара ұйымдастырды
7-11-ші ақпан аралығында «І Халықаралық Қоңыр оқулары» аясында Қоңырдың Кеңсайдағы ескерткішіне гүл шоқтарын қою, спорт жарыстары, жастар арасында «Жас түрколог» атты конкурс, Қоңырға арналған кітаптардың тұсаукері және 11-ші ақпанда Қазақстан жазушылар одағының мәжіліс залында «Түркітану күнтәртібіндегі мәселелер» атты халықаралық ғылыми-практикалық конференция өтті

Бұл шараға дүниежүзіне танымал ғалымдар, белгілі жазушылар мен атақты қоғам қайраткерлері қатысты
Әсіресе, Мажарстан қыпшақтарының қилы тағдыр-талайы мен Қоңырдың шығармашылығын зерттеп, Қоңыр мұрасын насихаттау, есте қалдыру саласында тер төгіп жүрген елтанушы Ернар Мәсәлімнің «Тіспен туған Қоңыр бақсы – Одинокое дерево» атты еңбегі мен  Дағыстанның халық жазушысы, ақын Бадрудтин Магомедовтің қаламынан туған Қоңырдың арман-мұратынан сыр шертетін «Үзілген үзеңгі – Обораванное стремя» атты кітабы мерекелік шараға жиналған жұртты елең еткізді

Бес күнге созылған дабыралы жиынға Мандоки Қоңырдың жары Айша Мандоки да қатысты

–        Мұндай үлкен шараның өтіп жатқанына өте қуаныштымын
Өйткені, Мажарстанның өзінде Қоңырдың туған күніне аудандық, қалалық әкімдіктен адамдар және академиядан өзінің әріптестері, сондай-ақ, Қоңыр атындағы институттың оқушылары ғана келіп, еске алу қарапайым ғана атап өтіледі
Қазақстандағыдай үлкен іс-шара, ғылыми конференциялар онда болған жоқ
Бұл қазақ халқының қонақжайлылығының,  ақжарқын дархан көңілінің куәсі
«Шыққан тегім, аруақты жерім Қазақстан, мен қазақпын» деп өткен Қоңыр өзін Қазақ еліне жерлетті
Соны ұмытпай екі ел арасында байланысты дамытып, Қоңырдың ойын, мақсат-мұратын түсініп, мектепке ат беріп ұрпақ тәрбиелеп отырған ұлтжанды басшыларға шексіз алғыс айтамын
Қазақ өз құндылықтарын бағалай білсе ғана болашағы нұрлы болады, – деді Мажарстанда тұрғанымен қазақ тілінің майын тамызып сөйлейтін Айша жеңгеміз

Мажарстанның Қазақстандағы төтенше және өкілетті елшісі Балла Янош та бұл игі шараға өз ризашылығын білдірді

–        Қоңырдың 65 жылдығын еске алып, № 154 орта мектепте өткізіп жатқан бұл шаралар мен үшін өте ерекше болды
Себебі, венгрдің ұлы перзенті Коңыр күнделікті өмірде ғана емес, тарихи кезеңдерде де адал жолды таңдап алу керектігін дәлелдеп өткен
Ол венгрлердің тамырын танытуға тырысты
Сол бағытта зерттеулер жүргізіп, қазақтардың, Орта Азиядағы түркі халықтарының тамырынан да хабардар етті, – деді елші мырза

Дағыстанның халық жазушысы, ақын Батрутдин Магомедов Қоңыр Мандокиды Дағыстанға барғанда ғалымдармен жүздестіріп,  құмық еліне, ноғай еліне таныстырғандығын айтып ағынан ақтарылды

Қоңыр Мандоки Иштван – Түркі тілдерінің ортақ тамырын тауып, шашылып кеткен бұтақтарын жинастырып, қажырлықпен зерттеу жүргізген ғалым
Ол Қытайдан Дунайға дейінгі қазақ топырағын басып, түркі дүниесін зерттеуден жалықпаған адам
Башқұрт ақыны Батрутдинның айтқанындай «Қоңыр – түркі әлеміне тамырластықтың алтын дәндерін шашып кетті
Біздің борышымыз марқұм шашып кеткен сол дәндерді өсіріп, жастардың жадына сіңіріп, орындалмай қалған дүниелерін жалғастыру» болса керек.
 
Біләл ҚУАНЫШ
 
