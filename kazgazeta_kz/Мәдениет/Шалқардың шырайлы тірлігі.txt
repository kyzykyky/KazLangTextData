Жуырда Елбасы «Қазақстан жолы–2050: бір мақсат, бір мүдде, бір болашақ» атты Қазақстан халқына дәстүрлі Жолдауында ұзындығы 1200 шақырым болатын Жезқазған–Шалқар–Бейнеу жаңа теміржолының салынып жатқанын тілге тиек еткен болатын
Мемлекет басшысы бұл құрылыс нысаны 2015 жылы аяқталатынын, аталмыш магистраль Каспий мен Кавказ арқылы Еуропаға шығуға мүмкіндік беретінін айтты
Осы ретте, Шалқар ауданы туралы қысқаша айтып өткенді жөн көрдік
 Ақтөбе облысының оңтүстік шығысында, Арал теңізінің экологиялық апатты аймағында 61,85 мың шаршы шақырым алқапта орналасқан.
Өзбекстан Республикасымен, еліміздің Қызылорда облысымен, облыстағы Байғанин, Мұғалжар, Ырғыз аудандарымен шектеседі
Аудан орталығы саналатын Шалқар қаласы мен ондаған елді мекендер Еуропа-Азия бағытындағы темір жол бойында
Климаты континенталдық шөл және шөлейт
Өңір халқы негізінен мал шаруашылығымен шұғылданады
Бұған қоса, темір кенінің мол қоры бар
Бір қалалық, он екі ауылдық округтерде 45 мыңнан астам халық тұрады.
Ауданды он бір жыл басқарған Рахат Сыдықов Қарғалы ауданының әкімі қызметіне ауыстырылды
Ал қазір Шалқар ауданының әкімі орнына келген Ербол Данағұлов (суретте) бұған дейін аудан әкімдігі аппаратында қызмет істеп, ауылдық, қалалық округтерге басшылық жасаған азамат
Көрші Мұғалжар ауданында әкімнің орынбасары болып қызмет еткенде тұрғын үй-коммуналдық шаруашылық саласын, төтенше жағдайлар қызметін өз жауапкершілігіне алып, жүктелген міндеттерді абыроймен атқарған
Осы орайда «Жас келсе іске» демекші, жас әкіммен ауданның тынысы туралы тілдескен едік.
Өңірге айрықша серпін берген алып жоба – ұзындығы 494 шақырымдық Шалқар-Бейнеу темір жолы
2012 жылы басталған құрылыс тоқтаусыз жүргізіліп, Тассай стансасына дейін 206 шақырымның полотносы мен рельстері төселген
Қапталында технологиялық ВЛ-10 КВ токпен жабдықтау желісі тартылды, автокөлік жолы сенімді қатынасқа мүмкіндік беріп тұр
Шалқар стансасында жаңа темір жол мамандары үшін жобаланған қалашықта әрқайсысы екі пәтерлік отыз тұрғын үйдің орнының құрылысы аяқталды, 190 орындық балабақ­шасы салынуда
Қалашықтың ин­женерлік желісіне сәйкес су, газ, электр тогы желілері жүргізілгені қуантты.
Шалқар ауданында өткен жыл­дың он бір айында алдыңғы жылмен салыстырғанда 739,9 мың текше метр қиыршық тас, 1794 дана темір-бетон өнімдері, 59,2 тонна нан өнімдері артық өндіріліпті
Ауыл шаруашылығы саласында екі заңды тұлға, 488 шаруа қожалығы төрт түлік мал өсіріп, сапалы өнім алуда.
«Сыбаға» бағдарламасы бойын­ша бөлін­ген несиеден тыс шаруа қожалықтары өз қаржысына асыл тұқымды отыз үш бұқа және жүз жиырма қашар сатып алған
Картоп, көкөніс, бақша дақылдары алқабы жылдан-жылға ұлғайтылып келеді
Мамыр айынан бастап әр аптаның сенбі күндерінде аудан орталығында азық-түлік жәрмеңкесі ұйымдастырылуда
Бұл тұрғылықты халық үшін тиімді болып отыр.
Қашан да жаңалыққа құмар, үнемі ізденіс үстінде жүретін Шалқар жұрты өзгелерге үлгі болып келетіні рас
Аудан орталығына таяуда қоныс тепкен Мырзағұл Шыманұлы ауылы да ажарлана түсуде
Кәсіпкерлер күшімен тұрғызылған «Диас» мейрамханасы, «Қанағат», «Сартай» сауда үйлері, «Сұңқар» қонақүйі, «Салтанат-Эл» балабақшасы және басқа нысандар мекен ажарын аша түсті
Облыс әкімі Архимед Мұхамбетовтің бастамасымен қолға алынған «Көркейе бер, туған жер!» акциясына Рашид Шүренов, Майра Үмбеталина, Мейіржан Өндіргенов, Жанат Сыдықова, Амантай ­Рамазанов, Жанболат Мұқашев және басқа азаматтар ықылас танытып, игілікті шаруаларды жүзеге асырды.
Жылдың жағымды жаңалығы – Мырзағұл Шыманұлы, Жылтыр, Қотыртас ауылдарына табиғи газ желісінің тартылуы
Осы сапарымызда Аққайтым ауылында болып, бұл мекен бұдан да көркейе түскенін аңғардық
Табиғи газ желісіне қосылғалы, тұрғындар арасында өз үйлерін жөндеп, тіпті үлкейтіп алғандары бар
Елбасы Жолдауында аталып өткен Шалқар-Бейнеу темір жолының бір бекеті де осында.
«Нартайлақ» балабақшасының тәрбиелену­шілері үшін «Отау ТВ» игілігін көруге мүмкіндік жасалған
Сонымен бірге ауыл әкімі ­Ерсайын Данабек мектеп түлектерінің белсенділігі артқанын тілге тиек етті
Ауыл әкімімен Ауған соғысына қатысқан интернационалист-жауынгер, қарттар жағдайын білу ниетімен Ұлы Отан соғысындағы тыл ардагері Қапан Мұқановқа сәлемдескен сәтіне кезігіппіз.Мектептегі қазақ тілі мен әдебиеті пәніне керекті дүние­лерімен жинақтауға көмектес­кен К.Телеубаев деген азаматты айтып өтуге болады.
Келешегін ойлаған ел ұлттық құндылық­тарын жадынан шы­ғар­майды
Еліміз өз тәуелсіз­дігін жария­ланған алғашқы кезеңде-ақ, дәлірек айтқанда, 1993 жылы аудан халқы патшалық Ресейдің отарлау саясатына қарсы қозғалыс тұлғаларының бірі Есет Көтібарұлы рухына батырлар кесенесін жаңғыртып, ас берген болатын
Сонан бергі кезеңде экономикада кезіккен қиындықтарға, басқа да жағдайларға қарамастан Мырзағұл Шыманұлы, Қайдауыл Едігеұлы, Ақтан Ақайұлы сияқты ел жадында сақталған күрескерлерді ұлықтау шарасы жүзеге асырылды
Өткен жылы қыркүйек айында қазақ халқының 1847-1858 жылдардағы ұлт-азаттық көтерілісінің қаһармандары ­Бекет Серкебайұлының 190 жылдығы мен Ерназар Кенжалыұлының 188 жылдығына орай ас беріліп, аудан орталығында олардың есімі берілген көшені ашу салтанаты өткізілген болатын
Көшенің бастауында гранит белгітас орнатылды
Шалқардың кең көшелеріне ауыл шаруашылығының танымал тұлғалары – Ленин орденді жылқышы Тынымбай ­Жұма­ғалиевтің, «Еңбек Даңқы» орде­нінің толық иегері, шопан Ысқақ Абдуллиннің, діни ағартушы Қазақай ахунның есімдері берілуі –ұрпақ үшін тағылымды іс.
Қалыптасқан әдемі дәстүрмен әр екі жыл сайын күйші-композитор Қазанғап Тілепбергенұлы, ақын-әнші Сары Батақұлы, сәулетші Төлеу Бәсенов, шайыр Сарышолақ Боранбайұлы атындағы аудандық байқаулар ұйымдастырылады
Заңғар жазушы Тахауи Ахтанов атындағы көркем сөз оқу шеберлерінің бай­қауы да көптеген талантты өрендер тұ­сауын кесті
Күзде болып өткен Сары Батақұлының туғанына 150 жыл толуына орай болып өткен әншілердің «Дала дастаны» республикалық байқауында Ақтөбе, Маңғыстау, Қызылорда, Атырау облыстарынан 14 әнші бақ сынады
Нәтижесінде қазылар алқасының шешімімен Әділет Күзембаев жеңімпаз деп танылып, 150 мың теңге ақшалай сыйлыққа ие болды.
Аудан әкімдігі мен аудандық мәслихат жаңа жыл қарсаңында белгілі қаламгер, филология ғылым­да­рының докторы, өлке тарихын зерттеуге, тарихи тұлғаларды ел жа­дына оралтуға ерекше еңбек сіңір­ген ғалым Жұманазар Асановқа, «Ком­пания Емшан-Emshan Co» заңды тұлғалар бірлестігінің прези­­денті, меценат Мейіржан Өндір­генов­ке, «Қазақстан темір жолы» ҰҚ» АҚ филиалы –Ақтөбе бөлімше­сінің директоры Жарас Ізғұловқа, еңбек ардагері, зейнеткер Ермек ­Нағме­тов­ке «Шалқар ауданының Құр­метті азаматы» атағын беруге шешім етті.
Жанғабыл ҚАБАҚБАЕВ,
журналист
Ақтөбе облысы
