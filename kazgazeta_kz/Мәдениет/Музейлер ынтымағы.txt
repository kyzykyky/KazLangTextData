Абайдың мемлекеттік тарихи-мәдени және әдеби-мемориалдық қорық-мұражайының шетелдік әріптестерімен үнемі шығармашылық байланыс жасап, еңбек етіп келе жатқаны белгілі.
Қорық-мұражай ICOM-UNESCO ұйымына мүше болып, ондағы әлемнің әдеби және музыка музейлерін біріктіретін комитет (ICLM) қарамағындағы ұжым­дармен шығармашылық байланыстар орнатты
Осындай әріптестік байланыстың нәтижесінде Германияның Кассель қаласындағы ағайынды Гриммдер музейінің көрмесі былтырғы жылдың жазында Германия елшілігінің қызметкерлерінің қатысуымен ашылған еді.
Аталған музейдің директоры, әдеби және музыка музейлер комитетінің (ICLM) вице-президенті Бернхард Лауэр алдағы уақытта Абайдың мемлекеттік қорық-мұражайына арнайы сапармен келеді
Бернхард Лауэрдің сапары бағдарламасында қазақтың ұлы тұлғалары дүниеге келген Семей, Шыңғыстау жерімен танысумен қатар Абай мұражайында ағайынды Гриммдер ертегілерінің желісі бойынша жарияланған байқаудың қорытындысын шығару, музей қызметкерлеріне «Музейтану мәселелері» атты аймақтық семинар өткізу және шығармашылық байланыстар жөнінде екі жақты меморандумға қол қою жоспарланған.
Балғабек АЯЗХАН
