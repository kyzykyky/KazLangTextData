Кәкімжан Қазыбаев жас кезінде жетімдіктің, Ұлы Отан соғысы әкелген қиыншылықтардың азабын тартып, зобалаңды жылдардың зардаптарын шегіп, ащы запыранын артығымен жұтса да, кейінгі өмірі оған елжірей қарады
Өйткені «шапса жүйрік, мінсе берік, жуан, жуас» Кәкімжан, «ары бар, ұяты бар үлкенге сен, өзі зордың болады ығы да зор» (Абай) демекші, тік өскен туған жерге қара емен – Бауыржан Момышұлының оң қабағына ілігіп, өзі зордың ығы кейінгі тағдырына шарапатын тигізеді
Күні кеше әлемнің апшысын қуырған сұрапыл соғыс өртінің ішінен шығып, «207 рет ұрысқа кіріп, 5 рет қоршауда қалған, бір рет омыртқасына оқ тиіп, екінші рет құймышағымен темір қазыққа құлаған» (Ә.Нұршайықов) болат сүйек, аңызды ақиқатқа айналдырған, туысы, ешкімге ұқсамайтын Бауыржан ағамыз халқымыздың өнегелі ұлы, қай қырымен де қайталанбас феномен
Егер Ахмет Байтұрсыновты ғалым, «ұлтымыздың ұстазы» санасақ, Бауыржан Момышұлы ерлігі де, өмірі де, ұстанымы, қалдырған рухани бай мұрасы, жалпы басып кеткен ізі, шашып кеткен өнегесі, тілі мен ділі оның да сөзсіз ұлтының ұстазы болғанының айғағы
«Әрбір жақсылық амал-ниетке байланысты» (Мұхаммед (с.ғ.с.)
«Лениншіл жаста» жауапты хатшы қызметін атқарып жүргенде осында машинистка боп істеп жүрген «салиқалы, сабырлы, айтайын дегенін айтып тастайтын бетті адам», Баукеңнің жұбайы Жамал апай сұрбойдақ, ертеңнен кешке дейін басылымның тірлігімен мұрнынан шаншылып отыратын, баспанасы жоқ жас жігітке жаны ашып үйіне паналатады
Күйеуі Бауыржан Момышұлы Москва түбіндегі Калинин қаласында әскери қызметте.
Екі бөлмелі үйде мектепке баратын жалғыз ұлы Бақытжан екеуі ғана тұрады
Алыстағы Бауыржан Бақытжаны өзімшіл боп кетпес үшін ақыл айтып, тежеп жүретін тәрбиелі қазақ жігітін қолына алуына қарсы болмайды
Солайша Жамал апай мен Бауыржан аға Құдай дәмдерін қосып, бір «қара», бір «сары ұлға» кенеледі де қалады
Шындығында да, жақсы адам жаныңда болса, жарық күндей екен
Оның үстіне ерлі-зайыпты екі адам да Күн боп кездессе, жібімейтін тоң, жылымайтын бой, құнарлы топырақтан өніп шықпас өскен болмайды емес пе? Кәкімжан Орыншасын «әкесі мен шешесінің» үйіне көңілі күпті боп жетелеп келеді
«Халық жауының» қызын екі туып бір қалғаның болса жөн, білмейтін адам сыртына қарап «оспадар, ұрда-жық, тентек санайтын» Бауыржан қалай қарсы алады, үркек, қамкөңіл бойжеткен жанын жаралайтын сөз айтып қап, жер етпес пе екен деген қорқынышы да жоқ емес-ті
«Ата-енесіне» ізетпен сәлем беріп, есіктен оң аяғымен аттаған «келініне» батыр ағамыз: «Ұзақбай Құлымбетовті көрген кісімін
Ол сүйкімді ел ағасы болды
ҚазЦИК-ті басқарды, яғни Қазақ КСР Жоғарғы Советі Президиумының Председателі ғой
1937 жылдың лаңы талай тарландармен қоса ол кісіні де алдымен жұтты» деп оның өкініші ажалынан бұрын қатыгез уақыттың құрбаны болғаны болмаса, жақсының ісі мен ізі өшпейтінін, өлмейтінін батагөй абыз, қадірменді «аға» есіне салып, орны бардың оңаларын, уақыттың бәрін емдеп, бәрін орнына келтіретін құдіреті барын үнсіз ұқтырды
Ырым, тәбәрік болсын деп су жаңа «макинтош» тіктіріп киюге оң қолымен қаражат ұсынды
Адамға көп нәрсенің керегі жоқ
Көңілден су ішкізіп, көзден нұр жаудырып адам­ды тәрбиелеуде шынайылық пен жоғары саналылықтан артық құрал қау­қарсыздығын жас келін Орынша, мұрты енді ғана тебіндеген, бозбала, қауыр­сын жігіт жүректеріне бекем түйді
Сол даналық сабағы олардың да күллі өмірінің бұлжымас, берік ережесі боп қалыптасты.
Ұлы Абай: «Ермен шықты ит қылып, бидай шашқан егінге» деп қоғамдағы әділетсіздікке күйзеліп, егілетіні бар-ды
Кезінде дивизияға дейін басқарған, Мәскеу түбіндегі шайқасты басынан өткеріп, төрт жыл бойы сұрапыл соғыстың небір сұмдық қияметтерінен өткен полковник Б.Момышұлы: «Адам ерлікті ешқашан жоспарламайды
Ерлікті туғызатын сәт болады
Адамның асыл қасиеті де, жасық қасиеті де тап сондай сәтте көрінеді
Бірақ Берлинді алардағы, Рейхстагқа ту тігердегі қырғын – ол нағыз жойқын қырғын!.
Біздің бақытымызға келіп қонған Жеңіс деген бақыт – сол анау Рақымжан, Рақымжандар» деп өзінің төрт жылғы қанкешулерін бір ғана Рейхстагқа Ту тіккен жанкештілікке теңестірмейді
Ұлылықтың екінші аты – қарапайымдылық дегенге жығылсақ та, батыр ағамыз ақиқаттан аттай алмай отыр
Асылы, соғыста белгісіз батырлар болмайды
Қайталанбас қаһармандық, ерен ерлік көрсеткендердің бәрінің де аты-жөні бар
Фашизмнің ұясы Рейхстагты алу оңайға түскен жоқ
Жаудың өлермендігінен қайтып, жасытып, құрып кетуден сақтандырып, жеңілгендігін көзбен көргізіп мойын­датар айғақ – Рейхстагқа Жеңіс Туын тігу
Сол төрт жыл бойғы қанды соғыстың қорытындысы Рейхстагқа алдымен жетіп, оның маңдайшасына Ту ілген лейтенант-қазақ Қошқарбаев пен қызыл әскер Булатов
Бұлардан кейін сол күннің түнінде күмбезге Жеңіс Туын қадағандар грузин Кантария мен орыс Егоров; Рейхстагқа сол күні (30-сәуір, 1945) өз әскерімен бірге алдыңғы лекте лап қойғандар: Сьянов, Грищенко, Неустрев, Давыдов, Логвиенко
Рейхстагты алуға жол ашқан осы үш операцияны жүзеге асырушылардың бәрі – Кеңес Одағының Батыры атағына лайық
Ерліктерін бағалауға ешбір өлшем шақ емес
Әйтсе де, алғашқының аты – Алғашқы
Берлинді алуда алғы шепте болған 150-інші Идрицк атқыштар дивизиясының органы «Воин Родины» газетінде «Олар ұрыста көзге түсті» (03.05.1945), «Жеңіс жалауын тіккен жандар» (05.05.1945), «Қос қаһарман» (16.09.1945), «Ұмытылмас оқиға» (16.09.1945) мақалалары жарияланып, олардың заңды бірінші боп Рейхстагқа Ту тіккені мойындалып, Кеңес Одағы Батыры атағына ұсынылады
Ол айғақ аз болса, 1948 жылы 18-желтоқсанда «Литературная газетада» майдангер жазушы Борис Горбатов тіпті: «Шын мәнісінде біздің армиямыздың әскерлерін қырандарға теңеуді доғаратын кез жетті
Менің көз алдымда басқа жолдастармен бірге Рейхстагқа Жеңіс Жалауын тіккен қазақ Қошқарбаевпен қандай қыран теңесе алады? Мұндай батырды сипаттау үшін басқаша поэтикалық теңеу, басқа образ, ерекше поэзия керек» деп теңерге теңеу, метафора таппай «қиналған»
Демек, Кеңес Одағындағы бас басылымдардың бірінде аузы дуалы үлкен жазушы Бірінші Ту тігуші ретінде бұлтартпай мойындаған
Ал фашизмнің Отаны – Германияның кеме жасаушылары кәсіподағы ұйымы: «Қымбатты Қошқарбаев! Біз сізді шын жүректен құттықтаймыз
Теңдесі жоқ ерлік көрсеткен қаһармандардың ішіндегі хас батырысыз
Гитлершіл фашизмге өлтіре соққы беріп, неміс халқын тарихтың тұңғиығынан суы­рып алған ерлердің бірісіз
Сіздің қаһармандығыңыз Германияны көркейту ісінде бізге бүгін өнеге» деп толғауы терең, талғамы кемел, ойы ұтымды хат жазған
ГДР журналисі Кокошко Карл Вильгелм оның ерлік жолына зерттеу жүргізіп, ұйымдар мен мектептегі пионер отрядына аты беріліп, «ер етігімен қан кешіп, каскасымен су ішкен» алапат қырғында көрсеткен ерліктерін атаусыз, құрметсіз қалдырмаған
И.В.Сталин мен большевиктік партия бұл теңдесі жоқ ерлікті саясаттандырып, орыс Егоров пен грузин Кантарияның қанжығасына байлап беріп, мәселе Кремль жасаған сценарий бойынша шешілген
Оларша төрт жылғы соғыстың атақ-абыройы бұратана халық баласы емес, «ұлы» халық пен «ұлы көсемнің» қандасы грузинге лайық, әлем солай танып, солай қабылдауы қажет
Сөйтіп, Қошқарбаев пен Булатовтың тарихи еңбегі ескерусіз қалып, «аузы қисық болса да, байдың баласы сөйлесіннің» кері келген
Шовинизмнің исі аңқып тұрған қиянатқа іштей қынжылған Бауыржан Момышұлы: «Рақымжан жұлдызы болмаса да, ол қазір жұлдызды батырлардан әлдеқайда әйгілі
Мен жұлдызым жоқ деп ешқашан өкінген емеспін
Халқымның құрметі жұлдыздан артық мен үшін» деп сабасына түсіп, Рақымжанды өткен іске өкінбеуге шақырады.
Ең бірінші қанды көйлек майдандасының шовинизм «жұтып қойған» тарихи еңбегін намысқой, принципшіл батыр ағамыз ­Бауыржан Момышұлы қозғап, азулы «Лениншіл жастың» көкжалдары К.Қазыбаев, С.Бөлдекбаев, Х.Тілемісов, Ш.Мұртазаға: «Рейхстагқа Ту тіккендердің бірі сол! Тап соны! Соны жаз!» деп ұлтының атынан перзенттік борышын ақтайтын тапсырма береді
«Рухани әкесінің» сөзін құран сөзіндей қабылдайтын Кәкімжан Алматының орталығындағы моншаның директоры боп жүрген Рақымжан Қошқарбаевты тауып алып, «Жас қазақтың ерлігі» («Лениншіл жас», 21.11.1958), «Рейхстагқа ту тіккен жігіт» («Социалистік Қазақстан», 21.09.1960), «Рейхстагтағы тұңғыш жалау» («Жұлдыз» №11, 1960), «Рейхстагтағы жеңіс туы» («Простор» №5, 1961) мақалаларын жариялап, 1946 жылдан кейін құмға құйылған судай, ылым-жылым жоғалған есімге қайта «жан салды», «жан салды» деу жеткіліксіз, Ұлы Қазақ Даласы фашизмді өз інінде тұншықтырып өлтірген нағыз Батыр ұлымен жылап көрісті, мәңгі табысты
Қарғаның көзін қарға шоқысын ба, Кремль көсемдері өздерін «ауыздандырған» көсемдердің жіберген қателерін әйгілеп, Одақ алдында қарабет ­болмауы үшін Рақымжан Қошқарбаев пен Григорий Булатовқа тиесілі Кеңес Одағының Батыры атағын беруден бас тартты
Өз ерін өз елі ғана ескереді
Тәуелсіздік таңы атқаннан кейін, қызыл империяның кеудемсоқ саясатын түзеп, Рақымжан Қошқарбаевқа 54 жылдан кейін барып Президентіміз Н.Ә.Назарбаев Халық қаһарманы атағын беру жайлы Жарлыққа қол қойды
Амал не, әділетсіздікті әшкерелеуді бастаған, тілекші Бауыржан да, атақ берілген Рақымжан да, азаматтық борыш таразысын тең ұстап, 30 жыл бойы Қошқарбаевтың тарихи ерлігін қалпына келтіру жолында Одақ архивтерін ақтарып, екі жүзден астам құжаттарға тіл бітірген, тоталитарлық жүйенің екі жүзді саясатын әшкерелеп, шындыққа сара жол салған ақберен, қайсар Кәкімжан да бақилық боп кеткен еді…
Коммунистік империядан ­Бауыржан Момышұлы, Рақымжан Қошқарбаев, тіпті идеологиялық хатшы, Саяси Бюроның мүшесі Кәкімжан Қазыбаевтың етекбастылықты көп көруін «ел бұзылса табады шайтан өрнек, періште төменшіктеп, қайғы жемек» деп хакім Абай философиялық тұрғыда тұжырымдап кеткелі қашан… Осы айтылғандарды түйіндей келгенде, Кәкімжан Қазыбаев кім, оны білетіндер не үшін құрметтеді, несімен азаматтық тарихымызда, ел жадында қалуы қажет деген сауалдарға Кәкеңнің замандасы, қаламдас серігі, қоғам-мемлекет қайраткері, жазушы Шерхан Мұртаза былайша кесіп айтқан: «Қошқарбаев атын алғаш рет Алты Алашқа танытқанына, жалынды журналист болғанына, журналистердің ұстазы болғанына, кейіннен белгілі жазушы болғанына, адамгершілік, азаматтығы биік екеніне көпшіліктің көзі жетті».
Кәкімжанның жігер-жалынын газетке жұмсап, дарынын соның көрігінде шыңдағанының көрінісі «Отпен жазылған өмірбаян» атты эссесінен байқалады
Мұнда біздің көз алдымызда 150-інші Идрицк атқыштар дивизиясының взвод командирі 21 жастағы өрімдей лейтенант Рақымжан Қошқарбаевтың Рейхстагқа Ту тіккенге дейінгі бірер айлық оқ пен от ішіндегі өмірін автор көз алдымыздан өткізеді
Рақымжан мен ­Григорий Булатов кездейсоқ атанға жүк боларлық атаққа ие бола салғысы келетін көлденең көк атты қатарына жатпайтынын дәлелдеу үшін саналы түрде Р.Қошқарбаевтың 1945 жылғы сәуір айындағы тайғақ кешулі өміріне ғана үңілдіреді
Сәуір айының басында Берлин бағытындағы немістердің күші шоғырланған Цыцау деревнясын оны қорғап тұрған теңізшілермен соғысу жоспарланды
Комбат Твердохлеб шабуылды шығыстан, түстіктен, батыстан бір мезгілде ұйымдастыруға бұйрық беріп, алдыға Қошқарбаевтың взводын салады
Жаудан беті қайтпаған, соғысу тактикасын жетік білетін оның жауынгерлері тағы да тапсырманы тапжылтпай орындады
Зеңбіректен оқ жаудырған немістерді окопта жайратып салады
Рақымжанның взводы Шнайдемюль қаласы мен Вотшфинзе маңындағы ұрыстарда да қатары сиремей, жауға жасындай тиді
Осы үш ұрыста көрсеткен ерліктері үшін батальон командирі ­Твердохлеб Еңбек Қызыл Ту орденін, рота командирі Батыров, Атаев, взвод командирі Р.Қошқарбаев ІІІ дәрежелі Отан соғысы орденімен марапатталған
Оның взводы тікелей Берлинге бет алғанда асау Одер, ағынды Одер, қанды Одерден өткенде де, өткеннен кейін де шабуылдай отырып, барлау жасау міндетін өз мойнына артып, жарылған минаға қарамай, нөсерлей жауған оққа аз шығын беріп, фашист әскерлерінен траншеяларды тартып алуға әккіленіп, әбден машықтанғаны дивизия, батальон тарапынан жоғары бағаланып, қолдау көрсетіліп, ерекше сенім арттырылған
Кәкімжан эссесін мол ізденіспен, мұрағат материалдарын терең зерттеп жазған
Берлин операциясын жүзеге асыру үшін 2 млн
500 мың адам, 4200-ден астам зеңбірек пен миномет, 6250 танк пен өздігінен жүретін артиллерия қондырғысы, 7500 соғыс самолеті қатысуы жоспарланған
Осыншама алып күштің алдында, ішінде лейтенант Рақымжан Қошқарбаев бар 950-інші Идрицк дивизиясы
Бет алдында 15 шақырымға созылған жаудың құрсанған шебі жатыр
Бірақ жеті басты айдаһардан сескенбей, «сел қаптап барады, жолдағының бәрін жайпап, таптап барады, айбат селінің алдын бөгер күш енді жоқ»
Адамзаттың жендеті саналып, адамзаттың кәріне душар болған, тек масқара өлім ғана жазалаудан құтқаратынын мойындаған Гитлер, Геббельс, Гиммлер Берлинді бекініске, моласына айналдыруға соңғы күштерін салып, ышқынып бақты
Иә, «неміс басқыншылары қандай жиіркенішті болса, оның соңғы қанды ұясы да сондай, тозығы жеткен моладай үңірейіп тұр»
Енді сол моланы жермен-жексен етіп, фашистердің соңғы тұяқ серпісін жеделдетіп, рухын жығып, «тілін суырып алу» үшін Жеңіс Туын тігуге ерлігі асқан, еңбегі сіңген, жүрек жұтқан, сыннан сүрінбей өткен батырды жіберу керек
Полк командирі подполковник Плехаданов, батальон командирі Давыдов, политрук Васильченко бұл құрметке взвод командирі, лейтенант, қазақ жігіті Рақымжан Қошқарбаев лайық деп тауып, қасына қызыл әскер Григорий Булатовты қосып жібереді де, соғыс тағдырын шешетін ауыр тапсырманы орындауға кеткендердің әр қимылын бағып қалады… Рейхстагқа ұмтылған кеңес солдаттарын алдыға жылжытпай, баудай түсіріп жатқан фашистердің жанталасын Кәкімжан Қазыбаев қарына тартып, қылдай қиянат жасамай, қаз қалпында бас кейіпкері Рақымжанның өз атынан баяндайды: «Жаңа ғана ұйықтап кеткен адамдай қимылсыз жауынгерлердің қасына келгенде, жаралы емес пе екен деп қозғап көріп еді, бірінен де тірі адамның белгісі білінбеді
Тағы да жантүршігерлік көріністер
Ет жүрек адам қарауға шыдамайтын соғыс салған сурет
Кейбіреулердің кеудесі бар, аяғы жоқ, кейбіреулерінің адам екенін, әлде жаншылған ет екенін айыра алмайсың… Бөлек жатқан бас кәдімгі бауыздалған қойдай тілін тістеп қалыпты…»
Өмір мен өлімнің, үміт пен үрейдің арпалысы
Рейхстагқа қарға адым жер мұң
Жүрек тұсында бүгін ғана тапсырылған партбилеті
«Неміс фашистерінің ордасы Берлинге жасалатын ұлы шабуылға коммунист болып қатысқым келеді» деп парткомиссияға берген арызы негізінде алған су жаңа партбилетін алу қуанышы осы жауапты тапсырмамен дөп келгенін қайтерсің?!
Бұршақтай бораған оқ, жарылып жатқан снаряд жарықшақтары… сонан секіріп, шоршып жатқан біздің солдаттардың өлігінен аяқ алып жүргісіз, десе де соларды паналап алдыға жылжиды
Қылт етсең қиып түседі
Жүрек тұсындағы партбилет пен тігуге әкеле жатқан Ту оны алдыға сүйрейді
Рақымжан өзінің 21-нде, Булатовтың небәрі 18 жаста екенін ойлауға да мұршасы жоқ
Екеуі де әке-шешеден жұрдай
Жетім балалар үйінің түлектері
Рақымжанның әкесі «халық жауы» боп ұсталып кеткенде, өгей шешенің күздің қарасуығындай қытымыр мінезі сәби жүрегін қалтыратып, «детдомның» дәмі бұйырады… Құдай сақтасын бұлардың әр қимылын бағып, қаһарына мінген фашистің сұр мергені сақтануды мүлт жіберсең, сеспей қатыруы хақ
Онда артында іздеушісі жоқ екеуі де тақыр-таза құриды, қылкөпірден өтіп алып келе жатқан Туы тігілмей қалады
Өліктерді паналап кібіртіктей алдыға жылжыды… Ту тігілді! 30-сәуір 1945 жыл, кешкі сағат жеті… Сол күні түнде Рейхстагтың күмбезіне 756-полктің барлаушылары Мелитан Кантария мен Михаил Егоров екінші Жеңіс Туын қадады.
Кәкімжан Қазыбаев Ұлы Отан соғысының соңғы айларындағы Қызыл Армияның төрт жыл әлемді ығыр еткен фашизмнің сілікпесін шығара, апанына қарай ышқынған көкжалды ұстап, сазайын тарттырған шақты эссесіне арқау еткен
Эссе реализмімен баурап, өздері өлсе де болашаққа өмір сыйлап кеткен қайтпас қайсар, тайсалмас табанды, мық шеге батырлармен жүздестіреді, тебірендіреді
«Біздің батько» атанған 674-полктің командирі Твердохлеб; рота командирі Батраков; Берлинді аларда жарылған фаустпатрон тізесінен төмен екі аяғын бірдей қырқып, қозғала алмай қалса да мойымай күліп: «Ничего, жолдас лейтенант
Берлинде үзілген аяқтың арманы жоқ» дейтін бөлімше командирі Хаби ­Фазиатуллин; сан қаланы алып, асау Одерден өтерде де қанды қасаптың жуан ортасында жүріп, денесіне оқ дарытпаған бірінші ротаның командирі Рейхстагқа шабуыл кезінде оққа ұшқан тәжік жігіті Атаев, қатардағы жауынгерлер Попов, Рыбаков – нағыз Отаны үшін от кешкен қыранға да, жолбарысқа да теңеуге келмейтін, ерліктің, азаматтықтың символы, асқақ, өр, өрелі, кесек мифтік тұлғалар
Олар өзім ғана болсам, өзім ғана құрметтелсем дейтін өзімшілдік, шовинизм дертіне шалдықпаған, періште пейіл жандар.
А.Пушкин өмірден тосыннан көшкен ғажайып талант иесі А.Грибоедов туралы: «Как жаль, что Грибоедов не оставил своих записок! Написать его биографию было делом его друзей, но замечательные люди исчезают у нас, не оставляя по себе следов
Мы ленивы и не любопытны…» (Д.Жуков
Биография биографии
«Советская Россия»
М., 1980
Стр.52) деп өкініштен тілін тістепті
Ойласақ, бәрі қорқынышты: Жамал апай бойдақ, үйсіз, дарынды жігітті құтты шаңырағына жатырқамай ертіп келіп қамқоршы болмаса, ол Бауыржан ағаға тонның ішкі бауындай жақындап, отбасына сіңіп кетпес еді, ол кісі жайлы Кәкімжан ашқан жаңалықтар жабулы қазан күйінде тұншығып қалуы да мүмкін-ді; егер батыр талантты інісіне қаттырақ зекіп, ерлігі, жеңіс жолында қалдырған аңызға бергісіз істері жоғалып-өше бастаған Рақымжан Қошқарбаевты тауып алып, журналистік қарызы мен парызын өтеуге қозғау салмаса, оның тарихи ерлігі де, соғыстан кейінгі көмескілеу тағдыры да ұмытылары сөзсіз-ді
Кәкімжанның соғыс трагедиясын, соғыс жылдарындағы ауыл жағдайын естіп, көзімен көріп өскендіктен, өмірді білуі ойлаудың көркемдік логикасы өткенді жіксіз жымдастырып, бүтін дүние жасауға мүмкіндік жасаған.
Тұрсын СЫДЫҚОВ, 
І.Жансүгіров атындағы Жетісу мемлекеттік университетінің 
профессоры, филология ғылымдарының докторы
