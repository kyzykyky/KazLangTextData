Алматы қаласындағы Республика сарайында  «Жеті нота» атты думанды ән-жыр кеші өтті
Осымен үшінші рет өткізілген кешті белгілі ақын-сазгер Бекжан Әшірбаев пен әнші-сазгер Төлжанбек Жақсыбаев  ұйымдастырды. 
Әнмен қатар поэзияға да орын берілген кеш халық көңілінен шыға білді
Думанды шараның басқа концерттерден ерекшелігі де сонда
Соңғы кездері поэзияға деген қызығушылықтың төмендеп кеткені жасырын емес
«Жеті нота» осы олқылықтың орнын толтыру мақсатында ашылған бірегей жоба
Ақын-сазгер Бекжан Әшірбаевтың айтуынша, бұл әсем ән мен тәтті күйді поэзиямен үйлестіре білген жоба дәстүрлі түрде жалғасатын болады.
Әншілерімізбен қатар, халықтың жүрегінен орын алып үлгерген бірқатар әндердің сөзін жазған ақындар да осы кеште жырларын оқыды
Бұл жобаның тағы бір ерекшелігі, қазақ өнеріне, руханиятына қолдау көрсетіп жүрген біраз азаматтар арнайы медальдармен марапатталды
Халықаралық «Ататүрік» төсбелгісімен белгілі ақын Ғалым Жайлыбай мен Әлібек Шегебай марапатталса, ақын Зәмзә Қоңырова «Ұлт мақтанышы» төсбелгісіне ие болды
Бұл марапаттарды «Бейбітшілік әлемі» Халықаралық Қазақ творчествалық Бірлестігінің президенті Әбен Нұрманов табыстады.
Ал еліміздің өнер саласына қолдау көрсетіп, демеушілік жасап жүретін кәсіпкер Сабыржан Молдаханов «Алтын қыран», өнерге деген жанашырлығы үшін Дайрабай Үсіпбаев «Ел ардақтысы», Лұқпан Жолдасов «Өнер жұлдызы», әнші-актриса Жұлдызай Дүйсенбиева «Мәдениет майталманы» төсбел­гілеріне ие болды.
Әдемі кеште Лұқпан Жолдасов, Мұқасан Шахзадаев, Тоқтар мен Бейбіт, Роза Әлқожа, Өмірқұл Айниязов, Серікбол Сайлаубек сынды танымал әншілермен қатар, ән әлеміне енді қадам басқан жас өрендер де өнер көрсетті.
А.ҚАЙРАТҚЫЗЫ
