Халықтың жан сарайында бұлқынып жатқан ұлттық рухтың қайта жаңғырып түлегені рухани егемендікке қол жеткізгеннің бір айғағы
Халқымыздың дәстүрлі таным—түсінігінен бастау алатын бүгінгі кәсіби кескіндеме өнерінде сананы селт еткізер туындылар жазылып, өнердің тамыры тереңге бойлай ене түсуде
Осы егемендік алған жылдарда қазақ кескіндеме өнерінде суретшілер ұлттық көркем мектепті келесі бір деңгейге көтерді
Бүгінгі күнгі қазақ кескіндеме өнерінде Жұмақын Қайрамбаев ұлттық көркем мектепті өзіндік шығармаларымен толықтырушы, жаңартушы деп айта аламыз.  60-70 жылдары ұлттық мектепті қалыптастырған суретшілердің басым көпшілігінің көркем туындыларына арқау болған тақырып – ұлттық дәстүр еді.
Жұмақын Қайрамбаев туын­дыларынан суретші мен бейнеленушінің арасындағы тылсым қатынасты бай­қай­мыз
Суретші қолтаңбасының ерек­шелігі де осында
Тылсымдықты адам көзімен бақылап көре алмайды, оны сезінеді
Кескіндемешінің ерекшелігі осы бір тылсымдықты көркем тілмен жеткізуде түс негізгі рөл атқарады
Түс – адамның жан дүниесінің күйі
Көрерменді баурап алатын да осы тұсы, яғни суретшінің туындысы біздің ішкі күйзелістеріміздің ырғағымен тілдесіп, ғажап туындылардың оқиғасымен күй кешеміз
Суретшінің шеберлігі осы сезімдерді түстік реңктерде ұтымды бере білуінде.
Қайрамбаев туындыларында қа­нық, ашық, айқын деген сияқты түс­тер түсінігінің классикалық үлгісі шең­берінен шығып, тылсым, терең, түпсіз дейтін түстік реңктерге ойысқаны бірден көзге түседі.
Кескіндемешінің бастапқы кезең­дер­дегі салған суреттері мен кейінгі суреттерді салыстырсақ, оның о баста ұстанған позициясын жоғалтпай, қайта оны тереңдетіп кеңейте түскені байқалады
Бастапқыда қылқаламның іздерін қалдыра бедерлі жазылған түстер, біртіндеп бір-бірімен араласып, біртұтастық тапқан
Суретшінің жастық шағының эмоционалдылықты күшейте түсетін батыл бояу жағыстары біртіндеп сабырланып, даналыққа ұласқан іспетті.
Шығармашылығының алғаш­қы қа­дамын «Алтыбақан», «Отбасы» атты картиналарынан бас­таған су­ретші ұлттық құндылықтарды ерекше бағалайтынын айқын көреміз
Түстердің үйлесімділігі композицияны бір орталыққа бағындырып, жинақтап тұр
Композиция ортасынан басталатын ашық жарық түс, шетке қарай қоюланып, қараңғылана түседі
Осылай біртіндеп түстердің жарықтан қараңғыға немесе қараңғыдан жарыққа үйлесімді ұласуы, бірде кереғарлыққа тап болады
Ол суретшінің ішкі динамиканы беруде қаншалықты шиеленісе түсуіне байланысты
Жарық пен қараңғы бір-бірімен кездеспейтін паралельдер емес, олар бірінен-бірі туып жатқандай әсер өзіне еріксіз баурайды.
Қайрамбаевтың 1983 жылы жазыл­ған «Тұңғыш» атты картинасы ең алдымен сыртқы және ішкі сабырлылық пен тыныштық үйлесімділігімен өзіне назар аудартады
Баласын алдына алған ананың көз жанарынан сәбиіне деген шексіз махаббат көрінеді.
Ана мен бала бейнесіне түскен жарық­тан үштік композиция айқын көрініп тұр
Көлденеңінен де, тігінен де, тереңдігінен де құрылған үштік компо­зицияның көлемді пирамидалы болып құрылғаны, осы үштіктің арасындағы ұрпақтар сабақтастығы байланысын күшейте түскені анық.
Десек те, картинаның негізгі мазмұ­ны кішкентай сәбиде
Көгілдір, ақ түстер композицияға біртұтастық сыйлап тұрғандай әсер береді
Егер де осы түс болмаса, композиция біртұтастығын жоғалтар еді
Осы орталықта орналасқан сәбидің бейнесі қою, күңгірт түстерге жарық беріп және өзіне бағындырып тұр
Картинаның сол жақ төменгі бөлігінде аквариумдағы кішкентай балық тіршіліктің рәмізі іспеттес
Сәби де – өмірдің, ұрпақтың жалғасы ғой
Симметриялы композицияның дәл ортасында орналасқан ана мен сәби арасындағы байланыс пен олардың сабырлы тыныштық күйі түпкі ойдың, ажырамас бөлігі
Олай болса суретші бейнелерді композициялық орналастыру мен ойластыру, картинаның мазмұнымен тығыз байланыс тапқан.
Кескіндемеші алдына қойған мақ­сатына қарай қарапайым түстермен қатар тылсымдыққа жетелейтін қара­көк түстерді жарық ақ түстердің кере­ғарлығында қолданады
Менің ойымша, суретші кескіндемеші ретінде де және тақырыптың философиялық, психологиялық тұстарын күшейте тү­суде «түс» негізгі рөл атқарады
Қон­дыбай Серікбол «қара» сөзінің этимологиясын зерттей келе «… «қара» сөзі негізінде жасалған «бастапқы тіршілік иесі», «бастапқы тау», «бастапқы су» деген ұғымдардан анықтай келе, «қара» сөзі уақыт өте келе нақты түс (қара түс) атауы ретінде қолданыла бастады» деп «қара» сөзі бастапқыда мифтік ұғымдардың болмысын шатастыра бастауға алып келді» деген ой айтады
Суретші осы бастапқы ұғымдарды сезіне отырып жазған секілді
Олай дейтін себебіміз, суретшінің картинасында жиі кездесетін қою қаракөк пен жарық ақ түстердің түпкі бастауы бір жерден өрбиді
Сонымен қатар Қайрамбаев картиналырында біз білетіндей түстердің кереғарлығының бірінен-біріне ауысып тұратын ырғақты қайталануларынан гөрі, түстер бастапқы қара қалпынан жұптанған қара мен аққа ыдырау ке­зеңіндегі шығу көзінен таралады
Шы­ғарма түстердің композициялық шешімімен симметриялы түрде қараңғы және ақ болып екіге бөлінеді
Қазақ түсінігіндегі «көк» өсудің, өнудің, Көк Тәңірінің белгісі
Өсімдіктер дүниесінің негізгі реңі жасыл түсті де көк деп білген
Қайрамбаевтың туындыларында каракөк пен ақ түстің композициялық шешімі мен ондағы уақыт пен кеңістікті айқын көрсетпеуінің жұмбақ сыры – мәңгілік пен қас қағым сәттің тоғы­суында
Суретші жеке ойындағы сауалдарды жалпыадамзаттық деңгейге дейін көтереді
Сондықтан суретші шы­ғармалары тылсымдыққа толы
Таби­ғаттағы адам көре бермейтін мәнді сұлулықты суретші көңіл көзімен көре біледі
Атап айтқанда, «Жолаушы», «Күміс жаңбыр» атты туындыларында терең мән жатыр
Картинадағы жолаушы – атын жетектеп осы дүниеге шыққан адам баласы кейпінде
Суретші, жолаушы бейнесіндегі адам дүниенің тылсым сырын ұғуға мән бергендей көзін алысқа тастап, зер сала қарайды
Суретшінің бар ойы табиғаттың тылсым күші арқылы ойды жеткізу
Суретшінің осы картинаны жазуда оның балалық кезінен есінде қалған бір сәттерінің жарқ ете қайта жаңғырғандай әсер береді
Олай дейтін себебім, композицияның заңдылығында жазықтық пен кеңістік түйісіп, бір кезеңді, уақытты беру керек
Ал Жұмақын Қайрамбаев шығармалары осы бір заңдылыққа бағынбайды
Туын­ды кеңістік пен уақыттан босанып, мынау шексіз тұңғиық әлемнің өмір теңізіне шыққандай көрінеді
Осы тұста суретші ішкі психологиялық терең толғаныста қиял әлеміне саяхат жасайды.
 
Қалдыгүл ОРАЗҚҰЛОВА
 
 
