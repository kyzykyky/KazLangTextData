Елбасы Нұрсұлтан Назарбаевтың «Болашаққа бағдар: рухани жаңғыру» бағдарламасы аясында және Астананың – 20 жылдығына орай «Алатау» дәстүрлі өнер театрының концерт залында Халықаралық байқаулардың лауреаты, «Аманат» өнер орталығының тәлімгері, жетігенші, домбырашы Асылай Апенованың «Аққу» атты жеке шығармашылық концерті өтті.
Асылай Жангелдіқызы – 1988 жылы Атырау облысы ­Исатай ­ауданы Аққыстау селосында дүниеге ­келген
Алғашқыда Дина Нұрпейісова атындағы ­Атырау ­музыка колледжінде (домбыра мамандығы бойынша), ­Құрманғазы атындағы Қазақ ұлттық консерваториясында ­(домбыра мамандығы бойынша ­бакалавр, жетіген мамандығы бойын­ша ­магистратура) білім алды
Ол бірнеше сайыстардың жүлдегері
Атап айтар болсақ, Құрманғазы атындағы республикалық аспапта орындаушылар сайысының және Әзидолла Есқалиев атындағы «Алтын домбыра» атты республикалық домбырашылар сайысының ­лауреаты, Дина Нұрпейісованың 150 жылдық мерейтойына арналған республикалық ­домбырашылар сайысының, сондай-ақ Халықаралық «Шабыт» фестивалінің жетіген аталымы ­бойынша Бас жүлде иегері.
Кеш шымылдығы Асылай ­Апе­нованың орындауында Нұрғиса Тілендиевтің «Аққу» күйімен ­ашылды
Естігенді елең еткізіп, елітіп әкететін жетіген аспабының сиқырлы үні тыңдарманды бірден өзіне баурап алды.
Дәстүрлі өнердің мерейін асырған кеште «Алатау» дәстүрлі өнер театры­ның директоры Берік Жүсіпов сөз сөйлеп, кеш иесіне ақ тілегін жеткізді.
– Ұлттық мұрамызды жандандырып, жетіген аспабын қалың жұртшылыққа дәріптеп жүрген ­Асылай Апенованың шығармашылық кешіне қош келдіңіздер
Жетіген – жеті қат көкке де, жеті қат жерге де өзінің сиқырлы сазды үнімен ортақ болған қасиетті аспап
Асылайдың сіздердің алдарыңызда тарту ететін шығармаларының бәрі сол күйлерді жетігенге өз бетімен аударған шы­ғар­малары
Ендеше назар салып тыңдай отырыңыздар
Өз рухани бай­лық­тарымыздың бірі һәм бірегейі күй өнері асқақтай берсін, – деді театр басшысы.
Шығармашылық кеш барысында сайын даламыздың сырын өн бойына сыйғызған киелі аспап жетігеннің, халық қазынасының ажырамас бөлшегі домбыра күмбірі мен сызылған сыбызғы үні есіп тыңдармандарға ерекше әсер сыйлады
Кеште халық әндері, қазақ және шетел сазгерлерінің күйлері мен авторлық шығармалар орындалды.
Сыбызғышылық өнерді зерттеп, жұртшылыққа насихаттап жүрген ұстаз Талғат Мұқышев халық әні «Сыбызғы сазы» мен «Гүлдариғаны» нақышына келтіре орындаса, Нұржан Жанпейісов Әсет Найманбайұлының әні «Қарагөз» әнін әуелете шырқап көре­рменнің ыстық ықыласына бөленді.
Белгілі өнерпаз жеке орындауда Құрманғазы Сағырбайұлы, Дина Нұрпейісова, Нұрғиса Тілендиев және Қаршыға Ахмедияровтың бірнеше туындыларын жетіген аспабында ойнады
Зал толы көрермендер Асылайдың өнеріне қол соғып, кеш иесінің күйді орындау шеберлігіне тәнті болды
Шебер шертілген жетігеннің нәзік үні жиылған жұртшылықтың жүрек қылын тербеп, жанын тебірентті.
Концертте «Еркеназ» жеті­геншілер ансамблі халық әндерінен папури орындаса, «Аманат» өнер орталығының шәкірттері Дәулет­керейдің «Қосалқа» күйін кеш иесімен бірге шертті
Ағайынды Асылай мен Айгерім Апеновалардың орындауындағы халық әні «Екі алуан, екі асыл зат» пен Роза Әлқожаның әні «Әке-ананы» залдағы көрермендер қосыла шырқады.
Кеште аға буынның ізімен келе жатқан жас жеткіншектер ұлттық аспапты нақышына келтіре шертіп, «Алатау» театрын сиқырлы сазға бөледі
Құрманғазы атындағы Қазақ ұлттық консерваториясының ұстазы, сыбызғышы, Асылайдың өнер жолындағы тәлімгері Талғат Мұқышев «Сыбызғы сазы» әуенін сыбызғы аспабымен нақышына келтіре орындады
Көрермендер халық әні «Гүлдариғаны» сыбызғы­ның сүйемелдеуімен, ҚР Мәдениет қайраткері Нұржан Жанпейісовтің орындауындағы «Қаракөз», ­«Баянауыл» әндерін домбыраның демеуімен қосыла шырқап отырды
Сүйінбай сазды фольклорлық ансамблінің бишілері «Аққайың биін» мың бұрала билесе, Біржан Бәзілжанов халық әні «Жорғатайды» әуелете шырқады.
Концерттің бір ерекшелігі, жетіген мен гитараны үндестіре отырып «Романс», «River flows in you» шығармалары үйлесім тапты
Этно-фольклорлық «Бабалар сазы» ансамблі өн бойына даланың рухын сыйғызған халық күйлеріне жаңа леп, өзгеше музыкалық өрнек берді.
Бағзыдан бастау алған ұлттық дәстүрлі өнерімізді бұл күнде дәріп­теп, атадан қалған аманатты арқау еткен Асылай Апенова кеш соңында «Алаш аманаты» атты туындыны жиналған жұртшылыққа тарту етті.
Абылайхан ЖҰМАШЕВ
