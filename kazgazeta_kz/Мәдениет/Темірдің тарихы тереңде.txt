Еліміздің әрбір өлкесі – тарихтың ұмытылмас кезеңдерінен сыр шертеді
Сол өлкеде туып-өскен ұландар, ел өмірінде жарқын ізін салып кеткен азаматтар аз емес
Түптеп келгенде бүгінгі уақыттың жетістіктері де кешегі өнегелі істердің жалғасы іспеттес
Әңгіме өзегіне арқау болып отырған тақырып та – осы
Бұл ретте Ақтөбе облысының Темір ауданын «көкжиегі көркем өлке» деп атасақ жарасар
Себебі бұл ауданның өміріндегі кемел келешектің бастауы – кешегі өткен жетістіктермен тығыз байланысып жатыр
40 жылдығын атап өткелі отырған ауданның тыныс-тіршілігі туралы аудан әкімі Бауыржан Қаниевпен болған сұхбатты назарларыңызға ұсынып отырмыз.  
– Бауыржан Нұралыұлы, тамыздың 24-25-і күндері өзіңіз басқарып отырған ауданның 40 жылдығы аталып өтілмек
Қазақ даласында әр аймақтың өзіне тән ерекшеліктері бар
Осы ретте тарихқа сәл шегініс жасап, өткен кезеңге ой жүгіртсек…
– Құрамында 17 болыстық болған Темір уезі 1868 жылы «Дала облыстарын басқарудың уақытша Ережесіне» сәйкес құрылған, қазіргі Мұғалжар, Темір, Ойыл, Байғанин аудандарын, Қобда ауданының оңтүстігін қамтыған
Орталығы – Темір өзені жағалауындағы Темір бекінісі, халық саны жүз мыңнан асқан
Уақыт өте заман ағымына қарай әкімшілік басқару жүйесінде әлденеше өзгерістер болғаны мәлім
Уезд құра­мынан бөлініп шыққан аймақтарда Байғанин, Жұрын, Қандыағаш, кейін атауы Октябрьск болып өзгертілген аудандар шаңырақ көтерді.
Қазіргі Темір ауданы 1972 жылдың наурыз айында құрылды, орталығы қала үлгісіндегі Шұбарқұдық поселкесі, жер көлемі 12,6 мың шаршы шақырым, халқы 36 мыңнан астам, 10 округке бөлінген
Теміржол бойында орналасқан, мұнай, темір басқа да пайдалы қазбаларға бай, елді мекендердің басым көпшілігіне табиғи газ құбыры тартылған өңірге көшіп келушілердің жылдан-жылға көбеюі сүйсінтеді
Биылғы жылдың алғашқы жартысында жаңадан 3647 адамның қоныстануы – осыған дәлел.
– Патшалық Ресей тұсында Мемлекеттік Думаға депутат болып сайланған Алаш ардақтыларының бірі Алпысбай Қалменов, халық ақыны Нұрпейіс Байғанин, көрнекті ғалым Сақтаған Бәйішев, әскери қайраткерлер Жансен Кереев, Болат Жанасаев және басқа тұлғалар арқылы мәлім өңірдің бүгінгі тыныс-тіршілігі жайлы қысқаша айта кетсеңіз…
– Ауданда өнеркәсіп, ауылшаруа­шылығы, теміржол көлігі салалары қатар дамыған
«СНПС-Ақтөбемұнай­газ» акционерлік қоғамының бірнеше қуатты кәсіпорындары, «Химкомбинат Кели», «Майерск Ойл Казахстан» компаниялары, «Ұлы қабырға» Қазақстан-Қытай біріккен кәсіпорны, «Ақпан», «Қызылжар – 2030» ЖШС-тері, басқа да әлеуетті мекемелер жұмыс ырғағын баяулатпастан облыс экономикасы­ның дамуына лайықты үлес қосып келеді
Биылғы алты айда өндіріс өнімінің көлемі 91 млрд
133,3 миллион теңгені құрады
Ауылшаруашылығы құрылымдары бойынша 93,4 мил­лион теңге инвестиция салынды
«Лукойл» компаниясымен бірігіп, жүзеге асырылған «Арай» бағдарламасы нәтижесінде өткен жылы жиырма үш адам жаңадан кәсіп игеруге 8,6 миллион теңге өтеусіз несие алса, биыл жиырма адамға 9,4 миллион теңге несие берілді.
Кезінде ел жұршылығын алаңдат­қан Шұбарши оқиғасынан кейін рес­публика, облыс басшылығы тарапынан бұл өңір тұрақты бақылауға алынып, қамқорлық жүйесі ұлғайтылуда
Республикалық бюджет есебінен Кеңқияқ кентінде 600 орындық, Шұбарши селосында 320 орындық мектептердің, жергілікті бюджет есебінен Шұбарқұдық кәсіпшілігінде 320 орындық мектептің құрылысы қарқынды жүріп жатыр
Мұнай барлау, ілеспе газды өңдеу кәсіпорындарында босаған жұмыс орындарына ең алдымен тұрғылықты адамдарды қабылдау жолға қойылды.
Әрине, мұндай серпін әлеуметтік салада оң әсерін тигізері сөзсіз
Ақсай, Шұбарқұдық, Құмқұдық ауылдарына, Темір қаласына су құбырын жүргізудің зерттеу жұмыстары жүргізілуде, таяу уақытта бұл мәселе шешімін табады
Қала үлгісіндегі Шұбарқұдық поселкесінде «Тәуелсіздіктің 20 жылдығы» саябағы, «Ана мен бала» гүлзары, саябақ ішінде «Егемен Қазақстан» алаңы ашылды
Денсаулық сақтау мекемелерінің жүйесі ұлғая түсті.
Биылғы Ұлттық Бірыңғай Тестілеу нәтижесінде аудан мектептерін бітірушілер Ақтөбе қаласынан кейін екінші орынға ие болды
Теректі мектебінің, Шұбарқұдық гимназиясының, №4 орта мектептің түлектері көш басынан көрінді.
– Облыс әкімі Архимед Мұхамбетов көтерген «Көркейе бер, туған жер» акция­сын көзі ашық, көңілі ояу азаматтардың жан-жақтан іліп әкеткені сүйінішті
Бұл ретте сіздің аймақтағы шаралар жайында әңгімелесеңіз…
– Акцияны қолдау мақсатында үш жылға арналған құны 142 миллион теңгеден асатын 74 жобаның бекітілгенін айтуға тиіспін
Қопа ауылында кәсіпкерлер Ораз Құрмансейітов пен аудандық мәслихат депутаты Түгелбай Молдашев өз қаржысына әрқайсысының ұзындығы жарты шақырымдық электр және газ желілерін, үш жүз метрлік су құбырын тартуды бастады
Шұбарқұдық поселкесінде кәсіпкер Ерлан Дүйсенбаев 750 мың теңге жұмсап, орталық саябақта балалардың ойын алаңын ашты
Дарынды оқушылардың қолөнер шығармалары аукционынан түскен қаржыға көркем сурет мектебінің класс бөлмелеріне жабдықтар алынды
Темір қаласында кәсіпкер Марс Құбатаев айналасы қоршалған, асфальт төселіп, сахнасы тұрғызылған жазғы би алаңын жасақтады
Кәсіпкер Алтай Абдуллиннің өз қалтасынан екі жарым миллион теңге шығарып, Қалмақтықырған ауылында монша салуы да сүйінішті
Мұндай мысалдарды көптеп келтіруге болады
Аудан аумағынан сыртқары өңірлерде тұратын жерлестеріміз акцияға үн қосып, өз мүмкіндіктерімен моральдық-материалдық қолдау жасауда
Ауданның 40 жылдығына әзірлік барысында мұны жақсы сезіндік.
– Әңгімеңізге рахмет!
Сұхбаттасқан
Жанғабыл ҚАБАҚБАЕВ
Ақтөбе облысы
