Ол туған жері – Сыр бойы­ның, Қорқыт ата өңірінің қадір-қасиетін, болмыс-бітімін, тарихи өлкенің тыныс-тіршілігін, дария жағалаған елдің ырыс-бірлігін сұлу әннің сазына, көңілдің кербез назына айналдырған санаулы композиторлардың бірі еді
Санаулы дейтініміз, жүз шайырдың мекені атанған Қармақшыда жырау, жыршылар жетіп артылғанымен де, ол кезде Бейбіт сияқты бар ғұмырын әнге арнаған өнер иесі некен-саяқ болатын
Бекең де көзі тірісінде жаңақорғандық Бексұлтан Байкенжеев сияқты ғұмыр бойы баянын иығынан түсірмей өтті. 
Туған жерге, Сыр-анаға деген перзенттік сезім оны бала жастан ән сазы боп баурады.Бәлкім, бұл қасиет оған шыңыраудан шымырлап шыққан Қорқыт ата қобызының сарыны мен Сыр сүлейлерінің нақышы бөлек сұлу мақамынан дарыған да шығар?! Ол жас­тайынан саз өнеріне алабөтен құмартты
Өзінің тырнақалды тұңғыш туындысы – «Сүйем сені, Сыр елі» (сөзі Қали Шыңғысовтікі) әнін дүниеге әкелгенде Бейбіт балаң жігіт болатын.
Иә, дүлдүлдердің мектебі – ол бір жатқан терең қазына, руханият ауылының ғажайып әлемі ғой
Қорқыт атаның жамбасы тиген Қармақшы топырағынан әрісін айтқанда Ешния сал, ғұлама Тұрма- ғамбет, Балқы Базар, Дүр Оңғар, Омар Шораяқұлы, Кете Жүсіп, Тұрымбет, Жиенбай, Тасберген жыраулардың, берісінде Көшеней Рүстембеков, Шамшат Төлепова, Орақ Дәнекеров, Қуандық Бүрлібаевтар шыққаны, кезінде олардың бүкіл Алаш жұртының ыстық ықыласы мен қошеметіне бөленгені әмбеге аян
Осы дәстүр бұл өлкеде әлі де үзілген емес
Әсіресе, Бидас, Алмас, Майра, Серік сынды майталмандардың да ізбасарларының көктемгі қызғалдақтай қаулап өсіп келе жатқандығы қуантады.
Біз әңгімелеп отырған дарын иесі, өмірден 2010 жылы 65 жасында өтіп кеткен белгілі композитор әрі музыкант Бейбіт Ахметов те осы құнарлы топырақтың төл перзенті.Кезінде есімі елдің ауызына ерте ілінген Бейбіт туралы, оның шығармашылығы туралы көп айтуға болады.
Өткен ғасырдың елуінші жылдары ел ішіне қазақтың қара домбырасымен қатар, мандолин, сырнай, баян, аккардеон сияқты музыкалық аспаптары біртіндеп ене бастады
Сол жылдары Сыр өңірінің Қармақшы ауданында да аса таңсық баян аспабын меңгерген өнерпаздар бірен-саран болатын
Олардың қатарында әуесқой композитор Арыстан Айтбаев, су маманы саласының қызметкері Жәмит Қалымбетов, мәдениет қызметкері, әнші Базарбай Жүсіпов болды.Теміржол бойында өскен Бейбітті осындай өнерпаз аға­ларының баян тартқаны, ән салғаны қатты қызықтыратын…
Бойына біткен қабілеті шығар, Бейбіт 6-7 жасында домбыраны әп-әдемі меңгереді
Содан кейін баянға ден қояды
Сол кездегі Шәмші ­Қал­даяқов, Әбілахат Еспаев сынды компо­зиторлардың жаңа әндерін домбыраға да, баянға да қосып,өзінің музыкалық қабілетін ұштай түседі
Өзі оқыған Қармақшыдағы №27 орыс орта мектебі көркемөнерпаздары арасында баян аспабын меңгерген өнерпаз ретінде тұңғыш рет көзге түседі.
Бейбіттің бір жақсы қасиеті: орыс орта мектебінде оқыса да, өз ұлтының тілі мен дәстүрін, әні мен жырын, басқа да рухани құндылықтарын қастерлеп, оны өмірінің алтын қазығы етуді басты мұрат санайды
Содан да болар, ол кейін қазақ ақындарының өлеңдеріне ән шығару барысында тіл мәселесі жөнінен ешқандай мүдіріске тап болмайды
Жақсы әуенге жақсы өлеңнің азық болатындығын жақсы түсінеді.
Өмірде адам тағдыр-пешенесіне не жазылса соны көреді, содан өз несібесін тереді
Бейбіт Ахметов жастайынан өнерге, музыкаға қабілетті болса да, осы саланың маманы болуды ойлаған жоқ
Он жылдықты бітірген соң, қарт әке-шешесінің жағдайын ойлады ма, онша алысқа ұзамай, Қызылорда медициналық училищесінің фельдшерлік мамандығында оқиды
Кейіннен Қызылорда мемлекеттік университетінің биология факультетін сырттай оқып бітіреді.1974 жылдан өмірінің ақырына дейін бір ғана салада – обаға қарсы күрестің аудандық және облыстық станциясында лаборант, дәрігер, зоолог қызметтерін абыроймен атқарады.
Бейбіт Ахметов негізгі қызметін атқара жүріп ауданның, облыстың мәдени өміріндегі түрлі шараларға да белсене атсалысады
Жұмыстан тыс уақытта қара баянын құшақтап Сыр-Қуаңды жайлаған егінші, малшылар ауылдарын аралайтын концерттік және мәдени үгіт бригадаларының құрамынан табылатын
Сол кездегі кәсіптік-техникалық училищенің, бірқатар орта мектептердің көркемөнерпаздар үйірмесіне жетекшілік етіп, оларды аудандық, облыстық байқауларға әзірлеп, болашағынан үміт күттіретін жас әншілерді үлкен сахнаға баптап шығаратын
Өзінің жаңа әндерін жас әншілерге орындатып, олардың талабын ұштау үшін бірқатарын облыстық радиоға, телекомпанияға талай жетелеп апарғаны да көз алдымызда
Соның бірі Ақтөбе ауылының жас әншісі Жарқын Райымбекова «Бейтаныс ару» (сөзі осы мақала авторынікі) әнімен көпшілікке тез танылған еді.
Бейбіт шығармашылық жолда көптеген өнер адамдарымен дос, сырлас, сыйлас та бола білді
Олардың қатарында республикаға белгілі композитор Тәңірберген Қалауов, ақын-жазушылар Зейнолла Шүкіров, Адам Мекебаев, Қали Шыңғысов, т.б
болды
Бір өкініштісі, бұл адамдар қазір арамызда жоқ
Бірақ олардың бір кездері Бейбіт жайлы айтқан жылы лебіздері жадымызда жаңғырып қалыпты.
Қали Шыңғысов, ақын, Халық ағарту ісінің үздігі: «Мен Бейбітті бала кезінен, мектеп қабырғасында жүрген уақытынан білемін
Әкесі Балмаш ағамызбен халық ағарту саласында қатар еңбек еттік.
Бейбіт жасынан өнерге бейім болды, кішкентайынан домбыра тартты, баян аспабын жақсы меңгерді
Сол жылдардағы аудан көлемінде баянда ойнайтын жалғыз-жарым өнерпаздардың ішіндегі шеберлігі жоғары, алдыңғы қатарлы баяншылардың бірі болды
Арнайы музыкалық білімі болмаса да, өзінің бойына біткен тума таланты мен өнерге деген құштарлығы оның бойындағы сазгерлік қасиетінің көзін ашты.
Бейбіттің алғашқы әндері 1970 жылы өмірге келе бастады
Оның әндерінің бір қасиеті – сөзге өзі сұранып тұрады, ол әнді сөз қуалап жазбайды
Өзінің алғашқы әндерін маған әкеліп, баянда ойнап берген соң ғана сөзін жазуымды өтінетін
Ол әнін шығарады, мен сөзін жазып, әндерінің тақырыбын коямын.
Осылайша өмірге «Сүйем сені, Сыр елі», «Қоштасқым менің келмейді», «Арна маған сол жырыңды», «Сағындым сені, анашым», «Арманымның гүлі сен», «Кү­лімкөз жеңгем», «Қармақшым» сияқ­ты басқа да көптеген әндері өмірге келді».
Композитор Бейбіт Ахметовтің әндері кезінде халықтың жүрегінде терең ұялап қалды
Бірақ соңғы кездері сол әндерді мәнеріне, нақышына келтіре орындайтын өнерпаз әншілер қатарының сиреп бара жатқаны байқалады
Кейінгі толқындардың мұны да ескергендері жөн сияқты.
Тағы бір айтатын жайт, белгілі компо­зитордың музыкалық мұрасына жанашырлық аз
Кезінде Қазақ радио­сының қорына жазылып алынған, Қазақ әндерінің жинағына енген бірлі-жарым шығармалары ғана бар
Іздеушісі жоқ дүниенің ескеріле бермейтіні де көңіл қынжылтады
Әйтсе де, артында алпысқа жуық әндері қалған жергілікті композитордың биылғы жылы 70 жасқа толуының туған жерінде мүлдем аталмай қалуы бізді де ойға қалдырған еді
«Ештен кеш жақсы» дейді
Елдегі азаматтар әлі де қарап қалмас деген үміттеміз.
Өзі де тірлігінде тым қарапайым болған, бірақ ән-ғұмырының ұзақты­ғын іштей тілеп өткен композитор Бейбіт Ахметов әндерінің өміршең екендігіне ешқандай шүбә жоқ
Әсіресе, Сыр елінің халқы Бейбіт Ахметовтің әндерін жиі аңсап тұрады.
Бекеңнің артында шаңырағын тіктеп жан жары Айымкүл жеңгей мен төрт перзенті қалды
Немере інісі Сәбит Қарақұлов, қызметтес дос інісі Бағлан Айдынәлиев сынды ел азаматтары Бейбіт ағаларының талай жылдар бойы сомдаған ән-ғұмырының ұзақ және баян­ды болғанын қалайды
Біздіңше, бұл орынды тілек
Бейбіттің сырлы да сазды әндерін сағынып қалған халықтың да тілегі осы екені даусыз.

Ибрагим БЕКМАХАНҰЛЫ,
Қазақстан Жазушылар және 
Журналистер одағының мүшесі
