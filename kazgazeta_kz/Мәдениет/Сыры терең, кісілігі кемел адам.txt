Жанғара Дәдебаев
Тағдырдың сыны — түскен жеріне сын
Оңай емес, қиын, жеңіл емес, ауыр
Өмір жолында абайлап, көзіне баққан жан үшін тағдырдың сынынан ауыр сын жоқ
Бірақ оның салмағын Жаратушы әр адамның емес, өзінің ықыласы түскен пендесінің иығына салатынға ұқсайды
Заманның тынышында, дүниенің кеңінде қарапайым адамның да, жоғары қызметтегі адамның да шындық пен әділеттілікті тануы мен табуы оңай
Ал заманның тыныштығы бұзылғанда, дүниенің кеңдігі тарылғанда, шынға, әділетке шыдау екінің бірінің қолынан келмейді
Мұндайда көреалмаушылар, күндеушілер, бақталас жандар жалт беріп, заманның соққан желінің ығымен саясатшыл, жүйрік бола қалады да, ашықтан-ашық дұшпандыққа, жаулыққа барады
Сөйтіп, желмен ыққан мал сияқты адамның арасынан да заманның соққан желімен бірге ығатындар, жаманның сұмдық лебімен бірге соғатындар шығады
Әр кезде де осылай болған
Заманның соққан желімен бірге ықпай, жаманның сұмдық лебімен бірге соқпай, кісілік жолын, адамшылық жолын сақтап қалу әркімнің қолынан келмейді.
Қара бастың, қу құлқынның қамы талайды қаңбақша домалатқан, талайға дұрысты бұрыс дегізген
Тәуелділік ноқтасы қысқанда, талайлар бағдарын жоғалтып, қазынасын тонатып алған
Аласапыран кезеңнің желінен тау мен тас бұзылғанда бұзылмаған, көк мұзында буыршын тайып жығылғанда тапжылмаған, нардың табанынан өтіп, маңдайынан шыққан суыққа шыдаған, сөйтіп, кісілік, адамшылық келбетіне шіркеу түсірмеген, шынға, әділетке тұрған қайраткер тұлғалардың қатары қашанда сирек
Кеңес Мұстаханұлы Аухадиев – тау мен тас бұзылған күнде бұзылмаған, буыршын мұзға тайған күнде тапжылмаған, нардың табанынан өтіп, маңдайынан шыққан суыққа алдырмаған, ел басына күн туғанда кісілік, адамшылық келбетіне шіркеу түсірмеген, шынға, әділетке тұрған сыры терең, кісілігі кемел адам.
Кеңес Мұстаханұлы: «Өмір жолы – тар соқпақ…» дейді
Өмір жолын сараптан өткізіп, саралап келгенде, Абайдың осы бір ауыз сөзі өзінің де, өмірінің де шындығына барынша сәйкес келетініне, адамның да, өмірдің де шындығы Абайдың осы бір ауыз сөзінің қауызына сыйып тұрғанына көз жеткізеді
«Дүние – бір қисық жол бұраңдаған» деген халықтың даналығына да тәнті болады
«Тар соқпақ» пен «бұраңдаған бір қисық жол» арасында айырмашылық жоқ, бірақ олардың арасында эмоциялық рең өзгешелігі бары рас
Кеңес Мұстаханұлы сөз реңіндегі осы ерекшелікке көз тоқтатып, өзінің өмір жолы туралы кітабын «Өмір жолы – тар соқпақ…» [Аухадиев Кеңес
Өмір жолы – тар соқпақ… Естелік
– Алматы: «Жалын баспасы» ЖШС, 2008] деп атағанды жөн көрді.
Кітаптың «Өмір жолы – тар соқпақ» деп аталуы оны қолына алған адамды ә дегенде-ақ ойға қалдырады
Басқа біреу естелік жазып, дәл осылай атаса, оны дәл осылай қабылдау мүмкін болмас еді
Кеңес Мұстаханұлының кітабының аты білетін кісіні ойландырады, ойға қалдырады, толғандырады
Өйткені оның авторының өмір жолы – білетін кісіні ойландыратын, ойға қалдыратын жол
Өмір жолының өрінен де, тар соқпақтарынан да бір қалыпты өткен, айы оңынан туғандай, күні солынан шыққандай шақтарында асып-тасымаған, туған айы батқандай, шыққан күні өткендей сәттерінде қажып-жасымаған адамның өмір жолының ойландыруы да, ойға қалдыруы да заңды
Ондай адамның өмір жолында ұрпақтан-ұрпаққа ғибрат болар шындық сабақтары жатады.
Көзі ашық, көңілі ояу кісілер адамның жарық дүние есігін ашып, өмір жолына шығуының өзі ол үшін сынақ екенін айтады
Жаратқан иеміз пендесін сондай сыннан өткізеді екен
Адамның өзіне сабақ болуы үшін
Шынға, әділетке шыдап тұрса, адамшылық негізіне тартқаны екен, жалғанға, әділетсіздікке бұрса, хайуандық қалпына тартқаны екен
Бар болғаны осы
Айтуға да, естуге де жеңіл
Айтуға, естуге келгенде, шынға, хаққа шыдап тұрудың қиындығы жоқ, көзбен көрген – шын, құлақпен естіген әділет сияқты болатыны рас
Бірақ кісінің басындағы мұндай күй алдамшы, мұндай күйде адамның көзі шынның өзіне емес, шынның жүзін көрсетпей тұрған пердеге түседі
Кісінің шынның жүзін көрсетпей тұрған пердені көріп, шынның өзін көре алмауы әр кезде және әркімнің де басында болуы мүмкін
Жүректің көзі осындайда керек.
Ел ағасы «Тәрбиенің де, білімнің де ең ғажабы – шындықты білу, шындық жолындағы күресті меңгеру» [6-бет] дейді
Бұл – өмірде шындықты білудің, шындықты өзгеге білдірудің, шындықты танудың, шындықты өзгеге танытудың, шындықты қорғаудың, шындық жолында күресудің рақатынан азабын көбірек көрген, сонда да бүгілмеген, иілмеген азаматтың жүрегінен шығатын сыр
Шындық дегеніміз жалпақ жұрттың көз алдында айдай анық көрініп тұрғандай болатыны рас
Көз нені көрсе, шындық дегеніміз де сол сияқты
Әйтсе де, шындық әрқашан кісінің маңдай алдында тұрмайды, анығына келгенде, адамзат шындықты жүректің көзімен ғана көреді
Жүректің көзі біреуде ашық, біреуде жабық, біреуде бар, біреуде жоқ
Шындықты, әділеттілікті көріп қана қоймай, оның мәні мен мәнісін өзгеге айтып, түсіндіруге, өзгелерді шындықтың шындық екеніне, әділеттіліктің әділеттілік екеніне сендіруге, иландыруға тура келеді
Кеудесінде сенімі, сәулесі жоқ жанға шындықтың шындық екенін, әділеттіліктің әділеттілік екенін қанша айтқанмен, ол сөздің дыбысын естиді де, мағынасын ұқпайды, байқамайды
Бір кеуде бар – сенім ұялаған, сәуле дарыған
Ол – қазыналы алтын сандық
Бір кеуде бар – сенім де, сәуле де жоқ
Ол – тас­тай қараңғы түнек
Елдің басы боданда, ердің басы ноқтада болған заманның бұлғағында отаршыл орданың сомсынған, зорсынған болмысы осындай еді – жүрегінде көзі, кеудесінде сәулесі жоқ бір сұрапыл еді.
Адамның жүрегіндегі көзі, кеудесіндегі сәуленің көзі шындық, әділет жолында ғана ашылады
Өмір жолының тар соқпақ болу себебін білемін деушілер жарық дүниеде жүрегінің көзі ашық, кеудесі сәулелі жандар мен жүрегінің көзі жабық, кеудесі қараңғы жандардың қатар жүріп келе жататынымен, жай жүріп келе жатпай, үздіксіз күресіп келе жататынымен байланыстырады
Егерде дүниеде жалғандық, әділетсіздік деген болмаса, елдің бәрінің жүрек көзі ашық, кеудесі сәулелі болса, елдің бәрі шынның жүзімен жүрсе, әділеттің жолында болса, онда ешкім шынның, әділеттің қасиетін, қадірін жете біле алмас еді деуші ғұламалар да бар
Негізсіз емес
Өйткені адам өмірінің мәні жалғаннан – шынды, әділетсіздіктен әділеттілікті өз ақыл таразысына салып, өзі танып, өзі қорғауында
Өмірдің адам баласы үшін сынға айналуының сыры осындай болатын көрінеді.
Абзал азамат өзінің сөзімен де, ісімен де адамның өмір жолының осындай сынды, сындарлы шындықтарын басынан өткеріп, иығымен көтеріп, жүрегімен көріп білгенін аңғартады
Адамның өмір жолының, әсіресе мемлекет қайраткерінің өмір жолының саясат пен азаматтық күрес жолы екенін шынайы, шыншыл пайыммен зерделейді.
Кеңес дәуірінде биік қызметте болған азаматтардың өтпелі кезеңнің шындығын шынайы суреттеуінің, ақиқаттан аттамай, жалғанға бармай көрсетуінің тарихи, танымдық, тәрбиелік маңызы зор
Аз да болса ақиқаттан тайған, бір сәтке болса да шындықтан тыс қалған адамның есінде де, естелігінде де мән қалмайды
Кеңес Мұстаханұлы өз басынан өткізген, өзі көзімен көрген, есінде сақтаған, жүрегінде хаттаған шындықтың өзін сараптан өткізеді, ел тыныштығын бәрінен биік қояды да, ұсақ-түйек нәрсенің бәрін «көнбіс мінезімен көміп» тастайды, рәсімнен аспайды
«Ел үшін, елдің бірлігі үшін өз басы қиянат көрсе де үндемейтін бір адам, ең болмағанда бір адам болуы керек қой деп ойладым
Сол адам мен-ақ болайын деп бел будым
Сол буған белімді, сол алған шешімімді әлі бұзбай келем» [151бет] деп, тереңнен толғайды
Ірі шешім
Екінің бірі емес, ірінің ірісі ғана қабылдай алатын шешім
Анығына келгенде, бұл ірінің ірісі қабылдайтын ерекше шешім ғана емес, бұл – Кеңес Мұстаханұлының өмірлік ұстанымы, адамгершілік келбетінің таза, ардақты, нұрлы ажары
Елдің ынтымағы мен бірлігі, тыныштығы үшін қиянатқа қарсы әділетті қорған еткен, жанына батқан жаланың жарасы қанша қинаса да, сырын сыртқа білдірмеген, үнін шығармаған адамды ілгерідегі жыраулардың дәстүрімен хас батыр деуге болар еді, бірақ мұндай кісіні хас батыр деу жеткіліксіз
Мұндай адамды адамның абзалы деген дұрыс
Өтпелі өмірдің өтпелі кезеңінің тар жол, тайғақ кешуінде ердің еренінен, адамның абзалынан ғана табылатын тамаша қасиеттерімен үлгі болды.
Ол өзімен араласқан адамдардың іс-әрекетін ар-ожданымен адал бағалайды
Дерексіз, негізсіз сөйлемейді
Сөз қумайды
Ой жорымайды
Әр нәрсенің анық-қанығына жетеді және бәрін де анық, азаматтық айқын көзқарас тұрғысынан саралайды
Соның бәрінде ұлттың рухани асыл құндылықтарын, биік адамгершілік қағидаларын негізге алады.
Естелік жазушылардың қайсысы да өткен дәуреннің бағасын жеке өз таным-түйсігімен береді
Бірақ әркімнің таным-түйсігі әр түрлі: біреуде кең, біреуде кем, біреуде терең, біреуде саяз… Естелік жазушы кісінің таным-түйсігінің кең, терең болуы, азаматтық ұстанымның, адамгершілік негізінің берік болуы аса маңызды
Кеңес Мұстаханұлы өзіне жақсылық жасаған асыл азаматтарға, олардың рухына өзіне тән сабырмен, кеңдікпен шын көңілден құрмет көрсетеді, өзіне дұшпандық жасаған жандардың жайын айтқанда, әділет­тен таймайды, әсірелеуге бармайды
Өз басынан өткен оқиғалардан, өзгелермен қарым-қатынас барысында көзі жеткен жайлардан азаматтық ұстанымының беріктігін білдіретін мағыналы пікір түйеді, адамгершілік болмысының байлығын көрсететін маңызды қорытынды жасайды
Олардың бүгінгі жастар үшін де тәрбиелік мәні, танымдық маңызы бар.
Кеңес аға
Кеңес Аухадиевке
Сөзіне ісі сай жанның бірі бұл көкем,
Ғұмыры көпке үлгілі екен, нұрлы екен.
Еркелеп оған қарайды алғыс айтқандай
Өзі баптаған Алматы – ару, гүл мекен.
Еркелейді оған құлпырған алма бақтар да,
Ризалық түрмен мәпелеп күткен шақтарға.
Сауапшыл жанның бақытын көріп жүр аға
Шүкірлік етіп ататын әрбір ақ таңға.
Күзетте тұрған сақшыдай күн-түн көз ілмей,
Қараша елдің қамқоршысы да өзіңдей,
Ұлағатты ойдың, ғибратты сөздің көсемі – 
Аңыздай абыз бабаларымның көзіндей.
Сабырлы мінез, сындарлы сырбаз болмысы,
Құрыштай дерсің шымырдай ширақ формысы.
Іскер басшының абзалы және арлысы
Талайлар айтқан осы көке ғой «зор кісі».
Ақылы-дария, айтары дәру, бұлақ, бал,
Ісінен үйрен, сөзіне дәйім құлақ сал.
Ел-жұрты сыйлап, қадірлеп берген бағасын
Кеңес ағамен кеңесіп жүру бір абзал.
Тұрсынай Оразбаева
Мәскеу
Кеңес Мұстаханұлы адамның адамнан ақылымен, мәдениеттілігімен, білімімен артық болатыны туралы ой желісін тартады
Онда үлкен мағына бар
Бірақ оның мәнісін ұғу оңай емес
Өзін ақылды санамайтын адам кемде-кем
Өзін ақылды санағандардың ішінде басқаны ақымақ санайтындар жеткілікті
Өзінің ақылы жететін жер мен жетпейтін жердің шамасын білетіндер көп емес
Ақыл өссе, түпсіз терең жақсылық сүймектікпен өсетінін ілгеріде жасаған даналардың көбі айтқан
Алайда шындық, әділет, жақсылық жолындағы адамға ақылымен, мәдениеттілігімен, білімімен асқан адам қарсы келмейді
Ақыл, қайрат, қайырымдылық кісінің бәрінде бірдей емес
Ақыл, қайрат, қайырымдылықты тең ұстау кісінің кісісінің ғана қолынан келеді
Ал елдің басы боданда, ердің басы ноқтада болған заманның аласапыранында жақсылық сүю, әділетке тұру, мәдениеттілік, білім шет қалды, ақылды қайрат биледі
Мұның зардабын ел мен ер бірдей көрді.
Көкірегінде сәуле, көңілінде сенім жоқ, бірақ жаттың жарлығымен жар салып, қолына таяқ ұстаған адам біреуді ұрмай, біреуді соқпай, зұлымдық жасамай тұрмайды
Ондайлардың зұлымдығынан талайлар зардап шеккен, ақиқат аяқасты, ер етекбасты болған
Сондайлардың билігінен небір әздер қақ бөлінген
Сондайлардың қиянатынан небір ғазиз жүрек махаббат пен ғадауат қан шашып шайқасқан майдан даласына айналған
Біздің кейіпкеріміздің: «Өмір жолы – тар соқпақ…» деп, Абайды жүрегінің түбіне терең бойлап қайталауында осы шындықтың шырылы бар.
Көкірек көзі ашылмаған, білімсіз, біліксіз жандардың зұлымдыққа баруына, баруға дайын тұруына таңғалуға болмайды
Өйткені олар өзінің бастапқы қалпына тартпай қоймайды
Соған қарамастан, Кеңес Мұстаханұлы олардан да адамшылық негіздерін іздейді, іздегенін таба алмаған соң, әлгілерден көңілі қалғандай күйге түседі, жабырқайды
Өз өмірінің сабақтарын саралай отырып, өзінен кейінгілердің жағдайын ойлайды, өмір, дүние деген қанша кең болса, адамның өмір жолы сонша тар екенін ескертеді, өзіне сабақ болған өмір тәжірибесінен өзгелердің де ғибрат алуы артық болмайтынын сездіреді
Аңдап қараған адам оның осы күйінің өзінен де биік кісілікті, үлкен адамгершілікті, нағыз азаматтықты аңғарар еді.
Азаматтың мына бір сөзінен оның ойлау өрісінің әдеттегідей өлшемге сыймастай кеңдігі, танымының тереңдігі, кемеңгердей кемел көзқарастың адамы екендігі белгілі болады: «Үлкен бастық болған кезіңізде адамгершілікті ту қылсаңыз, адамгершілікті биік ұстайтындар атқа мінеді екен, ал адамгершіліктен гөрі айлакерлікті демеп басқарсаңыз, айлакерлер де қаулап шыға келеді екен» [149-бет]
Бұл сөз де автордың өзі басынан кешірген, өзі көзімен көрген, жанын жаралы қылған болмыстың шындығынан туған
Сөздің түрі жарқырап, көзге ұрып тұрған жоқ, қарапайым, шынайы
Сөйте тұра онда адамзат ақыл-ойының шырқау биігінен айтылғандай даналық бар.
Ол «дем алысы – үскірік, аяз бен қар» сұрапыл кезеңнің ақ қар, көк мұзынан таймаған, ауыртпалығын қайыспай көтерген, өмірдің сынынан сынбай, тезінен майыспай өткен азамат.
Кеңес Мұстаханұлы – биік билік тізгінін ұстаған кезінде де, елінің ынтымағын сақтау, бірлігін нығайту жолында еңбек етіп жүрген қазіргі кезінде де халық даналығын, адамгершілікті ту қылып көтерген, көтеріп келе жатқан қайраткер.
