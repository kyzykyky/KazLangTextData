Ұлыстың ұлы күнін тойлау Елордамыз Астанада «Армысың, Әз Наурыз!» атты мерекелік концертпен бастау алды
Астана қаласы әкімдігінің Тілдерді дамыту басқармасының ұйым­дасты­руымен «Конгресс-холл» сарайында өткен мерекелік шарада ұлттық салт-дәстүрлеріміз ұлықталып, көпшілік қауымға таныстырылды
Атап өтерлігі, Тілдерді дамыту басқармасы жыл сайын наурыздың 11-і мен 22-сі аралығында «Армысың, Әз Наурыз!» атты қалалық байқау өткізуді дәстүрге енгізген.
Биылғы жылы да дәстүрлі шараға аумақтық, жергілікті мемлекеттік органдар мен құрылымдық, денсаулық, мәдениет, спорт, қоғамдық, тұрмыстық қызмет көрсету мекемелері, сауда орталықтары, жоғары және орта арнаулы оқу орындары қатыспақ
Мерекенің соңғы күндері үздік деп танылған мекемелер әкімдік тарапынан арнайы дип­ломдармен және бағалы сыйлықтармен марапатталады.
Наурыз мерекесіне лайықталып өрнектелген сахна төріне әуелі арнайы бата оқылып, жылқы жылы молшылық болады деген болжамдар жасалды
Бұл кештің сәнін кіргізуге көрермендер қауымы белсене атсалысты
Көрермендер арасынан «Тойбастар» айтып, апа-әжелер «Бесік» жырын жырлап, «Тұсаукесер» рәсімін де жасағандар болды
Оларға арнайы сый-сияпаттар табысталды
Әдемі кештің әрін кіргізген Сәуле Желдібаева «Наурыз-думанды», Данияр Мұханов «Айтбайды», Клара Төленбаева «Аққу-арманды», Ерлан Рысқали «Ақ сиса» мен «Сегіз аяқты», Жаңабай Өтегенов «Аяланы», Елена Әбдіхалықова  «Есіңе мені алғайсыңды» нақышына келтіре орындап, көпшілікті риза етті
«Наз» мемлекеттік театрының бишілері биімен, «Серпер» домбырашылары күй күмбірлетіп көпшіліктің қошеметіне бөленді
Айтыскер ақындар Балғынбек Имашев пен Айсәуле Бейсенханның мерекеге орайластырылған айтыстары да көптің көңілінен шықты.
Бұл тек бастамасы ғана
Байқауы­мыз­ша, Әз Наурызды ұлықтауға Елордамыз «білек сыбана» кіріскен екен
20-наурызда «Жастар» сарайында «Елімнің ырысы – Наурыз» концерті, осы күні Астана қаласының Қарттар үйінде Қазақстан халқы ассамблеясының қайырымдылық акциясы, сонымен қатар Конгресс-холда мүмкіндігі шектеулі жандарды құттықтау салтанаты өтпек.
21-наурызда «Қазақ елі» мону­ментінің алдында театр­лан­дырылған қойылым мен мерекелік концерт болады
Ал Ұлыстың Ұлы күні 22-наурызда қалалық алаңда және «Отан қорғаушылар» монументінің алдындағы алаңда халықтық серуен мен мерекелік концерт, «Көктал», «Өндіріс», «Пригородный», «Үркер», «Интернациональный» тұрғын алаптарында халықтық серуен мен мерекелік концерт өтеді.
Бұнымен қоса, «Атамекен» Қазақстан картасы» этно-мемориалдық кешенде «Наурыз мейрамы» іс-шарасы, «Думан» ойын-сауық кешенінде мүгедек және жетім балаларға арналған іс-шара, Бейбітшілік және келісім сарайын­да Қазақстан өңірлерінен келген шығармашылық ұжымдардың концерті болады
Мереке қалалық алаңдағы концерт пен жастарға ар­налған би кешіне ұласады.
Ме­ре­келік іс-шаралар 23-25 нау­рыз күндері жалғасады.
Ақбота ИСЛӘМБЕК
