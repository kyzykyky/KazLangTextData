Белгілі суретші Отарбай Қанатұлы Кендірдің есімі республикаға ғана емес, әлемнің қылқалам шеберлері арасында кеңінен танымал
Оның қолынан өрген өнер туындылары АҚШ, Италия, Ұлыбритания, Венгрия, Қытай, Ресей, Қырғызстан және т.б
көрмелерге қатысып, кейбірі алыс-жақын елдердегі жеке тұлғаларының, Қазақстанның тұңғыш Президенті мұражайының қорында сақтаулы тұр.
Жуырда Ш.Сариев атындағы Көркемсурет және қолданбалы сәндік өнер музейінде Х.Досмұхамедов атындағы Атырау мемлекеттік университетінің «Бейнелеу өнері және дизайн» кафедрасының профессоры, ҚР Мәдениет қайраткері, Қазақстан Суретшілер одағының мүшесі, Халықаралық суретшілер симпозиумының «Гран-При» иегері Отарбай Қанатұлының «Келсеңші оралып» атты жеке шығармашылық көрмесінің ашылу салтанаты өтіп, оған шебердің 50-ден астам туындысы қойылды.
Көрменің ашылу салтанатында музей директоры Т.Жұбанов, философия ғылымының докторы, белгілі өнертанушы-жазушы И.Жақанов, І.Жансүгіров атындағы Жетісу мем­лекеттік университетінің профессоры, республикаға танымал сурет­ші Ж.Шелбайұлы, ҚР еңбек сіңірген қайраткері Ө.Шоранов, Түрік Респуб­ли­касының «Түрксой» ­халықа­ралық ұйымы төрағасының орынбасары С.Мүлә­зімоғлы, Қытай Халық Республи­касының І дәрежелі суретшісі Т.Ұлық­пан құттықтау сөз сөйледі
Сондай-ақ университеттің ғылым жөніндегі проректоры С.Идрисов ме­рейтой иесіне «Х.Досмұхамедов атын­дағы Атырау мемлекеттік универси­тетіне сіңірген еңбегі үшін» атты төс­бел­гісін, кәсіподақ ұйымының төрағасы Қ.Сүндетұлы «Қазақстан салалық білім және ғылым қызметкерлері кәсіптік одағының Атырау облыстық ұйымы» ҚБ Құрмет грамотасы мен ақшалай сыйлығын табыс етті.
Біз осы көрмені тамашалау үс­тінде Қырғызстан Республикасы университетінің профессоры, мәдениет қайраткері Талант ­Огобаевты сөзге тартқан болатынбыз
Ол Атырау қаласы күні мерекесіне орай «BatiKami» мәдени және «Жерұйық – мәдениет орталығы» қоғамдық қорларының ұйымдастыруымен өткен «Сұлулық – әлемді құтқарады» атты халықаралық суретшілер симпозиумына шақырылған екен
Шаһардың әсем көркіне, халқымыздың қонақжай­лығына риза болған қонағымыз қуанышын былайша жеткізді:
– Бірнеше күннен бері Ақ Жайық­тың жағасында тамаша сәт­терді өткіздік
Жергілікті халықтың өнерге деген сүйіспеншілігін көріп риза болдық
Бүгінгі көрмеден алған әсе­рімді айтып та жеткізе алар емеспін
Суретші Отарбай Қанатұлының баға жетпес шығармалары тұнып тұрған философиялық ойтолғауларға толы
Туған жердің, балалық шағы өткен ауылдың бейнелерін қылқаламмен шебер жеткізе білген
Әріптесіме шығармашылық табыс тілеймін!».
Қылышбай ҚҰЛЖАНОВ
