Дулат ИСАБЕКОВ, жазушы, драматург, Қазақстан Республикасы Мемлекеттік сыйлығының иегері
«Ана тілі» газеті тәуелсіздік таңы атар алдында дүниеге келген, бүгінде 23-ке толған еліміздегі бірегей басылымдардың бірі
Міне, сол уақыттан бері бұл газет қолымыздан түскен емес
Бұл басылым өзінің бүкіл жан дүниесімен, жан сезімімен қазақ ұлтының қадір-қасиетін, арман-тілегін әйгілеуші, қорғаушысы десеңіз де болады
Ол бүгінде жүрегінің әр лүпілі ұлтым, қазағым сенің шынайы нағыз тәуелсіздігің үшін қарсы алдымнан небір қарадауыл соқса да қарсы тұра аламын деп оттай лаулап тұрған 23 жасқа толған жігерлі жігіт сияқты дер едім.
Әлемдегі ең бай тілдің бірі екенін небір ғұлама ғалымдар мен тіл мамандары мойындаған қазақ тілінің бүгінгі ахуалы, ертеңгі тағдыры туралы айтылып жатқан батыл да тиянақты пікірлерді оқимын
Оқыған сайын әлі де болса өз елінде өзге тіл­дің тасасынан шыға алмай, жасқаншақтап тұрған тіліміз көз алдыма елестегенде жүрегім езіліп кете жаздайды
Бірақ «үмітсіз шайтан» деп ата-бабамыз айтқандай, тіліміздің кө­се­ге­сін көгертетін күн де келер-ау деп үміттің жібін ұзарта түскім келеді
Мектеп оқушыларынан бастап, барша қазақ зиялылары, ғалымдары, әсіресе, билік орын­дарындағы шенеуніктерге дейін «Ана тілі» газетін тұ­рақты оқуы тілімізге, ұлтымызға деген сүйіспеншілігі мен құрмет белгісі деуге әбден болады
Ал жоғарғы жақтағы кей­біреулердің жалпы қазақ газеттеріне мұрнын шүйіре қарауы қазақтықтан безіну екенін ұғыну деп білемін
Сондықтан «Ана тілі» газетіне жазылып, үзбей оқиық, ағайын!
