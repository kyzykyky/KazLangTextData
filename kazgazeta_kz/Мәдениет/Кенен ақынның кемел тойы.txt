Ән мен жырдың кені Кенен ақынның дүниеге келгеніне 125 жыл
Қазақ әдебиеті мен руханиятына елеулі үлес қосқан Кенен Әзірбаев есімін ардақтау – елдік парыз
Бүгінде арқалы ақынның мерейтойына орай республиканың түпкір-түпкірінде айтулы шара өтіп жатыр
Бұл шарадан журналистер де сырт қалмады
Өткен аптаның соңында СТВ (бұрынғы Рахат) телеарнасының ұйымдастыруымен журналистер арасында Кенен Әзірбаев атындағы мини-футболдан жарыс өтті

«Болар істің басына, жақсы келер қасына» дейді қазақ
Кенен Әзірбаев атындағы жарысты өткізуге мұрындық болған СТВ телеарнасының қызметкері, С.Бердіқұлов атындағы сыйлықтың лауреаты Ақын Ордабайұлы екенін айта кеткен абзал.
Қағазын алаң, қаламын доп етіп жүрген журналист бауырлар бұл күні шын мәніндегі алаңға шықты
Доп тепті
Шеберліктерін байқап көрді
Жалпы, журналистер қолы қалт еткенде доп тебеді немесе тастаяқ ойнайды
Қаламгерлердің негізгі ермегі осы екеуі болғаннан кейін мини-футбол мен тастаяқтан журналистер арасында өтетін жарыс та көп
Биыл соның қатарына Кенен Әзірбаев атындағы турнир қосылғанда қаламгер ағайындар оны үлкен қуанышпен қарсы алғаны анық.
Әзірбаев турниріне бас-аяғы 13 команда қатысты
Сондай-ақ аталған жарысқа Қордай ауданындағы Кенен ауылынан да бір команда ат арытып келіпті
Алаңдағы айқас пен алаң сыртындағы айқайдан құлақ тұнады
Бір сәтке барлық жұмыс пен тұрмысты сыртқа ысырып тастаған қаламгер бауырлар ала доптың қызығына еніп кеткен
Іріктеу кезеңдерінде қарсыластың екпініне шыдамаған, қарсы қайрат көрсете алмаған командалар алаңның сыртына шығып қалды
Ал мықтылар ақтық ойындарға қарай нық қадам басты
Мықтылардың қатарында кімдер бар? Олар: жүлденің алдын бермейтін «Қазақ энциклопедиясы», СТВ телеарнасы, «Жас Алаш», «Хабар»
Негізгі тартысты ойын осы төрт команданың арасында өтті
Айтқандай, Кенен ауылынан келген жігіттер де нашар емес екен
Оларға жеребе жолдас болмады
Азуы алты қарыс «Қазақ энциклопедиясына» тап болып, жарысты ерте аяқтауларына тура келді

Ақтық сынға «Қазақ энциклопедиясы» мен СТВ телеарнасы шықты
Ойынның негізгі бөлігінде қос қарсылас бірін-бірі ала алмады
Ақырында алаңдағы төреші 11 метрлік пенальти арқылы жеңімпазды анықтау керек деп шешті
СТВ арнасының жігіттері сын сағатында сыр бермеді
Нәтижесінде, жарысты ұйымдастырушылар турнирдің жеңімпазы атанды
Ал «Қазақ энциклопедиясына» екінші орын бұйырса, «Хабар» агенттігі үшінші орынды қанағат тұтты.
Кенен Әзірбаев турнирінің басқа жарыстардан бір ерекшелігі болды
Мини-футболмен қатар бұл күні дойбы мен тоғызқұмалақтан да жарыс өтті
Аталған жарыстың жеңімпаздары да бағалы сыйлықтармен марапатталды.
Солайша Кенен Әзірбаев атындағы дәстүрлі жарыс өз мәресіне жетті.
Біржан БЕКТӨРЕ
