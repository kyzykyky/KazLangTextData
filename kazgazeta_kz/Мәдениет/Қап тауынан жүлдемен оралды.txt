Мектеп қабырғасында жүргенде-ақ Балалар шығармашылығына арналған Халықаралық «Бозторғай» байқауының, Нұрғиса Тілендиев атындағы респубикалық күйшілер байқауының жүлдегері ­Ислам Сәрсенбек бүгінде ­әл-Фараби атындағы Қазақ ұлттық университетінің техникалық физика факультетінің 3-курс студенті.
Өнерлі жігіт жақында Грузияның Поти қаласында өткен Халықаралық фес­тивальда ұлттық аспап аталымы бойынша Гран приді жеңіп алды
Грузия жерінде Құрманғазының «Сарыарқасы» мен Дәулеткерейдің «Көрұғлы» күйі шалқып, алыс-жақын шет елдерден келгендерді, музыка мамандарын тәнті етті.
Осы орайда ҚР-ның Мәдениет қайраткері, «Ерен еңбегі үшін» ме­далінің, «Құрмет» орденінің иегері, «Бозторғай» және «Шаттық» халық­аралық конкурстарының директоры Қарлығаш Әбдікәрімованың сіңірген еңбегі зор.
Бірде Исламды «Айгөлек» балалар байқауынан байқап қалған Қазақстанның еңбек сіңірген әртісі Рақым Тәжібаев болашағынан үміт күтуге болатынын айтыпты
Ал осыдан кейін әнші Майра Ілиясова «Айналайын даусыңнан» атты жобаға қатысуға шақырыпты
Қонақ ретінде бірнеше күй тартқан балғын балаға көрермендер қатты риза болады
Артынша Қазақстанның еңбек сіңірген әртісі Айгүл Үлкенбаеваның өнер мектебіне барып бағын сынайды
Ал 2013 жылы Астананың 15 жылдығы мерекесіне орай арнайы шақыртумен Елбасының алдында өнер көрсетеді
Осыдан кейін-ақ өнерлі жігіт Израиль, Испания, Франция, Таиланд, Индонезия елдерінің қалаларында өткен халықаралық өнер байқаулары мен фестивальдарына қатыса бастайды.
Сөйтіп, балаларға арналған «Атадан мұра», «Рауан», «Күншуақ», «Көш ­керуен» секілді еліміздегі айтулы додаларда үздік көрінген Ислам бүкіләлемдік балалар мен жасөспірімдер арасында шет елдерде өткен конкурстардан да жүлдесіз оралған емес.
Заман ағымын жақсы түсінген ­Ислам Сәрсенбек мектепті бітіргеннен кейін өнер жолын емес, технология, инновацияға негізделген мамандықты таңдапты.
– Арманым көп
Оларды әзірше ешкімге жария еткім келмейді, – дейді қарапайым жігіт ағынан жарылып.
Әрине, әдебиетті, өнерді, мәдениетті түсінетін жігіттің болашағы жарқын боларына біз сенеміз.
Салтанат ҚАЖЫКЕН
