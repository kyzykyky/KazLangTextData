Елін елдікке, ерлікке үндейтін жыраулық дәстүрдің дәл бүгінгі таңда республикадағы өзіндік өресі биік өкілі, ҚР Мәдениет қайраткері, кәсіби жырау Амандық Көмекұлының өлке өнеріндегі орны мен еңбегі ерекше
Ол облыстық, республикалық, Бүкілодақтық және халықаралық байқаулар мен фольклорлық фестивальдердің бірнеше дүркін жүлдегері

2001 жылы «Ғасырлар сазы» Қазақстан халық шығармаларын орындаушы өнер шеберлерінің антологиясына (алтын дискі) енген
2003 жылы Махамбеттің 200 жылдығына арналған ЮНЕСКО шеңберіндегі жыраулар сайысының бас жүлдегері
2014 жылы қарашада Құрманғазы атындағы Қазақ ұлттық консерваториясының «Құрметті профессоры» атағы берілді
Амандық Көмекұлы жетекшілік ететін «Маңғыстау жыраулары» қоғам­дық бірлестігінің өз жұмысын бас­тағанына онша көп уақыт бола қойған жоқ
Таяуда бірлестік төраға­сы­мен Маңғыстау жыраулық өнерін да­мытуға арналған жаңа ұйым жұмысы жайлы әңгіме өрбітудің сәті түсті.
– Бірлестіктің атқарып жатқан жұ­мыстарына аз-кем тоқталып өтсеңіз.
– Бірлестік өз қызметін облыстық мәдениет басқармасының ұйытқы болуымен 2014 жылдың тамыз айында қолға алды
Тәлім мен тәрбиеге, ынтымақ пен ықыласқа арналған, халқының қайғысына қабырғасы қайысса, қуанышына жүрекжарды сөз арнаған бабалар аманаты ұлттық ұлағат деп ұғынғандықтан, жыршы-жыраулар даярлауды қолға алып отырмыз
«Білімсіз өнер тұл» демекші, бабаларымыздың білімі мен ақыл-парасаты, ақындығы мен шебер орындаушылығы қазіргі жыршылардың бойынан табыла бермейді
Сондықтан да өлкемізде өткен өрен жүйріктерімізден қалған асыл мұраларымызды бүкіл елге паш ету мақсатында білімді де білікті шәкірт тәрбиелеу міндетіміз.
Қоғамдық бірлестік жанынан құрылған жыраулар мектебінің тыңдаушылары қандай сайысқа қатысса да жоғары деңгейден көрініп келеді
Олардың қатарында Бердібай Тойғұлиев, Ахмет Баекешов, Оспан Құлсымақов және басқалар бар.
Облыс көлемінде мектеп жасын­дағы талантты талапкерлерді бау­лу бағытында облыстық білім бас­қар­масының қолдауымен, каникул кездерін пайдалана отырып облыс орталығында немесе аудан орталықтарына барып, шә­кірттер даярлау туралы келісілді
Облыстық білім басқармасының ұйымдастыруымен барлық аудандардан 10 ақын (көркемсөз), 10 күйші, 10 әнші, 10 жыршы-тер­меші бала таңдаудан өткізілді
Маң­ғыс­таулық жеті қайқы, бес жүй­ріктің қай-қайсысы болмасын, ақпа-төкпе ақын, дәулескер күйші, ғажап әнші, шебер орындаушы екендігі көпке белгілі
Сондықтан өнерпаздарымыздың әрі ақын, әрі әнші, әрі жыршы, әрі шебер орындаушы болуын көздей отырып, оларды өнердің сан-салалы құпияларымен таныстыру үшін филология ғылымының докторы Жанбибі Дүйсенбаева мен суырыпсалма айтыскер ақын Нұр­лан Мұсаев, күйші Сержан Шәкірат, әнші Айгүл Қосанова сынды өнер­паздарды қоғам жұмысына тарттық.
Алдағы уақытта дәстүрлі өнерді дәріптеуші республикаға танымал өнер иелерін шақырып, шеберлік сыныбын өткізу ойымызда бар.
Болашақта үздік тыңдаушы­ларымызды облыс орталығында, рес­публикамыздың кез келген аймақ­тарында өткізілетін сайыстарға, халықаралық байқауларға қатыс­ты­ра отырып, қазақ ұлтының өнер­паз­дығын таныту мақсатында шетелдік әріптестерімізбен бірлесе жұмыс жүргізу көзделген.
«Маңғыстау жыраулары» қоғам­дық бірлестігі «Қазақстан-Ақтау» телеарнасының «Мәдени мұра» бағдар­ламасы арқылы эфирге шығып, көрермендерімен әлденеше қауышты
Қазақ радиосында үш хабар жазылып, халыққа таратылды
Сонымен қатар «Хабар» арнасы өткен жылдың қазан айының соңында «Маңғыстау жыраулық дәстүрі» атты хабар ұйымдастырды.
 – Бірлестік мүшелерінің білімін шыңдау үшін қандай шаралар ұйым­дас­тырылады?
–Алматыдан арнайы шақырылған Құрманғазы атындағы Қазақ ұлттық консерваториясының оқытушысы, танымал талант иесі, Мемлекеттік жас­тар сыйлығының иегері Айгүл Қосанова «Маңғыстау жырау­лары» қоғамдық бірлестігінің тың­даушылары мен жергілікті 16 жыршыға шеберлік сыныбын өткізді
Сонымен қатар белгілі өнер иелері Нұрлан Мұсаев, Сержан Шәкіратов, Айтберген Жаңбыршиевтермен кездесу ұйымдастырылып, өнерпаздар өмірі мен өнер жолына келуі хақында әңгіме өрбітті
«Маңғыстау жыраулары» қоғамдық бірлестігінің басты міндеті жыраулық өнерді дамытты.
«Маңғыстау жыраулары» қо­ғам­дық бірлестігі тыңдау­шыларының бірі Б.Тойғұлиев Сүгір жыраудың 120 жыл­дығына арналған жыршылар сайысында бас жүлдені жеңіп алды
Тағы бір тыңдаушымыз Оспан Құлсымақов Ақтөбе облысы, Ойыл ауданында 2014 жылдың қыркүйек айында өткен «Көкжарым бойы – ағын жыр» атты аймақтық жыршылар сайысынан бас жүлде алып келді
Тағы бір шәкіртіміз Ахмет Баякешов өткен жылы Астанада өткен «Текті сөздің төресі – терме» ат­ты республикалық термешілер сайы­­сына қатысып, қаржылай сый­ақы мен жүлделі орынға ие болды.
–Жыраулық өнерді жандандыра түсу бағытында қолға алып жатқан жұмыстарыңыз қуантады
Алда қандай жоспарларыңыз бар?
–Өнерімізді өрістете түсу үшін «Бейбітшілік әлемі» халықаралық қазақ шығармашылық бірлестігі жанынан құрылған республикалық жыраулар мен әншілер студиясының директоры, академик, профессор, жырау Болатбек Ердәулетовпен келісімшартқа отырдық
Сол ар­қылы тыңдаушы-шәкірттер оқуға қабылданып, тағылым алуды бастап кетті
Олар дәстүрлі орындаушылық мамандығының толық курсын бітіргендігі жөнінде арнайы дип­лом алатын болады
Жыраулық өнерді ұрпақтан ұрпаққа жеткізу, оны ұлықтау басты парызымыз
Алдағы уақытта осы шәкірт-тың­даушыларымыздың облыс орталығында есептік концертін өткізумен қатар, болашақта облыс­тық мәдениет басқармасының аймағымыздың абырой-даңқын арттыру мақсатында жүзеге асырып жатқан жұмысының айғағы ретінде оларды тек республикалық емес, шетелдерде өткізілетін өнер сайыстарына да қатыстыру жоспарымызда бар.
–Әңгімеңізге рақмет!

Әңгімелескен
Гүлнар НАУЫРША
Маңғыстау облысы
