1 мамыр – Қазақстан халқының бірлігі күніне орай Алматыдағы «Алатау» дәстүрлі өнер театрында «Береке басы – бірлікте» атты концерт өтті.
Аталған кеш Елбасының «Бола­шақ­қа бағдар: рухани жаңғыру» бағ­дарламасы және Елордамыз Аста­на­ның 20 жылдық мерейтойы аясында ұйымдастырылды
Кештің басты мақсаты – халықтар достығы ел бір­лі­гінің кепілі екендігін таныта отырып, ұлттық құндылықтарды дәріптеу және қазақ елінің тұтастығына, татулық-ынтымағына үлес қосу
Бас қаланың мерейлі мерекесі аясында ұйымдастырылған кеште «Сайра, бұлбұл», «Сәлем, саған!», Біржан салдың «Айтбай», Қапездің «Үш Меркі» әндері шырқалды
Мерекелі шарада өзге де ұлттық бояу сіңген әуездер театр өнерпаздары Сәулежан Тақзия, Айсәуле Қайырғазина, Қайратбек Бектұрсын, Шаттық Уатқан, ­Нариман ­Абдрахманов, Ерғали Ағайдаров, Жасұлан Сақаев, Қазыбек Әдікейдің орындауында көпшілікке жол тартты
Дәстүрлі әншілерден құралған «Алатау серілері» тобы «Он алты қыз» бен «Молдабайдың әнін» шырқап, ерекше музыкалық өрнек енгізді.
Кеш барысында ҚР Мәдениет қай­раткері, «Дарын» жастар сыйлығы­ның иегері Марат Нүкеевтің жетекшілігімен «Алатау» фольклорлық-этногра­фиялық ансамблі өнер көрсетті
Осы кештің ­басты жаңалығы ретінде тұңғыш рет үлкен сахнаға шық­қан ансамбльдің өнеріне деген көрерменнің ықыласы ерекше болды
Сондай-ақ кішкентай бишілерден құралған «Аяла» тобы қазақ биін билеп, кештің сәнін келтірді.
Бүгінде елімізде әртүрлі ұлт өкілдері өмір сүруде
Әр ұлттың өкіліне туған тілін жетілдіріп, салт-дәстүрін танытып, мәдениетін дамытуға жан-жақты қолдау көрсетіліп келеді.Бұл орайда дәстүрлі өнерді дәріптеудің де маңызы зор
Елбасы Н.Ә.Назарбаев өзінің бағдарламалық мақаласында: «Ұлттық салт-дәстүріміз, тіліміз бен музыкамыз, жоралғыларымыз, әдебиетіміз, бір сөзбен айтқанда, ұлттық рухымыз бойымызда мәңгі қалуы тиіс» деп атап айтты
Жастарымызды түрлі этностық топтардың мәдениетімен таныстыру, қазақстандық бірліктің моделін қалыптастырып, халықты өнер арқылы бір арнаға тоғыстыру да негізгі мақсат екені белгілі
Осындай сазды да, мәнді кештер тіл мен ұлт үндестігін дамытып, дәстүр жалғастығын насихаттауға септігін тигізеді десек, қателеспейміз.
Арай ЖҰМАТАЙ
