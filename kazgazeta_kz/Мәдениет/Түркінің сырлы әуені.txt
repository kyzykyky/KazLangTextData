Түркітілдес елдердің талантты консерватория студенттерінен құралған ТҮРКСОЙ жастар камера­лық оркестрі Англияның  Оксфорд және Лондон, Шотландияның Глазго және Эдинбург, Италияның Форли және Пезаро қалаларында  «Еуразия әуендері» атты концерттік турын аяқтады.
Түркияның Болу қаласы әкімшілі­гі­нің және ТҮРКСОЙ халықаралық ұйымының демеушілігімен осы жылдың 14-24 шілде аралығында Болу қаласындағы дайындықтан соң жолға шық­қан оркестр еуропалық турды 25 шіл­деде Оксфордта өткізілген концертпен бастады.
Екінші концерт Англияның астанасы Лондонда өткізілді
Қаланың ең көп жиналатын жерлерінің бірі Piccadilly алаңында орналас­қан Әулие Жақып соборында 26 шіл­деде өткізілген концертте сөз алған Қа­зақстан Республикасының Ұлы­британия корольдігіндегі төтенше және өкілетті елшісі Ержан Қазыханов биыл түркі республикаларының Тәуелсіздіктерінің 25 жылдығына орай ұйымдастырылған бұл шараның уақытылы әрі аса маңыздылығына мән береді.
Англиядан кейін түркі әлемі жас таланттарының кезекті аялдамасы Шотландия болды
2016 жылдың 28-29 шілде күндері Халықаралық Музыкалық білім қауымдастығының (ISMA) халықаралық конференция­сы аясында қойылған екі концерт Глазгоға әлемнің түкпір-түкпірінен жиналған музыка саласының танымал азаматтарының көзайымына айналды
1500-ден астам музыкатанушы мамандардың алдында халықаралық конференцияның жабылу концертін ТҮРКСОЙ жас­тар камералық оркестрі өткізді
Ең маңыздысы, оркестр орындауындағы түркітілдес елдердің қазіргі компо­зи­торларының шығармалары талғампаз тыңдармандардың түркі музыкасына деген қызығушылығын арттырды
Концерт соңында ISMA басқа­ру комитетіне қабылдау рәсімі өтіп, ұйымның келесі конференция­сын Баку қаласында өткізуге шешім қабылданды.
Түркітілдес елдердің талантты консерватория студенттерінен құралған ТҮРКСОЙ Жастар каме­ра­лық оркестрінің концерттік бағдар­ламасында Грига, Вивальди, Чайковский, Шнитке шығармала­ры­мен қатар түркітілдес елдердің сазгерлері – Гара Гараевтың, Мұратбек Бегалиевтің, Сухан Туйлиевтің, Мансур Сағатовтың, Алмас Серкебаевтың шығармалары бар.
«Бұдан алты жыл бұрын осы оркестрді құрғандағы мақсатымыз да түркі халықтарының музыкасын классикалық аспаптар арқылы әлем­дік кеңістікке шығару еді, – дейді ТҮРКСОЙ Бас хатшысы Дүйсен Қасейінов, – 2010 жылы Фуат Ман­сұров­­тың құрметіне Анкарада қойыл­ған алғашқы концертінен бастап бүгінге дейін оркестр әлемнің әртүрлі сахнасында 40-тан астам концерт берді
Тоғыз рет турне жасап, екі жинақ жариялады».
Қазақстандық Әнуар ­Акбаров пен әзербайжандық Мұстафа ­Мехмандаров дирижерлік ететін оркестрдің биылғы құрамында қазақ елінің сегіз бірдей жас таланты өнер көр­сетеді.Олар: Жәңгір Жұбанов, Әсем Қалман, Айдана Әбдірахманова, Әлия Машкеева, Әмина Машкеева, Елдар Айтбеков, Біржан Мыңбаев, Рамина Мұқұшева.
Азат ҮСЕНҰЛЫ
