Республикада музейлер саны бойынша Алматы облысы бірінші орынды алады
Облыс бойынша халыққа 22 музей, 2 галерея қызмет етіп келеді

Облыс әкімінің қолдауымен алты жыл ішінде 16 музейге жөндеу және безендіру жұмыстары жүргізіліп, музей қорлары жаңа экспонаттармен толыққан
Бұл жөнінде Алматы облысының өңірлік коммуникациялар қызметінде өткен брифингте М.Тынышпаев атындағы облыстық тарихи-өлкетану музейінің директоры Рысжан Аязбаева атап өткен болатын.
– «Музалар ғибадатханасы», «ескілікті сақтаушы» немесе «көне құндылықты сақтайтын орын» деген мағынаны білдіретін музейлердің негізгі міндеті – жас ұрпақты тәрбиелеу, ұлт тарихын тереңдеп таныту
Әр музей құнды жәдігерлерімен, қайталанбас тарихымен ерекше
Облыс аумағындағы музейлер қоры 60 239 жәдігерді құрайды
Оның 30 081-і негізгі қорға, 30 158-і көмекші қорға жатады
Осы жәдігерлерге есеп пен сақтау жұмыстарының дұрыс жүргізілуін ұйымдастыру мен қамтамасыз ету кез келген музейге қойылатын басты талап, – деді Рысжан Әбсеметқызы.
Жалпы облыстағы музейлердің ішінен ең көне жәдігерлердің бірегейі деп бір шегесіз тұрғызылған Жаркент мешітін, 1946 жылы құрылған Ж.Жабаевтың әдеби-мемориалды, қазақтың тұңғыш саяхатшы-ғалымы Ш.Уәлихановтың, елімізде ең бірінші болып «Алтын адам» ескерткіші табылған Есік қаласындағы археологиялық-өлкетану, «Черкасск қорғанысы», М.Мақатаевтың әдеби және М.Төлебаевтың мемориалды музейлерін атап айтуға болады
Ал музей қорларын толықтыру мақсатында «Музейге сый тарту» акциясы жарияланды
Нәтижесінде қала тұрғыны В.Агафонова музейлік маңызы бар орындық, жапқыш, кітап тапсырса, Б.Иманбаева 1983 жылы жасалған домбыра, С.Дауталиев ардагерлер жайлы екі альбомды жас ұрпаққа арнап өткізген
Талдықорған қаласының тумасы, бүгінгі күні Ресейдің Липецк қаласында тұратын Светлана Болдырева елге арнайы келіп, өзінің «60-шы жылдардағы фонтан» атты туындысын М.Тынышпаев музейіне сыйға тартқан.
Ұста Дәркембай атындағы қолөнер музейінің директоры Дәулет Шоқпаров ұлттық нақыштағы туындыларды жасайтын ұсталар жайын айтты
Біздің заманда ол дәстүрлі кәсіпті сақтай отырып, ата-бабасының ісін жалғастырып келеді
Қырыққа жуық шәкірт тәрбиелеген ұстаның айтуынша, қазір ауыл жастарының осы салаға деген қызығушылығы артуда
Ал жауынгерлік Даңқ музейінің директоры Айдос Жампейісов ел басына күн туғанда елін, жерін жаудан қорғаған батырлардың ерлігі жайлы сыр шертетін музейдің бүгінгі келбеті жайлы баяндама жасады.
Еңлік САҒЫНДЫҚОВА
