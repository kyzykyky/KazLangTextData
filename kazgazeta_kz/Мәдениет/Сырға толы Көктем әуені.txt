Ә.Қастеев атындағы Мемлекеттік өнер музейінде Қазақстан заманауи қолданбалы өнерінің «Көктем әуені» атты көрмесі ашылды
Көрмеге музей қорындағы сәндік-қолданбалы өнердің танымал шеберлерінің 100-ден астам туындысы қойылды
Бұлар – гобелендер, теріден жасалған картиналар, киіз паннолар, витраждар, қыш, фарфордан жасалған сәндік мүсіндер, кесте, күміс пен мельхиордан жасалған әшекей бұйымдар.
Қазақстан гобеленінің тарихы 1930 жылдардан бастау алады
Сол уақыттарда «Кілемші» артелінің жанынан гобелен дайындайтын шеберхана ашылған болатын
Эскиздерді жасауға белгілі қазақстандық суретшілер Ә.Қастеев, Ә.Ысмайылов, Н.Цивчинский, Г.Исмайлова атсалысты
Жұмысқа қазақ қолөнерін жақсы меңгерген шеберлер қатысты
Ал 1970 жылдары гобеленнің ұлттық мектебінің жаңа тынысы ашылды
Оның негізін салушы – ұлттық дәстүрді жаңашыл идеялармен үйлестіру арқылы өзіндік және қайталанбас авторлық стилін қалыптастырған дарынды суретші Құрасбек Тыныбеков (1947-1980 жж.) болатын.
Қазақстан гобеленінің дамуына Б.Зәуірбекова, А.Иханова, К.Жұбаниязова, Әлібай және Сәуле Бапановтар, Р.Базарбаева, М.Мұқанов және т.б
суретшілер зор үлес қосты
Олар өз туындыларында ежелгі көшпелі мәдениет тарихына ден қояды, Қазақстан табиғатының ерекшелігі мен сұлулығын суреттейді, өз замандастарының тыныс-тіршілігін баяндайды
Қазіргі таңда көптеген суретшілер киіздің жаңа декоративтік мүмкіндігін аша отырып, осы материалмен өнімді жұмыс істеуде
Мәселен, С.Бапанованың «Күн» атты жұмысы көне түркі мифологиясы негізінде жасалып, терең философиялық мазмұнға құрылған
Киіздің бірден көзге түсетін ақ және қара түсті қарама-қарсылығы монументалдық композицияға тылсым сипат береді.
Ал «Құшкөн» техникасының авторлары Ж.Үмбетов пен А.Иханованың теріден жасаған бедерлі картиналары ерекше ­назар аудартады
Суретшілердің шығармашылығында әдемі түстік гаммада шешімін тапқан пейзаж маңызды орын алады.
Моңғолияда туып-өскен суретші Зейнелхан ­Мұхамед­жан­ның картиналары кестені жаңаша синтездеуімен және түстік реңктердің нәзік шешім табуымен көзге түседі
Бұл ұлттық колориті жағынан ғажайып жұмыстар ине мен түсті жіптердің көмегімен емес, графикалық техникада орындалған.
1970 жылдарда қазақстандық зергерлік өнерді И.Брякин, Ғ.Жалмұханов, Л.Игошин және т.б
шеберлердің күміс пен мельхиордан жасалған зергерлік жинақтары жаңа эстетикалық мазмұнда толықтырды
Бұл үрдіс кейіннен металлмен жұмыс істейтін суретшілер М.Әлімбаев, Ө.Қаратаев, Н.Бектұрсынов жалғастырған ұлттық дәстүрден өз өрнегін тапты
Шығарма­шылығы қазақ халқының ежелгі мәдени мұрасымен байланыс тапқан суретшілер ежелгі космология, киелі таңбалар, руна ­жазулары, қазақтың ру таңбалары тақырыбына ден қойған.
«Көктем әуені» көрмесін Ә.Қастеев атындағы өнер музейінің сәндік-қолданбалы өнер орталығы ұйымдастырды
Көрме ­мамыр айының 20-на дейін ашық.
Дана Халық
