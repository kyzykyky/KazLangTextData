Жақында Л.Н.Гумилев атындағы Еуразия ұлттық университетінде композитор Кеңес Дүйсекеевпен кездесу өтті
«Кәусар» мәдени-танымдық бірлестігі ұйымдастырған кеште оқу ордасының студент ұл-қыздары сөздердің бірқатар әндерін жанды дауыста шырқады
Кештің ерекшелігі сол, автор өзінің әр шырқалған әнінің шығу тарихын айтып берді
Сонымен қатар әннің тууына түрткі болған кейіпкерлер жайлы әдемі сыр шертті
Шынымен де, бір ән – бір оқиға.
«Сәлем саған, 
туған ел»
Білімін музыкалық училищеде бастаған жас Кеңес 1974 жылы Алматы консерваториясын тәмамдайды
Ал «Сәлем саған, туған елді» 1976 жылы жазады
Әйгілі әннің алғашқы орындаушысы – Роза Рымбаева
Сол жылдар оның әншілігімен жақсы көзге түсіп жүрген кезі екен
Автордың айтуына қарағанда, шығарма қазақ өнерпаздары өзге елдерге гастрольдік сапарларға барғанда ұлтты таныстыру және сәлем ретінде айтатын дүние жасау мақсатымен өмірге келеді
Роза Қуанышқызы көптеген мемлекеттерде концерттерін осы әнмен ашып жүрді
«Бізде Қызылордада «Мақтау-мадақтау» деген терме бар
«Сәлем саған, туған ел» соның интонациялық байлықтарын, образын пайдалана отырып жазылған» дейді Кеңес Дүйсекеев.
1979 жылы Түркияның Стамбул қаласында өткен «Алтын микрофон» байқауына Роза Рымбаева қатысып, лауреат атанған-ды
Аталмыш фестивальда ол «Домбыра туралы балладаны» түрікше шырқап, артынша «Сәлем саған, туған ел» әнін қазақша айтады
Музыкасы да түріктікіне ұқсас әннің көңілді ырғағына елтіген түріктер орындарынан тұрып билеп кеткен
Қырық жылдық тарихы бар бұл ән туралы естелік көп
Композитордың өзі қазақ эстрадасындағы жаңалығым деп есептейтін шығарманы бүгінгі күні де жас әншілер бірінен соң бірі орындап жүргені белгілі.
«Асыл ана»
Мектепте үздік оқыған Дүйсекеев 1964 жылы 11 жылдық мектепті бітіреді
Сегізінші сыныпта музыкаға қызығушылығы артып, домбыра үйірмесіне бара бастайды
Мектепті аяқтауға жақын қалғанда әкесінің орнына әке болған үлкен ағасы ғылым академиясына, Ахмет Жұбановқа ертіп барады
Болашақ музыкант Жұбановтың алдында өзі білетін күйлерді шертіп, шығарған әндерін айтып береді
Талабы таудай баланың талантының бар екенін айтқан Ахмет Жұбанов оның консерваториядан бұрын білімі толық болсын деген оймен училищеге дайындық курсынан өтуін құп көріпті
Содан К.Дүйсекеев училищеде 5 жыл, консерваторияда 5 жыл оқып, өнер қуып жүргенде қатарластары 4-5 жылда агроном, инженер сияқты мамандықтарды алып, ауылға келіп жұмыс істей бастаған еді
Сөйтіп, Алматы мен Қызылорданың арасын жол қылып, сабылған ұлына анасы бір жолы «Мына жын-перінің оқуын қашан қоясың» деп ұрысқаны да бар екен.
1974 жылы оқу аяқтаған соң жас ком­позитордың аты шыға бастады
Ал 1979 жылы Республика сарайында оның әндері орындалатын үлкен ­концерт өтеді.Кешке апасын ертіп барған Кеңес қияли әдетіне басып,анасын зал­дың орта тұсына отырғызады да өзі шет жаққа жайғасады
Апасы байдың тәкаппар қызы болған ғой
Сезімін жиі сыртқа шығара бермейді екен
Мақтауын да ішінде сақтайды
Содан концерт басталғанда сахнадан «авторы Дүйсекеев» деп әнді хабарлаған жүргізушінің даусы естіледі
Композитор қуанып отырған шығар деп анасына қараса, жүзінде ешқандай өзгеріс жоқ
Күйеуінің тегі айтылса да кірген кездегі көңіл күймен отыр
Екінші әні хабарланғанда ғана жан-жағына қарай бастайды
Үшінші ән орындалғанда апасына бұрылса, көкірегі көтеріліп, айналасына маңғаздана көз тастап отыр екен.Мұндайда мінезді анаға еріксіз күлесің.
«Концерттен қайтып бара жатып сұрағанымда «жаман емес» деген пікірден басқа ештеңе айтпады
«Асыл ана» осындай алтын анама арналған алғашқы әнім
Бұл да 1976 жылы жазылды
Одан кейін де ана туралы бес-алты ән туды
Бірақ барлығында бәрібір де осы алғашқы шығармадағы перзенттік сезім көрініс табады» деп еске алады композитор.
«Өкінбе сен»
Кеңес Дүйсекеевтің терең мағынаға құрылған «Өкінбе сен» әні де 1976 жылы туған
Тіпті сол уақыттарда кей жұрт осындай мәнді әндеріне қарап композиторды жетпістен асқан екен деп те ойлап қалған деседі.«Өкінбе сен» Кеңес Дүйсекеевтің шабыты шарықтап тұрған 76-жылдары орындалып, біраз жыл ұмытылып қалды
Әнді кейін тірілткен Жұбаныш Жексенұлы
Бірақ ол әннің «Бар қызығын өмірдің ала алмассың, Қуаныш боп мәңгілік жаралмассың, Жарқырап айлы түнде жұлдыздардай, Бәлкім сен бақыт болып жана алмассың» деп келетін қайырмасының соңындағы «бақыт болып жана алмассың» тіркесін «бақытым боп жана алмассың» деп қателесіп айтқан
Білінбестей ғана өзгеріс өмірлік философияға құрылған әнді махаббатқа бұрып жіберген
Шығарма негізінен дұрыс орындалса, адам болып туған соң адам болып өту керек деген ойды береді
Басқа әншілер де Жұбанышқа қарап солай қате айтады
Дегенмен, сәтті орындаушылықтан, сөзінің қуаттылығынан, әннің әсерінің күштілігінен тыңдаған адамға еріксіз ой салады.
«Ғашықтар жыры»
Расында да, бір-біріне аңсары ауған ғашықтарға арналған ән 1981 жылы шыққан
Гүлдер ансамблінің сол кездегі директоры Ғабиден Тұяқбаев композиторға келіп «Мақпал Жүнісова мен Сембек Жұмағалиев атты жас әншілеріме жақсы бір дуэт жазып берші» деп өтініш жасайды
Осылайша ән әдемі жазылып, жастар жақсы шырқап шығады
Ең қызығы, Сембек Жұмағалиев ән танымал болғаннан кейін Атырауға ауылына барса, ондағылар «Мақпал келін қайда?» деп сұрапты
Мұны құдіретті өнердің, керемет әннің әсері деп айтпасқа шараң жоқ
«Ғашықтар жыры» Мақпал Жүнісова мен Сембек Жұмағалиевті үйлендіріп қойды» деп күле еске алады Кеңес Дүйсекеев.
«Әке»
Бес жасында айырылып қалған әкесі туралы композитор көп уақыт бойы ән жаза алмаған
Әкесінен естелік сурет те қалмапты
Қанша тырысып бақса да дұрыс ән туа қоймайды.
Қызылордада Кеңес Дүйсекеевтің атында музыкалық конкурс бар
Екі жылда бір өтеді
Туған жердегі сол байқаудың бірінен қайтып келе жатқанда ойына тосын әуен оралады
Ертеңіне Тұманбай Молдағалиевке барып әнді орындап, «Әке» деген ән болу керектігін айтып, сөзін жазуын сұрайды.
Тұмағаң «Мен де әке туралы жазғалы жүр едім
Сен әкеңнен бес жасыңда қалсаң, мен бес айлығымда қалғанмын
Сен ойнай бер
Мен қазір жарты сағатта жазып берем» деп қуана келіседі
Расында да, жарты сағатта жазылып бітеді
Дегенмен, қайырмасындағы «Сенсің менің күйігім» деген сөз композиторға ұнамай, өзгертуін өтінеді
Ал Тұманбай ақын келіспейді
Содан екеуі ұзақ айтысып бір шешімге келе алмаған
Сол күні кешке Тұманбай Молдағалиев композитордың үйіне телефон соғып, әйеліне «Кеңеске айтшы, «Күйігім» дегеннің орнына «сүюім» дей салсын» депті
Оны естіп тұрған Кеңес телефонға жабысып, «Сүюім» дегені күйігімнен де жаман ғой» деп бұлқан-талқан болады.
Ертеңіне Тұманбай Молдағалиевке те­лефон соқса, «Сен бала әнді то­лы­ғымен өзің әкелдің
Ақыры өзің ақын екенсің, сол жерін өзің жаза салшы» депті
Композитор амалсыз ән қайырмасын қайта өзгертіп, «Сенсің менің тірегім, Лүпілдеген жүрегім
Аман-есен бол балам, – деген әке ті­ле­гің» деген жолдарды жазған
Шынайы перзенттік сезімді сездіретін әннің қысқаша қызықты тарихы осылай.
Ақын Шөмішбай Сариев «Кеңес, сен қателікпен композитор болғансың
Сыншы болатын адамсың ғой» деп әзілмен қағытатын Кеңес Дүйсекеев ақындардың жазғанын ұнатпаса, ойын айтып, көп әндердің сөзін осылай өзі жазып жібереді.
«Достар-ай»
Композитордың шығарма­шылықта ғана емес, өмірде де айнымас алтын достарына айналған Жолан Дәсенов, Тілес Қажығалиев,Сейдолла Бәйтереков сынды асыл азаматтар 50-ге жетпей қайтыс болды
Жұрт оларды жерлегенде тіпті басқаларға емес, Кеңес Дүйсекеевке келіп көңіл айтып, құшақтап «Жалғыз қалдың ғой» деп жылаған екен
Ол кезде мұның мәнісін өзі түсіне қоймапты
Біраз жылдан соң сырласатын, шығарған дүниелерімен бөлісетін адам таппай шын мәнінде де жалғыз қалғанын сезінген композитор асыл достарына деген сағыныштан «Достар-ай» әнін жазады
Сөзі Әбдірахман Асылбектікі
Қайырмасы әдеттегідей ойынан шықпаған соң «Аңсаған армандар, Үзіліп айналды қиялға, Бұл өмір қанша кең болса да, Сендерсіз сиям ба, Көкте үнсіз көшкен ай
Кеудем менің бос сарай, Сағындым ғой, сағым болған достар-ай» деген жолдарын өзі құраған
Жұбаныш Жексенұлы орындап жүрген «Достар-айды»жақын жолдастарды жоқтау ретіндегі трагедиялық ән десек те болады.
«Махаббат сыры» 
және «Ботақаным»
Кеңес Дүйсекеев 2005 жылы жүрек ауруынан инфаркт алып ауруханаға түседі
Сегіз күн бойы ес-түссіз жатқан ол күрделі отадан Құдай сақтап тірі қалады
Комада жатқан уақытта арасында еміс-еміс есін жиып, медбике қыздарға қағаз, қалам алдырып бір-екі бет ноталар шимайлаған екен
Кейін ауруханадан шыққаннан кейін ашып қараса, жап-жақсы дүниелер туындапты
Оның біреуі – композитордың өз жұбайына арналған «Махаббат сыры», екіншісі немерелер туралы «Ботақаным» деген ән болып шықты
Ең таңғаларлығы, өлім мен өмірдің арасында жатқан адам шығарған екі ән де қайғылы емес, көтеріңкі көңіл күйде, мажорда жазылған
Бұл махаббаттың, ғашықтықты сезінудің, сүйіспеншіліктің қанша азапты жағдайларда да үлкен қуаныш болып қала беретінін сездірсе керек
Оның үстіне таусылмайтын трагедия мен мұңға толы «жылауық» әндер шығаруға, айтуға құмар қазіргі жастарға аталмыш шығармалардың тарихы үлгі болуға тиісті.
Кеңес Дүйсекеев сынды музыканттар шығармашылық жағынан өрлеген 80-90 жылдар, расында,қазақ эстрадалық өнерінің нағыз шырқау биікке көтерілген кезі
Сахнада шырқалатын әрбір ән сөздеріне, әуеніне қатты мән берілген
Тыңдарманның да талғамы жоғары болды
Тұманбай Молдағалиев, Қадыр Мырза Әлі, Шөмішбай Сариев се­кіл­ді ақындардың сөзіне жазылған әрбір ән тыңдарман жүрегіне жол тапты
Олардың барлығы дерлік ұмытылып қалмай, бүгінгі күнге жетті
Қазақ ән өнерінің қазіргі халі әнші мен ән шығарушы көп болса да, сол кездегі деңгейге көтеріле алмай жатқаны көңіл қынжылтады.
Абай СЕЙФУЛЛАҰЛЫ
АСТАНА
