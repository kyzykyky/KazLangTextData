Еліміздің кітапханалар жүйесі жылдан-жылға дамып келе жатқанын кітапханаға барған оқырман бірден сезінері ақиқат
Жаңарған оқырман залдары, байытылған кітап қоры, түрлі-түсті танымдық газет-журналдар, электрондық залдар, т.б
Мұның бәрі руханият саласының бірте-бірте еңсе тіктеп келе жатқанын аңғартса керек
Осы айтылған жетістіктермен қатар еліміздің кітапханашылары бүгінде әлемнің бірсыпыра елдерінде болып, кітапхана саласындағы озық технологиялар мен жетістіктерді игеруде
Мәселен, Қостанай облыстық Л.Толстой атындағы кітапхананың директоры, Қазақстан Республикасының мәдениет қайраткері Гүлжамерия Қазина әріптестерімен бірге Америка еліне сапарлап қайтты
 
– Гүлжамерия Ғалиасқарқызы, сіз облыстың бас кітапханашысы ретінде әлемнің бірқатар елдерінде болдыңыз
Өзіңіз жақында болып қайтқан АҚШ-тағы сапарыңыз туралы айтып берсеңіз? Бұл сапардың мақсаты қандай?
– Бұл өзі көпке дейін айтып жүретін нәтижелі әрі таңғажайып сапар болды
Сапарымыз үш аптаға жалғасты
Онда дүниежүзі елдерінің кітапхана саласы қызметкерлері бас қостық
Аталмыш жиын АҚШ-тың мемлекеттік департаментінің жобасы бойынша жүзеге асырылды
Осынау тағылымы мол жүздесуге Қазақстаннан 5 адам бардық
Олар Қарағанды, Атырау, Павлодар, Алматы қалаларының бас кітапханашылары
Сапардың мақсаты – тәжірибе алмасу бағытында өрбіді
Сапар аясында АҚШ-тың кітапхана саласымен кеңінен танысуға мүмкіндік туды.
– Сіздің АҚШ-қа баруыңызға өзіңіз басшылық ететін кітапханадағы «Амери­калық бұрыштың» тікелей ықпал-әсері болған шығар?
– Әрине, болды
«Америкалық бұрыш» біздің кітапханада 2009 жылы ашылып, содан бері табысты жұмыс істеп келеді
Өткен жылдың қорытындысы бойынша біздің кітапханадағы аталған бұрыш еліміз бойынша бірінші орынды жеңіп алды
АҚШ-тың Қазақстан Республикасындағы Төтенше және өкілетті елшілігі «Америкалық бұрышты» дамытудағы еңбегімізді жоғары бағалап, өздерінің тағайындайтын грантына ие болдық
АҚШ-қа барған күннен бастап, әрбір күнімізді мәнді де мағыналы өткізуге тырыстық, көптеген штаттарында болып, кітапханаларын аралап көрдік
Әртүрлі кездесулерге, дөңгелек үстелдерге қатысып, еліміздің кітапхана саласында қолға алынып жатқан баянды істер туралы да әңгімелеп бердік.
– Білуімізше, америкалық азаматтар кітапқұмар екен
Бұл туралы не айтар едіңіз?
– АҚШ-та кітапқа, кітап оқуға деген көзқарас ерекше
Интеллектуалдық байлықты жоғары бағалайтын елде солай болуы заңды деп ойлаймын
Әрине, шетелге барған соң, көптеген дүниелерді салыстыра бастайсың
Бір байқағаным, ол жақтан үйренер тұстарымыз аз емес екен
Үлкені де, кішісі де ерекше кітапқұмар
Америкадағы кітапханалар біздікі секілді тек екі-үш қабатты ғана емес, көпқабатты болып келеді
Оқырмандар үшін керекті жағдайдың барлығы жасалған
Мәселен, онда кәдімгі кітапхана оқырмандары мен ақын-жазушылардың кездесулерін биік лауазымды шенеуніктердің, губернатордың жұбайы немесе қалталы бай әйелдер үйінде өткізетіндігін білгенде таңырқай қарадық
Міне, мұның бәрі де біздің еліміздегі зиялы қауымға үлгі-өнеге іспетті
Жергілікті меценаттар руханият саласына қамқорлық танытуды өздерінің азаматтық ісі деп біледі
Осы жолда өз қаражаттарын аямайды.
– Балалар кітапханасына қаншалықты көңіл бөлінеді?
– Оларда біздегідей балаларға арналған жеке кітапханаларды көре алмадым
Бұл қызметті кітапханалардағы балаларға арналған бөлімдер атқарады екен
Тіпті, кітапханашылар жас бүлдіршіндерге дауыстап кітап та оқып береді
Осылайша балалардың бойында да руханиятқа деген талпыныс оянатын секілді
Кейбір кітапханаларда жастармен жұмыс жақсы жолға қойылғанын байқадық
Әрине, осындай ізгі ниеттер мен ұмтылыстар адамдардың тарапынан кітап оқуға деген ынтызарлықты арттыра түсетіндігі сөзсіз
Осындай оң тәжірибелерді болашақта өз қызметімізде пайдалана білсек, нұр үстіне нұр болар еді.
– АҚШ-та болған сапарыңызда ол жақ­та­ғы қандастарымызбен жолыға алдыңыз ба?
– Біз әлемнің қай түкпірінде жүрсек те, өзіміздің қандастарымыздың тұрмыс-тіршілігін, олардың жағдайларын білгіміз келіп тұратыны шындық
Бірақ бұл жолы бауырларымызбен жүздесудің реті келмеді
Өйткені, біздің жұмыс сапарымыздың әрбір күні алдын ала жоспарланып қойылған болатын
Дегенмен, сол алып елде де мұсылмандар тағзым ететін киелі орын, яғни, мешіттер бар екендігін білдік
Аталған мемлекетте қазақтың оқыған, түрлі саланы меңгерген бесаспап азаматтары жұмыс істейді
Білім алып жатқан жастар да аз емес
Сапар барысында ұлтымыздың жігіттері басқаратын дәмханасында болып, дәм таттық
Ерекше есте қаларлық жағдай, АҚШ-та қазақ баласын асырап алған бір отбасы Вашингтондағы Конгресс кітапханасына арнайы келіп, 16 жасар ер балаға өз ұлтының шыққан тегін білдіру үшін кітап сұраған екен
Кітапхана қызметкерлері олардың талап-тілегін орындап, қазақ халқының бай салт-дәстүрі, әдет-ғұрпы туралы кітап­тарын тауып беріпті
Шынында да әлгі от­басының ұлдың келешегін ойлап, мұндай игі қадамдарға баруы бәріміздің де жү­регімізді жылытқанын жасырмаймын.
– Іссапардан оралған соң, Америкадан ал­ған тәжірибелеріңізді пайдалану ойларыңызда бар ма? Алдағы жоспарларыңызбен бөліссеңіз?
– Жоспар, әрине, көп
Барлық мәселе қашанда жауапкершілікті қажет етеді ғой
Дегенмен, ниет болса жүзеге аспайтын іс бар ма? АҚШ-та көргенім бойынша «Кітапхана достары» атты қор ашуды қолға алмақшымыз
Мұнымен қатар еліміздегі үш тұғырлы тіл жөніндегі тұжырымдаманы күнделікті қызметімізде басшылыққа ала отырып, жұмысымызды жалғастыра түсетін боламыз
Осы бағытта жасалып жатқан тың ізденістер де аз емес
Жыл бойы кітапханамызда ағылшын тілі курстары мен турнирлері өткізіліп тұрады
Сол тілден кинодәрістер мен ән фестивальдерін ұйымдастырамыз
Сайып келгенде, мұның бәрі ағылшын тілін оқып-үйренуді мақсат қойған жастарымыз үшін пайдалы болмақ
Осы жазда мектеп оқушыларына арнап ағылшын тілі курстарын аштық
Оқу тегін болды
Онда жергілікті университеттің оқытушылары мен волонтерлері сабақ берді.
– Әңгімеңізге рақмет!
Сұхбаттасқан
Оразалы Жақсанов
Қостанай облысы
