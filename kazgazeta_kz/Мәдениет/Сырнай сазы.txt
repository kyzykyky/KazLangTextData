Нарын өңіріндегі әр ауылға өнер қонған  десек артық айтқанымыз емес
Домбыраның күмбірі де, қобыздың қоңыр үні де, төгілген жыр-терме де, шалқыған ән де  ежелден әр ауылға сән беріп келеді
Исатай ауданы, оның ішінде Тұщықұдық ауылы әртүрлі саз аспаптарында ойнайтын өнерпаздарымен де ерекшеленеді
Сырнай (баян) аспабының хас шеберлерінің есімі өнерсүйер қауымға жақсы таныс.
Олар – Қазекеш Мұқтаров, Ис­ламғали Нәсіпқалиев, Сәбила Ер­ғалиева, Биғали Аққалиев, Хайролла Қарабалин, Төребек Шәріпов, Нүрия Қадырқұлова, Алма Мұханбетқалиева, Рамазан Бермағанбетов, Аманжол Бермағанбетов, Жандарбек Құрманғалиев, Шолпан Мағазова, Еркін Досқалиев, Армангүл Бердиева, Шұға Қайырлиева, Ұлжан Қабулова және т.б
Иә, Тұщықұдық (бұрынғы Чапаев) ауылы өнерлі ауыл
Тоқсаныншы жылдардың басында есімі республикаға белгілі болған талантты сазгер, күйші, әнші Төребек Шәріповтің сыныбында оқыған Ұлжан Қабулова Гурьев музыка училищесін бітіріп келіп, Чапаевтағы саз мектебінде бір жылдай сырнайдан сабақ берді
Бірақ сол тоқсаныншы жылдардың бас кезіндегі өтпелі кезеңде саз мектебі жабылып қалып, кейін 2001 жылы қайта ашылып, 2005 жылдан бастап онда сырнай сыныбы оқытыла бастады
Аудан орталығы Аққыстаудағы Шәмшиден Шәріпов атындағы саз мектебінен бұл аспапты үйрететін оқытушы болып Айман Молдағалиева келді.
Айман Маратқызы Тұщықұдыққа көрші бұрынғы Новобогат, яғни қазіргі Хамит Ерғалиев атындағы ауылдың қызы, сондағы Амангелді атындағы мектептің түлегі еді
1987 жылы Гурьев музыка училищесінің халық аспаптар бөлімінің баян сыныбында оқуға түседі
Өнер жолындағы алғашқы ұстазы осы оқу орнын құрушылардың бірі, халық аспаптар бөлімінің меңгерушісі болған Иван Васильевич Хованский болды
Кейін Сәлім Ажекеновтен дәріс алған
Училищені бітірген жас маман алдымен Абай атындағы мектепте ән пәнінен сабақ берді, кейін 1993 жылы өзінің туған ауылы Новобогат балалар саз мектебінде жаңадан ашылған сырнай сыныбында ұстаздық етті
Алғашқы шәкірттерінің бірі Дельвара Күзенбаева мектепті үздік бітіріп, Дина Нұрпейісова атындағы Халықтық музыка академиясы Атырау музыка колледжінің студенті атанып, ұстазының мерейін өсірді
Ғарифолла Жақсыбеков пен Ерболат Камалиденовтен тәлім алып, колледжді үздік бітірген Дельвара Құрманғазы атындағы Қазақ ұлттық консерваториясында белгілі ұстаздар Зәуре Смақова, Охан Абдоллаевтың сыныбында шыңдалды
Қазіргі уақытта ол өзі оқыған Атырау музыка колледжінде ұстаздық етеді.
Жоғарыда айтқанымыздай, Айман Молдағалиева 2005 жылы Тұщықұдық ауылындағы саз мектебі филиалынан сырнай сыныбы ашылғаннан бері онда ұстаздық етеді
Міне, арада содан бері он жылдай уақыт өтті, өнерге құштар біршама шәкіртер тәрбиелініп, түлеп ұшты
Айманның шәкірттері бірнеше рет облыстық «Боздақ Рзаханов» сайысының, республикалық деңгейдегі «Жас музыкант» байқауының, «Ақ көгершін» фестивальдерінің жеңімпаздары болды
Айнұр Тұқпатова, Жасұлан Жұмақанов, Құралай Ғилымова, Нұрайым Құзайырова қазір ұстаз жолын қуып, Дина Нұрпейісова атындағы Халықтық музыка академиясы Атырау музыка колледжінің студенттері атанды.
Италия елінің Ланчано қала­сында өткен халықаралық конкурста жүлделі орыннан көрінген Ерік Көшеров Исатай ауданындағы Шәмшиден Шәріпов мектебінің түлегі, Айман Молдағалиеваның Тұщықұдық саз мектебіндегі алғашқы шәкірттерінің бірі
Облыстық филармония артисі, музыка колледжінің студенті саналатын он сегіз жастағы жас орындаушының халықаралық конкурста топ жаруы Қазақ елін бүкіл әлемге танытты! 2015 жылдың сәуірінде Алматыда Құрманғазы атындағы Қазақ ұлттық консерваториясы ұйымдастырған «Республикалық кіші олимпиада» сайысында Ерік Сағынайұлы бірінші орынды иеленді
Ең бастысы, жас таланттың колледж ұжымымен «Нарын» оркестрі сүйемелдеуінде облыс орталығында классикалық шығармалардан берген концерті біздің өңірде бұрын-соңды болмаған дүние еді
Әрине, бұл кешке Айман Маратқызы оқушыларымен арнайы қонақ ретінде шақырылды
Ұстаз үшін шәкіртінің жетістігін көру үлкен қуаныш екеніне тағы бір көз жеткіздік.
Әр жылды зор табыстармен қарсы алып жүрген ұстазға өткен жыл да жетістіктерге толы болды
«Боздақ Рзаханов» сайысында кіші топта ауданнан оның оқушылары Диана Жансейітқызы І орын, Наргиз Күнғали ІІІ орын иеленсе, облыста Диана Жансейітқызы І орын алды
Сөз орайында айта кетелік, «Боздақ Рзаханов» сайысы, «Жадыра, жас дарын!» фестиваль-конкурсының орны ерекше, мұнда тек атыраулық ғана емес, басқа облыстардан музыка мамандары келіп конкурсқа баға беріп, бақылайды, жас таланттарды іздейді
Сондықтан әр ұстаз өз шәкіртінің саз аспабында орындаушылық шеберлігін шыңдай түсуге күш салады.
Ұстаз Айманды шәкірттері қой жылы да қуантты
Республикалық деңгейдегі «Жас музыкант» байқауы­на ауданға үш бірдей оқушысын бәйгеге қосып, орта топтан Махаббат Ержанова І орын, кіші топтан Диана Жансейітқызы І орын, Наргиз Күнғали кіші топтан ІІ орын иеленді
Облыста екі бірдей тәрбиеленушісі ІІ орын алып, жоғары деңгейден көрінді
Сонымен қатар «Жадыра, жас дарын!» облыстық фестиваль-конкурсында орта топтан Махаббат Ержанова І орын, кіші топтан Диана Жансейітқызы І орын алды
Облыс орталығында Мәдениет қайраткері Шәмшиден Шәріпов атындағы саз мектебінің аты қайта-қайта аталып, Исатай ауданының мерейі үстем болды
Айман осындай лауреаттар даярлағаны үшін бірнеше мәрте дипломмен марапатталды.
Оқушылардың жазғы демалысын орайластырып Атырау облысының білім басқармасына қарасты «Жадыра, жас дарын»! қоғамдық қоры алғаш ұйымдастырған І Халықара­лық «Жадыра, жас дарын!» фести­валь-конкурсында Махаббат Ержанова І орын, кіші топтан Диана Жанпейісқызы ІІ орын иеле­ніп, ҚР Мәдениет қайраткері, Құр­манғазы атындағы Қазақ ұлттық консерваториясының құрметті профессоры Қожамбаевтың қолынан жүлделерін алып оралды.
Ауылымыздағы осындай қара­пайым мамандық иесі Айман Маратқызы Молдағалиева сияқты ұстаздардың жас толқынды өнерге, білімге баулудағы еңбегі қандай да болсын марапат пен мадақтауға лайық екені сөзсіз ақиқат.
Ержан ШЕРУЕНОВ,
«Қазақстан» РТРК-ның Атырау 
облыстық филиалының қызметкері
