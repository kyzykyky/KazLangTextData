Отбасылық құндылықтар кез келген қоғам үшін маңызды
Өмірде өз сыңарын дұрыс таңдауға әркім-ақ тырысады
Жұптарды табыстыруға ата-анамен қоса, олардың достары, басқа да жақындары атсалысады
Тіпті қазір отандық медиа қызметкерлері де осы мәселені қолға алып отыр
Жақында «Еуразия» телеарнасында «Қалаулым» атты реалити-шоу форматындағы бағдарлама көрерменге жол тартты. 
Бағдарламаның дебютынан бұрын бірнеше ғаламтор беттерінде мақтап айтылған жарнамаларды оқы­ғанда, шынымен де отандық теле­ви­­зияда мазмұнды, әлеуметтік құн­дылығы бар жоба болады екен деген үміт болды
Екі сағатқа созылған ал­ғаш­қы шығарылымы барлық шоу қаты­сушыларын таныстырып үлгер­мей, жалғасын келесі күнге қалдырды
Ішті пыс­тырған таныстыруды келесі шы­­ғары­лымында көруге тағы тура келді.
Мен байқаған бірінші кемшілік шынайылықтың жоқтығы
Бағдар­ла­мада жеке басқа кінә артушылық бар
Мұны, әсіресе жүргізуші тарапынан жиі байқауға болады
Бақытжан есімді қатысушы өз-өзін таныстырғанда өткен өміріндегі құпиясын айтқысы келмеген-ді
Қызының ұзату тойына бара алмаған әкенің хикаясын жүргізуші іліп алып кетті де, қатысушы қазбалауды қаламаса да мәжбүрлі түрде баяндап беруді талап етті
«Сіздің қалаулыңыз бәрін білу керек» деген сөздерінен жүргізушінің өз қонағын сыннан, өсектен қорғай алмауы, оның жасырғысы келген құпиясын жария етуге мәжбүрлеуі дұрыс болмады
Өз махаббатын іздеп келген жандар бұл шығарылымда сезімге ерік беріп, көз жасын төгу арқылы орынсыз жайтқа жол берді
Адам сезімін, оның көз жасын рейтинг үшін пайдалану, біреудің жеке өмірін талқылау, оның қателіктерін сынға алу жөн бола ма екен? Қатысушы Бақыт­жаннан кейін келесі Ислам есімді қатысушы да осыған ұқсас оқиғасын баяндап, әке қамқорлығын көрмегенін айтты.
Сондай-ақ қатысушыға келген үміт­­керді басқа қатысушылар сұрақ­тың астына алып, ­немесе «сен оның теңі емессің», «жараспайсыңдар» деген сөздерді жиі айтады
Адамның ішкі жан-дүниесімен таныс­пай жатып, тек сырт-келбетінен асығыс пікір айту қаншалықты дұрыс? Адам өзіне қа­жетті жанды таңдауға тек өзі шешім қабылдай алады
Қатысушылар тара­пынан ұстамдылық мүлде бай­қал­майды, себебі адам өзіне келген үміткерді шын ұнатып тұрса да, басқалардың «жұп емессіңдер» деген сөздерінен кейін айнып қалуы да мүмкін
Сондықтан жүргізушінің қатысушылардан ортадағы жұп туралы орынсыз сұрай беруі мүлде дұрыс емес
Шешімді солардан күтіп, білгісі келген ойды тек сол жұптан сұраса бағдарлама жинақы түрде өтеді
Жинақылық демекші, реалити-шоу болған соң қатысушылардың тек студияда, тапжылмай отырып бір сөзді қайталай бергені көрерменді жалықтырады
Мұндай форматтағы шоуларда жан-жақты мүмкіндіктер жиі пайдаланылу керек
Жұптарды «Қайда бардыңдар?», «Неге сөйлес­педің­дер?» деп тергегеннен гөрі олардың шынымен жұп болып, жарасып уақыт өткізгендерін көрсеткендері дұрыс
Мүмкін олар бағдарламадан кейін мүлде сөйлеспеген де шығар
Көрермен бәлкім алданып отырған болуы мүмкін
Себебі бағдарламаның қанша шығарылымы болса да, табысқан жұптар әлі болған жоқ.
Реалити-шоулар пайда болған күнінен бастап моральдық құнды­лық­тар мен тәрбиені насихаттауды мақсат етпеген
Ал «Қалаулым» «отбасылық құндылықтарды» насихаттаймыз деп асығыс шешім қабылдап қойған сияқты…
Балжан Мұратқызы,
Сүлеймен Демирел университетінің студенті
Алматы
