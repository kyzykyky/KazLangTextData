Осы біздің аңсарымыз аз-ақ дүниеге ауады ғой
Анаусы олқы, мынаусы солпы қоғамда ақсүйектей мұрын шүйіреміз
Сол мұрнымызды шүйіртпейтін бір кино бар
1968 жылы жарық көрсе де, бүгінгі күндей жаныңызды жадыратады
Жадыратпай қайтсін? Өйткені оның режиссері — қазақтың Шәкен Аймановы
Басты рөлде Әмина апамыз
Онан соң, Әмина апамыздың қанаттыға қақтырмай, тұмсықтыға шоқтырмаған — «Тақиялы періштесі»
Ол періште алпамса денелі, тартымды мінезі бар, кең пейілді кәдуілгі география пәнінің мұғалімі ретінде, яғни қоғамдағы біз секілді суреттелген
Сол мұғалімнің басында — тақия жүреді
Қандай тақия дейсіз бе? Ұлтымыздың ұлттығын ұлықтайтын — қазақы тақия
Бүйіріңде Кеңестер Одағының найзасы қадалып тұрған тұста… Оны қойыңызшы
Алты Алаштың әруағын тірілткендей басты кейіпкерге қазақы бас киім кигізудің астарында не сыр жатқанын айтып, соқырға таяқ ұстатқандай болмай-ақ қоялық
Бірақ, бір сәт ойлануға болады
Біз күнбе күн ұлттың жоғын жоқтап жатамыз
Жыртық сонда да жамалмай келеді
Өшкеніміз жанбады, өткеніміз келмеді
Неге? Өйткені біз айтамыз
Иә, тек қана айтамыз
Айтып алып бет жыртысамыз
Аққу көкке, шаян… 
Енді тікелей іске көшер кез келген секілді
Аяз би екеш, Аяз би де биліктің тізгінін қолына алғанда өткенін ұмытпау үшін жыртық шапанын іліп қоймаушы ма еді? Қазақтың жыртық шапанын қазір той-томалақтан көресіз
Құда-құдалықтың жоралғысы ретінде қолдан-қолға өтіп жүр
Әрине, оны қайта тірілтіп, үстімізге кию Есіл өзенін теріс ағызғанмен бірдей
«Көз қорқақ, қол батыр»
Қолдың батыр болатыны сол, ала алмастай болған тәуелсіздігімізді алғанбыз
Елдің есі кеткенде етегімізді жиып, ел болғанбыз
«Есілдің бойына ел қондырғамыз»
Бірақ, шапан киер кез емес
Сол себепті де, қазақтығымызды көрсетер бір белгі қажет
Ол қандай болмағы шарт? Осы сауал толғандырған бірер жігіт өткен аптада әрқашанда басымызға қазақы тақия киетін болып келістік
Бір кездері «заң сенікі, жер менікі» деп жоқтан жоралғы сұраған кеудемсоқтардың өзі бізге малақайы арқылы таныс
Қырғыз, өзбек, тәжік, түркімендерді қараңызшы… Бәрі-бәрі басындағы тақиясын сақтап қалыпты… Тіпті, оларды басқаша елестете алмайды екенбіз
Осылардың қасында қазақ кімнің соры еді? Ешкімнің де
Еврей деген ұлтты көз алдыңызға елестетіңізші
Алдымен ойыңызға не келеді? Әрине бас киімі
Қандай бас киім ол? Ұлттық
Сол себепті де, алдымен қазақтың кім екенін танытқымыз келсе, баскиімі басымызға бірігіп шығаралық дедік
Бұл ел кімдікі екенін көрсін дедік
Біздің санымыз артқан сайын Алаш ардақтыларының рухы асқақтайтындай әсерге бөлендік
Бөлендік те, Шәкен Аймановты еске алдық
Оның ерлігін араға елу жыл салып Алаш ұландары жаңғыртса несі айып деп ойладық?! 
Ойланыңызшы, мұнан кейін Алматының көшелерінде өзге емес қазақы киіз үй пішіндес қазақтың ұлттық бас киімін асқақтатып, періштедей қазақ, қазақ кетіп бара жатады
Біздің де армандағанымыз осы емес пе еді?
Қанат ӘБІЛҚАЙЫР
