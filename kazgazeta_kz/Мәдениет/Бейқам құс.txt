Әлемде қаншама құс бар десеңізші! Кім оның санына жеткен? Олар – табиғат әлемінің құрамдас бөлшегі, тіршілік иесі
Табиғат-ана, Жаратушы құдірет өзіне ғана тән ерекше қасиет берген мақұлық
Көк пен жерді шарлап, бағдары мен бағытынан адаспай, өсіп-өнген ортасында еркін самғауы – осының айғағы
Құс секілді тіршілік атаулының бәріне ұшу қабілетін жазбаған
Табиғаттың тылсым құпия, құдіретті күші осындай бірін ұшырып, бірін жорғалатып, бірін суға жүзгізіп, бірін-біріне үйлестіріп, тәуелді етіп, енді бірін сөйлетіп, әндетіп, билетіп қойған
Барлығы да – жаратылыстың құдірет күші. Тіршілік атаулының бәрі өз ортасына бейімделеді
Ыстық, суықты былай қойғанда, бірі орманда, бірі далада, бірі шөлде, бірі көлде өмір кешеді
Мінез-құлықтары да өзгеше
Солардың бірі – менің сайын даламда еркін көсіліп жатқан, арқамда бауыр басқан, еншілес қазағым секілді ен далада көшіп-қонып тіршілік ететін, кәдімгі момын, ешкімге зияны жоқ, қоймен қоныстас, таңның жаршысы, даланың бұлбұлы – бозторғай
Ол – қазақтың тұрмыс- тіршілігінде ерте көктемнен қоңыр күздің суығы түскенше жаршысы болған құс
Жаршысы дегенім, қара жерден қарала шұбар кете бастағанда, көктемнің жылы лебін өзінің өсіп, өркендеген даласына алғашқы болып ала келетін де бозторғай болатын
Оған іле-шала күн жылып, мұз ерігенде су құстары жетсе, шыбын-шіркей тірілгенде  қарлығаш, қараторғай келетін еді
Бұл да табиғаттағы тіршіліктің үйлесімдігін көрсетсе керек.
Ұлы Отан соғысы кезінде мен он бір жастағы бала едім
Ауылдағы өрімдей жастармен еңбекке жарамды азаматтардың бәрі дерлік әскер­ге алынды
Колхоз тіршілігінің бар­лық жұмысы біз секілді балалар мен әйелдерге, шал-кемпірге қалған еді
Соғыс жылдары сабақ қазан айында басталып, мамыр айында бітетін
Мектепке барып, сабақ алды деген аты ғана
Орта мектепті бітіргенше химия, шет тілі, физика, астрономия пәндерін оқымадық та
Керісінше, бесінші сыныптан бастап мектеп бітіргенше колхоз жұмысында еңбекпен шыңдалып, ерте ержетіп, жетілдік
Төрт жылдың ұзақ жазы балғын балалықты колхоздың қосында жер жыртып, егін ордық, шөп шауып, шабақ жинадық, арба айдап, ат құлағында ойнадық
Осы кезеңнің барлық уақыты табиғат аясында өтті
Біздің еститін әніміз, музыкамыз – бозторғайдың шырқап салған әні, қудың қиқуы, үйрек пен қаздың қаңқылы, тырнаның тыраулағаны, қарлығаш пен қараторғайдың сайрағаны, құлынның кісінегені, бұзаудың мөңірегені, қозы-лақтың маңырап жамырағаны, иттің үрген шуы
Қойды қосақтап сауып бітіп, қозы-лақ жамыраған кезде анасын іздеп маңыраған қозы, қозысын іздеген қойдың даусы у-шу, азан-қазан болған сағыныш сазын білдіріп, оркестр ойнағанындай болатын еді
Аздан соң бірімен-бірі табысып, ананың емшегін еміп, мейірімі қанған мал да мамыражай күй кешетін
Сонда малға қарап, ауылдағы кемпір-шалдың: «Біз де балаларымызбен аман-есен қауышатын күн болар ма?!» – деп, көздеріне жас үйірілетін.
Сол бір сұм соғыстың өте ауыр төрт жылында алты ай жаз бойы колхоздың шаруашылық жұмысын орындап, қоста болғанымызда біздің сағатымыз да, оятушымыз да бозторғай болатын
Таң рауандап аспанға шапағын шаша бастағанда байғұс мақұлық шырылдап, құстардың бәрінен бұрын көкке тікұшақ тәрізді бірден қанаты талғанша қалықтай көтеріліп: «Ей, жанды тіршілік, ояныңдар, жатпаңдар, тұрыңдар! Өмір нәрін берген, жылу, жарық таратқан таң келеді, күн шапағатын шашады
Қарсы алып, арман, мұратқа жетуге талпынып, тілек тілейік», – дегендей шырылдаған үнін естіп, біз де орнымыздан тұрып, қобырасып, жүз жуған болып, ораза ашып, күн шыға жұмысқа кірісетін едік
Сол кездері азан шақырып қойған Медеубай дейтін атынан айырылып, «бозторғай» атанып кеткен қамыт аяқ бригадир әрқайсысымызды түрткілеп, балғын балалықтың таңғы тәтті ұйқысынан оятатын еді
Қара жұмыстан кейін біз де көліктен қалжырап түсіп, күн ұясына батар, ымырт қараңғысы түсер алдында бейшара құс тағы да шырылдап аспанға көтеріліп, жарық дүниемен қоштасқандай шырқағанда, үнінен мұңды өкініш естілгендей болатын
Жаратқан Тәңірі ерекше бейқам­дық, әлсіздік пен әлжуаздық бергеніне налитынын білдіретін тәрізді.
Бұл мақұлықтың болмысындағы бейқамдығы сонша, бірде-бір құс оған тең келмейді
Құстардың барлығы өз балапандарын аман сақтап қалу үшін жұмыртқаларына ешкім, ешнәрсе қиянат жасай алмайтындай жерге ұясын салады
Бүркіт ұясын жанама жартастың кертпіш қуысына салса, қаршыға оның қия беттегі қарағайдың ұшар басындағы қалың бұтаққа салады
Ал қарлығаштар балшықты, қылды, жүн-жұрқаны араластырып, жа­уын, су тимейтін жерге ұясын өте шеберлікпен жасайды
Балапаны жұмыртқасын жарып шыққан соң, қанат бітіп қатая бастағанда балапанының аяғын қылмен орап, байлап тастайды екен
Қандай кере­­­­мет десеңізші! Енді өзен бо­й­ы­н­­­да тіршілік ететін кішкентай құрқылтай дейтін құс сәмбі талдың суға төнген шашақ тәрізді салбырап тұрған сабағына қыл, жүн, шөп-шалаңды байластырып ұя жасайды
Жауын, су өтпейтіндей етіп, қыл араластыра орайды
Ұясының аузын өте тар, аналық пен аталық кіріп шығатындай етіп жасайды
Дала құстары дуадақ, бұлдырық та жұмыртқаларын өте жасырын жерге салады
Ал бейшара, байғұс бозторғай ұясын қалың шөптің арасына кез келген жерді шұқырлап, өскен шөпті жинап салады
Бейқамдығы сол емес пе, кездесе кеткен жылан, кесіртке жұмыртқасын жұтып қойса, түлкі, қарсақ, борсық жеп қояды, кейде мал тұяғының, әсіресе, тапталып айдалған малдың аяғының астында қалады
Не деген бейқамдық, жайбарақаттық…
Бүгінде құрлық құстарының дені антропогендік күштің әсерінен пайда болған экологиялық апаттан тынысы тарылып, өрісі жоғалып, құрып бара жатқан тәрізді
Тәңіртауының тауаралық жазығын, Сарыарқаның Торғай даласын осыдан он жыл бұрын аралағанымда бозторғай үнін, шырылдаған дауысын ести алмадым
Бәлкім, мен дәл сол сәтте көрмеген, естімеген болармын
Мүмкін торғай түгіл, адамның өзін қасіретке душар еткен Семей өңірінің атом жарылысы, Байқоңырдан ұшқан газ – бәрі де табиғаттың бір бөлшегі саналатын сол құстарға өз үкімін жүргізіп те жатқан шығар…
Мен қазақтың момын­дығын, көнбіс, бейқамдығын, ба­уырмал, қонақжайлылығын, ән­шілігін осы бозторғай құсқа ұқсатам
Бозторғайдай бейқам­дығымыздың кесірінен ұлттығымыздан, салт-дәстүр, әдет-ғұрпымыздан, ана тілімізден айырылып қалмаймыз ба деген қауіп мені де ойландырмай қоймайды
Жан-жағымызды жайлаған алпауыт елдермен те­реземізді теңестіріп, оларды өзіміз­бен санасатындай деңгейге жеткіз­геніміз Елбасының сара саясатының арқасы деп білемін
Бозторғай қырандарға алдырмау үшін олардан бұрын көкке, биікке көтерілген
Ондайда өзінен биікті қырандар да ала алмаған
Өзінен төмендегі көлемі үлкен құстарды алған
Ителгі биікке көтеріліп, қаз, үйрек, дуадақты тауып, қанатын сындырып құлатқан
Біздің халқымыз да бозторғай сынды елден ерек биікке көтеріліп, өзгенің алдын орауы қажет.
Бүгінгі күні экономикамыз қарыштап, әлеуметтік ахуалымыз да біршама қалыпқа түсті
Дегенмен бір қынжылтарлық дүние – білім саласы
Бүгінде білім саласы айналасында талай дау-дамай болып келеді
Ал шәкірт тәрбиелеп, үлкен өмірге жолдама беретін ұстаздар қауымы балаға білім нәрін, тәрбие рухын беретін, оны жанындай жақсы көретін керемет қасиетті мамандықтың иесі болуға тиісті
Мемлекет пен халық алдында адам тәрбиесі, елдің болашағы жөнінде жауап беретін жандар екенін естен шығармағаны жөн
Адам баласының ұзақ жылдардағы ұрпақ тәрбиесінде көріп жүргендей, тегінде, баланың қабілетсізі жоқ
Тек мұғалім әр баланың психологиялық мінез-құл­қын зерттей отырып, тәлім-тәрбие, білім бере алса, қоғамға лай­ық­ты мамандыққа ие болары даусыз.
Өз көргендерімнен түйгенім, бүгінгі таңда қалалық, ауылдық мектептердің көбінде білім мен тәрбие беру ісі қоғамдық деңгейдегі күрделі нәрсе екеніне назар аудармайтын сияқты
Әрине, көпке топырақ шашудан аулақпын
 Сынған затты жөндеуге болады, білмегенді кейін толтыруға да болады, бірақ кеткен уақытты қайтаруға болмайды
Биылғы оқу жылында сегізінші сыныпта оқитын немеремнің үйге берген география мен тарих тапсырмаларын бірге орындауға көмектестім
Бір жарым сағат уақытты алды
Өзім де осы мамандықты жақсы меңгерген едім
 Бірақ дайындалу үстінде бір байқағаным, оқулық жалпы білім беретін мектепке арналмаған, баланың жас ерекшелігін ескеріп жазылмаған
Жоғары оқу орнына арналған оқулықтан көшіргендік байқалады
Қажетсіз материал өте көп.
Мысалы, Осман империясы мен француздық буржуазиялық революция тақырыбын алайық
Оқулықта сол дәуірдегі карта, кесте, диаграмма, түсіндірме сөздік атымен жоқ
Ал тапсырманың қиындығы, түсініксіздігі баланы білім алудан, білімге деген қызығушылықтан айы­рады.
Сондықтан, менің пікірімше, оқу жүйесін бүгінгі техниканың даму деңгейіне, ұлттық менталитетке сәйкестендіріп, қайта қа­рау керек қой
Менің ойымша, ауылдық жердегі мектеп құрылымы мен құрылысын да қайта қараудан бастаған жөн сияқты
Ауылдық жердің кәсіптік ортасына сәйкес тоғыздан кейін кәсіптік мектеп пен дарынды балалар мектебін көбейтіп, әр ауданда алғашқы мамандық беріп, тұрмысқа өте қажетті жұмысшы мамандығын даярласақ
Менің бұл айтып отырғаным – азғантай халқымның ұрпағы жұрттың жүгенінде кетіп жұтылып кетпеуі үшін, техниканың қарыштап дамыған дәуірінде әлем­дік көште жұрттан қалып қоймауы үшін барлық қажеттілікті тудыра отырып, ғылыми негізде, әсіресе, техникалық іргелі білім алуға жұмылдыру керек деген ой еді
Яғни өз ана тілінде білім беріп, өз ана сүтімен сусындату – біздің міндетіміз
Ол үшін мемлекеттік тілді өз биігіне қондыруымыз керек
Өз тәуелсіздігіміздің 20 жылында жеткен жетістік аз болмады
Бірақ ана тіліміздің әлі де өз бағасын ала алмай келе жатқаны қынжылтады
 «Тізе бүгіп өмір сүргенше тіке тұрып өлгенің артық» деген еді Бауыржан атамыз
Сол айтпақшы, енді бұл іспен тіке тұрып күресіп, талапты қатаң қойғанымыз абзал болар
Әйтпесе тілі жоғалған ұлтты жаһандану атты әбжылан әп-сәтте қылғытып жатыр емес пе? Бұл жолда біреуді біреу жат көрмесе, жақын тартпасы анық
Сондықтан біз тек өзіміздің ақыл-ойымызбен, білім, білігімізбен, ана тілімізбен, ұлттық дінімізбен ғана оза аламыз.
Әділхан ЗЫҚАЕВ,
зейнеткер
