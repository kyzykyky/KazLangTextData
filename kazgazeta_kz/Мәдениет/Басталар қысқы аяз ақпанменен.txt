Суретті түсірген Рафхат ХАЛЕЛОВ
Биыл еліміздің бірқатар аймақтарында қыс қаһарына мініп тұр
Күре жолдар жабылып, шалғай жатқан елді мекендер арасындағы көлік қатынасы қиындай түсті
Осылайша қыстың қатал мінезі жұртшылықты әбігер­ге салып қойды
Әйгілі Базар жырау бір өлеңінде: «Басталар қысқы аяз ақпанменен, Сонарда түлкі аулайды қақпанменен» деп жырлаған екен

Иә, ақпанның аязы оңай болатын түрі жоқ
«Кәрі құдаң қыс келіп әлек салды» дегеннің нақ көрінісі жүріп жатыр
Қазақ ақпан айында болатын үш-жеті күндік қатты суықты «ақпан-тоқпан» деп те атайды
Жалпы, тілімізде аяз бен боранды «мінезіне» қарай сипаттайтын әртүрлі сөз нұсқалары кездеседі
Мәселен, «Қазақ әдеби тілінің сөздігінде» ондай сөз үлгілері молынан жинақталған
Бұл атауларды қыстың қаһарына мінген шағында есімізге бір түсіріп алсақ артық болмас деген оймен ұсынып отырмыз

Сонымен, аяздың түрлері келесідей: ақ аяз, көк аяз, қақаған аяз, құрғақ аяз, қызыл шұнақ аяз, қытымыр аяз, сақылдаған (сақырлаған, қақылдаған) сары аяз, түу десе түкірік жерге түспейтін аяз, тымырсыз аяз, үскірік аяз, шымшыма аяз, шыңылтыр аяз, шытқыл аяз, шытымыр аяз, шытынаған аяз
Қыстың тағы бір нышаны – боранға байланысты сөздер туралы айтар болсақ, олар былай болып келеді: ақ түтек боран, ақ шұнақ боран, аққұйрық боран, алай-түлей боран, алақаншық боран, дауыл боран, долы боран, жаяу боран, жөпшеңді боран, қара боран, құм боран, майлы боран, сұрапыл боран, сырғыма боран, тас боран, тентек боран, түтек боран, ұйытқыма боран, үскірік боран, ызғырық боран

Иә, табиғатпен етене ғұмыр кешкен ата-бабамыз қыстың өзіне байланысты қаншама теңеу сөздер мен сөз нұсқаларын тудырған десеңізші!
