
Қала күні мерекесінде Талдықорған жұртшылығы қосарланған қуаныштың куәсі  болды
Нақтырақ айтар болсақ, өткен жылы қаламызда республикада теңдесі жоқ әмбебап «Жастар» спорт сарайы пайдалануға берілсе, бүгін тағы бір спорттық нысан – теннис корты есігін айқара ашты
Осынау мерекелік шараға ортақ болу үшін оны тамашалауға келген барша қауым «Қаратал» шағынауданына қарай ағылды
Аталмыш нысанның ашылу салтанатына Алматы облысының әкімі Аңсар Мұсаханов пен Талдықорған қаласының әкімі Махаббат Бигелдиев, республикалық басылымдардың редакторлары мен бір топ лауазымды тұлға арнайы келді
Салтанатты шарада  облыс әкімі сөз алып, қала тұрғындары мен қонақтарын Қала күні мерекесімен құттықтады.
– Ел Тәуелсіздігінің 20 жылдық мерекесі қарсаңында облыс орталы­ғында халықаралық стандартқа сай «Жетісу» теннис орталығы ашылып, халыққа қызмет көрсететін болды
Бұл Елбасының жүргізіп отырған сындарлы саясатының арқасы
Сонымен қатар, биылғы Жолдауда халықтың 30 пайызының бұқаралық спортқа тартылуы қажеттігі айтылса, бүгінгі ғимарат – Жолдау жүктеген тапсырмалардың жүзеге асып жатқанының бір белгісі
Ендеше, есігін айқара ашқан теннис орталығынан ертең әлемдік ареналарда өнер көрсетіп, еліміздің абыро­йын асқақтататын спортшылар шығады деп сенемін
Олай болса, жаңа теннис орталығы және Қала күні мерекесі құт­ты болсын, – деді облыс әкімі өз сөзінде.
Бұдан кейін ортаға еркін күрестен Атланта Олимпиадасының күміс жүлдегері Мәулен Мамыров шығып, облыс басшысы Аңсар Мұсахановқа Жетісу жеріндегі спорттың өркендеуіне қолдау көрсеткені және жаңа нысанның бой көтеруіне қол ұшын бергені үшін облыс спортшылары атынан және өз атынан алғыс білдірді.
Құттықтау сөзден кейін Аңсар Тұрсынханұлы «Жетісу» теннис орталығының лентасын қиды
Ақ әжелеріміз қазақтың салт-дәстүрімен шашу шашты
Арнайы Қала күні мерекесіне орай мұнда үлкен теннистен жарыс ұйымдастырылды.
Тәуелсіздікке қол жеткізгеннен бергі жиырма жылдың ішінде талды­қорғандықтар сан мәрте табыстарға қол жеткізді
Сол сан-салалы табыстың ішінде спорттағы жетістік – бір төбе
Республиканы айтпағанда, облыс спортшылары байрақты бәсекеде абыройымызды асқақтатып, ел намысын қорғауда
Солардың қатарында Бейжің Олимпиадасында еліміздің қоржынына алғашқа жүлдені салған балуан Нұрбақыт Теңізбаев, Нұрмахан Тінәлиев, ауыр атлетшілеріміз Владимир Седов, Зульфия Чиншанло, Майя Манеза, Светлана Подобедова, биылғы маусымда премьер-лига ойындарында тамаша өнер көрсетіп келе жатқан «Жетісу» футбол клубының еңбектері орасан зор
Олай болса, жаңа ашылған теннис орталығы да осы орайдағы саңлақтарымыздың қатарын көбейте түсуге ықпал ететіндігі сөзсіз.
Қалаға көрік берген сәулетті ор­талықтың аумағы 13864 шаршы метрді алып жатыр
Онда екі жабық теннис стадионы, төрт ашық алаң орналасқан
Бір мезетте он екі адам теннис ойнай алса, үш жүз адамның жарысты тамашалауға мүмкіндігі бар
Халықаралық теннис федерациясының үлгісіне сай жабық алаңға «хард» төсеніші төселсе, сырттағы ашық алаң «жұмсақ хард» төсенішімен жабдықталған.
Жабық ғимарат екі қабаттан тұ­рады
Бірінші қабатында киім ілетін орын, медициналық кабинет, екі ойын залы бар
Екінші қабатта ерлер мен әйелдердің киім ауыстыратын орыны, душ, жаттықтырушылар кабинеті, VIP-зал және ойыншылардың тамақтануына қолайлы буфет орналасқан.
Сәулетті ғимараттың жалпы құны 479 миллион теңгені құрайды
Орталық 20-25 адамды жұмыспен қамти алады
Сәніне салтанаты жарасқан орталық облысымыздың намысын қорғап жүрген сақа теннисшіміз Гүлназ Дөкейдің жолын қуған талай теннисшінің жолын ашатыны анық.
Бүгінгі күні Жетісудың кіндік қала­сы –Талдықорған қазіргі заманғы сәулет­ті де көрікті, келешегі зор шаһарға ай­налды.
Соңғы екі-үш жыл көлемінде жаңа тұрғын үйлер, Достық, Тіл, Спорт сарайлары, Президенттік зияткерлік мектебі, тағы басқа көптеген әлеуметтік маңыз­ды нысан салынды
Қаратал жағасында бой көтерген шағынаудан, сәулетті ғимараттар, әдемі гүлзарлар бүгінде көз қуантады
Бұлардың қатарына, міне, тағы бір көрікті ғимарат қосылды – заман талабына сай салынған теннис корты пайдалануға берілді
Мұның бәрі –   Талдықорған қаласының экономикасы алға басып, тұрғындардың әл-ауқаты жақсаруының айғағы
Егер 2011 жылы қаланың бюджеті 1 млрд
теңгеден сәл ғана артық болса, 2011 жылы 13 млрд-қа жуықтады, демек, 13 есеге өсті
Өнеркәсіп өнімнің көлемі бес есеге артып, 26 млрд
теңгеге жетті
Жаңадан 90-ға жуық өндіріс ошағы, жаңа цех пен нысан пайдалануға беріліп, бұларда екі мыңнан аса жұмыс орны құрылды
2011 жылы қала экономикасына небәрі 1,5 млрд
теңге инвестиция тартылса, биыл бұл көрсеткіш 15 млрд
теңгеден асты
Құрылыс саласы да қарқынды дамуда
Бір сөзбен айтқанда, Талдықорған өңірдің тек әкімшілік-мәдени орталығы ғана емес, ол келешекте ірі өнеркәсіптік өндіріс орталығына айналатын қала деуімізге толық негіз бар.
Сағыныш НАМАЗШАМ
