Өскемен қаласында болған іссапар барысында Шығыс Қазақстан облыстық тарихи-өлкетану мұражайын тамашалаудың сәті түсті
Ғасырға жуық тарихы бар ежелгі мұражай Қасым Қайсенов көшесіндегі Жастар саябағында орын тепкен
Мұражайға келісімен, ғимарат алдындағы тарихтың түп қойнауынан сыр шертетін балбал тастар көзімізге оттай басылды
Бізді мұражай директоры Светлана Нұрғазиева мен мұражай қызметкерлері Ләйлә Чапибаева, Альфия Нұрланқызы, Бақыт Сабырбаева жылы жүзбен қарсы алды
Кенді Алтайдың табиғаты мен көне заман тарихын бүгінгі ұрпаққа дәріптеп келе жатқан мұражай қорында 142 000 жәдігер сақталған
«Ұлы дала салт аттылары», «Қазақстан.Жаңғыру жолдары», «Шығыс Қазақстанның табиғаты», «Шығыс Қазақстанның археологиясы
Шығыс Қазақстан халқының қолданбалы-сәндік өнері», «XVIII – XX ғасырлардағы Өскемен қаласының тарихы»,  «Шығыс Қазақстан Ұлы Отан соғысы жылдарында» сынды тақырыптық залдары бар мұражайдың біз әуелі археологиялық жәдігерлерін тамашалауды құп көрдік.
Археология бөлімін ара­ла­ға­нымызда бұл жер еліміздегі архео­логиялық жәді­герлер көбірек сақталған мұражайлардың бірі екенін ұғындық
Мұражайдың архео­логиялық топтамалары С.С.Черников, Ф.Х.Арсланова, З.С.Самашев, А.А.Ткачев сынды та­нымал археологтар мен  мұ­ражай қызметкерлері жүргізген қазба жұ­мыстарының нәтижесінде қалып­тасқан екен
Тас дәуі­рінің тынысын бүгінгі күнге қаз қал­пында көз алдымызға әке­ліп отырған еңбек құралдары жет­кілікті болып шықты
Қырғыш, сүйір ұштық, шойбалға сияқты пышақ тәріздес тас құралдардың түр-түрі сақталған
Тас дәуірінен қалған ескерткіштердің бірі 1950 жылы С.С.Черниковтың экспедициясы тапқан  тас дәуіріндегі ежелгі адамдардың тұрағы
Жаңа тас дәуірі, яғни неолит кезеңіне жататын ежелгі адамдар мекен еткен екі қоныстың қазба жұмыстары кезінде табылған олжалар көпшілікке ұсынылған
Мало-Красноярка ауылы маңындағы жаңа тас ғасырының қонысын ежелгі адамдар б.д.д
III мың жылдықтың I жартысында мекендегенін қоныстан табылған керамика сипаты ежелгі жебе ұштары, көне тұрпатты пышақ тәріздес пластиналар, қырғыштар, балталар, тескіштер, нуклеус және қыш ыдыстардың сынықтары айғақтайды
Қоныстан 200-ден астам бұйым табылған
Жаңа тас ғасырының негізгі ескерткіші Усть-Нарым қонысы­нан табылған  топтама 16 мыңға жуық құралдардан тұрады.
Келесі жәдігерлер топтамасы қола дәуіріне тиесілі
Мұнда Қанай, Трушниково, Мало-Красноярка қоныстарының, сондай-ақ Айыртау, Зевакино төңірегіндегі қазба жұмыстарының олжалары қойылған
Қола дәуірінде Шығыс Қазақстан аумағында кен орындары шамамен б.д.д
XVII-XVI ғасырларда игеріле бастағаны белгілі
Соның айғағы ретінде Қалба тауларынан табылған тау-кен ісінің жабдықтары, кен кесектері мен құймалары, тас құю қалыптары көзге түседі
Қола дәуіріндегі әйелдер еңбегінің бас­ты бір саласы – қыш ыдыстар жасау болды
Жәдігерлер топтамасы қатарындағы саз балшықтан жасалған қыш құмыра бөліктері мен сүйектен жасалған әшекей бұйымдарының сақталғаны кім-кімді де таңдандыратыны анық
Сонымен қоса бұл топтамада балдағының жоғарғы жиегі қошқар кейпінде өрнектелген және сабына ноқталы жылқы мүсіні салынған екі қола қанжар бар
Бұлар – Зевакино жерінен табылған олжа – мүліктер
ІХ-Х ғасырлардағы Зевакино қорымынан табылған руникалық жазуы бар айнаны ерекше атап кеткен жөн
Бұл да сол замандағы алғашқы мәдениеттің белгісінен хабар беретін жәдігер
Археологиялық залдың тағы бір керемет туындылары қатарына VII-VIII және IX-X ғасырларда Ұлан ауданынан, VIII-VII  және IX-X ғасырларда Қатон-Қарағай ауданынан табылған  балбал тастарды ерекше атап өтуге болады.
Бұдан кейін темір ғасырының кезең­дерінен сыр шертетін қорған­дармен таныс болдық
Ол 1960 жылы С.С.Черников зерттеген б.д.д
VII-VI ғғ
Шілікті Алтын қорғанының кішірейтілген көшірме-үлгісі арқылы бейнеленген
Қорғанның кішірейтілген көшірмесі көне көшпенділердің жерлеу салтынан хабар берсе, ал табылған олжалар арқылы ежелгі зергерлердің шеберліктерімен таныса аласыз
Тарам­далған әсем мүйіздерімен әлем­ге әйгілі болған Шіліктінің алтын бұғысы  – бұл мұражайдың көрнекті жәдігеріне айналған
500-ден астам аң пішіндес үлгіде жасалған алтын бұйымдар табылған Шілікті қорғаны Шығыс өңірінің қазба байлықтары мен ежелгі мәдениетінің жаршысы іспеттес
Олардың ішінде арқар, қасқыр, бұғы, қыран, бүркіт, барыс бейнелері кездеседі
Сонымен қатар осы жерден табылған 2000-нан астам алтын моншақтармен және алқалармен безендірілген шапан, шекпендер сол заман шеберлері еңбегінің дәлелі.
Сақ-скиф кезең жәдігерлерінің көп­шілік бөлігі Берелдегі қазба жұмыс­тарының нәтижесінде қолға тиген
Қор­ған астында мәңгілік тоң қабаты қалып­тасуына байланысты киім, ат әбзелдері, ағаштан жасалған заттар, ертоқым, мата, ағаш ыдыстар, киіз бен былғарыдан істелген бұйымдар бүлінбей, сол күйінде сақталған
Берел – Қазақстан аумағы бойынша жәдігерлері қаз қалпында сақталған бірден-бір маңызды орын
Бұдан соң «мұртты қорғандар» деп аталатын бірегей археологиялық ескерткіштермен таныс болдық
Айрықша құрылымына байланысты олар осындай атауды иеленген
Темір семсер, жинамалы белдік және 10 сүйек жапсырмасы бар садақ сирек ұшырасар дүниелер саналады
Зерттеушілер бұл жәдігерлерді III-Vғ
заттарына жатқызады.
Ежелгі дәуірдің археологиялық ескерткіштерін зерделей келе, еліміздің Шығыс өңірінде зергерлік және қолданбалы өнер ерте дамығанын байқадық.  Сөзі­міз­дің дәлелі ретінде көшпелі Дала мәдениеті турасындағы жәдігерлерді айтуға болады.
Бұл күндері сирек ұшырасатын қаптың түрі – талыс мұражайға Марқакөл ауданының Қарой ауылынан әкелінген
Пішіні тік төртбұрыштанып келетін 25х33 см өлшемді талыс жылқы­ның бас терісінен тігілген
Аса мықты болып саналатын бұл бұйымға елік мүйізіне ұқсас өрнек салынған
XIX ғасырдың соңында жасалған талыс – ат әбзелінің жабдықтарын сақтау үшін пайдаланған.
Осыдан кейін XIX ғасырдың II жартысында Тарбағатай ауданында өзіндік тәсілмен кестеленген сәнді түскиізді көзіміз шалды.  Бұл сырмақ И.Сылдырбаева деген ісмердің қолынан шыққан
Шығыс Қазақстанның сырмақтары сұрғылт-қоңырқай реңкті болып келеді
Жіңішке қызыл түсті бау­лар киіздің қоңыр, ақ түстерімен әдемі үйлесе келе, аса сәнді етіп көрсетеді.
Шығыс Қазақстан көзтартар табиғатымен, орман-тоғайларымен әйгілі
Сондықтан жергілікті халықтың  ағаштан жасаған бұйымдары күнделікті тұрмыста кеңінен қолданылады.  Жеңіл, берік ағаш түрлері тұрмыс қажетін өтейтін бұйымдарды жасауға аса қолайлы
Сонымен бірге мұражай топтамаларын қызықтау барысында шеберлердің металмен жұмыс істеу машығының жоғары дәрежеде болғанына көзіміз жетті.
Сонымен бірге бұл мұражайдың табиғат бөлімі Шығыс өңіріндегі «Қызыл Кітапқа» енген сирек кезде­сетін жан-жануарлар мүсінімен ерекше есте қалды
Бұнда облыстық Қатон-Қарағай ұлттық бағы, Марқакөл және Батыс Алтай қорықтары мен қорық­шаларында қорғалатын қар барысы, арқар, бұғы мүсіндері көздің жауын алады
Тағы бір атап өтер жайт, мұражай қызметкерлері «ШҚО қар барысы мен арғалы арқардың таралуын сақтау»  халықаралық ұйымдар мен қорлардың жұмысына белсенді атсалысып келеді
Мәселен, 2002 жылы мұражай қар барысын сақтау мәселелерімен айналысатын Сиэттл қаласындағы халықаралық саммит (АҚШ) жұмысына қатысты
Мұражай қызметкерлері жануарлардың даму барысындағы түр өзгерістері және өзара қатынастарының қалыптасуын зерттеу үшін Ресей – Нидерланд экспедицияларына үзбей қатысумен қатар, Шығыс Қазақстанның Зайсан ауданындағы Пржевальск жылқысын сақтау Нидерланд қорының жұмысымен де үнемі айналысып келеді.
Түйіндеп айтар болсақ, Алтай жеріндегі бұл мұражайдың туған ел та­рихына тереңірек қанығуда маңы­зы ерекше
Осы жолда көпшілік сүйсі­нерліктей қызмет етіп жатқан мұражай қызметкерлеріне риза болдық.
Ақбота ИСЛӘМБЕК
Шығыс Қазақстан облысы
