Қараша айында Ә.Қастеев атындағы Мемлекеттік өнер музейінің Орталық көрме залында «Суретші уақыт ағымында» атты Суретшілер одағының есеп беру көрмесі ашылған болатын
Бұл іс-шараға еліміздің әр өңірінен келген суретшілер қатысты
Аталып отырған көрме қылқалам шеберлерінің  шығармашылық деңгейін бағамдаған, бүгінгі бейнелеу өнерінің бетбұрысын айқындаған қорытынды көрме деуге болады. 
Көрмеде ұлттық бейнелеу өнеріміздің әр саласы бойынша өнер туындылары ұсынылды
Оның ішінде кескіндеме, графика, мүсін, сәндік-қолданбалы өнердің әр түрлері бойынша көркем шығармалар орын алды
Тәуелсіз елдің бейнелеу өнері жаңаша көзқарасты, тың ізденісті талап етері сөзсіз
Сондықтан ұлттық бейнелеу өнерінің жетістіктері бүгінгі қылқалам шеберлерінің шығармашылығы негізінде дара сипатқа ие болып отыр.
Көрмедегі әрбір өнер туындысының өн бойынан ұлттық болмыс пен ұлттық әуен есіп тұрғандай әсер қалдыратыны анық
Мұндағы көркем бейнелер әлеуметтік, рухани, адамгершілік, эстетикалық және дүниетанымдық көзқарас ерекшелігін білуге арналған образдар символы іспетті
Мәселен, қазақ кескіндемесіндегі «реализм» стилінің белді өкілдерінің бірі Жұмақын Қайрамбаевтың «Қыран» деп аталатын көркем туындысынан дала рухын асқақтатқан, ерлік пен еркіндікті бойына сіңіре қалықтай ұшқан құс келбетін көріп еріксіз назар аударасың
Кең дала төсіндегі мамыражай сәт пен киіз үйлер сұлбасы көшпелі мәдениет өмірін ерекшелей түскендей
Композициядағы түстік үндестік керемет кескіндік колорит қалыптастырып, ішкі құрылымы терең философиялық мазмұнға негізделген
Тылсым табиғат әлемінің тұңғиық сыры мен шынайы болмысын кенеп бетінде суреттеуі авторлық мәнердің өзіндік қырлары деуге болады
Сондай-ақ суретші, Т.Жүргенов атындағы өнер академиясының доценті Кәдірбек Кәметовтің «Дала аруы» атты картинасы жазық дала табиғатында өрілген қос бұрымын ұстаған нәзік әйел болмысын шебер суреттейді
Сабырлы да салмақты әйел келбетінде тәрбие мен ар-ұждан қасиеттері тұнып тұр
Жылы түстер негізін құраған үндестік кейіпкердің жан дүниесімен астасып жатқандай әсер қалдырады
Бұл композициядағы дала аруы арқылы суретші қазақ әйелдерінің типтік образын бейнелесе керек.
Кескіндемедегі портреттер жанры бойынша, Е.Қайшыбектің «Қажымұқан» атты тұлғалық портретінде алып палуанның қатулы да сұсты бейнесі көрген жанды бейжай қалдырмайды
Аты аңызға айналған ұлт мақтанышы Қажымұқан образы кескіндемелік тілдің қуатымен барынша ұтымды шешілген
Күш иесінің салалы саусақтарын жая отырған бейнесі өткен күн ерлігіне қайта оралтқандай
Сонымен қатар В.Киреевтың «Әл-Фараби» және М.Аманбаевтың «Менің замандастарым» топтамасы ұлы тұлғалар образына кеңінен тоқталған айтулы шығармалар
Қылқалам шеберлерінің кейіпкер болмысын ашудағы талпынысы мен өзіндік мәнерлері айқын
Тұлғаларды өз заманына сәйкес бейнелей отырып, өзіндік мінез ерекшеліктерін аша білген
Жазу мәнеріндегі еркіндік, бояулар үйлесімділігі, кейіпкерлердің қайталанбас сипатымен бұл суреттер рухани қазынамыздың жауһарлары қатарынан орын алады.
Б.Құсайыновтың «Аңыз» деп аталатын тарихи жанрдағы туындысы да сонау ғасырлар қойнауындағы шежірелерден сыр шертеді
Композициядағы барлық динамикалық қозғалыс орта бөліктегі қарияның қобыз үніне тербелгендей
Кенептегі кейіпкерлер сұлбасынан бөлек мешіт формасындағы кесенелерден мұсылмандық-түркілік сарынның келбеті анық байқалады
Шығарма құрылымы орталық бөлікке негізделіп, артқы фон бұлыңғырлана берілген
Сол бұлыңғырлық арқылы суретші аңыз тақырыбының тарихи және ұлттық құндылыққа толы мұра екендігіне екпін береді.
Қолөнер саласындағы кесте, бізкесте, киіз, сулап басу сияқты техникаларда орындалған өнер туындылары да көрер­мендерді ерекше мазмұнға толы фило­софиялық ойға жетелейді
Аталып отырған шығармалардың барлығы дерлік пластикалық тәсілдердің сан алуан­ды­ғын, авторлық стилистикалардың айқын­дылығын, бейнелеу өнері бағыттары­ның барлық жағынан классикалық дәстүрге бейімділігін айшықтайды.
Батиза АДИ,
Ә.Қастеев мұрасын зерттеу
орталығының ғылыми қызметкері
