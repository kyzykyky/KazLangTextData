Мәдениет және өнер қызметкерлері күні Талдықорған қаласындағы Салтанат үйінде мерекелік жағдайда атап өтілді
Алматы облысының жер-жеріндегі мәдени ошақтар мен өнер шаңырақтарынан ат арылтып келген жиынға қатысушылардың жүзінен қуаныш пен шаттықтың, көтеріңкі көңілдің лебі есіп тұрды
Жиынды Алматы облысының әкімі Амандық Баталов ашып, тәуелсіз мемлекетіміздің экономикалық тұрғыдан жан-жақты дамып, әлеуеті озық елдермен терезе теңестіріп, биік тұғырдан көрінуінде мәдениет және өнер қызметкерлерінің орасан зор үлесі барын тілге тиек етті.
Елбасының жақында жұртымызға келген сапарында мәдениет және өнер қызметкерлерінің жұмысына дән риза болғанын мақтанышпен айтып өтті
Облыс әкімі өз сөзінде ­Бикен Римова атындағы Талдықорған драма театрының ұжымына ризашылығын білдіріп, алдағы уақытта театрдың жаңа ғимаратының құрылысын аяқтап, Халықаралық театр күнінде тарту ететінін мәлімдеді
Өз кезегінде, театрдың көркемдік жетекшісі, Қазақстанның халық артисі ­Алмахан Кенжебекова сөз алып, театрға көрсеткен қамқорлықтары мен атқарып жатқан игілікті жұмыстары үшін ұжым атынан облыс әкіміне, сол саладағы қызметкерлер мен өнерсүйер қауымға алғысын айтты
Содан кейін марапаттау рәсімі бас­талды
Үздіктерге «Мәдениет саласы үздігі», «Еңбек даңқы» төсбелгілері, ҚР Мәдениет және спорт министрлігінің Құрмет грамотасы, Алматы облысы әкімінің Құрмет грамотасы табысталды
«Үздік мәдениет қызметкері» аталымына 20 қызметкер ие болды
Әрқайсысына 100 мың теңгеден ақшалай сыйлық берілді
Сол секілді «Үздік Мәдениет үйі», «Үздік кітапхана», «Үздік музей», «Үздік өнер ұжымы», «Үздік облыстық мәдениет мекемесі» аталымдарына Қарасай аудандық мәдениет үйі, Ұйғыр аудандық кітапханасы, Ш.Уәлиханов атындағы «Алтынемел» мемлекеттік мемориал­ды музейі, «Алтынай» мемлекеттік халық биі ансамблі, «Алматы облыстық тарихи-мәдени мұраны қорғау жөніндегі орталық» (Лада ­УРБАН автокөлігі) лайық деп табылды
«Үздік театр әртісі» аталымын ­Бикен Римова атындағы Талдықорған драма театрының артистері, «Үздік қолөнер шебері», «Ұста Дәркембай» музейінің суретшісі Құрманғазы Қадыров атанды
«Үлгілі» ұжым «Саға сазы» халықтық оркестрі (Ақсу ауданы) иеленді
Дәлірек айтатын болсақ, «Үздік театр әртісі» номинациясымен Қазақстанның еңбек сіңірген қайраткері Кендебай Темірбайұлы және жас актер Біржан Шошабаев, ҚР Мәдениет және спорт министрлігінің Құрмет грамотасына ие болған актрисамыз Сандуғаш Мұңайтпасова бар екенін айтқым келеді
Осы орайда аталған марапат иелерінің театр сахнасындағы қол жеткізген табыстарына тоқтала кетсем деймін.
Кендебай Темірбайұлы Талдықор­ған драма театрына 1975 жылы Қазақ Мемлекеттік консерваториясының «актерлік» бөлімін бітіріп, арнайы жолдамамен келген
Аймақ­тағы жаңа өнер ошағының іргетасын қалас­қан ардагерлердің бірі
Бүкіл шығар­машылық өмірі осы театрдың ыстық-суығымен біте қайнасып келеді.
К.Темірбайұы аймақта ұлттық өнерді дамытуға әкімшілік қызметкер ретінде де елеулі еңбек сіңірді
Ол 1985 жылдан 1990 жылға дейін облыстық халық шығармашылығы орта­лығының директоры, 1992 жылдан 1997 жылға дейін облыстық мәдениет басқармасы бастығы­ның орынбасары болып жұмыс істеді
Сонымен қатар облыстағы мәдени шараларға белсене араласты
Мәселен, Қабанбай, Наурыз­бай батырлардың, Ескелді, Балпық билердің 300 жылдық, М.Төлебаевтың 80 жылдық іс-шарала­рының бел ортасында жүрді
Астана қаласының 10 жылдық мерейтойында Жамбыл ата бейнесін сомдап, ел қошеметіне бөленді.
Сандуғаш Мұңайтпасова болса 1996 жылдан бері Бикен ­Римова атындағы драма театрында ­актриса болып қызмет атқарады
Ол М.Әуезовтың 100 жылдық мерейтойына арналған халықаралық театр фестивалінде көрсетілген «Абай туралы аңыз» қойылымында «Тоғжан» рөлін сомдап, фестиваль лауреаты атанды
1998 жылы Президент стипендиясының, 2009 жылы Алматы облысы әкімі стипендиясының иегері болды
Еңбегі еленіп ҚР Мәдениет қайраткері атанды.
Біржан Шошабаев орта мек­тепті бітіргеннен кейін Алматы қаласындағы Жүсіпбек Елебеков атындағы Эстрада-цирк колледжін «Көркемсөз оқу шебері» мамандығы бойынша тәмамдаған
2015 жылдан Талдықорған драма театрында актер болып қызмет істеп келеді
Театрымыздың мақтан тұтар, жалынды жас артистерінің бірі
Марапат құтты болсын, әріптесер!
Үсен ӨМІРЗАҚОВ, 
театрдың әдебиет бөлімінің меңгерушісі
