«Астана Опера» театрында «Астана-Арқау» дәстүрлі түркі музыкасы фестивалінің салтанатты жабылу рәсімі өтті.
Үш күнге созылған фестивальге отандық өнерпаздардан бөлек, Түркия, Өзбекстан, Қырғызстан, Түрікменстан, Әзербайжан, Моңғолия, Қытай елдері және Татарстан, Башқұртстан, Алтай, Хакасия, Саха, Тыва, Якутия, Таймыр, Қабардин-Балқар, Дағыстан , Қарақалпақстан сынды түркі ұлттық автономияларының дәстүрлі әншілері мен ғалымдары қатысты
Бұл бастаманың мақсаты – түркі халықтарының байырғы және қазіргі этномузыкасындағы жақындықты іздеу, қос заманның сазынан өзара үйлесім мен үндестік табу
Шара аясында қатысушылар «Мыңжылдықтар тоғысындағы Астана» атты дәстүрлі көшпелілер өркениеті фестивалінде де өнер көрсетті
Ол жерде қала тұрғындары мен қонақтары түркі мәдениетінің құнды дүниесі мен ән өнерінің жауһарларына куә болды
Ал жабылу салтанатында халық Қырғызстанның «Ордо сахна» фольклорлық ансамблі мен Қабардин-Балқардың «Ийнер» өнер ұжымына ерекше қол соқты
Жеке орындаушылар арасынан қазақстандық Ерлан Рысқалидың орындаған әндері тыңдарман ықыласына бөленді
Кеш соңында Рамазан Стамғазиев бастаған бір топ отандық өнер жұлдыздары «Дедім-ай-ау» әнін орындады.
Төлеген Нұрланұлы
