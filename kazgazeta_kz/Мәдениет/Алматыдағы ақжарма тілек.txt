Алматыда Әз Наурызға арналған басты мерекелік шара «Астана» алаңында бастау алып, кең көлемде аталып өтті
Наурыз мейрамы  еліміз Тәуелсіздігінің 25 жылдығы мен «Алматы қаласының 1000 жылдығы» аясында өтетін мерекелік шаралар легін бастады
«Астана» алаңындағы игі шараға жүз мыңнан астам адам қатысты
Қала әкімі Бауыржан Байбек қала тұрғындары мен қонақтарын Ұлыстың Ұлы күні – Наурыз мерекесімен құттықтап, баянды бақыт, отбасыларына береке тіледі
Сонымен қатар қала басшысы халықтың ынтымағы, тұтастығы мен өзара түсіністігі – ұмытылмас, маңызды құндылықтар екенін баса айтты
 
«Наурыз – халқымыз ұлыстың ұлы күні деп құрмет­пен қарайтын жыл басы ғана емес, ізгілік пен берекенің мейрамы
Жуанның жіңішкеріп, жіңішкенің үзілетін, жаңа арманның, жаңа үміттің бастауы
Биылғы мейрамда Алматының мыңжылдығы кеңінен аталып өтіп жатыр
Елбасы Қазақстанның жаңа жаһандық жол­дағы өсім мен реформа деп аталатын Жолдауымен ал­матылықтар биыл үлкен жетістіктермен қарсы алуда
Мыңжылдығы аталып өтіп жатқан қала үлесіне ел эконо­микасының бестен бірі тиесілі
Осының өзі қаламыздың ел дамуындағы рөлін көрсетеді
Биыл БҰҰ арнайы мәдениет және білім комиссиясы Алматымыздың мыңжылдығын тойлауды бекітті
Мыңжылдық тарихы бар қаламыздың әлі де алынбаған асулары бар
Оған жету үшін бізде бар мүмкіндік жеткілікті
Олардың барлығы Алматының 2020 жылға дейінгі даму бағдарламасында көрсетілген» деді Б.Байбек.
Наурыз мейрамының концерттік бағдарламасына еліміздің өнер қайраткерлерімен бірге, Түркия, Әзербайжан, Қырғызстан, Өзбекстан, Якутия және басқа да елдерден келген артистер, өнер ұжымдары қатысты
Шығармашылық ұжымдар өз билерінде көпэтносты Қазақстанды жан-жақты қырынан көрсете білді
Одан бөлек, мультимедиялы-хореографиялық көріністер қойылып, кішкентай көрермендерге сауықтық шоу-бағдарламалар ұсынылып, ертегі кейіпкерлеріне енген аниматор қуыршақтар, цирк қойылымы көрермен көңілін қош етті.
Сонымен қатар, мерекелік шара аясында «Цесна» компаниясы әзірлеген 500 келі бауырсақ пен кәсіпкерлер қамтамасыз еткен 500 литр наурыз көже қала тұрғындары мен қонақтарына таратылды.
Жеті тақырыптық аймаққа бөлінген алаңның бір бөлігін «Астана» – «street food» наурыз көже жасаудан бастады
КСРО Халық артисі, Социалистік Еңбек Ері Бибігүл Төлегенова ақ батасын беріп, мерекелік дәмнің жасалуына өз үлесін қосты.
Ал ұлттық ойын түрлері мен дәстүрлі спорттық сайыстарға қатысуға ниет білдіргендер «Асық ату», «Жамбы ату», «Қол күрес», «Арқан тартыс», спортты-интеллектуалды «Тоғыз құмалақ», «Қазақша күрес», ұлттық ат спортынан «Көкпар тарту» сынды сайыстарда бақ сынады.
А.ҚАЙРАТҚЫЗЫ
