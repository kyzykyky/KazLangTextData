Нұржан МҰХАМЕДЖАНОВА, 
«Қазақстан» телерадиокорпорациясы АҚ Басқармасының 2011-2016 жылдардағы төрайымы
Отандық ақпарат кеңістігінің көшбасшысы «Қазақстан» арнасы Елбасы Н.Назарбаевтың тапсырмасымен ұлттық арна 2011 жылы шілде айынан бастап 100 пайыз қазақ тілінде хабар таратуға көшті
Бұл бүкіл еліміз үшін аса елеулі тарихи оқиға еді
Соған сәйкес телеарнаның шығармашылық ұжымы бағдарламалық саясат пен жалпы ақпарат саласындағы түбегейлі өзгерістерді асқан жауапкершілікпен және жоғары кәсіби деңгейде жүзеге асыра білді.
Мен «Қазақстан» телерадиокорпорациясына басшылық еткен 2011-2016 жылдар бүкіл БАҚ саласындағы жаңа өзгерістерге тұспа-тұс келді
Телевизия мен радио қызметі жаңа технологиялардың даму қарқынынан қалып қоймай, ілесіп отыруға тиіс екені белгілі
Осы тұрғыда Астана қаласында Президент тапсырмасымен салынған Қазмедиа орталығына көшуіміз телеарна тарихындағы жаңа кезеңді бастап берді
Заман талабына сай HD форматтағы хабар тарату жүйесі арнаның техникалық мүмкіндіктерін ұлғайтып, көрермендерге сапалы өнім ұсынуға жол ашты.
Бұл кезеңде «Қазақстанның» мазмұны да, көрнекі безендірілуі де өзгерді
Біздің басты бағ­дарымыз «Менің Қазақстаным» деген ұстанымнан туындады және көрерменнің бойында туған еліміздің ертеңіне деген сенім ұялатуды көздеді
Қоғамның түрлі салаларындағы жақсы үрдістер мен кемшіліктерді көрсете отырып, одан шығатын жол бар екенін білдіру әрбір бағдарламаның басты өзегіне айналды
2013 жылдың сәуір айынан бастап «Қазақстан» телерадиокорпорациясы кезең-кезеңмен шетелдік өнімдерді қысқартты
Сөйтіп, біз өзіміздің отандық өнімнің түрі мен сапасын көтеруге батыл кірістік
Бұл жобаларда қазақ халқына тән отбасы құндылығы, өзара сыйластық пен сенім, үлкендерге құрмет, жан жылылығы сияқты адами қасиеттерді ұлықтау басты орында болды.
Ұлттық арна қызметіндегі тың жаңалық мемлекеттік Kazsport арнасының ашылуы болды
Бұрын тек спорт редакциясы жұмыс істеген болса, енді күні бойы хабар тарататын жаңа арна жұмысын жүйеге келтірдік
Отандық спорттың дамуына елеулі үлес қосқан спортшылар туралы деректі фильмдер түсірілді, жанкүйерлердің делебесін қоздыратын әлемдік жарыстардан тікелей хабар таратылды.
Сондай-ақ 2010 жылы құрылып, тәй-тәй басқан «Балапан» арнасындағы бағдарламалар жаңа деңгейге көтерілді
Алғашқыда арнаның өз өнімі тек 3 сағат көлемінде болса, кейіннен олардың саны мен сапасы ұлғайды
«Қайсар мен Санжар» атты тұңғыш анимациялық фильм, «Әли мен Ая» мультфильмі, «Зерде», «Алақай-балақай» және т.б
бағдарламалар кішкентай көрермендеріміздің талабы мен талғамына сәйкестеліп жасалды
Міне, бүгінде «Балапанмен» бірге өскен алғашқы көрермендеріміз мектеп табалдырығын аттады, олардың дүниетанымы, тілдері арна кейіпкерлерімен бірге қалыптасты.
Мен ұлттық арна табалдырығын Қазақстан ­ ­Республикасы телерадио комитеті болып тұрған кезде, 1983 жылы шілде айында аттаған едім
Еңбек жолым Қазақ радиосының редакторы қызметінен басталды
Ал 2011 жылы Желтоқсан көшесіндегі 177 үйдің 4 қабатындағы қабылдау бөлмесіне осы телерадиокорпорацияның төрайымы ретінде жүрексіне кірген болатынмын
Осынау тарихи ­кабинетте осы мекемені басқарған талай шоқтығы биік азаматтар отырғаны белгілі
Биыл менің қызмет еткеніме де 35 жыл болады
Сол уақыттың 5 жыл 9 айында ұлттық арнаға басшылық ету бақыты бұйырыпты
Бұл Елбасының маған артқан үлкен сенімі еді
Сондықтан мен бұл міндетті үлкен жауапкершілік деп қабылдадым, абыроймен атқаруға тырыстым.
Бұл кезең ұлттық арна үшін нағыз өсу, кемелдену жылдары болды деп сеніммен айта аламын.
