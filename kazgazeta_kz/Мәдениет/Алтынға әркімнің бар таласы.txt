Өткен жұма күні Ресейдің Сочи қаласында XXII Қысқы олимпиада ойындарының алауы тұтанды
Осылайша кезекті Ақ олимпиаданың ойындары басталып кетті
Көп дүркін олимпиада чемпиондары, даңқты хоккейші В.Третьяк пен мәнерлеп сырғанаушы И.Роднина олимпиада алауын тұтандыру құрметіне ие болды.
Дүбірлі доданы Ресей Феде­ра­ция­сының Президенті ­Владимир Путин сөз сөйлеп ашты
Содан кейін сөз алған Халықаралық Олимпия комитетінің президенті Томас Бах спортшыларға сәттілік тіледі
Осыдан соң Ресей әнұраны орындалып, ұлттық байрағы көкке көтерiлдi
Көп кешiкпей, әлемнiң 90-ға тарта мемлекетiнен келген ұлттық құрамалардың шеруi басталып кеттi
Қазақстан құрамасын шаңғышы Ердос Ахмадиев бастап, елiмiздiң Көк туын шеруде алып, алаң бойымен жүрiп өттi
Бұл шараны көптеген мемлекеттердің басшылары қатарында Қазақстан Республикасының Президентi Нұрсұлтан Назарбаев та стадионнан тамашалады.
Скиатлоннан әйелдер арасында 7,5 шақырымға классикалық еркін түрде жүгіру бәсекесінде Елена Коломина 40-ыншы, ал Анас­тасия Слонова 41-інші орын­дарды иеленді
Ал Татьяна ­Осипова 44 минут 27,9 секунд уақыт көрсеткішімен 57-інші орынға тұрақтады.
Конькиші Дмитрий ­Бабенко 5000 метр қашықтықтағы жарысқа қатысып, 15-інші орынды иеленді
Бұл қашықтықта 27 жасар голландиялық Свен ­Крамер чемпион атанып, алғашқы олимпиадалық рекорд орнатты.
Биатлон жарысы бойынша 10 шақырымдық спринтте 4 қазақ­стандық спортшы қатысты
Шығысқазақ­стандық Ян ­Савитский 10 шақырым­дық спринтті 26 минут 35,2 секундта бағындырып, 46-ыншы орынды місе тұтты
Павлодарлық 22 жасар Антон Пантов жарысты 28 минут 5 секундта аяқтап, 80-інші орынға табан тіреді
28 жасар халықаралық дәрежедегі ҚР спорт шебері Сергей Наумик А.Пантовтан сәл жоғары нәтиже көрсетті, оның уақыты 26 минут 55,5 секунд болды
Ал Диас Кенешевтің мүлдем жолы болмады
Ол бұл жарысты 30 минут 6 секундта аяқтап, мәреге ең соңғы 87-­нші болып жетті
Жеңімпаздарға келетін болсақ, бірінші орынды 24 минут 33,5 секунд нәтиже көрсетіп, 40 жасар норвегиялық Уле-­Айнар Бьорндален иеленді
Осылайша Бьорндален олимпиаданың 7 дүркін чемпионы атанды.

Шаңғымен орташа биіктіктегі тұғырдан секіруден біліктілік сайысына Марат Жапаров пен Алексей Пчелинцев қатысты
Бұл сайыста спортшыларымыз сәтсіз өнер көрсетті
М.Жапаров 46-ыншы және А.Пчелинцев ­49-ыншы орынды иеленгендіктен, спортшыларымыз келесі кезеңге өте алмады
Фристайл-могулдан өткен жарыста үміт арттырған Дарья Рыбалова жарыс жолынан шығып қалып, екінші біліктілік сайысына өте алмады
Бұған дейін Д.Рыбалова 6-ақпан күні бірінші біліктілік сайысына шығып, 16,24 ұпай еншілеп 23-інші орынға табан тіреген еді
Тағы бір спортшымыз Юлия Галышева екінші финалдық кезеңге жетіп тұрып, жетінші орыннан көрінді
Сөйтіп, ол ақтық сайысқа берілер жолдамадан қағылды.
Ванкувер олимпиадасының күміс жүлдегері биатлоншы ­Елена Хрусталева бұдан төрт жыл бұрынғы ерлігін қайталай алмады
Әйелдер арасындағы 7,5 шақырымдық биатлон бәсекесінде Е.Хрусталева 57-інші орыннан көрінді
Ал жерлестеріміздің ішінде Дарья Усанова  58-інші, Галина Вишневкая 64-інші, ­Марина ­Лебедева 73-інші орынды қанағат тұтты
Спринтерлік сайыс қорытындысы бойынша 60 спортшыға жекелей жарыста сынға түсуге мүмкіндік беріледі
Осылайша Е.Хрусталева мен Д.Усанова жекелей сынға қатысатын болады.
Ерлер арасында шаңғымен 30 шақырымдық скиатлон әдісімен жүгіру жарысында алтын жүлдені Ванкувер Олимпиадасының чемпионы швейцариялық ­Дарио Колонья жеңіп алды
Күміс жүлдені швециялық Маркус Хельнер иеленсе, норвегиялық Мартин ­Йонсруд Сунбю қола жүлдегер атанды
Қазақстандық Алексей Полторанин бәсекені 16-ншы орынмен аяқтады
Жарыстың алғашқы бөлігінде А.Полтораниннің қарқыны жақсы болатын
Топ тізгінін қолға алып, бірнеше мәрте топтың алдына шықты
Алайда еркін әдіспен жарыста жерлесіміз жылдамдығын сәл бәсеңдетіп алды
Бүкіл жарыс бойынша көшбасшылар тобынан бір елі ажырамаса да, жерлесіміз алғашқы ондыққа іліккен жоқ
Осылайша Алексей 30 шақырымды 1:08.51,5 уақыт көрсеткішінде жүріп өтіп, жеңімпаздан 36,1 секунд­­қа қалып қойды
Бұдан басқа, жерлес­теріміздің ішінде Евгений Величко 32-інші орынды, Сергей Черепанов 49-ыншы, Марк Старостин жарысты 56-шы орынмен аяқтады.
Қазақстандық спортшылар әзірге жүлдеге іліккен жоқ
Әйтсе де, енді ғана басталған дүбірлі додадан күтетін үмітіміз көп
Конькиші Денис Кузин, мәнерлеп сырғанаушы Денис Тен, шаңғышы Алексей Полтораниннің тағы да басқа қашықтықта сынға түсетінін ескерсек, спортшыларымыздың жүлде алуы ғажап емес
Сондықтан спортшыларымызға қолдау біл­дірейік, ағайын!
Нұрлан ҚҰМАР
