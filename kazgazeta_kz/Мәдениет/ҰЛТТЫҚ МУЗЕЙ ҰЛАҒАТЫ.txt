Цадок Бен-Давидтің «Түн ортасының арғы беті» көрмесі соның бір ғана айғағы
Төл мәдениетіміздің қасиетті қазынасы — Ұлттық музейде ерекше көрме ашылды.  Сөйтіп, заманымыздың аса танымал мүсіншілерінің бірі – Цадок Бен-Давидтің «Түн ортасының арғы беті» атты үш инсталляциялық экспозициядан тұратын жеке көрмесі  республиканың мәдени өміріндегі айтулы оқиғаға айналды
Орталық Азияда тұңғыш рет көрермен назарына ұсынылған бірегей өнер туындысы тірліктің ащы да ақиқат шындығына көрерменінің көзін ашып,  Адамның  өмірдегі орынын, оның еңбегі мен еркіндігінің ең басты құндылықтар екенін  зерделете түседі.
Көрменің ашылуында Ұлттық музейдің директоры Дархан Мыңбай: «Бен-Давид мырзаның көрмелері Италияда, Германияда, Қытайда, Оңтүстік Клреяда, АҚШ-та, Сингапурде, Украинада табысты өткен
Еуропа мен Шығыс Азияның, АҚШ-тың, Израильдің, Австралияның беделді музейлері мен жеке коллекционерлері оның шығармашылығына аса құрметпен қарайды.  Ұлттық музей әлемдік деңгейдегі өнер тарланының көрмесін Орталық Азия мемлекеттерінің арасында бірінші болып ұйымдастырып отырғанын мақтан етеді» деді.
Мүсіндер жаратушысы атанған Цадок Бен-Давидтің осынау жеке көрмесінің беташары – «Қара алаң» инсталляциясы әдепкіде өрт шалған өсімдік өртеңіндей көрініп, көңілді құлазытады
Сөйтсек, бұл тірліктің теріскейінен қарағандағы әсер екен
Ал күнгей жаққа көшкенде, ол масаты кілемдей көздің жауын алады
Түннің күнге ауысатыны секілді өмірде жақсылық пен жамандықтың қатар жүретінін автор қара түс  арқылы  айшықты бейнелеп, өнер тілімен айқын ұқтырады.
Хас шебердің айтпақ ойын оның «Қара гүлдер» инсталляция­сы одан әрі дамыта  бейнелеп, ширата түседі
Аллюминийден қолмен ойылып жасалған 22 гүлдің кейбірінің биіктігі адам бойындай.  Мұнда да тек қара түстерді қолдана отырып, автор мүсіндердің табиғи сұлбасын соншалықты дәлдікпен бедерлейді.
Ал көрмедегі үшінші, яғни «Түн ортасының арғы беті» инсталляциясында флуоресцентті түске боялған 2 мыңдай көбелек пен шыбын-шіркей аумағы  3 метрлік дөңгелек бетінде мың құбылады
Тастай қараңғы кеңістікте айналған дөңгелекке ультракөгілдір сәуленің шапағы арқылы жан бітіп, ол түрленіп қоя береді.
Цадок Бен-Давид дүние жүзіне кең танылған және өнерсүйер қауым мойындаған өзіндік көркем стилдің иесі
Оны мүсіндер жаратушысы деп атауы да соның дәлелі
«Түн ортасының арғы беті» атты көрмесі үстіміздегі жылдың 5-желтоқсанына дейін жалғасады
Асылы, Ұлттық музей өркениет шежіресінің Зерде орталығы бола отырып, келушілерге халықтың өткені мен бүгінін салыстырып,  көтерілген биігіміздің еңбек пен өнер  секілді адамзаттық құндылықтардың арқасы екенін терең түйсінуге жетелейді.
Болат ЖҮНІСБЕКОВ,
журналист
Астана
