
Қашаған жыраудың туғанына – 170 жыл
Жақында азаттықтың ақ таңы атқанына жиырма жылдың жүзі болады
Тарих қойнауында қалып бара жатқан жиырма жылдықта барымыздың бағасын асырып, жоғымызды түгендедік
Еліміздің арғы-бергі тарихындағы алыптарының есімдерін жаңғыртып, олардың шығармаларымен қабырғалы қазақ қайта қауышты
Ауыз әдебиетінің озық үлгілері саналатын жыр жауһарлары қайтадан басылып, оқырманына жол тартты
Қазақтың өткенінен сыр шертетін өнер туындыларына жан бітті
Бүгінде бұрынғы азаттықты аңсаған жырлар тәуелсіздіктің лебі ескен жаңа шумақтарға ұласты
Салтын сақтап, дәстүрін дәріптеген егеменді еліміз ұлттық құндылықтарын ұлықтауда да өркениетті елдердің қатарында сап түзеп келеді.
Ұлттық өнердің ішінде әсіресе сөз өнерінің орны ерек
Оған бізден бұрын талай дүлейді дуалы аузына қаратқан ділмарлар, от тілді, орақ ауызды шешендер, тілінен бал тамған ақындары өткен сонау замандар куә
Қанына қасиет дарыған қазақтың суырып салып айта салатын дарыны бары да әу бастан белгілі
Ол аздай өз өлеңін әуенге салып, әуелетіп, жырға салып төкпелететін таланттар да осы қазақтың дархан даласынан шыққан еді
Солардың дарабозы – қайсар тілді Қашаған ақын
Жырларында заманның әділетсіздіктерін аяусыз әшкерелейтін сыншылдық сарын басым Қашағанның қазақ поэзиясындағы орны төр
Уытты тілімен, жалынды жырымен есімі елдің аузына іліккен Қашаған Күржіманұлының туғанына биыл – 170 жыл.
Қашаған ақынның қайтыс болған жылы, бұрынғы шыққан жинақтарда 1929 жыл делініп келді
Кейіннен ұрпақтарының дәлелдеуімен 1931 жыл екендігі анықталды.
Қашаған Күржіманұлы 1841 жылы, түрікмен жеріндегі Ташауыз қаласының іргесіндегі егіншілікпен айналысып отырған қазақ ауылында, кедей жалшының отбасында дүниеге келген
Әке-шешесінен жастай айырылып, жетімдік пен жоқшылықтың ауыр азабын тартқан
Әкесінің жамағайын інісі Сәрсенбайға ілесіп, Маңғыстау жерінің Каспий жағасындағы Ешкіарал деген жерге келіп, Сәрсенбай ағасына балық ауласып, «өзен жағалағанның өзегі талмайды» деген, аштықтың құрығынан құтылады.
Қашаған Қарақалпақ, Түрікмен елдеріндегі қазақтар арасына кең таралған өлең-жырларды жаттап, оны шеберлікпен орындау жолында жастайынан машықтанған
Маңғыстау еліне келгеннен кейін ол балықшылықты да, малшылықты да кәсіп етіп қалған жоқ, ел аралап өзі­нің ақындық, жыраулық өнерлерімен таныла бастады
Ертедегі жыраулар мен жыршылардың, ақындардың дәстүрімен көп елдерді аралаған
Ол Хорезм, Маңғыстау аймағымен шектелген жоқ, Қазақстанның батыс облыстарында түгелдей болып өзінің өнерімен елге атағы жайылды.
Қашаған Маңғыстауда «Құлат» деп аталатын мекенде дүние салды
Сүйегі «Қырықкез» әулиенің қауымына жерленген
Заманның қиындау кезі, халықтың күйсіз уақыты ақынның басына дұрыс ескерткіш орнатуға мүмкіндік бермесе керек
1990 жылдары ескерткіш қойылмағанда орны жоғалып кету қаупі бар болатын
Жыраудың мүшелтойына шашу ретінде жерлестері мен Тұрсынғали Көшенов бастаған ұрпақтары күмбезді мазар орнатты
Күмбездің жобасын елге белгілі сәулетші Мақсұт Нұрқабаев жасап, құрылысты салу жұ­мыстарына да өзі басшылық жасады
Қазірде Қырықкез қауымы орналасқан биік қаражалдың төбесінен алыстан мен мұндалаған Қашекеңнің ақ күмбезі көрініп тұрады.
Қашаған батыс өңірін аралай жүріп Нұрым, Ақтан, Аралбай, Мұрат, Сәттіғұл, Қашқынбай, Ізім шайыр, Құрманғазы, Бала Ораз, Қоспақ, Ығылман, Өмір, Жантолы, Жаскілең, Жылқышы сияқты елге танымал ақын-жыраулармен кездес­кен, дәмдес болған, жолдас болған, кейбіреулерімен жанаяспас дос болған
Қайсыбіреулерімен айтысқа түсіп, жеңіп отырған
М.Мағауин мен М.Байділдаевтың 1984-1985 жылдары шығарған «Бес ғасыр жырлайды» атты жинағына «Есқали сұпыға», «Осы күні жолдас болдым сексенменен», «Оразғали байға», «Байларға», «Тойбастар», «Бұл өмірдің мысалы», «Бұл дүниеде не жетім» атты өлең-толғаулары мен «Атамекен» дастаны енгізілген.
Кейіннен 1991 жылы ғалым Қабиболла Сыдиықов пен Шәмшәдин Керімовтердің «Алқаласа әлеумет» атты жинағында 26 өлең-толғаулары, екі айтысы және екі дастаны жарық көрді
Ақынның Ізім шайырмен айтысының кейбір шумақтары күні бүгінде халық аузында сақталып келгенмен осы кезге дейін бір жүйеге түсіріліп жинаққа енбей келеді.
Қашағанның өзінің кездесіп, бірге жүрген ақын-жырауларының ішінде Сәттіғұл Жанғабылұлымен, Мұрат Мөңкеұлымен көңіл қимас шын дос болғаны, бірінің өнерін бірі түсініп жоғары бағаланғандығы әңгімеленеді
Бұған дәлел ақынның Ізбаспен айтысында:
Шығарармын мысыңды,
Ақымақтықпен білмедің,
Айналдырар кісіңді.
Сәттіғұл мен маған тигенің,
Арылмай жүрген қырсығың.
Жанқабылдың Сәттіғұл,
Жүйрік еді қашаннан,
Келе жатқан баға алып,
Үстіне халық қамалып… – деп Сәттіғұл ақынның жыры мен тол­ғауларын өте жоғары бағалай­тынын көреміз
Және де Ізбас­тың бір жерде Сәттіғұл ақынды сыр­тынан ғайбаттап айтқан әңгімесін Қашекең естіген көрінеді.
Сол сияқты маңғыстаулық жырау Айтқұл Шыманұлынан 1954 жылы жазылып алынған бір естелікте Мұрат пен Қашағанның кездесуі әңгімеленеді.
1899 жылы Маңғыстаудың Бозат деген жерінде отырған Қашағанға Атыраудың Өрлік деген жерінде тұратын Мұрат ақынның сырқаттанып, жүруге мүмкіндігі жоқ жағдайда жатқан хабары келеді
Мезгіл желтоқсан айының ішінде болса керек
Күннің суытып кеткен мезгілі, үстүрттің үстінде елдің болмауы, дұрыс көліктің де табыла қоймауы Қашекеңнің жолын байлайды
Неде болса, көктемді күтуге тура келеді
Қыс өтіп, көктем шығып, байлар малын қырдың үстіне қоздату мақсатында ерте көше бастаған мезгілде Қашакең де қосшы баласын ертіп жолға шығады
Сол кезде Мұрат та сырқатынан айығып, қасына жолдас ертіп Қашағанды көріп амандасу үшін ол да жолға шығады
Қашағанның Мұраттан екі жас үлкендігі бар екен
Қашекең қырдың үстіне көтерілгеннен кейін шыңырау құдықтардың бастарына орналасқан байлардың ауылына қона, түстене жүріп, «жол ақысы жүру деген» деп, тездетіп жол өндіргісі келгенімен, қонақ болған ауылдары жібермей, ән-жыр тыңдап, кідіртіп тастап отырған.
Бір ауылда отырғанда Мұраттың өзін іздеп келе жатқан хабары естіледі
«Мұрат Қашаған ақынмен айтысамын деп іздеп келе жатыр» деген хабар лезде ел арасына тарап кетеді
Қашекеңе көрісіп, сәлемдесейін деген ниетпен жолға шыққан Мұратқа «Қашаған сізбен айтысу үшін іздеп келе жатқан көрінеді, қазір алдымыздағы Қарақұм жеріне келіпті» деген әңгімені Мұрат естиді
Сөйтіп, қырдағы жұрт екі ақынды айтыстырып, қызығын көруді ойластырған
Сол уақытта Қашекең Қарақұм жеріндегі Сығай деген байдың үйінде қонақта отырған
Бір мезгілде сыртта жүрген адамдар ауылдың сыртында қасында жолдас жігіті бар Мұрат ақынның келіп түсіп жатырғанын үйдің ішіндегілерге хабарлайды
Мұраттың атын естіген бойда Қашекең алдынан шығып, амандасайық деп орнынан тұрғасын, үйде отырған басқа қонақтар да түгелдей ақынмен бірге сыртқа шығады.
Қашаған бастаған топ үйдің сыртына шыға бергенде, қасында жас жігіт жолдасы бар Мұрат ақын да есік пен төрдей жерге келе беріп тоқтап, оң қолын көтеріп жіберіп, сәлемдесу рәсімін бастап кетеді.
Мұрат өте қатты дауыспен:
Аман-есен жүрмісің,
Қашаған ағам, заңғарым.
Қайдан білсін мына жұрт
Қашаған мен Мұраттың,
Анттасып дос болғанын.
Біліп келе жатырмын,
Кейбір жылпос қулардың,
Айдап салып біздерді,
Қызыққа сүйтіп қанбағын.
Несібеміз таусылмай,
Көрістірді бізді тағы да,
Бергені ғой бұл да Алланың, – дей бергенде Қашекең де оң қолын көте­ріп, айқайды салып қоя береді:
Бармысың, менің жүйрігім,
Алдына қара салмаған.
Айыбым бар мойнымда,
Көңіліңді сұрап бармаған.
Қу тірліктің қамымен,
Ініден хабар алмаған.
Болдың ба тәуір тарланым,
Құшағыңды аш, кәнекей,
Мауқымды басып алайын,
Отырғансын жайғасып,
Айтармыз сөздің қалғанын, –деп екеуі құшақтасып, ұзақ тұрып, көздеріне жас алысты делінген.
Сөйтіп, екі дүлдүл қырдың үстін­дегі ауылдарды бір айдай аралап, ән-жырды сағынып отырған жұрт­шылықтың көңілдерін көтеріп тас­тайды.
Он алты жасынан жыр айта бастаған Қашағанның ХХ ғасырға дейінгі шығармаларының дені және көздеген нысанасы – сол кездегі қазақ ауылының күнделікті тіршілігі, жекелеген адамдардың мінез-құлқы, сараңдық пен екі­жүз­ділікті әшкерелеп, сын, сатира түріндегі өлеңдері өткір кекесінмен айтылғанын көреміз
Содан да болар Қашағанның өткір сықағынан билер де, байлар да, молдалар да қатты қорқатын болған
Өзінің ағайыны, қайырымсыз, сараң Оразалы байға былай депті:
Оразалы байым бар,
Тозған тоқпақ бастанған,
Қазанқабын жастанған,
Шарыққа бауды тағуын,
Қой шетіне төсеніп,
Түйенің шоқпыт жабуын.
Қойды қорғап қасқырдан,
Қолына таяқ алуын.
Қырық күн шілде ішінде,
Қара ұннан көже ашытып,
Балқара деп қануын…
Немесе «Байларға» деген өлеңінде:
Шіркін, байлар, мақтасып,
Қызарақтап боқтасып,
Қарқылдасып күлесің,
Алдыңда не бар білесің?
Байға жарлы теңесіп,
Тартарсың малдың кересін,
Есікте жүрген жалшының,
Қызығын сонда көресің – деп, осы шумағында кедей-шаруалардың да байлармен теңесетін күнінің туатынын ескерткені көрініп тұр.
Сол сияқты Көптілеу байға:
Кешке келді Көптілеу,
Қораға келген қойымен.
Жата кетті жантайып,
Ас ішпеген бойымен.
Үлкен қойды анам деп,
Кіші қойды балам деп,
Бұл қой кетсе алдымнан,
Мұнан қайтып қалам деп,
Бай үйіне қарасам,
Қол жуатын құман жоқ,
Құман жоқ үйде иман жоқ.
Таңертең тұрып Көптілеу,
Іше берді айранын,
Беті-қолын жуған жоқ…
Ақын осылайша адамгершіліктен, қайырымдылықтан жұрдай байлар­дың образдарын сомдап көрсете білген.
Қашаған ақын бойындағы шын­шылдық пен сыншылдық қасиетін ақындармен айтысқан кезде­рінде де сақтап, өршілдігімен, тура­шылдығымен көзге түсіп отырған.
Қашағанды нағыз ақын ретінде елге танытқан, оның есімін бүкіл батыс өңіріне таратқан – оның сол кездегі мықты ақындармен айтысып жеңуі
Айтыс Қашағанның импро­визаторлық өнерін шыңдады, ақындық шеберлігін көтерді, тақырып аясын биіктетіп, ойлау шеңберін кеңейтіп, азаматтық өресін өсірді.
Қашағанның Нұрыммен айтысы бір-бірінің білімін тексеру болса, Ізіммен, Ізбаспен айтыстары – әдептілік, көрегенділік, салт-дәстүрді сыйлау тұрғысында болған.
Қашаған діни үлкен сауатты адам екендігі Нұрыммен айтысқанда белгілі болады
Діннен хабары бар адамдардың жан-жақты білімді болатынын естіп те, көріп те жүрміз.
Кезінде қазақ ұлтын дамытуға зор үлестерін қосқан – Абай Құнанбаев, Ыбырай Алтынсарин, Мәшһүр Жүсіп Көпейұлы, Ақмолла Мұхамедиярұлы, Әбубәкір Кердері, Тұрмағанбет Ізтілеуов, Мұхамеджан Сералин, Шәкәрім Құдайбердіұлы, Мақаш Қалтайұлы сынды мық­тылардың діни мектептерден білім алған адамдар екенін білеміз.
Немесе ауыз әдебиетіміздің негізін қалаушылар – Асан қайғы, Қазтуған, Досмамбет, Шалкиіз, Жиембет, Марқасқа, Ақтамберді, Тәтіқара, Үмбетей, Бұқар сияқты қазақ халқының үні болған, озық ойлы даналарымыздың бәрі де исламнан мол хабардар болған
ХІХ ғасырдағы Нұрым, Қашаған, Ақтан, Әбубәкір Кердері, Сәттіғұл, Аралбай, Мұрат сияқты ұлы ақындардың шығармалары «дінді насихаттайды» деген сылтаулармен Кеңестік кезеңде бұғауланды.
Әділдігіне келсек, мұсылман діні – елімізді бірлік пен ынтымаққа, татулыққа, «Біріңді қазақ, бірің дос, көрмесең істің бәрі бос» деген данышпан Абайдың сөзі өзара достық пен ағайындыққа, адалдық пен кішіпейілдікке, қарапайымдылыққа, мәдениетке, білімге, ұлтжандылық пен адам­гершілікке, адалдық пен аршыл­дыққа, қанағаттылыққа, халықтың ортақ мүлкін сақтауға, ел басшысына бағынып, ел ішінде бүлік туғызбауға тырысатын дін
Осы дінді Қашаған ақынның мойнымдағы парызым деп түсінгенін және тәрбиелік мәні бар жағын үнемі паш етіп жырлап отырғанын көреміз.
Атышулы Нұрым жыраудың Қашағанмен айтысында қойған кейбір сұрақтарына тоқтай кетейік.
Бір-екі сөз сұрайын,
Ақылға кәміл данадан.
Бала, білсең хабар бер,
Үдіргелі Хауа анадан
Қанша заман өтті арадан?
Дүниенің басы неден жаралған?
Жер мен аспан бұ не зат,
Мақұлық қалай таралған?
Адам, Лаухы, Ғалам – баршасы
Неден жаралған?
Өлгенге мансұқ, неше аят,
Анау отыз парадан?..
немесе:
Алдыңда сенің сөз айтқан,
Жасы үлкен ағаңыз.
Дұшпаның емес Қашаған,
Аяғыңнан алатын,
Қапталдан ауыз салатын.
Қашаған саған бір сұрақ,
Екеу жансыз, екі арам,
Бейішке кім еді баратын?
соңғы сұрағы:
Шабысың енді түзелді:
Жаңа ғана бой жазып,
естімішің көп екен,
Өлеңменен жырға азық.
Пайғамбардың кезінде,
Қанша қауым өтіпті,
Өз пиғылынан өзі азып?
Осындай діни сұрақтардың бәріне кідірместен жауап берген Қашағанды Нұрым толық мойындап, білімділігіне ризалығын білдіріп, батасын беріпті.
Қашаған ақын Есқали сұпының дүниеқұмарлығын, надандығын, шектен шыққан сараңдығын, мен­мендігін сынаған сөздері түгелдей рухани жағынан айшықталып терең білімділікті танытып отырған
Мысалы, домбыраны жек көріп сөге бастаған сұпыға:
Қорыққанда жалғызға,
Қорған болған бұл ағаш.
Бұтақтары бүгіліп,
Көктен төмен үңіліп,
Қарның ашып келгенде,
Жүрегіңді жалғауға,
Нәсіп болған бұл ағаш.
Пайғамбарлар туғанда,
Бесік болған бұл ағаш.
Ибраһим Қағба салғанда,
Есік болған бұл ағаш.
Мұнаралары әр жерде,
Мешіт болған бұл ағаш.
Шеберлердің қолында,
Кәсіп болған бұл ағаш.
Өзіңді халық «сұпы» дейді,
Боқтағаның қай ағаш?..
Шын сопылық жолға түскен адам дүниеқұмарлық, сараңдық, қарау­лық, ешкімге жаны ашымайтындық, имансыздық жолдан аулақ болу керектігін сұпының бетіне басып, үнін өшіріп тастағанын көреміз.
Қашағаңның жыршылдығы осы кезге дейін ел аузында сақталған
Ақынның қасында қосшы баласы болған елге белгілі жыршы Айтқұл Шыманұлының айтуынша «Ноғайлық жырлары», «Қырымның қырық батыры», «Көрұғылы» аталатын батырлық жырларды таңды-таңға ұрып жырлайтын еді, ауыл адамдары түгел жиналып, ұйқысыз тыңдап, желідегі малдар сауылмай қалатынын талай көзімен көргендігін әңгімелеген
Қашекеңнің сол жырлаған жырларын Мұрын, Айтқұл, Жанжігіттер жалғастырды.
Айтқұл Шыманұлының айтуын­ша, «Қашаған теңдесі жоқ жыршы, ол жырды айтудың өзін шығар­ма­шылық деп түсінеді, әсіресе, «Көрұғы­лыны» айтқанда өз ойымен жырды түрлендіріп, әсірелеп отырады», дейді.
Демек, Қашаған жырау эпосты құр жаттап алып айтпаған, ол оқиғалар сюжеті­мен адамдарды жадына сақта­ған да, жырлау барысында өз сөзімен импровизация жасап отырған
Мұның өзінен Қашағанның жыраулық шеберлігінің өте жоғары дамығанын немесе импровизаторлық өнердің биік шыңына көтерілгенін көреміз.
Қашаған – құнарлы да қуатты, алмастай тіліп түсетін, найзадай түйреп өтетін халықтың жоғын жоқтаған бұқара жыршысы.
Ілияс Жансүгіров «Қашаған –жүйрік жырау, елдің тілі» деп бекерге айтпаған.
Қашаған бірде бір топ жолдастарымен ел аралап келе жатса, ауылдың алдында көгендегі қойды қойшы жігіт сауып жатады
Қашағанның қасындағы бір құрдасы: «мына қойшыға мақтап өлең шығаршы, ақындығыңды көрейін» депті.
Сонда Қашаған қой сауып отырған жігітке жақындап келіп:
Қой ішінде шұнақ қой,
Бауыры толы бұлақ қой.
Жазығы қойшы демесең,
Қойды сауып отырған,
Кереқарыс маңдайы,
Қыздар сүйер шырақ қой, – депті.
Қойшы жігіт қой сауып отырған шелегін тастай салып, үйінің сыртында тұрған боталы інгенді жетелеп әкеліп бұйдасын Қашағанға ұсынады
Қашаған қойшы жігітке: «түйеңді апарып орнына байла, өздеріңізге де сауын керек болар», – дегенде қасында тұрған құрдасы Қашағанға: «не айтып тұрсың, қолы ашық жомарт жігіттің меселін қайтармайық, әкел бұйданы мен алып жүрейін», – деп түйені жетелеп алады
Қашаған қойшы жігітке: «біз анау көрініп тұрған байдың ауылына барып, сонда түстенеміз», – деп жүріп кеткен
Былай шығысымен Қашаған құрдасына: «сенікі дұрыс болмады ғой, жарлы үйдің жалғыз түйесін Қашаған алыпты деген атаққа қалдырғың келді ме», – деп реніш білдіреді
Сонда құрдасы Қашағанға: «бұл түйені сенің алмайтының белгілі, әзіліміз елге тарасын деп келемін», – депті
Қойшы жігіттің үйіндегі әйелі далада тезек теріп жүргенде ауылына бір топ аттылы адамдар келіп боталы түйесін жетектеп кеткенін көріп, ауылға асығыс келіп күйеуінен «не болды?» деп сұраса, «Ауылға Қашаған ақын келіп, мені мақтап өлең шығарды, соның ақысына түйені беріп жібердім» деп қарап тұрса керек
Әйелі жылап: «бірауыз өлең айтты деп, маңдайға біткен жалғыз түйені дені дұрыс адам ақынға беріп жібере ме, тез барып түйені алып кел» деп жігітті Қашағанның соңынан жіберіпті
Мезгіл жазғытұры уақыт болса керек
Қонақтар байдың үйінің жанында, қалың кілем жайылып, төсектер төселген орынға жайғасып, қонағасыға қой бауыздалып жатқан мезгілде қойшы жігіт те ақын отырған жерге таяй бергенде тағы да құрдасы Қашағанға күбірлеп: «ал жаңағы жігіт түйесіне келе жатыр, мықты болсаң түйесін бермей өлеңмен көңілін тауып кері қайтаршы» депті
Сол кезде қойшы жігіт те келіп Қашағанға: «келініңіз келіп, мал дегенде жалғыз түйе, шыр бітпеген жарлысың, енді қалай күнелтесің деп айтпаған әңгімесі жоқ, сөзі сүйегімнен өтіп түйені қайтып алуға келдім» дегенде:
Әй, қарағым інім,
Сен берген жоқсың ғой
барлықтан,
Беріп едің ғой нарлықтан,
Үстіңдегі шекпеніңді де беріп кет,
Тіпті өлмейсің жарлықтан, – дегенде, жігіт үстіндегі шекпенін сыпырып тастап қайтып кетіпті.
Ауылына барғасын әйелінің өзі келіп, ауыл сыртындағы байлаулы тұрған боталы түйесін жетелеп кетіпті дейді.
Бұл күлуге әзіл есебіндегі жасалған іс болғанмен Қашаған ақынның аузынан шыққан сөздерінің өте дуалы болғандығын растайды.
Тәуелсіздікке қол жетті
Енді бұрын тұмшаланып келген, айта алмай жүрген ойларымыз бен шешілуі қиын болып келген жұмыстарды қолға алып, іске асыру мүмкіндігі туды
Елбасының бастауымен бүкіл зиялы қауым қостап Алаш ардақтыларын ақтау, тарихымыздағы ақтаңдақтарын айту, ұлттық құндылықтарымызды анықтап, зерттеу жұмыстары толықтай жолға қойылды.
Соңғы 5-6 жылдың ішінде Маң­ғыстау облысың әкімі Қырымбек Көшербаевтың Елбасының тапсырмаларын мүлтік­сіз орындау жолындағы жан аямай жүргізген қызметінің арқасында облыста бұрын-соңды болып көрме­ген экономикалық, әлеуметтік-тұрмыстық, әдеби-мәдени шаралар кеңінен іске асырылды
Есімдері ұмыт болып бара жатқан аяулы азаматтардың өткендегі өне­гелі істері жарық көрді
Халқының қамын ойлаймын деп жүріп, кеңестік жүйенің қанды шеңгеліне ілініп көз жұмғандар – Ж.Мыңбаев, Т.Әлиев, О.Көбеев, ғалымдар – Ш.Есенов, Е.Оразақов, облыс экономикасын көтеруге үлес қосқан мемлекет қайраткерлері – Т.Әшімбаев, Н.Марабаевтардың есімдерін елдің есіне мәңгі ұстайтындай шаралар ұйымдастырылды.
Жалау Мыңбаев пен Шахмардан Есеновке Ақтау қаласының ортасынан ескерткіш мүсін орнатылды.
Дүниежүзі мұсылман елдері тәу етіп отырған Бекет атаның 260 жылдық мерейтойы өте жоғары абырой биігінде өткізілді.
Отпан таудың басында Адай ата кесенесі бой көтерді
Ежелгі Кетіктің төріндегі тау шоқысына Досан мен Иса батырларға зәулім ескерткіш орнатылды.
Қашаған ақынның Ақтау қа­ласының орталығында орналасқан бұрынғы ескерткіш мүсіні қораштау болғасын, әдейі комиссия құрылып, облыс ақсақалдарының ұсыныс-пікірлері жинақталып, көрнекті етіп қайтадан ескерткіш тұрғызылып елдің ризалығына ие болды.
…Саналыға сөзім тыңдалған, санасыздық белгісі – Пайдалы сөз айтсақ бұлданған… – деп жыр толғаған ақынның алдымызда келе жатқын 170 жылдық тойын кең көлемде өткізу жоспары жасалынып, түрлі шаралар дайындығы қолға алынуда.
Бұл тойдан кейін Тәуелсіздіктің ұлы тойы келеді
Тойларыңыз тойға ұлассын деген осы шығар! Қуаныштарымыз ұзағынан болғай!
Бектұр Төлеуғалиев,
жазушы, «Қазақ газеттері» ЖШС-ның Маңғыстау облысындағы өкілі
Маңғыстау облысы
