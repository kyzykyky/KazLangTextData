Алматы облысына қарасты Жамбыл ауданындағы «Көкбастау» иппод­ромында Қазақстан Республикасы Президентінің Кубогы үшін ел Конституциясының 20 жылдығына арналған ұлттық ат спорты түрле­рінен республикалық жарыс өтті.
Жыл сайын өткiзiлетiн бұл дәстүрлi жарыс биыл он жетінші рет ұйымдас­ты­рылған еді
Қазақстан Президенті кубогын жеңіп алу үшін Шығыс Қазақстан, Солтүстік Қазақстан, Атырау, Маңғыстау, Ақтөбе, Ақмола, Жамбыл облыстарынан, Астана, Алматы қалаларынан келген шабандоздар сәйгүліктерінің қарымын осы дүрмекте сынап көрді
Сондай-ақ көрші Қырғыз елінің сәйгүліктері де жарыс жолында бой көрсетті
Ұлттық ат спорты түрлерінен өткізілетін кезекті шараны Алматы облысы әкімінің орынбасары Серікжан Бескемпіров ашып, жиналған жұртты Конституция күнімен құттықтап, негізгі дәстүрлерімізді насихаттап, дамытуға үлес қосқандары үшін ризашылығын білдірді.
Жарыс бағдарламасында құнан бәйге, жорға жарыс, топ бәйге, аламан бәйге, сонымен қатар қыз қуу, көкпар, аударыспақ, теңге ілу сияқты ұлттық ойындар ұйымдастырылды.
Ата Заңымыздың 20 жылдығымен тұспа-тұс келген дәстүрлі ат бәйгесіне еліміздің барлық аймағынан шашасына шаң жұқпаған сәйгүліктер келді
Тұлпардың тұяқ дүбірін естісе арқасы қозатын жанкүйерлер Көкбастау ипподромында қиқуға басты
Барлығы 200-ге жуық сәйгүлік қосылған дүбірлі дода – жорға жарысы, құнан, топ, аламан бәйге болып төрт топқа бөлініп өткізілді
Алдымен 11 шақырымдық құнан бәйгеге кезек тиді
Бабына келіп, бағы жанған Тентек қара есімді сәйгүлік алдына қара салған жоқ
Қарасай ауданының құнанын тақымдаған Шермұхамет Серікұлына жеңіл көліктің кілті табыс етілді
16 шақырымдық топ бәйгеде Күрішбай Рамазан тізгіндеген Қозыкүрең мәре сызығын бірінші болып кесті
Ұлан Омаровтың «Гауһартасына» екінші орын бұйырса, Айбек Бақытбектің Бекторысы үшінші болып келді
Желмен жарысқан жорғалар да елдің делебесін қоздырды
Мейрамбек Темірбеков баптаған «Найзағай» бас бәйгені қанжығасына байлады
Жұрт асыға күткен аламан бәйгеде Атилланың алдына түсер ат болмай, нәтижесінде сәйгүлік иесіне автокөлік тарту етілді
Теңге ілу мен қыз қуу, аударыспақ пен көкпаршылардың бәсекесі де өте тартысты өтті.
Нұрлан ҚҰМАР 
Алматы облысы
