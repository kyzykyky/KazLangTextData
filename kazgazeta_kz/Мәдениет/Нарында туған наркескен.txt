Биыл қазақтың тұңғыш бард әншісі Табылды Досымов көзі тірі болса 50-ге толар еді
Мен соңғы бес жылдан бері әйгілі өнерпаздың ғұмырнамасына, өнернамасына барынша үңілумен келемін
Оның шығармашылығына зер салған адам ­сонау жастық шағынан бастап, жүрегі құпияда тоқтаған 45 жасына дейін жемісті еңбек еткенін қапысыз бағамдар еді
Тек дарқан талантымен ғана емес, кісілік қарапайымдылығымен, ірілігімен, өнерге көзқарасының тереңдігімен, сары алтындай сабырымен, парасатымен халықтың жүрегінен орын алған Табылды Досымов шығармашылық шабыты шырқау шағында дүниеден өтті
Қазірдің өзінде оның айшықты туындылары ұлттық құндылықтарға айнала бастады.
Қалай дегенмен де, бард әншінің өнер әлемі – айтқан сайын айқындала түсетін, жазған сайын кеңи беретін, қараған сайын биіктеп, қадалған ­сайын тереңдей түсетін көркем әлем
Біз қазақтың қайталанбас өнерпазы ­Табылды Досымовтың айсберг астындағы ағыстардай жұрт біле бермейтін бірнеше қырларына тоқталғымыз келеді.
Кезінде бард әншіге дәріс берген, жасы сексеннен асқан байырғы ұстаз Ғайни Ғабдуллина бір естелігінде былай дейді: «Нарынның түлегі Табыл да оқушы болды
Шоқан Уәлиханов мектебін бітірді
1982 жылдың 4-тоқсан кезі
Мені 10-сынып оқушысы Табыл күтіп тұр екен.
– Апай, сәлеметсіз бе? Жолығайын деп едім, – деді.
– Иә, не айтасың? – дедім
Қысыла артына ұстап тұрған, ортасынан бүктелген, оқушы дәптерін ұсынып: – Бірдеме жазып едім, ­журналистика факультетіне барғым келеді
Оған түсу шарты – газет-журнал бетінде басылған шығармалары болуы керек екен, осы жазғаныма не айтар екен деп сізге әкелдім, – деп ұяла жауап берді
Табыл табиғатында салмақты, көп елтең-селтеңі жоқ, орынсыз күлмейтін бала еді
Шәкіртімнің талабын қайтармадым
Түнде бала-шаға жатқан соң оңаша отырып, оқуға кірістім
Оқушы дәптерінде шиыршықталған тышқан ізді жазу
Тақырыбы – «Перілі сай»
Әңгіменің сюжеті бірден баурап алды
Оқып отырмын
Кейіпкер қартқа күлемін, «жас жұбайлар сағынышын оқушы қайдан біледі?» деп Табылға да қайран қаламын.
«Перілі сай» әңгімесін оқи отырып, оқушымның ерте есейгенін, тұла бойында дарын ұшқыны барын білден байқадым
Үйленгендеріне бір ай болған жас келіншек алыста пішен шауып жатқан күйеуін сағынғасын кешке қарай білдірмей, қайынатасының арбасына отырып кетіп, «Перілі сайдан» өте бергенде артына бұрылған қарт келінінен иманы ұшып, талып қалуын оқушы ­Табыл шебер тілмен мөлдірете суреттейді.
Кейін ҚазМУ-ға түсіп, теледидардан ән айтып тұрған Табылдыны көргенде, осы әңгімені еске алып, талай күлгенбіз.
Жас та болса, ел аузындағы ескі әңгімелерді, тарихи оқиғаларды көп білетін
Табыл қайтыс болғалы оның әндері тіпті әуелеп кетті
Тойда да, жолда да, балалардың ұялы телефонында да, көлікте де тек соның толғаулары, сазды әндері айтылады
Байтақ Қазақстан емес, оның әсем әуендері Қытай мен Моңғолияны да аралап кетті…».
Міне, Ғайни Ғабдуллина апайдың осы бір естелігі болашақ өнерпаздың біз білмейтін қырларын сөз еткендіктен, оқушы қауымға таныстыра кетуді жөн көрдім
«Не іздейсің, көңілім, не іздейсің?» деп ақын айтқандай, өмірінің соңғы жылдары Табылдының бойында тосын әуендер пайда болып, көңілінен тыныштық кетті
Бұл өнерді қырық құбылтып, жаңа дәуірге лайықтап қырлап-жонып, жасандырып, мәңгілік етудің жолындағы арпалыс еді.
Иә, өнерге жаңаша қараудың виртуозы, ұлттық музыкаға жаны құмар Табылдың жан дүниесіне үңіле түссек, талай қызық жайттардың куәсі боламыз.
Оның өнерін ширек ғасыр бойы тамашалап жүрсем де, бетпе-бет келіп, емен-жарқын сырласып көрмеппін
Қашан да алғашқы әсер ұзақ сақталады ғой
Бірінші рет дидарласқанда қас-қабағында, өңінде кісі қаймықтырар сұс бар, сырт көзге сыр шаша қоймайтын сырбаз, мейірімін тым тереңге бүгіп ұстайтын жандай көрінді
Әсіресе, Каспий сағасындағы желмен баяу тербелетін нар қамыстай қайратты қара шаштардың арасындағы шашылып жатқан майса шуақты, кім кімге болса да ізет, үмітпен қарайтын мейірбан көздің бір қиырындағы жұмсақ нұрды сөйлесе келе аңғарғандай болдым
Тіл қатысқаннан кейін-ақ арқам кеңіп сала берді
Әсіресе, Ақ Жайықтың алагеуімінде аңқылдай соғатын ақ саумал самалындай еш кіреукесіз, еш риясыз саңқылдай естілетін күлкісі ұнады.
Содан …бірте-бірте өмір өткелдері туралы бүкпесіз сырлар шертіле берді…
Бард әнші Атырау облысы, ­Дендер елді мекенінде дүниеге келді
Бір қарағанда, айтулы өнерпаздың Құрманғазы, Дина, Махамбет, Малайсары, Мұрат Мөңкеұлы жаралған аймақта тууы тегін емес сияқты
Өзінің туған жері туралы бір кезде Табыл­ды былайша толғанып еді: «Әркімнің туған жері – Мысыр шаһары» демекші, Махамбет, Мұрат бабаларымыздың кір жуып, кіндік кескен топырақта дүниеге келгенімді іштей медет тұтамын
Талай жам­поздар осы өңірлерге ат жалын тартып мініп, осы жазирада ақберген жырларын, көбік шашқан күйлерін боздатып өтті.
Осы алыптардың буырқанып-бусанған сәттері кейде көз алдыма елес­­­тейді
Сиқырлы, бипыл ырғақтар, адуынды, дауылпаз әуендер құлағыма кел­ген­дей болады
Әсіресе, жападан-жалғыз құм арасында келе жатқаныңда немесе жым-жырт түндерде әлдеқайдан күмбір-күмбір күйлердің ыңыранған қағыстарын, жүрегіңді жұлып ала жаздайтын мұңлы саздарды естігендей ерекше әсер құшағына бөленемін
Кейде жол үстінде ойға батып отырып, құм ара­лас жаяу борасынның суылынан да төкпе күйлердің ентіккен, исфаһан қылышындай ерлік пен қайсар рухқа суарылған шарболат үнін ұққандай боламын
Несін айтасың, қасиетті ғой біздің туған жер! Осы жазираның қай түкпіріндегі төбешікті қақ жарсаңыз да асты тұнған тарих екенін ішің сезеді
Өйткені бұл өлке бір менің ғана емес, талай ән-күй тәңірияларының қасиетті Қағбасы ғой…».
Міне, айтулы өнерпаз бұдан сегіз жыл бұрын туған жері туралы осылай толғанып еді.
Иә, Қазақстанның әр шалғайында Табылды әндерінің дауылпаз сарыны, қай­таланбас қолтаңбасы қалды
Талай шәкірттерінің маңдайында оның аялы алақанының табы қалды.
Бард әншінің қолындағы гитарадан әлде­бір майдақоңыр гуіл, әсем күмбір әуен есіле құйылатын
Бұл құдіретті әуен­дердің ішінен мамыра-жай сәттерді, тасыған жігер мен жасыған көңілді, удай ащы ыза мен запыранды анық ажы­рат­қан­дай боласын.
Міне, жырлары, ән-толғаулары көпшіліктің көз қуанышына айналған, ұлтымыздың рухани әлемінен өзіндік орнын алған дария дарын Табылды марқұм биыл елуге толды
Бұл орын ешқандай күмән тудырмайтын, өзінің өмірде тындырған ісіне, еңбегіне орай, тек оның өзіне ғана тиесілі биігі.
Бижан ҚАЛМАҒАНБЕТОВ,
Т.Досымов атындағы 
республикалық қордың директоры
