Қазақтың ән өнерінде өзіндік өрнегі бар, Жамбыл облысынан түлеп ұшқан атақты «Тараз триосы» тыңдармандардың жүрегін жаулап, елдің ыстық ықыласына бөленген өнер ұжымы болды
Осы трионың құрылу тарихы, ән әлеміндегі жетістіктері оқырман қауымға қызықты болар деген оймен қолымызға қалам алған едік

Бәрі де «Алатау» эстрадалық ән-би ансамблінен басталды… Өткен ғасырдың сонау 1970 жылдары ансамблге белгілі әнші-композитор Алтынбек Қоразбаев жетекшілік етті
Алтекеңнің жанында Мұхтар Рахманқұлов, Алтынбек Бекмұратов есімді өнерпаздар болды
Олар қоңыр домбыраның үнімен-ақ қазақ әнінің құдіретін танытты.
Сөйтіп жүргенде 1974 жылы Алтынбек пен Мұхтардың ойына домбырашылар үштігін (трио) құру идеясы келді
Қарап тұрсақ, ол кезде трио деп аталатын ұжым өзге өңірлер үшін таңсық еді
Кейін әйгілі болған трио осылайша өмірге келді
Бастапқы кезде аты да қойылмаған еді
Сондықтан жұртшылық оларды «Домбырашылар үштігі» деп атап жүрді
Ән айту мәнерлеріне тәнті болып, жылы қабылдады
Халық әндері «Желбір жекен», «Әләулім-ай», Алтынбек Қоразбаевтың «Әгугай домбырасы» бірнеше дауыста өз нақышын тапты
Иықтарына қазақтың қара домбырасын асынған сері жігіттер жер-жерде өнер көрсетіп, тіпті Алматы тыңдармандарын да тамсанды­рып қайтты
Ол кездегі үлкен жаңалық – қазақ телевидениесінің экраны арқылы ән шырқады
Алғашқы қадам сәтті болды
Топтың да даңқы асқақтап, шарықтай түсті.
Арада бірнеше жылдар өткеннен кейін Алтынбек Қоразбаев облыстық филармонияға директор болды да, «Алатау» ансамблінің де, трионың да жетекшілігі Мұхтар Рахманқұловқа берілді
Домбырашылар үштігіне жас әнші Асылхан Шүңіреков келді
Асылхан Тараздағы Гидроқұрылыс институтының бірінші курс студенті болатын
Трионың репертуары ­Кенен Әзірбаевтың «Көкшолақ» әнімен толығып, шығармашылықтары ілгері қарай қадам басқанымен, өкінішке орай, отбасылық жағдайына байла­нысты топтан Алтынбек Бекмұратов кетті
Оның орнына әнші Пернебек Оспанов келді
Жаңадан келген өнерпаздар трионың шығармашылығына тың серпін, жаңаша леп әкелді деуге болады
Сол кездері халықтың көңілінен шыққан «Аппақ сенің тамағың», «Жеңеше-ай», «Арба келеді» әндері тыңдарманға жол тартты.
Домбырашылар үштігі бірқатар шет мемлекеттерде өнер көрсетті
Атап айтқанда, Үндістан, Бангладеш, Чехославакия, Польша, Болгария және Орта Азия елдерінде болды
Кеңес Одағының 15 республикасының барлығында жеке концерттерін өткізді
Мәскеу төрінде өткен Бүкілодақтық халық шығармашылығының көрмесіне шақырту алды
Бір сөзбен айтқанда Кеңес Одағындағы танымал ұжымдардың біріне айналды
«Тамаша» ойын-сауық отауының концерттерінде ән салып, «Көрген де арманда, көрмеген де арманда», «Біздің көшенің тұрғындары», «Қымызхана», «Ұят болмасын» бағдарла­маларына қатысып жүрді.
Бір ғажабы бұл трионың бұрынғы құрамында болғандар директорлық қызметке тағайындалыпты
Мәселен, 1985 жылы Пернебек Оспанов облыстық халық шығармашылығы орталығының директоры болды
Дәл осы кезде домбырашылар үштігі әнші Берік Қалиевтың келуімен ерекшеленді.
Трио талабына енді үйрене бергенде Берік әскерге алынды да, Асылхан Шүңіреков Мойынқұм ауданындағы «Талдыөзек» кеңшарына кәсіподақ комитетінің төрағасы болып сайланды
Ал керек болса, енді Мұхтар Рахманқұлов жалғыз қалды
Осы кезде домбырамен жеке ән орындауда көзге түсіп жүрген Есенбек Сәтпаев пен Дүйсенбек Өмірәлиев (екеуі де кейіннен ҚР-ның мәдениет қайраткерлері атанды) домбырашылар ұжымына қабыл­данды
Арада екі жыл өткенде Дүйсенбек Алматыға жұмыс жағдаймен біржолата ауысып, оның орнын әскери борышын өтеп келген Берік Қалиев қайта басты
Осылай домбырашылар триосының шығармашылығы кезең-кезеңімен жалғаса берді
1994 жылы Асылхан Шүңіреков домбырашылар үштігіне қайтадан оралып, Есенбек Сәтбаев басқа кәсіпке ауысты
Осы жылдары нарық қыспағынан болар, «Алатау» халықтық-эстрадалық ән-би ансамблі де жабылып қалады
Алайда домбырашылар үштігі тарап кетпей, өнерлерін өрістете берді.
Мұхтар, Асылхан, Берік үштігі 2000 жыл­дарға дейін шығармашылық одақтарын сақтап келді
Дәл осы ­триода 26 жыл бойы тер төккен Мұхтар Рахманқұлов жеке ансамбльге жетек­шілік жасау үшін Тараз мемлекеттік уни­верситетіне ауысты
Міне, осы тұста триоға сырнаймен ән салатын жас әнші Ержан Ыдырысов келіп қосылды
Осы сәттен бастап 26 жыл бойы тек қазақтың қоңыр домбырасын қастерлеп келе жатқан ұжымның үні мен бояуы түрлене түсті.
Енді топтың «Тараз» триосы деп аталуына тоқталайық.
Шаһардың 2000 жылдық тойы қарсаңында сол кездегі облыс әкімі Серік Үмбетов жас өнерпаздардың басын қосып, бұрынғы «Алатау» халық­тық-эстрадалық ән-би ансамблінің не­гізіне жаңа шығармашылық ұжым құрылып, оған «Тараз» триосы деген атау беріледі
Бұл атау Тараз қаласының мерейтойына тап келгендіктен көңілге қонымды болып шығады
Топ мүшелері екі домбыра, бір сырнаймен ән салып, 9 жыл бойы өнер көрсетеді.
Репертуарлары да заман талабына сай өзгеріп, жаңа туындылар қо­сылады
Кенен Әзірбаевтың ­«Бастау», ­Исламбек Мамақовтың «Бесқопа», Аман Малдыбаевтың «Іңкәр сезім» және т.б
әндер жаздырады
Мысалы, Н.Сейділдаевтың «Нәр алған ба жүрегім Мойынқұмнан» әнін көпшілік жылы қабылдады
Өнер мен руханият жанашыры Мұхтар Құл-Мұхаммед еліміздің мәдениет министрі болып тұрған кезінде: «Халық әндерін, Кененнің әндерін жаңғыртып келе жатқан ұжым – осы «Тараз» триосы деп бағалап, ризашылығын білдірген екен
Қазақ ән әлемінің қайталанбас жұлдыздары Ермек ­Серкебаев, Бибігүл Төлегенова, Әлібек Дінішев, Қайрат Байбосыновтар да ­«Тараз» триосына жоғары баға берді.
Әуелі «Алатау», кейіннен «Тараз» аталған трио әншілері ел ағаларының алдында талай өнер көрсеткенін айта кеткеніміз орынды
Бүгінде «Тараз» триосының әншілері көптеген әндерді эстрадалық бағытқа лайықтап айтып жүр
Мұның өзі заман ағымынан қалмау, халықтың талғамына сай болу мақсатынан туындаса керек

Трио мүшелері халқымыздың ­батыр ұлдары Қасым Қайсенов, Талғат ­Бигелдиновпен Мәскеуге барғанда ­сапарлас болды
Алматыда Бауыржан Момышұлына арнайы сәлем беріп, майдангер жазушының батасын алды.
Қорыта айтқанда, «Тараз» триосының ерекшелігі неде деген мәселеге келейік
Біріншіден, өнердің дәл сол уақытында тыңдарман қауымды үш домбырашыдан құралған трио селт еткізді
Яғни жаңалық ретінде қабылданды
Халық домбыраның қоңыр үнін тыңдайтын, қабылдайтын мезгіл еді ол
Кененнің «Көк шолағы» айтылғанда қарттарымыз «Пах, шіркін», «Ойхой, деген-ай», «Шырқай түс» деп те тамсанатын
43 жылдық тарихы бар трионың төлқұжатына айналған Кененнің «Көк шолағы» екеніне ешкім шәк келтірмесі анық
Бұл күнде Асылхан аға – домбырамен, Ержан – баянмен, Ноян шертермен ән шырқайды
Аспаптары өзгерсе де, халыққа ұлттық бояуы қанық әндер сыйлау дәстүрі өзгерген жоқ
Ескі әндерді жаңғырту – трионың басты талабы.
Тағы бір жаңалық, «Тараз» триосы этнографиялық топ құрылғанын айта кетейік
Бұл дегеніңіз тасқа басылған жарты ғасырлық тарихы бар «Тараз» триосы жаңаша түлеп, жаңаша бағыт алға­нын, өнер ұжымы ізбасар шәкірт­тері­мен жалғасып жатыр деген сөз.
Есет Досалы, 
журналист
Тараз
