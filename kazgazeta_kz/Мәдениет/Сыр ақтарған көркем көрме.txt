Қазақстан Республикасы Мемлекеттік орталық музейінде суретші, педагог, профессор Тоққожа Қожағұловтың «Үнсіз музыка» атты жеке көрмесі ашылды

Шараның ашылу салтанатын Суретшілер одағының мүшесі, өнертану ғылымының кандидаты Құрман Мұратаев пен өнертану докторы, профессор Шахизада Тұрғанбаева жүргізіп отырды
Алғашқы құттықтау сөз кезегі Қазақстан Республикасы Мемлекеттік орталық музейі директорының орынбасары Бейбітқали Қақабаевқа берілді
Ол қылқалам шеберінің адамгершілік қасиеті мен шығармашылығы жайлы кеңінен баяндады.
«Тоққожа Мұқажанұлы Қазақстан сурет өнеріне 80-жылдардың ортасында келген кескіндемеші
Бейнелеу өнері жанрында ең қиыны – порт­рет десек, суретші өзінің алғашқы жұмыстарын портрет салудан бастаған
Портрет көптеген факторлар әсер ететін аса күрделі шығармашылық акт
Суретші өз туындыларында адамдар образының көпқырлылығын, олардың жан дүниесінің байлығын және ­интелектуалды өмірін ашып көрсетеді
Оның шығармашылық галереясында қазақ халқының біртуар ұлылары – Абай, Жамбыл, Мұхтар Әуезов, Мұқағали Мақатаевтың және т.б
бейнелері бар
Бұл шығармаларында автор қазақтың ұлы тұлғаларының адамгершілік, жан жылуы мен абыройын паш етті» деді.
Абай атындағы Қазақ ұлттық педагогикалық университетінің проректоры, тарих ғылымының докторы, профессор Ғабит Кенжебаев суретші Тоққожа Қожағұловтың қат-қабат ғылыми-педагогикалық жұмысты шығармашылық қызметпен тығыз ұштастырып, дүниеге ұлы тұлғалардың қайталанбас портреттерін салған талантына құрметпен қарайтынын білдірді
Сондай-ақ ол суретшінің бұл көрмесі Абай атындағы ҚазҰПУ-дың 90 жылдығына арналуының символдық мәні бар екенін атап көрсетіп, қыл қалам шеберіне университет ректоры Т.Балықбаевтың құттықтау хатын тапсырды.
Қазақстан Жазушылар одағы басқармасының төрағасы, ҚР Еңбек сіңірген қайраткері, Мемлекеттік сыйлықтың лауреаты, ақын-драматург Нұрлан Оразалин, ҚР Еңбек сіңірген қайраткері, Ресей көркемсурет академиясының академигі, профессор Байтұрсын Омарбеков, өнертанушы, философия ғылымының кандидаты, Т.Жүргенов атындағы Өнер академиясының профессоры Қалдыгүл Оразқұлова, ҚР көркем ­сурет академиясының вице-президенті академик Анарбек Нақысбеков, Алматы облысы Жамбыл ауылының әкімі Жанат Беркінбаев, ҚР Мәдениет қайраткері, Жамбыл ауданының Құрметті азаматы Ерлік Әлімқұлов сөз алып, бейнелеу өнерінде, оның ішінде портрет жанрында еңбек етіп жүрген көрнекті қыл қалам шеберінің шығармаларына талдау жасап, жоғары бағаларын берді
«Тоққожаның портреттік шығармалары қатып қалған фотография емес, оларда кейіпкердің жан дүниесі, жүрек жылуы, көз нұры өте нәзіктікпен және шынайы шеберлікпен беріліп, тірі бейнеге айналады» десті сөйлегендер
Республикалық ән байқауларының жүлдегері, әнші Тілеулес Құрманғалиев әннен шашу шашты.
Көрменің ашылуына жиналғандар көп болды
Олардың ішінде өнертанушылар, қаламгерлер, ­Алматы қаласындағы жоғары оқу орындарының ұстаздары, студенттер, автордың туған туыстары және ­достары болды
Көрмені тамашалауға келгендер суретшінің талантына тәнті болып, оның көрмеге қойылған еңбектеріне қызығушылық танытты.
Көрмеге автордың 50-ден астам ­туындылары қойылды
Аталмыш көрме жұмысы 16-шы қазанға дейін жалғасатын болады.
Тоққожа Мұқажанұлы 1984 жылы Абай атындағы Қазақ ұлттық ­пе­дагогикалық институтының көр­кемсурет-графика факультетінің «Сызу, сурет және еңбек» мамандығын бітірген
Еңбек жолын Жамбыл қаласындағы Жамбыл педагогикалық институтының жалпытехникалық тәртіп пен еңбекке баулу факультетінде оқытушы болып бастады
1987 жылдан бастап Абай атындағы ҚазҰПУ-де әртүрлі қызмет етіп келеді.
Қылқалам шебері көпшілікке негізінен портретші ретінде танымал
Портрет жанрымен қатар Қазақстанның керемет табиғатын, өзі туып-өскен Хан-Тәңірі аймағын бейнелеген
Шебердің шығармашылығында философияға толы тақырыптық картиналар да ерекше орын алады
Олардың ішінде «Жалғыздық», «Тыныштық», «Жан дауысы
1937 ж.» және т.б
еңбектері ерекше әсер береді.
Т.Қожағұлов облыстық, респуб­ликалық және халықаралық көр­мелерге ұдайы қатысып тұрады
Жамбыл атындағы, М.Мақатаев атындағы халықаралық сыйлықтардың лауреаты
Суретшінің шығармалары біздің елден басқа Ресей, Қырғызстан, АҚШ, Түркия, Германия, Жапония және Балтық теңізі жағалауы елдерінің музейлері мен жеке коллекцияларында сақтаулы.
Нұрлан ҚҰМАР
