Таяуда Атырау облысындағы Аққыстау селосының аудан орталығы болғанына 35 жыл толды
Мерекелік шараны Исатай ауданының әкімі Тұрарбек Сұлтанбеков осы ауданның бір топ Құрметті азаматтары, еңбек ардагерлері мен өнер қайраткерлерін қабылдаудан бастады
Аудан басшысы Аққыстаудың өсіп-өркендеу кезеңдерін, өңірдің әлеуметтік-экономикалық даму жайында айтты
Ауданның өркендеуіне еңбегі сіңген ардагерлердің бай тәжірибесі мен ел бірлігін нығайтуға қосар үлестері жөнінде пікірлесті
 Аудандық мәслихаттың хатшысы Жұмажан Қадимов бірнеше рет тарап, қайта құрылған бұл аудан бұрын әлеуметтік жағынан артта қалған болса, тәуелсіздік жылдарында қайта түлеп, жаңарып, даму сатысымен өрлеп келе жатқандығын, кешегі ну қамысты, жазықты алқапта бой түзеген Аққыстау сәнді де сәулетті селоға айналғандығын тілге тиек етті
Басқосуда облыстық соғыс және еңбек ардагерлер кеңесінің төрағасы Қатимолла Ризуанов, ауданның Құрметті азаматы Жанай Беркалиев қазіргі ауылшаруашылығын дамытудың түйткілді мәселелері, Нарын құмында қой шаруашылығын өркендету жайында ой қозғаса, Қазақстан Республикасының еңбек сіңірген өнер қайраткері Чапай Зұлхашев және тағы басқа мәдениет қайраткерлері мәдениетті дамыту, халықтың рухани азықтануына көбірек көңіл бөлу, жастарды жат діндерден сақтандыру, елдің тыныштығы мен береке-бірлігін сақтау және осыған зиялы қауым өкілдерінің үлесі мол екендігін әңгімеледі
Ақын Жеңіс Ароновтың пікірінше Нарын өңіріне танымал тұлғалардың, зиялы қауым өкілдерінің, әсіресе белгілі ақын-жазушылардың, ауызы дуалы, батагөй қарттардың жақсы істерін насихаттау мақсатында аудан орталығында ардагерлер үйі сияқты орталықтың болғаны дұрыс
Бұның ұрпаққа тәлім-тәрбиелік маңызы да жоғары
Кездесу соңында аудан әкімі Т.Сұлтанбеков кездесу қонақтарына сый-сияпат көрсетті.
Мұнан соң жұртшылық «Жалын» мә­дениет үйіне қарай ағылды
Кіре берісте қо­нақ­тар әуелі аудандық өлкетану мұражайы қызметкерлері ұйымдастырған Аққыстау­дың кешегісі мен бүгінгісін бейнелейтін фотосуреттер мен көне жәдігерлер қойылған көшпелі көрмені тамашалауға мүмкіндік алды.
Сахна шымылдығын Шәмшиден Шәріпов атындағы саз мектебінің фольклорлық-этнографиялық ансамблі Дәулеткерейдің «Көроғылы» күйімен ашты
Жиналған қауымға «Жаңарған Аққыстау» атты бейнекөрсетілім ұсынылды
Кешегі жұмысшы поселкесінен аудан орталығы болған селоның өсіп-өркендеуі, қалыптасуы көпшілік назарын бірден өзіне аудартқандай.
Салтанатқа қатысушыларды аудан әкімі Тұрарбек Сұлтанбеков құттықтады.
– Әркім үшін өз ауылы – алтын бесік, ыстық ұя
Бір кезде Каспий теңізінің суы құйылып, ну қамысы мен балдырлы суы, балшығы мен маса-сонасымен ерекшеленген айналасына 3-4 үй қоныстанған, 1969-70 жылы теміржол тартылғанда Аққыстау стансасы атанған қазіргі аудан орталығы тұрғындары үшін бүгін атаулы күн, жүрекке жылы мереке
Бұл ең алдымен теміржолшылар мерекесі
Өйткені Аққыстаудың алғашқы тұрғындары солар болды
Бұл мұнайшылардың қуанышы
Аққыстаудың негізгі өндірісі – мұнай
Мартышидың мұнайын іздеген барлаушылар, кейін мұнай бұрқағы атқылағанда «қара алтын» өндірушілер осы жерді қоныс еткен.
Бұдан әрі аудан басшысы осыдан 35 жыл бұрын Аққыстауға аудан орталығы мәртебесінің берілуі, жаңа жерде жылдам қарқынмен әлеуметтік және тұрғын үй құрылыстары салынып, халықаралық автомобиль жолы мен теміржолдың бойында орналасқан селоның сәулеті мен дәулеті қатар өскендігін осы жылдарда елдің игілігі­не берілген мектептер мен балабақшалар, аурухана мен емхана, мәдениет және спорт ғимараттары, әртүрлі кәсіпкерлік нысандар соның айғағы екендігін жеткізді.
– Біз бүгінгі күні 1973 жылы құрылған Аққыстау ауылдық кеңесінің қалыптасуына еңбек сіңірген Дәулет Әбілхайыровты, Меңсұлу Кемелованы, «екінші совет» атанған Ислаш Молдағалиевті құрметпен еске аламыз, – деді Тұрарбек Ғайнеденұлы
– Біз ауылдың өсіп-өркендеуіне атсалысқан, осы залда отырған селоның еңбек ардагерлеріне ризашылығымызды білдіреміз
Аққыстаудың алар асуы аласармасын, шығар бигі төмендемесін! Мереке құтты болсын!
Аудан әкімі селоның қалыптасуына, әлеуметтік-экономикалық дамуына үлес қосқан ардагерлерді құрметтеп, алғысхаттар мен сый-сияпаттарын табыс­тады.
Жиналғандар алдында мектеп бүлдір­шіндері жырдан шашу арнап, тарих қойнауынан сыр ағытқандай әсерде қалдырды.
Мерекелік салтанатта Аққыстау селолық округінің әкімі Таупих Маштахов баяндама жасады.
– Тарих өлшемімен 35 жыл қасқағым сәт болғанымен тындырылған іс нәтижесіндегі Аққыстаудың 35 жылы өсу мен өркендеудің, алға ұмтылудың жылдары болды
Сол кезді еске алар болсақ, Аққыстауда теміржолдың екі қатарлы 11 үйі мен инфроқұрылымы қазіргі Мұнайшы көшесінің бойында 2 барақ дүкен, 9 барақ үй, қамысты құрастырмадан салынған обаға қарсы күрес стансысының зертханалық базасы, мұнайшылардың кеңсесі, шағын клуб, 8 сыныптық мектеп, балабақша, Д.Әбілхайыров, Е.Есжанұлы, Н.Сүгірұлы көшелері бойында 26 жатаған пәтерлер ғана болды
Қаратүбек, Өркен мөлтек аудандары мүлде жоқ болатын.
Алғашқыда селода жібі түзу бір ғана көше болса, қазір аудан орталығында жалпы ұзындығы 40 шақырымға жуық 44 көше бар
Сол көшелерде атына заты сай тұрғын үйлер бой көтеруде
Селода жылына 5 мың шаршы метрден астам тұрғын үй салынады
Бұл аудан көрсеткішінің 70 пайызын құрайды
аққыстаулықтардың от жағып, күл шығармағанына 12 жылдың жүзі болды.
Одан кейін облыстық мәслихаттың депутаты Өнербек Жанбала, облыстық ардагерлер кеңесінің төрағасы Қатимолла Ризуанов, мәдениет, ақпарат және спорт қызметкерлері кәсіподағы облыстық кеңесінің төрағасы, Қазақстан Журналистер одағы облыстық филиалының төрағасы Қуандық Батыров, «Жайықмұнайгаз» мұнай-газ өндіру басқармасы бастығының орынбасары Рүстем Әбшеев аққыстаулықтарды құттықтап, өнегелі істерімен үлгі болып жүрген азаматтарға, ардагерлерге марапаттарын ұсынды.
Аққыстаудың 35 жылдығына арналған салтанатты жиын барысында аудан әкімі Тұрарбек Сұлтанбеков ауылшаруашылығы қызметкерлері күні мерекесіне орай халық денсаулығын адам мен жануарларға ортақ аурулардан қорғау, тиісті әкімшілік-аумақтық бірліктің аумағында ветеринарлық-санитарлық қауіпсіздікті қамтамасыз етуде ұзақ жылғы қызметтері үшін Нарын селолық округінің ветеринария пунктінің меңгерушісі Сағидолла Ерғазиев пен Исатай селолық округі аппараты ветеринария дәрігері Рая Маңғыбаеваны Қазақстан Республикасы ауылшаруашылығы саласында қайта өңдеу құрылымы кәсіподағының ІІІ-ші дәрежелі «Еңбек даңқы» төсбелгісімен марапатталды.
Ал мәдениет, ақпарат және спорт қызметкерлері кәсіподағы облыстық кеңесінің төрағасы, Қазақстан Журналистер одағы облыстық филиалының төрағасы, Қазақстанның мәдениет қайраткері Қуандық Батыров мәдениетке сіңірген еңбегі үшін аудандық орталық кітапхананың әдіскері Клара Бөлекбаеваға, аудандық баспахананың бұрынғы қызметкері Қалуаш Құбановаға мәдениет, ақпарат және спорт қызметкерлері кәсіподағы кеңесінің «Құрмет» төсбелгісін өңіріне қадады.
Б
ЖҰМАТ
Атырау облысы
