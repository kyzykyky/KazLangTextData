Тәуелсіздік мерекесі қарсаңында Алматыда «Хабар» агенттігінің идеясымен түсірілген режиссер Ақан Сатаевтың «Бауыржан Момышұлы» атты тарихи телефильмінің тұсаукесер рәсімі болып өтті
Даңқты қолбасшы, Кеңес Одағының батыры Бауыржан Момышұлы туралы төрт сериядан тұратын фильм Александр Бектің «Арпалыс» повесінің желісінде түсірілген
Түсірілім жұмыстары Алматы облысының Талғар қаласында және Минскідегі «Беларусьфильм» киностудиясында жүргізілген.
Фильмде әскери комиссариатта қызмет істейтін жігерлі жігіт Бауыр­жан­ның елді қорғауға аттансам деген арманы, атқыштар дивизиясын жасақтауға келген генерал-майор Панфиловпен танысуы, қолындағы қаламсабын қаруға алмастырған азаматтың қанмайданға дайындығы және батальон командирі ретіндегі алғашқы шайқасы туралы баяндалады
Майдандас достарының екіұдай көңіл күйі, өзіне де, өзгеге де талапшыл командирдің жаужүрек мінезі туынды желісін айқындай түседі
Фильм барысында батырдың мінезінің қаталдығымен қатар, отбасына деген сүйіспеншілігі, балаға деген әкелік мейірімі де жақсы қырынан көрініс тапқан.


Басты рөлді М.Әуезов атындағы академиялық драма театрының актері Еркебұлан Дайыров, батырдың жары Бибіжамалдың рөлін Әсел Сағатова, генерал Панфиловты Виктор Ашанин, лейтенант Қасеновты Саят Есембаев, т.б
асқан шеберлікпен орындап, көрермен жүрегіне жеткізе білді.
Б.Момышұлының келіні Зейнеп Ахметова телетуындыға өз ризашылығын білдіре келе, атаның өнегелі өмірі, үлгілі тұлғалардың артына қалдырып кеткен өсиеттері, олардың іс-әрекеті, ғылым-білімі, соның барлығы бүгінгі жастарымызға үлгі-өнеге болатынына тоқталып, бұл фильмнің тек төрт сериямен ғана шектеліп қалмағаны жөн екенін атап өтті.
Айта кетерлігі, телетуынды «Хабар» арнасында желтоқсанның 17-сінен бас­тап көрсетіле бастайды.
Аяжан ТІЛЕУБЕРГЕН
