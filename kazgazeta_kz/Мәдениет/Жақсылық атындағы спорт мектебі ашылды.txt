Алматы облысына қарасты Жамбыл ауданы, Мыңбаев ауы­лында қазақтан шыққан тұң­ғыш Олимпиада чемпионы Жақсылық Үшкемпіров атын­дағы спорт кешені ашылды.
Көп салалы спорт кешенінің ашылу салтанатына келген ҚР спорт агенттігі төрағасының орынбасары Елсияр Қанағатов өз құттықтау сөзінде аталмыш спорт кешені Олимпиада чемпионы Ж.Үшкемпіровтің ауыл тұрғындарына деген қамқорлығы екенін айтып, спортшы жастар көбейсін деген ниет білдірді
Ал Шығыс Қазақстан облысынан келген Серікхан ақсақал қалың жұртшылық алдында спортшыға арнаған жырын орындады
Мыңбаев ауылының ақсақалы Советхан қария ақ батасын бергеннен кейін, тұсаукесер лентасын ардагер палуан Әбілсейіт Айханов пен белгілі қайраткер азамат Сәт Тоқпақбаев кесті
Сонымен бірге спорт мек­тебінің ашылу салтанатына Алматы қаласы дене шынықтыру және спорт басқармасы басшы­сының орынбасары Найзабек Сағымбаев, грек-рим күресінен ел құрамасының бас бапкері Таңат Сағындықов, Олимпиада чемпиондары мен жүлдегерлері Ермахан Ибрайымов, Болат Жұмаділов, Бахтияр Артаев, Юрий Мельниченко, Нұрбақыт Теңізбаев пен Даниял Гаджиев және тағы да басқа спортшылар қатысып, қалың жұртшылықты қуаныштарымен құттықтады
Тұсаукесер рәсіміне келген жұртшылыққа спорт кешенінің бой көтеруіне орай түсірілген деректі бейнефильм ұсынылып, мерекелік шара Алматы облысы Жамбыл ауданы Мәдениет үйінің этно-фольклорлық ансамблінің концертімен жалғасын тапты.
Грек-рим күресінен Олимпиада, Әлем чемпионы, Әлем кубогының иегері Жақсылық Үшкемпіровтің өз қаражатына салған бұл спорт кешені ауыл тұрғындарын үлкен қуанышқа бөлегені сөзсіз
Ауданы 2000 шаршы метр, жер көлемі 2 гектар аумақты құрайтын көп салалы спорт кешенінің құрылысына 100 миллион теңгедей қаражат жұмсалыпты
Бұл кешенде жас жеткіншектер бір мезгілде бокс, ауыр атлетика және күрестің бес түрі бойынша жаттығып, өз шеберлігін шыңдай алады.
Жақсылық Үшкемпіров осындай деңгейге жеткені ең әуелі ел арқасында болғаны, сондықтан  бұл спорт мектебін ашуы ел жақсылығын жақсылық­пен қайтарғаны екенін айтты
Бұған қоса келешекте осы та­балдырықтан Олимпиада мен Әлем чемпиондары түлеп ұшар деген арман-ниетін білдірді.
Ақбота ИСЛӘМБЕК
