«Жас Алаш» газетінің биылғы 6 тамыздағы санында жазушы Ескермес Жақсымбетұлының «Теріскейдегі Қалдаяқтың бұлағы» деген көлемді мақаласы жарияланды
Автор Шәмшінің ата-бабасының Оңтүстік Қазақстан облысындағы Теріскей өңіріне қоныстану ретін баяндаған
Бұл үшін шын көңілден ризашылығымызды білдіреміз
Біздің кейіпкеріміз Шәмші Қапланбек малдәрігерлік техникумын бітіргеннен кейін Кеңес Армиясы қатарына шақырылғанша Ақтөбе облысындағы «Темір» кеңшарында жұмыс істеген
Азаматтық борышын өтеп, оралған соң да Ақтөбе өңіріне әлденеше рет келіп, ағайын-туыстарымен, қарулас достарымен кездескен екен.
Бойындағы өнерін халық игілігіне сарқа жұмсаған сазгер өмірі шым-шытырық оқиғаларға толы болғаны аян
Ақтөбелік азаматтар отставкадағы полиция полковнигі Бақыт Ғизатов­тың ұйытқы болуымен «Шәмші аға – ән аға» қоғамдық қорын ұйымдастырды
Жұртшылықтың өз ықыласымен қорға қаржы жинақталуына, оның мақсатты істерге жұмсалуына Қайырғали Арыстанғалиев, Елкей Әубәкіров, Мерғали Кереев, Баянғали Құлтаев, Қайрат Сабыр, Айша Құлбатыр және басқалары айтарлықтай еңбек сіңірді.
Нәтижесінде жыл сайын сазгердің туған күні – 15 тамызда Шәмші әндерінің байқауын өткізу, дүниеден озған күні – 29 ақпанда ас беріп, рухына Құран бағыштау жүзеге асырылды
Қазіргі күнде облыс орталығында бұрынғы Скулкин көшесі, Қарғалы ауданындағы Александровка ауылы Шәмші Қалдаяқовтың есімімен аталады
Осы ауылда даңқты тұлғаның әсем мүсіні орнатылып, айналасы гүлзарлармен көмкерілген саябақ жасақталды, орта мектепте сазгер мұражайы құнды жәдігерлермен толықтырылуда
Ауылдағы ардагерлер кеңесінің төрағасы Марс Шынтасов өзі тұрғыластардың оқушылар арасында жиі болып, әсерлі кештер өткізуін дәстүрге айналдырды.
Жақсы іс биыл да жалғасын тапты
Ерекше есте қалғаны – шараға сазгердің ұлы, Абай атындағы мемле­кеттік академиялық опера және балет театры оркестрінің дирижері Мұхтар Қалдаяқовтың арнайы келіп қатысуы болды
«Ақ жол» ХДП Ақтөбе облыстық филиалының (төрағасы Асқар Садықов) ұйымдастыруымен Қазақстан Республикасының Тұңғыш Президенті Нұрсұлтан Назарбаев атындағы сая­бақтағы сулы-көкорай гүлзарда ән кеші өткізілді
Кәсіпқой және әуесқой әншілер сазгер шығармаларын орындап, тыңдарман құмарын қандырды
Орындаушылар мен тыңдармандарға Шәмшінің әні жазылған кітаптар мен дискілер тарту етті.
Сазгер есімін иеленген көшеде мәрмәр тастан қашалған естелік тақта орнату рәсімінде Мұхтар Шәмшіұлы, даңқты тұлғаның әскерде бірге болған досы Хайролла Хасен және басқалары сөз сөйлеп, ризашылығын білдірді
Алматыдан арнайы келген Мұхтарға ақжолдықтар ақбоз ат тарту етті
Қарғалы ауданындағы Қалдаяқов ауылында кәсіпкер Қайырғали Арыстанғалиевтің өз күшімен салынған мешіттің ашылу рәсіміне, мүсініне гүл шоқтарын қою салтанатына аудан әкімі Рахат Сыдықов қатысты
Марқұмның рухына ас беріліп, Құран бағышталды.
Облыс орталығында Ғазиза Жұбанова атындағы облыстық филармония ғимаратында өткізілген «Шәмші әндері» атты кеш жұртшылыққа әдемі әсер сыйлады
Кіші Қалдаяқов шебер дирижерлігімен әке жолын сәтті жалғастырып келе жатқанына көз жеткізді
Облыстық мәдениет бас­қармасының бастығы Нәзира Табулдинова мен қалалық мәдениет және тілдерді дамыту бөлімінің сектор мең­ге­рушісі Айша Құлбатыр мәртебелі қо­наққа облыс және қала әкімдері атынан Алғыс хат пен сыйлықтар табыс етті.
Жанғабыл ҚАБАҚБАЕВ,
журналист 
Ақтөбе облысы
