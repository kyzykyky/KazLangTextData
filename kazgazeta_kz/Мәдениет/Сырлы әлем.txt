
Нарынқол өңірінде ұлылардан мирас болып қалған живопись өнерін өз шығармашылық танымымен жалғастырып жүрген реалистік кескіндеме өнерінің өкілі Бекболат Ұнасбаевтың өзіндік қолтаңбасымен ерекшеленетін туындылары баршылық

Суретші еңбектері философиялық ойға, психологиялық сезім мен романтикалық әсерге толы
Компо­зициялық пластикалық-құрылымдық ой түю мәнері оның көркем бейнелеу тілін, образды айқындау тәсілі мен талғамын байқатады
Ол өзіне тән ізденіс тәсілі бар, түстердің мазмұндылығы мен әсері апперцепциялы, суреткерлік түсінігі кең ауқымда қалыптасып келе жатқан суреткер
Суреткерлік тапқырлық пен тосын композициялық шешімдерге, күрделі танымдық қазақы санада ой түюге бейім жан
Суретші шығармашылығы арнайы бір бағытпен ғана шектелмейді
Оның тақырып аясы ұлттық дәстүр, тарих деректерімен молынан қамтылған
Портрет, табиғат, тұрмыс-салт, тарихи жанрлардағы көркем туындыларымен көзге ілінеді.
Бөлек батыр, Бәйсейіт ­батыр, ­Райымбек батыр, ­Жолбарыс хан, ­Махамбет, Бауыржан және басқа батырлардың тұлғалық образды бейнелері көрермен санасында тың ұлттық серпіліс туғызатын, бүгінгі ұрпаққа намысшылдықты, қаһармандықты, отансүйгіштікті уағыздайтын, үлгі тұтар іс-әрекеттерін көрсететін аса маңызды ­туындылар
Мұны Ұлы дала батырларының эпопеясы десек болғандай
Оның халық ерлерінің тұлғасын тарихи дәйектер арқылы терең бойлап, әсерлі сомдауы өз көрерменіне оптимистік ой тастайды, жігерлендіреді, қайраттандырады, ұлттық рухани дамуға үндейді
Бекболаттың осы жанрдағы батыл да еркін шығармашылығы кейіпкерлердің қаһармандық қимыл-әрекет сарындарымен біте қайнасқан бейнелеу мәнерінде, оның көркем шабытының толысып тасқындай түсуіне ықпал етіп тұрғандай
Ұлттық батырларымыз бейнесіндегі халық рухы суретші шабытын ынталандырып палитраға мол тер төккізгенін байқатып-ақ тұр.
Суретші негізінен халық азаттығын, ел еркіндігін аңсаған бақытты өмірді көксеген батыр бабалардың, өр тұлғалы арыстардың қаһармандық образдарын сомдауға құштар
Мысалы, ол жаудың бас батырларымен жекпе-жекте жеңіске жеткен Жолбарыс хан, Райымбек, Бөлек, Бәйсейіт батырлар бейнесін олардың ұрпақтарына ұлықтап, бейнелі көрсетуге тырысады
Қазақтың қаһармандық тарихи ақиқатына бояулар үнімен тіл бітіртіп, сазды сарында үн қаттырады

Бекболат туындыларында реалистік бағыттағы ұлттық сюжеттер, салт-дәстүр, ұлттық тарихи таным, рух мотивтері басым
Оның жұмыстарынан ұлттық салт-сананы дәріптеуге ­риясыз берілгендік байқалады
Мысалы, оның «Махамбет», «Біржан сал», «Қыз қуу», «Ереуілтөбе», «Махаббат тұңғиығы», «Бекболат Тілеухан», «Панфиловшылар», «Самғау», «Арланға шабуыл», «Қансонар», «Қазақ биі» және т.б
картиналарының кейіпкерлер образы мен сюжеттік желісінен Ұлы даланың ұғым-танымдары атойлап тұрғандай елес береді
Суретші қазақ болмысын саналы пайымдап, шынайы сомдауға тырысады
Тынбай еңбектену нәтижесінде туған туындылары оның өнердің киесін өзіндік танымдық қасиетпен түсінетіндігін көрсетеді
Шығармалары тарихи ақиқатты, өмір шындығын, оқиғаның әсерлі көркемдік бейнесін суреттейді
Оның кескіндемелері философиялық ой-тұжырымдар мен ұлттық бояуларға толы
Бұл еңбектер шыншылдығымен, табиғилығымен, қарапайымдылығымен көрерменді өзіне баурап алады.
Міне бүгінде Бекболат Ұнасбаев ­живопись өнеріне жан-тәнімен беріліп, өзі армандаған тақырыптар мен сюжеттерді көркемдік руханият өміріне енгізуге тырысуда
Бекболаттың шығармашылық қызметі бала кезден өнеріне тәнті болып еліктеп өскен қазақ кескіндеме өнерінің алыбы, халық суретшісі Ә.Қастеев салған сара жолды жалғастырып баянды етуге ұмтылысын көрсеткендей
Қастеев өнерінің әсерімен бойына сіңген реалистік шынайылық, өзіндік айшықты бейнелеу тәсілдері мен түс ырғақтары Бекболаттың өзіндік қолтаңбасын қалыптастырған
Бұл өнер жолында ол өнер қайраткерлерінің ұлттық рух пен намыс-жігерге, драмалық пен лирикалық сезімге толы көркемөнер туындыларын үлгі тұтады.
Бекболаттың шығармашылығында халықтық дәстүрге деген ынта мен талпыныс, жоғары патриоттық сезім бар
Өз өңірінің жұртына танымал табиғат әлемін де келісті бейнелейді
Қазақ ұлттық дәстүрі мен табиғатына деген сағыныш сезімдерін «Самғау», «Қыз қуу», «Қансонар», «Тау бұлағы» сияқты еңбектерінде әсерлі баяндайды
Қазақы дала табиғатын көзге жағымды қоңыр салқын түстермен бейнелеп халық жадын оятуға тырысады.
Ал тарихи тақырыптағы туындыларында суретші қордаланып жатқан ұлт тарихы мен мұраларын көркем бейнелі образдарда қайта жаңғыртып, бүгінгі көркем тілмен жеткізуге ұмтылады
Ол тарихи және тұрмыс-салттық мотивтерді заманауи қазақ мәдениеті элементтерімен ұштастыра біледі
Автор живопись өнерінің жеке формадағы өзіндік жүйеленген стильдік, мәнерлік тәсілдерінің ұлттық нақышқа айналуын аңсайды
Эстетикалық қажеттіліктің қазақы көркемдік бағытта түрлене отырып өркендеуін қалайды.
Бекболат өзі үшін сюрреализм, авангардизм, кубизм тәрізді бейнелеу тәсілдері мен бағыттарын қажеттілік деп санамайды
Реалистік дәстүрлі живописьтік тілде жұмыс істеуді ұнатады
Оны образды сан қырынан құлпыртып шығарудың ұтымды тәсілі санайды.
Оның өнер туындыларын саралап талдай отырып, көркемдік қызметі мен шығармашылығы халықтық мазмұн мен бағытқа берік деп санауға болады
Осы тұрғыда «Ереуілтөбе» атты еңбегінен өзіндік айқын қолтаңбасы мен стилі көрініп тұр
Туған жерге деген терең сезім көркем бейнелі ойдың дәл, интонациялы бояуларымен, олардың реңктік ерекше үндестігімен сезіледі.
Бекболаттың «Жамбыл», «Мұхтар Әуезов», «Бауыржан Момышұлы», ­«Махамбет», «Абай» атты портреттік туындылары қазақ ұлыларының эмоционалды-сезімдік сарындағы образдық бейнелерін сомдайды
Жалпы Бекболат портреттері ұлт тұлғаларын насихаттауға бағытталып, өзіндік тәсілдермен, шынайы психо­логиялық сезімдік түйсікпен паш етуі – халық жадын жаңғыртар айрықша ізденіс
Мәселен, «Жамбыл» портретінде жыр алыбының образы жарқын бо­лашаққа деген ұмтылыста бейнеленген
Бұл ­портрет тың өрісті леппен жоғары тондық қатынаста орындалған, аса өткір психологиялық мінездеме
Мұндай үрдісті қызғылт-сары түстердің сазды, сарынды үйлесімінде, болашаққа деген ұмтылысты, абыздық тұлғалықты бейнелеу оңай емес екені түсінікті
Портрет картина жазықтығын түгелдей алып жатқан зор тұлғалық пәрменділікті, қасиетті өнер алыбын көкжиек деңгейінен жоғары орналастыру арқылы көп мәнділікті, ақынның ой-өріс деңгейінің кеңдігін байыпты көрсетуге тырысқандығы байқалады
От жалынды түстер жарығы, жыршы өнерінің жалынымен ұштасып көмкерілгендей жоғары тондық-түстік тасқынды қатынас ырғағында орындалған
Бұл тондық-түстік ырғақ Жамбыл өлең-жыр ырғағымен үндес
Түстер мен реңдік тондық бейнелік ырғақтар үйлесімі, суреткерлік сезім-танымдық айшықты үрдіс, суретшінің философиялық танымы мен психологиялық сезімталдығының көркем бейнелік тәсілі.
Суретшінің келесі туындысы – даңқты қолбасшы, аты аңызға айналған айрықша тұлға «Бауыржан Момышұлы» монументальдық сарындағы портреті
Мұнда «Асқар тау алыстаған сайын асқақтайды» демекші, Бауыржан тұлғасы таулы дала табиғатында еңселеніп, асқақтап тұр
Вертикаль полотнода төменнен жоғарыға зерлей салынған горизонт сызығы мен көгілдір, күлгін, күрең-қызғылт, жасыл түстер үйлесімі көрермен түйсігіне таңғы таза ауа мен хас батырдың торы тұлпар үстіндегі каһармандық тұлғасының жарқын болашаққа ұмтылыс сәтін айшықтайды.
Ал «Байқан атам» еңбегінде ол Отан соғысының ардагері өз атасының жарқын да ойлы келбетін қызғылт-қоңыр түсті колоритте бейнелеп, өз дәуірінің тұлғасын сомдайды
Байқан ата – ­Рокоссовский қолбасшылығымен Берлинді алуға қатысқан «Қызыл жұлдыз» иегері.
Бекболат Нарынқол көркемсурет мектебінде мұғалім болып қызмет атқарды, Нарынқол аудандық «Халық театрында» суретші-безендіруші болып жұмыс істеді
Ол «Жігер» ­жастар фестивалінің қатысушысы, Тәуелсіздігіміздің 25 жылдығына арналған «Бабалар аңсаған Тәуелсіздік» Ұлттық конкурсының дипломанты
2015 жылы Жамбыл Жабаевтың 170 жылдық мерейтойына арналған Түркияның ­Анкара қаласындағы көрмеге қатысып, «Жамбыл» атты портреті сол елге сыйға тартылды
Оның шығармаларының көркем пластикалық желісі тарихи-лирикалық сезімге бай, көркемдік тілі ұтымды, танымы терең романтикаға да бейім ортақ үндестіктегі өзіндік сырлы әлем.
М.Жанаев,
ҚР Суретшілер одағының 
мүшесі, өнертанушы
