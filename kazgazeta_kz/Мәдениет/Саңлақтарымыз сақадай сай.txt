Жуықта Шығыс Қазақстан облысындағы «Алтай альпісі» тау шаңғы курорттық демалыс орнында болдық
Қазақстанның фристайл-могулдан ұлттық құрамасының жаттығуларын көру сәті түсті
Ұлттық құраманың аға бапкері Виктор Рейхердпен әңгімелесіп, спортшылардың Универсиадаға дайындығы жайында білген едік.
–Универсиадаға дайындық қалай?
– Алматы қаласында өтетін Уни­версиадаға бекем дайынбыз
Содан кейін Еуропа, Әлем кубоктары үшін өтетін жарысқа, Саппоро қаласында өтетін Қысқы Азияда ойындарына қатысу жоспарда бар
Осыған байланысты командамыз екіге бөлініп, негізгі құрам Универсиадаға аттанса, жастар құрамасы Еуропа кубогы үшін болатын жарысқа қатысады
Азиядаға осы Алтай альпісінде дайындығымызды жалғастырудамыз.
Универсиадаға Дмитрий Рейхерд, Павел ­Колмаков, Константин Горлачев, Александр Гельберт және әйелдер арасында Юлия Галышева қатысады
Біздің ұлттық құрамамыздың жетекшісі Дмитрий Рейхерд 1080 градусқа бұрандалы айналым жасаса, Юлия Галышева екі шаңғыны іліп сальто жасайды
Бұл өте күрделі бағдарлама
Сондықтан осы спортшыларымызға үлкен үміт артып отырмыз
Жарыс тартысты өтетіні ақиқат
Себебі бүкіл әлемде фристайл спортының деңгейі өсіп келеді
Егер бұрын 2-3 команда бәсекеге түсіп жарысса, қазір он шақты мемлекеттің спортшылары бақ сынамақ.
– Дайындық қай жерде өткізілді?
– Маусым айынан бастап Риддерде жаттығу өткіздік
Ал тамызда Бұқтырма су қоймасында трамплиннен секірсек, қыркүйекте Өскеменде батутта секіру жаттығуларын жасадық
Қазан айында Швейцарияға шаңғы дайындығына барып келдік
Ал қараша айынан бері осы Алтай альпісінде дайындалып жатырмыз
Биыл қар ерте түсті
Бұл жер Өскемен қаласынан 40 шақырым жерде, оған қоса ауа райы қолайлы
Бұл жердегі тау бөктерлерінің орналасуы жеңіл жаттығулардан күрделі бағдарламаларға тез көшуге ыңғайлы
Сондықтан жыл сайын Алтай альпісін таңдаймыз
Бұл жердің тағы бір артықшылығы, қар қараша айының ортасында түседі
Яғни біз қарашадан сәуірдің аяғына дейін жаттығуларымыз бен дайындықтарымызды осында өткіземіз
Еуропадағы бірде-бір командада мұндай мүмкіндіктер жоқ
Яғни 5-6 айға жуық уақытымызды тауда өткіземіз.
– Сіздіңше біздің басты қарсыластарымыз деп кімдерді айта аласыз?
– Ресей, Жапония, Корея елдерінің командалары біздің басты қарсыластарымыз болмақ
Сондықтан біздің спортшылар ең күрделі жаттығуларды игеріп, дайындауда
Сондықтан кем дегенде үш медаль аламыз деген үмітіміз бар.
– Фристайл спорты жастар арасында қаншалықты танымал?
– Фристайл-могул бұл қысқы спорт түрлерінің ең қауіпті әрі күрделі түрлерінің бірі
Сондықтан мұнда спортшының үш қабілеті – сырғанау техникасы, секіру техникасы және жылдамдығы бағаланады
Соңғы жылдары бүкіл әлемде бұл спорттың түріне жастар арасында қызығушылық артып келеді
Себебі көпшілік спортзалдағы жаттығулардан гөрі, табиғат аясында серуендеп жаттыққанды құп көреді
Ал фристайл бұл таза ауада емін-еркін демалып, шаңғымен түрлі жаттығуларды орындауға мүмкіндік береді.
Алайда Қазақстанда бұл спорт түрі әлі даму үстінде
Елімізде жалпы қысқы спорт түрлеріне деген қамқорлық кемшін болып отыр
Мектеп жасынан бастап кез келген бала тау шаңғысын игере білу керек қой
Еуропа елдерін мысалға алсақ, әрбір екінші адам шаңғы тебе алады
Ал бізде жағдай бөлек
Бір Өскемен қаласының мысалын сөз етсек, жалпы халықтың үш пайызы ғана шаңғы тебе алады
Ал біз болашақта 50 пайыздық көрсеткішке ұмтылуымыз қажет
Спортқа баулу мектептен басталады
Жалпы білім беретін мектептерде дене шынықтыру сабақтарында шаңғы тебудің бастапқы алғышарттарын үйретсе, балалардың қызығушылығы оянары анық
Сондықтан барлық мүмкіндікті пайдаланып, қысқы спорт түрлеріне жас жеткіншектерді баулығанымыз жөн
Тағы бір айта кетерлігі, фристайл-могул спорт түрінен Қазақстан бойынша 5 жаттықтырушы ғана бар
Кәсіби мамандар өте аз
Бірақ соған қарамастан спортшыларымыз жақсы нәтиже көрсетуде.
– Әңгімеңізге рақмет!
Ақбота ИСЛӘМБЕК
