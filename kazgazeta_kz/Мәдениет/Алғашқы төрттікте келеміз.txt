Кореяның Инчхон қаласында ХVІІ Жазғы Азия ойындары өтуде
Спортшыларымыз дүбірлі додада бірнеше алтынға ие болып, бейресми командалық есепте төртінші орынға ілікті
Алдымызда Азияның үш алпауыт мемлекеті Қытай, Оңтүстік Корея және Жапония мемлекеттері келеді.
Спорттық жүзуде Дмитрий Баландин 50 метрлік брасс әдісімен Азия рекордын орнатты
Ол аталмыш қашықтықты 27,78 секунд уақыт ішінде жүзіп өтті
Бұл сында екінші орында жапондық Ясухиро Косеки, қола жүлдені үндістандық Сандип Сейджвалда иеленді.
Былғары қолғап шеберлері де сәтті өнер көрсетуде
Ауыр салмақта сынға түсіп жатқан Антон Пинчук (91 келіге дейін) алғашқы жеңісіне қол жеткізді. Ол 1/8 финалда қырғызстандық боксшы Сергей Паренконы 3:0 есебімен тізе бүктірді
Жәнібек Әлімханұлы өзінің (75 келі) алғашқы сайысын нокаутпен аяқтады
Бокс­тан 2013 жылғы Әлем чемпионы 1/8 финалда қытайлық Тайпейден келген Тинг Янгпен қолғап түйістірген болатын
Көп соққылар жіберіп, бірінші раундты әрең аяқтаған Жәнібектің қарсыласы екінші раундта тізе бүкті
Алдағы уақытта Жәнібек ширек финалда ирандық боксшы Саджад Мехрабимен кездеседі
Ол өз кезегінде палестиндік Фида Исламды тізе бүктірген болатын.
Былғары қолғап шебері, бокстан Қазақстан ұлттық құрамасының капитаны Данияр Елеусінов (69 келі) өзінің екінші Азия ойындарының чемпионы атағына тағы бір қадам жасады
Ширек финалда отандасымыз моңғол Тувшинбат Буямбаны 3:0 есебімен тізе бүктірді
Бүгін өтетін жартылай финалда бокстан 2013 жылғы Әлем чемпионы Данияр Елеусінов 2009 жылғы Азия чемпионы түркіменстандық Сердар Хұдайбердиевпен кездеседі
Ол өз кезегінде ирандық боксшы Амин Гассемиден басым түскен болатын
Ал Әділбек Ниязымбетов Инчхонда өтіп жатқан Азия ойындарында қытайлық Аолин Жангадан басым түсіп, жартылай финалға өтті
Ширек финалда 81 келі салмақ дәрежесіндегі боксшы Әділбек үш раунд бойын­да қытайлық қарсыласынан басып түсіп, 3:0 есебімен оны тізе бүктірді
Тоқтала кететін жайт, енді жартылай финалда оның қарсыласы Иранның үздік боксшысы Дүниежүзілік бокс сериясындағы қазақстандық «Астана Арландары» клубында өнер көрсететін Эхсан Рузбахани болып отыр.
Велошабандоз Алексей Луценко 42 шақырым қашықтықты 50 минут 28 секундта жүріп өтіп, алтыннан алқа тақты
Ал күміс медальға қырғыз спортшысы Евгений Ваккер ие болса, ирандық Хосейн Асқари қола медальға қол жеткізді.
Еркін күрес бойынша 57 келі салмақ дәрежесінде белдескен Расул Қалиев финалға дейін іркілмей өтті
Алайда ақтық сайыста солтүстіккореялық Хак Джиннен 1:3 есебімен ұтылып, күміс жүлдені еншіледі
Ал әйелдер құрамасында «қола» үшін болған бәсекеде  48 келі салмақ дәрежесінде қазақстандық Татьяна Аманжолдың мерейі үстем болды
Ол тай спортшысы Маливан Муангпорды  4:0  есебімен сүріндіріп, Азиададағы біздің құрама қоржынына 37-ші медальді салды. Гюзель Манюрова (75 келі) Инчхонда өтіп жатқан  ХVІІ жазғы Азия Ойындарында екінші орынды иемденді.  Ақтық сайыста Гюзель Манюрова қытайлық балуан Фенг Жоуға есе жіберді (0:11).
Еркін күресте Есболат Нұр­жымбаев (86 келі) финалда Азия чемпионы ирандық  балуан Мейсам Мостафа Жоукардан 4:14 есебімен жеңіліп қалды
Бұдан кейін 125 келі салмақ дәрежесінде Дәулет Шабанбай боз кілемге тағы бір ирандық балуан, Азия біріншілігінің екі дүркін чемпионы Парвиз Хади Басманжбен белдесуге шыққан болатын
Бұл жолы да қазақстандық балуан алтынға қол жеткізе алмады
Қорытынды есеп – 1:6.
Ал Дәулет Ниязбеков (61 кг) бесінші орынға ие болды
Ол кіші финалда жергілікті балуан Сёнг Чул Лиден 1:12 есебімен жеңілді.
Ауыр атлетші ҚР еңбек сіңірген спорт қайраткері Мария Грабовецкая 192 келіні серпе көтерген қытайлық спортшыны ғана алға жіберіп, қола медальға ие болды
Мария 75 келіден астам салмақ дәрежесінде  жұлқа көтеруде 141 келіні көтерсе, серпе көтеруде 161 келіні бағындырды.
Екі кісілік байдаркада Алексей Дергунов пен Евгений Алексеевпен бірге 1 мың метр қашықтықта үздік шықты
А.Дергунов – Лондон Олимпиадасына қатысқан тәжірибелі спортшы
Төрт кісілік байдаркада Андрей Ергучев Илья Голендов, Дәулет Сұлтанбеков, Александр Емельяновпен бірге 1 мың метр қашықтықта Қазақстанға он екінші алтын медальді әкелді.
Байдаркада ескек есуден Наталья Сергеева мен Ирина Подойникова Азиаданың қазақстандық он бесінші «алтынын» ұтып алды
Әйелдер арасындағы жұптасып байдарка есуден Наталья Сергеева мен Ирина Подойникова чемпион атады
Күміс жүлде Веньюн Рен мен Кин Маға бұйырса, қола – жапондық қыздар Асуми Охмура мен Сихо Какизакидің еншісінде
Еске сала кетейік, осыған дейін бұл спорт түрінен Инна Клинова Қазақстанға Азиаданың он үшінші медалін әкелген еді
Ол 200 метрге байдаркада жалғыз есуден 40,638 аралықты бағындырып, Азиада чемпионы атанды
Мұнда күмісті қытайлық Ю Чжоу жеңіп алды
Ал қоланы ирандық Арезу Хакимимогаддам ұтты.
Нұрлан ҚҰМАР
