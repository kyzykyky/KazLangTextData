1921 жылғы 21 қазанда құрамына 7 болыстықты біріктірген Шалқар ауданы ұйымдастырылып, орталығы Шалқар поселкесі болды
1922 жылдың 5 шілдесінен бас­тап уезге айналды
Оған Ырғыз, Қарашоқат, Шалқар аудандары кірді
Бүкілодақтық атқару комитетінің 1932 жылғы 20 ақпандағы қаулысымен Шалқар ауданы болып қайта құрылып, Ақтөбе облысының құрамына енді
Облыстың оңтүстік-шығысында орналасқан әкімшілік-аумақтық бөлініс Өзбекстан Республикасымен, Қызылорда облысымен, Ақтөбе облысының Байғанин, Мұғалжар, Ырғыз аудандарымен шектеседі
Халқының саны 46 мыңға жуықтайды, құрамында 1 қалалық, 12 селолық округ бар
Топырағы ашық қоңыр, жылжымалы құмды, климаты құрғақ
Арал теңізінің экологиялық апатты аймағына жататын үш ауданның бірі.
Осы өңірдің тумасы, мамандығы жағынан мұнай-газ инженері Рахат Сыдықов 2002 жылдың мамыр айынан бері аудан әкімі қызметін атқарып келеді
«Құрмет» орденімен, бірнеше медальмен марапатталған
Ауданның 80 жылдық мерейтойы қарсаңында Рахат Мәжитұлымен кездесіп, сұхбат кұрудың сәті түскен еді.
– Еліміздің егемендігі жариялан­ғаннан кейінгі алғашқы он жылда өзге аймақтардағы­дай біздің аудан жұртшылығы да біраз қиын­дық­тар­ды бас­тан өткізді
Халқымыздың ежелден қанға сіңіп, Тәңірден тілеген шүкірлігі, Елбасымыз Нұрсұлтан Әбішұлы Назарбаевтың саясат пен экономиканы тығыз ұштастыра жүргізген саясаты нәтижесінде Шалқар өңірінде де ұлан-ғайыр шаруалар жүзеге асырылды
Ауылдағы ағайын бұрынғыдай қалаға жөңкіле көшуді тоқтатты
Қазір Шалқар қаласының, Бозой, Бегімбет, Аққайтым, Қайдауыл селоларының тұрғындары көгілдір отын игілігін көріп отыр
Таяу уақытта Жылтыр, Мырзағұл Шыман­ұлы, Қотыртас, Қопасор ауылдарына табиғи газ желісі тартылмақ
Аудан орталығында өзге көптеген аймақтарда жоқ жаңа үлгімен орта мектептің, аурухана мен емхананың ғимараттары салынып, пайдалануға берілді
Биыл бұрынғы кәсіптік-техникалық лицей негізінде аграрлық-техникалық колледж ашылып, жастарымыздың осы заман талаптарына бейім мамандықтарды меңгеруіне жол ашылды.
Ел болып асыға күткен шаруа – Жезқазған-Сексеуіл-Шалқар-Бейнеу теміржолының төселуі еді
Ұлт көшбасшысының тікелей қамқорлығымен биыл құны 274 млрд
теңгеден асатын алып жоба жүзеге асырыла бастады
Құрылыстың Шалқар-Бейнеу аралығындағы бөлігі 471 шақырымды құрайды, оның тең жартысына жуығы біздің ауданда, жоба бойынша үш станса, он төрт бекет орна­ластырылмақ, жаңадан екі мыңға жуық жұмыс орындары ашылады
Үстіміздегі жылға жоспарланған 30 шақырымдық топырақ жамылғысы аймағының жартысы төселді, Шалқар стансасында әрқайсысы екі пәтерлік 32 тұрғын үйді салу алаңы дайындалды
Теміржол құрылысына қажетті қиыршақ таспен қамтамасыз ету мақсатында «теміржол жөндеу» акционерлік қоғамының Біршоғыр шағылтас зауытында қосымша цех құрылысы қолға алынды.
Жылдың жеті айының көрсеткіштері көңіл қуантады
Кәсіпорындар тоқтаусыз жұмыс істеп, 5 млрд
477,6 млн
теңгенің өнімін өндірді
Ауданда қиыршық тас шығаратын 7 зауыт жұмыс істеуде, соның бірі – таяуда іске қосылған «Ақшат-Ақтөбе» ЖШС зауытында жиырма адам жұмысқа орналастырылды
Шалқар қаласының тұрғындарын үш наубайхана нан-бөлке та­ғамдарымен толық қамтамасыз етіп келеді.
Нарықтық экономикаға енген бастапқы кезеңде күрт кеміген мал орнын толтырып, санын көбейтудің пәрменді шаралары жемісін беріп отыр
Ауыл шаруашылығындағы 476 құрылымның меншігінде 205 мыңнан астам қой, 41 мың екі жүз ірі қара, 14 мың тоғыз жүз жылқы, 10 мың сегіз жүз түйе бағылуда.
Әлеуметтік саладағы оң өзгерістер – халық тұрмысы жақсарғандығының бір мысалы
Мектептердің барлығы компьютермен толық қамтылып, орта және негізгі мектептер интернет жүйесіне қосылды
Денсаулық сақтау мекемелерінің жүйесі ұлғая түсті.
Облыс әкімі Архимед Мұхамбетов жаңа қызметке кіріскеннен кейін «Көркейе бер, туған жер» акциясын қолға алған болатын
Бағалы бастаманы Шалқар өңірі­нен шыққан кәсіпкерлер іліп әкетті
Облыс­тық мәслихаттың депутаты Мейіржан Өндір­генов басқаратын «Компания Емшан–Emshan Co» заңды тұлғалар бірлестігі Қотыртас селосында балалар бақшасын салуды қолға алып, күні бүгінге 11 млн
теңгені игерді
«АСТ Трансэнерго Ремстрой» ЖШС Шалқар қаласында педагогикалық-психологиялық түзеу кабинетінің ғимаратын салу үстінде
Ауданның мерейтойы қарсаңында кәсіпкерлер өз қаржысына аудан орталығында жолаушылар көлігі қозғалысының он аялдамасын жаңартып берді
Нұрлан Байсейітов, Дәурен Кемеров, Марат Ержанов, Дәулет Сапаров және басқа кәсіпкерлер атамекен көркін жақсартуға үн қосып, жаңадан әлеуметтік нысандар салуды міндетіне алды, жанар-жағармай құятын бес бекеттің сыртқы пішіні қайта жарақ­тандырылып, жаңа үлгіде қондырғылар орнатылды
Болатбай Елеусізовтің «Қайнар» шаруа қожалығы салған жылыжай қала халқын өзімізде өсірілген көкөніспен қамтамасыз етуге мүмкіндік берді.
Тұрғылықты халық осылайша өмір сүру деңгейін жақсартудың негізгі кілті еңбекте екенін ұғынды.
Ауданның 80 жылдық мерейтойымен қоса, аудандық «Шалқар» газетінің алғашқы саны жарыққа шыққанына осынша мерзім өткенін де атап өту ойластырылып отыр
Кейін Қазақ КСР Жоғарғы Сотының төрағасы болған Әбидулла Биекенов, есімдері елге мәлім журналистер Тілеужан Шойғарин, Тауман Төреханов, сатирик жазушы Үмбетбай Уайдин, ғалым әрі жазушы Серікқали Байменше және басқа қаламгерлер қолтаңбасы қалған газет қай кезеңде де ұйымдастырушылық, тәрбиешілік, насихатшылық қызмет биігінен көрінуде
Мереке қарсаңында аудан шежіресі мен қазіргі бейнесінен анағұрлым толық деректер берер кітап әзірленіп, баспаға ұсынылды.
Әңгімелескен
Жанғабыл ҚАБАҚБАЕВ
Ақтөбе облысы
