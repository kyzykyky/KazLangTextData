Қазіргі күні дүйім жұрттың назары Рио-де-Жанейрода өтіп жатқан Олимпиадада
Қазақстандық спортшылар да барын салып жатыр
Бүгінде қоржынымызда екі алтын, үш күміс, бес қола бар
Сөйтіп, жүлделер жиынтығы бойынша әзірге 20-орынды қанағат етіп отырмыз

Төрткүл әлем көз тігіп отырған дүбірлі додада жүлденің қай-қайсысы да қымбат
Алайда алтынның аты – алтын
Біз алтыннан алқа таққан Дмитрий Баландин мен Ниджат Рахимовтың қатары одан әрі көбейе түссе екен дейміз
Өйткені бұған толық мүмкіндік бар
Данияр Елеусінов, Әділбек Ниязымбетов, Иван Дычко… енді­ бір ұмтылса баршамыз арман етіп отырған алтынды тізгіндегелі-ақ тұр
Спортшыларымызға сәттілік тілейік.
Рио-де-Жанейрода өтіп жатқан ХХХІ жазғы Олимпиада ойындары нақ қыз­ған шағына келді
28 алтын, 28 күміс, 28 қоламен АҚШ құрамасы көш тізгінін ешкімге берер емес
Екінші орында Ұлыбритания (19-19-12)  болса, үздік үштікті Қытай (17-15-19)  құрамасы түйіндеп тұр
Жалпы алғанда, бүгінге дейін 207 мемлекеттің 69-ы Риода жүлде алған екен
Ал Қазақстан қоржы­нында 2 алтын, 3 күміс, 5 қола медаль бар
Жалпы есепте 20 орында тұрмыз. 
Жарыстың алғашқы күнінде дзюдодан ерлер арасында 60 келіге дейінгі салмақ дәрежесінде сынға түскен Елдос Сметов ел қоржынына күміс жүлде салса, 48 келіге дейінгі салмақта әйелдер арасында жарысқа қатысқан Отгонцэцэг Галбадрах Олимпиада ойындарының қола жүлдегері атанды
Үшінші медальді қоржынға ауыр атлет Фархад Харки сыйлады
Ол ерлер арасындағы 62 келіге дейінгі салмақ дәрежесінде өнер көрсеткен болатын
Олимпиаданың төртінші күні зілтемір көтеруден әйелдер арасында Карина Горичева 63 келі салмақта күміс жүлде алса, тағы бір зілтеміршіміз 24 жастағы қазақстандық Александр Зайчиков 105 келі салмақ дәрежесінде қола медальға қол жеткізді.
Олимпиада ойындарының бесінші күні Қазақстан қоржыны екі алтын, бір күміс медальмен толықты
77 келіде ерлер арасында өнер көрсеткен ауыр атлетіміз Ниджат Рахимов Рио олимпиадасының алтынын мойнына тақты
Бұл Қазақстан құрамасының жарыс барысындағы алғашқы алтыны еді
Жазира Жаппарқұл қазақ қыздарының арасындағы тұңғыш Олимпиада ойын­дарының күміс жүлдегері атанды
Ел қоржынына екінші алтынды алма­тылық Дмитрий Баландин алып берді
Брасс әдісімен 200 метр қашықтықта суға жүзу жарысында қазақстандық спортшы белгіленген қашықтықты 2:07:46 уақытта жүзіп өтіп, бірінші орынға ие болды
Осылайша Баландин жүзуден қазақ тарихындағы алғашқы Олимпиада чемпионы атанды
Қазақстандық атлет Ольга Рыпако­ва үш қарғып секіруден 14
74 м көрсеткішпен үшінші орынға тұрақтап қола медальға ие болды
Сондай-ақ ол екі олимпиадада қатарынан жүлде алған Қазақстанның алғашқы жеңіл атлеті атанды
Ал бокс­тан ерлер арасында Василий Левит күміс медаль алды.

Боксшылар бәсекесі
Биылғы жылы бокстан ерлер құрамасы алғаш рет Олимпиада ойындарына толық құрамада барған болатын
Бірақ бүгінге дейін алты боксшымыз жарыс жолынан шығып үлгерді.
Байрақты бәсекенің бесінші күні рингке бірден төрт қазақ боксшысы көтерілді
Алдымен 56 келі салмақта өнер көрсеткен Қайрат Ералиев әзербайжандық Джавид Челе­биевті ұтты
Үш раундта да жер­лесіміз басымдық танытты
Нәтижесінде төрешілердің шешімімен Қайрат жеңіске жеткен
Аталған кездесу барысында қарсыласының бірнеше соққысын дарытпаған Ералиевке залдағы көрермендер қошемет көрсетті
Ал көпшілік жанкүйерлер Қайраттың қимыл-әрекетін Мұхаммед Әлидің бокс­тасу мәнеріне ұқсатты.
Ал 64 келіде өнер көрсеткен қазақ боксшысы Абылайхан Жүсіпов ұлы­британиялық Пат Маккормактен жеңіліп қалды
Кездесу аса тартысты өтті
Бірінші раунд ұлыбританиялық боксшының есебіне шешілді
Екінші раунд­та қазақ бокс­шысы бар күшін салып, жиі шабуыл­дағанымен қарсыласынан басым түсе алмады.
Үшінші раундта Абылайхан қарсы­ласын ұпай саны бойынша ұтты
Тек барлығы кеш болатын
Арақашық­тық­ты жақсы ұстай білген Маккормак жеңіске жетті
Қорытынды есеп – 2:1
Нәтижесінде, қазақ боксшысы жарыстан шығып қалды.
Ал 69 келіге дейін салмақта өнер көрсетіп жатқан ұлттық құрама капитаны Данияр Елеусінов алғашқы қарсыласы Джош Келлиді айқын басымдықпен ұтып, ширек финалға шықты
Үш ­раунд бойы өзінің жойқын соққыларын діттеген жеріне дөп тигізіп отырған Елеусінов қиындықсыз жеңіске жетті
Ал осы күні соңғы болып 81 келі сал­мақта шаршы алаңға шыққан Әділбек Ниязымбетов әзербайжандық Теймур Маммадовты жеңді
Әділбек Ниязымбетов спорттық мансабында осымен екінші рет Олимпиада ойындарының финалына шығып отыр
2012 жылғы Лондон Олимпиадасының финалында Әділбек ресейлік Егор ­Мехонцевтан ұтылған болатын.
Бірінші раундта қазақ боксшысы жойқын соққыларымен Михаил Долголевецтен басым түсті
Екінші раундта Әділбек ширақ қимылдап, жеңісті қолдан бермеу үшін бар күшін салды
Үшінші раундта да қазақ бокс­шы­сы беларустық қарсыласына есе жібер­ген жоқ
Нәтижесінде жер­лесіміз Рио Олимпиадасының ­ширек финалына жолдама алды
49 келі салмақта өнер көрсеткен Біржан Жақыпов өзбекстандық боксшы ­Хасанбай Досматовқа жол берді
56 келі салмақтағы ел намысын қор­ға­ған отандасымыз Қайрат Ералиев өзбек Муроджон Ахмадалиевтен ұпай саны бойынша ұтылды.
Алғашқы екі кезеңде барлық жан­күйер­лердің көзайымына айналған Жәнібек те үшінші айналымда адам танымастай өзгерді
Кездесуді сенімсіз бастаған қазақ бокс­шысы тек үшінші раундта ғана ширақ қимылдады
Алайда жеңіс үшін бұл тым кеш болды
Төреші әзербайжандық Камран Шахсуварлының қолын көтерді.
52 келіде ел намысын қорғаған ­Олжас Сәттібаев әзербайжандық әлем чем­пионы Элвин Мамишзададан ұтылып қалды
Қазақ бокс­шысы соққыларын дөп тигізсе де, төрешілердің бүйрегі әзер­байжандыққа бұрып кетті
Төрешілердің барлығы да жеңісті Элвинге беріп, 3:0 есебімен ұтқан Әзербайжан боксшысы келесі кезеңге өтті
Жеңімпаздың қолын көтергенде әділетсіз шешімге наразы болған жанкүйерлер гуілдей жөнелді.
Олимпиада ойындарында 69 келіде бақ сынаған Данияр Елеусінов жартылай финалдағы жекпе-жегін өткізіп, жеңіске жетті
Екінші раундтың ортасында Елеусінов жарақат алып, дәрігерлердің көмегіне жүгінді
Осы сәтте миллиондаған қазақстандық жанкүйерлердің қандай күйде болғанын айтпаса да түсінікті шығар
Себебі сол күні Қазақстан құрамасының екі бірдей боксшысы жеңіліп, басты үмітіміз ­Данияр да жарысты аяқтайды ма деген күдік басым болды.
Әйтсе де, төрешілер қазақ боксшы­ла­рының да пайдасына жұмыс істеп, қолғаптың сыртымен ұрған француз Сулейман Сиссокконы жарыстан шығарды
Ереже бойынша есепте алда келе жатқан боксшыға жеңіс беріледі
Осылайша онсыз да айқын басым­дық­пен ұтып жатқан Елеусінов Рио Олим­пиадасының финалына шықты
Тек, біздің боксшының аздаған жарақаты бар
Бокстан 91 келіден жоғары салмақ дәрежесінде өнер көрсететін отан­дасымыз Иван Дычко алғашқы кездесуінде Меджидовты жарыс жолынан шығарды
Ширек финалдық кездесуде нигериялық Эфе Аджагбаны жеңді
Қо­рытынды есеп – 3:0 (29-28, 29-28, 29-28).
Қазақстандық боксшы Әзербайжан елінің өкілі, Лондон Олимпиадасының қола жүлдегері Магомедрасул ­Меджидов 3:0 есебімен жеңді
Естеріңізге сала кетейік, 2013 жылғы әлем чемпионатында әзербайжандық ­Магомедрасул ­Меджидов Иван Дычконы өз жан­күйерлерінің алдында нокаутқа жіберген болатын
Осыдан соң аса ауыр соққы алған Дычко біраз уақытқа дейін демалыс алып, кейін бапкерлердің көмегімен шаршы алаңға қайта оралды.
Ширек финалда нигериялық бокс­шыны тізе бүктірген жерлесіміз Рио­дан жүлдесіз қайтпайды
Ал оның қандай жүлде алатыны алдағы күндердің еншісінде.
Финалда 91 келі салмақ дәре­же­сінде бақ сынаған Василий Левит Рио Олим­пиадасының күміс жүлдесін иеленді
Қазақ боксшысы Василий Левит ресейлік Евгений Тищенкодан басым түскенімен, үш елдің әділқазысы да жеңісті орыс бокс­шысына берді
Залда жиналған барша көрермендер төрешінің бұл әрекетіне қарсылық білдіріп, Левитті қолдау мақсатында «Қазақстан» деп айқайлады
Төрешілердің әділетсіздігі тек қазақстандықтардың ғана емес өзге елдердің де ренішін туғызды
Бұл туралы шетел БАҚ-та жазды
Жеңілістің жеңіске баланғандығы нағыз шектен шыққандық еді
Олимпиада секілді ірі жарыстарда мұндай өрескелдікке жол беру – кешірілмейтін жайт
Бұл жөнінде Сидней олимпиадасының чемпионы Ермахан Ыбрайымов Kazinform.kz сайтына берген сұхбатында ашық айтты:
– Мен Левит айқасқан күні жолда болдым
Жекпе-жегін өз көзіммен көре алмадым
Бірақ келген соң осындағы жігіттерден естіп жатырмын
Айқын басымдықпен ұтып тұрған жеңісті қалай басқа біреудің алақанына салып бере салады? Мен төрешілерді түсінбедім
Егер тең дәрежеде өнер көрсетсе, қарсыласына жығып берсін
Онда менің дауым жоқ
Дәл енді бүкіл зал ғана емес, жер шарының тұрғындары көріп отырған әділдікті рингтің түбінде отырған бес төреші қалай беттері бүлк етпей басқа біреудің уысына салып берді, – дейді Е.Ыбрайымов
81 келі салмақ дәрежесінде өнер көрсететін отандасымыз Әділбек Ниязымбетов британ спортшысы Джошуа Буатсиді ұтып, финалға жолдама алды.
Ниязымбетов үш раунд бойы қар­сыласынан деңгейі жоғары екенін байқатты
Өзінің соққыларын діт­теген жеріне дөп тигізіп отырған ол айқын жеңіске жетті
Қорытынды есеп – 3:0 (30:27, 30:27, 29:28)
Кездесу жерлесіміздің пайдасына шешілді
Енді Рио финалында Әділбек кубалық үш дүркін әлем чемпионы Хулио Сезар ла Крузбен жұдырықтасады
Маңғыстаулық марғасқамыз мықты­лығын ақтық айқаста паш етеді деп ойлаймыз
Осылайша финалға шыққан қазақ боксшыларының саны екеуге жетті
Кеше 69 келіде сынға түскен Данияр Елеусінов те Олимп шыңын бағындыруға бір табан жақындады.
Финалдық сында Данияр өзбек спортшысы Шахрам Гиясовпен Олимпиада алтынын сарапқа салады
Осыған дейінгі Олимпиа ойындарында 69 келіде өнер көрсеткен Бахтияр Артаев, Бақыт Сәрсекбаев, Серік Сәпиев Олимпиада чемпионы атанған болатын
Сондықтан Данияр Елеусінов те жеңістің биік тұғырынан көрінеді деген сенім мол.
Абылайхан ЖҰМАШЕВ
