Мәскеудің Лужники стадионында өткен әлем чемпиона­тының ашылу салтанаты  туралы көп жазылып, айтылған­дық­тан, оған тоқталмай бірден құрама командалардың топ­тық кезеңдегі алғашқы кездесулерінен бастасақ
«А» тобы «Лужники» стадионында алғашқы ойындарын бастаған Ресей құра­масы Сауд Арабияны 5:0 есебімен тас-талқан етіп  тізе бүктірген жеңісімен аяқталды
Ал осы топ құрамында Сурас, Кабани сияқты жұлдызды ойыншылары бар Уругвай командасы, мысырлықтарды 1:0 есебімен әзер ұтты деуге болады.
«Екатеринбург» стадионында өткен ойындағы Хосе Хименестің соққан жалғыз голы Уругвай құрамасына 3 ұпай әкелді
Енді «А» тобында ­Ресей келесі кездесуін мысырлықтарға қарсы өткізсе, Уругавай құрамасы Сауд Арабиямен күш сынасады
Сонымен, «В» тобындағы ойындардың ішінде әлем халқының назары Испания мен ­Португалия арасындағы кездесуде болған еді
Испания құрамасының тики-такамен жүріп салған 3 голына ­Криштиану Роналдудың жалғыз өзі хет-трикпен жауап беруін қызыға қарай отырып, бұл елі үшін туған, намысты, сын сағатта ұлттық құрама үшін жан беруге бар нағыз батырдың өзі ме деп қаласың
Испаниялықтардың сапында Диего Коста қос доп салса, Начо бір голмен көзге түсті
Осылайша, Испания-Португалия арасындағы алғашқы кездесу 3:3 есебімен тең аяқталды
Бұл топта Санкт-Петербург қаласының «Спартак» стадионында ойындарын бастаған Иран мен Марокко кездесуі де қызықты өтті
Әлем чемпионатының дебютанттары арасындағы кездесуде марокколықтар басымдық көрсеткенімен, қорғаушы Азиз Бухаддузаның өз қақпасына басымен соғып алған автоголының әсерінен Марокко жеңілуге мәжбүр болды
Осылай Иран 1:0 есебімен Марокконы жеңіп, үш ұпайды иеленді.
Әлем чемпионатының кезекті ойындары «С» тобында Австралия мен Франция арасында өткен еді
Француздарға бұл кездесу оңай болмағаны анық
Алдымен, Антуан Кризман берілген пенальтиді мінсіз орындап командасын алға жетелеген болатын
Дегенмен де, жан-жақтан жасаған қысымға шыдап бере алмай өз айып алаңында ереже бұзуға тура келген француздарға төреші 11 метрлік айып добын белгіледі
Миле Единак бұл мүмкіндікті жібермеді
Ойынның 81 минутында француз шабуыл­шысы Пол Погбаның екі ойыншының арасынан өтіп барып салған голы командасына жеңіс әкелді
Француздар осы кездесуде 2:1 есебімен жеңіске жетіп, өз тобын бастады
Бұл топта ойындарын бастаған Дания мен Перу құрамалары арасындағы кездесу де жоғары деңгейде болып өтті
Саранск қаласының «Мордовия Аренада» өткен кездесуде жалғыз ғана соғылған гол даниялық Жүсіп Поульсеннің үлесінде
Дегенмен де, Перу ойыншыларының тартысты ойындарына жоғары баға беруге болады
Бұл топта енді Дания Австралиямен жұп құраса, Перу командасы француздарға қарсы өнер көрсетеді.
«Д» тобында Аргентина-Исландия арасындағы тартысқа толы кездесу Мәскеудің «Спартак» стадионында өтті
Осы әлем чемпионатына келген әйгілі футболшы Лионель Мессидің Аргентина құрамасы мен Исландия арасындағы кездесуінен көремендер ғажайып ойын күткені даусыз
Бірақ олай болмай шықты
Хорке Самполидің шәкірттері күллі жұлдыздардан жасақталып, әлем чемпионатын екі рет ұтқан әлемдегі беделді команда ретінде келсе, Исландия құрамасы өз тарихында осындай әлемдік аламанға тұңғыш рет қатысып отырса да, қорғанысы таспен қаланғандай берік, мығым бір команданың бірі болып шықты
Бар жоғы 300 мыңнан астам халқы бар, шағын аралда, тас пен мұздың үстінде доп теуіп келген бұл мемлекеттің ойыншыларының азуын айға білеген Аргентинаға қарсы қайсар мінез көрсет­кендігіне таңғалмасқа болмады
Хош, сонымен бұл кездесуде алғашқы голды аргентиналық Серхио Агуэро салып, кездесудің 19 минутында есеп ашса, араға көп ұзамай Альфред Финнбогасонн есепті теңестіріп кетті
Осы есеп ойын соңына дейін сақталды
Исландия гол салғаннан кейін, қорғанысын күшейтіп, тас қамал бекініске айналды
Бұл кездесуде Месси пенальтиден мүлт кетті
Десек те, алғашқы кездесу болғандықтан Мес­сидің командасы алдағы уақытта өз ойын­дарын ­тауып, жүре-бара төселетін шығар ­деген сенімдеміз
Әзірге чемпионаттағы бас­ты сенсация­ны ­Исландия құрамасы жасағанына ешкімнің таласы болмас
Калининград қаласының «Калининград» стадионында «Д» тобында Хорватия мен Нигерия құрамалары кездесті
Бұл ­ойында Хорватия құрамасы Нигерияны 2:0 есебімен жеңді
Бұл ойынның 32 минутында ­Огенекаро Этебо өз қақпасына гол салып алса, Лука Модрич пенальтиден есепті еселеп Хорватияның 2:0 есебімен жеңіске жетуіне септігін тигізді
Бұл топта енді Ар­гентина Хорватияға қарсы ойнаса, Исландия Нигериямен кездеседі
Сонымен, «Е» тобында әлем чемпионатының 5 дүркін чемпионы Бразилия құрамасы Швейцарияға тісі бата алмай 1:1 есебімен ойындарын тең аяқтаса, осы әлем чем­пио­натындағы басты жаңалықты «F» тобында Германияны 1:0 есебімен жеңген Мексика құрама командасы жасады
Енді айтулы әлем футбол көшін бастаған құрамалардың ойындарына сәл тоқтала кетсек
Иә, құрамында Неймар, ­Жезус, Марсело, Силва секілді күллі жұлдыздардан құралған Бразилия бұл ойында өте жинақы, бойшаң, тәжірибелі атлеттерден жасақталған Швейцарияны жеңіл ұтамыз деген ойлары іске аспады
Қарсыластың қарымын бағаламау Бразилияға ғана емес Германияға кері әсерін бергендігіне көзімізді жеткізді
Сонымен, Бразилия құрамында ­Филиппо Коутиньо 20 минутта есеп ашқан болса, қарсыластар тарпынан Стивен Цубер есепті теңестірді
Осы есепті еселеуге қанша күш салғанымен Бразилия ойыншыларының әрекетінен еш нәтиже шықпады
Бұл есеп кездесу аяқталғанша өзгермеді
Осылайша, Пеле, Роналдоның отандастары Швейцария құрамысын жеңе алмады.
Сәтсіздікті Мексиканы қалпақпен ұрып аламыз деген асқақ ойлармен алаңға шыққан Германия құрамасы да бастарынан кешті
Тартысты кездесудің 35 минутында мексикалық шабуылшы Ирвинг Лосаноның немістердің қорғанысын әдемі алдап өтіп барып салған голы командасына жеңіс әкелді
Міне, ғажайып деп осыны айтамыз
Неміс машинасы қанша қыспаққа алғанымен мексикалықтардың тамаша тактикалық қорғанысын бұзып өте алмады
Осылайша, 21-әлем бірін­шілігінде көшбасшылардың бірі сүрінсе, бірі тең нәтиженің өзіне қанағат­танып ойындарын бастады
Ендеше бұдан шы­ғар қорытынды, командалар әрбір ойынға «не бел кетеді, не белбеу кетеді» деп, бейне бір соңғы кездесудей сыбанып шығып, атойлап ойын көрсетпесе, алда мұндай сәтсіздіктер қайталануы әбден мүмкін.
Ақын ОРДАБАЙҰЛЫ
