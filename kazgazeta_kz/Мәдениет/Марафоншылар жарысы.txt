Алматыдағы 28 Панфиловшылар саябағында Кеңес Одағының екі мәрте батыры, әскери-ұшқыш Талғат Бигелдиновтің қайтыс болғанына бір жыл толуына байланысты еске алу шарасы болып өтті.
Ашылу салтанатында батырдың қызы, Т.Бигелдинов атындағы халықаралық қордың президенті Галина Бигелдинова әкесінің өнегелі істері жайлы әңгімелесе, әке атымен аттас ұлы Талғат Талғатұлы әкесінің әртүрлі спорт түрлерімен айналысқанын, көптеген додаларды өткізуге мұрындық болғанын, жастарды Отан мен еңбекті сүюге баулығанын әсерлі етіп баяндады.
«Apple town» компаниясы мен Алматы марафоншылар клубы ұйымдастырған сайыста жүзге жуық желаяқтар бақ сынады
Жарыс барысында балалар 1800 метрге, қыздар үш айналымдық 5400 метрге, ал ерлер бес айналымдық 9000 метр қашықтыққа жүгірді
Тоғыз шақырымды 33 минут 07 секунд уақыт көрсеткішімен жүгірген «Ана тілі» газетінің Әлеумет және ақпарат бөлімінің редакторы Нұрлан Құмар мәре сызығын бірінші болып кесті
Қыздар арасында 22 минут 58 секунд уақыт нәтижесімен Екатерина Шатная жеңімпаз атанды
Ал ардагер спортшылар арасында 9 шақырым қашықтықты 38 минут 11 секунд уақытымен Азияның 6 дүркін чемпионы, таяуда ұйымдастырылған Алматы-Шанханай көпкүндік марафонында команда капитаны болған Марат Балтабаев үздік нәтиже көрсетті.
Салтанат ЖАСБАТЫРҚЫЗЫ
