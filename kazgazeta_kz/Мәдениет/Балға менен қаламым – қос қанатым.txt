Есімі елге етене танымал Дәркембай ұстаның:
«Балға менен қаламым – қос қанатым,
Өлең, өнер-бәйгеге қосқан атым» деп өзі жырлағанындай, атакәсіп – ұсталық өнерді мирас еткен Дәркембай ағаның «аузына құс тістеген» ақын екендігін де біреу білсе, біреу білмес
Өткен ғасырдың 90-шы жылдары шығармашылық жолға балапанша баулыған ұстазым, жазушы Әміртай Бөрімен бірге, ол кісінің құрдастары ұста Дәркембай Шоқпарұлы, ақын Зейнолла Тілеужанов ағалардың ізетшіл інілерінің бірі болып, жақын араласушы едім
Ақжолтай Балжан жеңгейдің қолынан да дәм татып едім.
Дәркембай аға сол жылдары мен қызмет істеген «Қазақстан пионері» (қазіргі «Ұлан») газетіне екі рет арнайы ат басын бұрғаны әлі есімде
Бірінде Дәкең қасындағы бала ұста Дәулетті Мәскеуде өтетін жастар мен студенттердің бүкілдүниежүзілік фестивальге ертіп бара жатқанын масайрай айтып келіп еді
Біздер әкелі-балалы ұсталардың ақ жолына сәт сапар тілеп, бала ұста Дәулетті оқырмандарға фотосуретімен таныстырып, мақала жарияладық
Екінші келгені – «ат үстіндегі» абыржулы келіс еді
Бес жасар сүткенжесі Асыл ауыр науқастанып қалыпты
Халі мүшкіл балаға шұғыл донор керек екен
Бірден ағаның бұл өтінішін жерде қалдырмай, мен сәбиге бауырластықпен донор болып, жәрдем көрсетіп едім
Таяуда, мамырдың басында, арада едәуір жылдар өткен соң, Ақшидегі Балжан жеңгейге хабарластым
Жеңгей сол Асыл бауырымыздың осы аптада көп күттірген жас отау көтеріп жатқан қуанышын жеткізді
Бір өкініш, бір үміт… Мамырдың 23-інде Дәркембай аға дүниеден озған еді… Бәріне де уақыт – төреші, уақыт – емші…
Қауырт қарекетті 90-шы жылдардың соңында, бірде Дәркембай аға маған: «… інім, өзің осы қолжазбаны қарап шықшы» деп маған баспаға арнайы машинкамен басып әзірленген, құрастырылған 252 беттік жыр жинағы қолжазбасын ұсынды
Қолжазба «Туған елім, жерім», «Көңіл, өзім, махаббат», «Өзім жайында», «Балаларға базарлық» деген бөлімдерге бөлініпті
Сарғайған қолжазба асау тірлік ағынында менде аманат болып сақталып қалып қойған еді
Таяуда бұл қолжазбаны Дәркембай ағаның ұлы, мұрагері Дәулеттің өз қолына тапсырдым
Сөз ретіне орай, дәркембайтанушы жас қаламгер Зүлфия Оралбектің сегіз қырлы, бір сырлы Дәркембай Шоқпарұлының 2003 жылы Қызылорда қаласында «Тұмар» баспасынан «Ай-алқа» атты жыр жинағы жарық көргенін жазғанын оқып едім («Дәркембай ұста», «Әдебиет айдыны», 20.12
2007 ж.)
Ол осы арнайы түзілген жыр жинағынан алынған белгілі бір жырлары, топтамасы болар…
Дәкеңнің ақындығы жайында бірер тілек тарқатып айтсақ, ол кісі «бір сыр бар көңілімде айтылмаған…» деп әнде айтылатындай, сырт кісіге сабырлы, салихалы көрінсе де, жан дүниесі өрекпіл көңілді, өршіл ақын жүректі кісі еді.
Дәркембай аға әзірлеген жыр жинағына жазған авторлық арнауында (арнауына дауылпаз ақын Қасым Аманжоловтың «Өзім айтам өз жайымды» деген жыр жолдарын эпиграф етіп алған) былай дейді: «Өлең жазуды арнайы кәсіп еткен емеспін
Кейде адамның көңіл күйі ауытқып, толқып тұрады… Сондай бір сәттерде өлең өз-өзінен туа ма деймін… жұмбақ сезім жетегінде жүргенде туындаған жыр шумақтары жинала келе біраз қағазды «бүлдіріппін»…
Жиырмасыншы ғасырдың 90-шы жылдары, өзіммен сырлас, өкшелес өсіп келетін ініміз Сағатбекке ептеп көрсетіп, кейде пікір алмасып та жүрдік… Дегенмен, мен үшін поэзия бір берік бекініс, қол жетпес арман, ой жетпес қиял сияқты бір асқақ, асқар шың, алынбас қамал тәрізді болатын да тұратын…
1992 жылдың қаңтар айында біздің үйге қазақтың ақын қыздары Қызжібек Жарқынбаева мен Қанипа Абдырахманқызы Бұғыбаева қонақ болды…
Ежелден ақынды сыйлап өткен ата-дәстүрімізді ескеріп, хал-қадерімізше Балжан екеуміз қос ақын қызды құшақ жая қарсы алдық… Қанипа мықты ақын деп естуші едім, бірақ өте қарапайым, кішіпейіл, ақжарқын адам екен… бір-екі өлеңін оқыған еді… сөз арасында «мен де өлең жазатын едім» деп қалдым
Мені де түлен түртті ме, бөсіңкіреп кетсем керек, өлең оқи бастадым
Қайтарында Қанекең жазғандарымның біразын алып кетті…»
Ұста, ақын Дәркембай Шоқпарұлы­ның жүрегін жарып шыққан жыр туындылары жинағын арнайы кітап етіп шығару – алдағы уақыттың еншісінде
Осы қастерлі мұраны жарыққа шығаруға қамқоршылық қолын созайық, ағайын! Төменде ұста-ақынның жыр топтамасынан оқырмандар назарына бір топ өлеңдері ұсынылып отыр.
Дәркембай ШОҚПАРҰЛЫ
Қос қанатым
Қалған мұра әкемнен – төс пен көрік,
Ұста-әкенің үлгісін өскем көріп.
Ұғынамын осыны мол байлық деп,
Мен үшін басқа байлық бес теңгелік.
Әкемнің қысқашы мен балғасы бар,
Өнердің үзілмейтін жалғасы бар.
Тұтынған әкем марқұм әр аспапта
Қолының табы менен таңбасы бар.
Әкемнен мал қалмады, тал қалмады,
Өнерді мансұқ еттім жалғағанды.
Ден қойдым қолөнерге атамұра
Айтшы кім сол өнерге таңғалмады?
Балғам менен қаламым – қос қанатым,
Өлең, өнер-бәйгеге қосқан атым.
Мен үшін бұл екеуі болмай қалса
Секілді мынау жалған бос қалатын.
Сөз асылын сомдадым қаламыммен,
Аздаған Аллам берген талабыммен.
Қос қанатым – қаламым, балғам барда
Қалайша қол қусырып қаламын мен!
Ұлы көш
Ел болдық егемен,
Бақытқа кенелем.
Қазақты бұл күні
Жаратқан жебеген.
Салтанат құрамын,
Сақадай тұрамын.
Жауымды жасқайтын
Алты Алаш ұраным.
Тәуелсіз ел болдық,
Әмбемен тең болдық.
Парқымыз, салтымыз
Кең етек, кең қолтық.
Елім-ау, тірегім,
Ежелден ірі едің.
«Бақытың баянды
Болсын!» деп тіледім.
***
Сәрсембі, сәуірдің сегізі,
Сезімнің бар болар негізі.
Бабалар қалдырған сүрлеудің
Өшуге тиісті неге ізі?
Алматы, 1992 жыл.
Түн
Тылсым түн,
Тым сылқым,
Кірсем де қойнына
Тосады ту сыртын.
Айсыз түн,
Жайсыз түн,
Тұл қалған қатындай
Байсыз түн.
Бөрі түн,
Ұры түн,
Жақын-ау мезгілің
Құритын.
Қара түн,
Туады сағатың
Күн шығып, таң атса
Адыра қалатын.
Таң атар,
Шапағын таратар.
Күнге түн келмейді
Пара-пар.
Балжанға хат
Албырт көңіл бір жай табар,
Сенің хатың келген шақта.
Не жаңалық, қандай хабар,
Өзгерістер бар ел жақта.
Жақсы хабар жауынгерге,
Сүйеу, демеу әрқашан.
Сәлем жазам, ауылға, елге,
Ауыр жолда шаршасам.
Өзімді мен сол уақытта
Жеңіл, сергек сезінем,
Хат кешіксе сәл уақытқа,
Айырылам тағат, төзімнен.
Өйткені мен жақсы көрем,
Туған жерімді, елімді.
Махаббатым, саған деген
Мөлдір, таза сенімді.
Пермь, қараша, 1966 жыл.
Құлындарым
Сәулетімнің сән-басы,
Дәулетімнің арнасы.
Қос қанатым – қос ұлым,
Әулетімнің жалғасы.
Жұлдыздарым көктегі,
Жауқазыным көктемгі.
Сендер барда – тоқ көңіл
Өздеріңсің – өктем үн.
«Сағындым…»
Сағындым Сағындым
Сайымды, Жайлауды,
Сырғанақ Жауынды –
Тебетін
Шашынды.
Сағындым Сағындым
Сайымды, Жайлауды,
Шырғанақ Тауымды
Теретін
Тасымды.
Сағындым Сағындым
Бұлақты, Белдерді,
Жұлқынып Гүл өскен
Ағатын
Қызғалдақ.
Сағындым Сағындым
Бұлақты, Белдерді,
Сусыным Гүл терген
Қанатын
Қызға арнап.
Сағындым Сағындым
Тоғайды, Таңдарды,
Бүлдірген Әр ойға
Теретін
Бататын.
Сағындым Сағындым
Тоғайды, Таңдарды,
Бір қызбен Арайлап
Келетін
Ататын.
Сағындым Сағындым
Даламды, Ауылды,
Тай мініп Жасыңды,
Шабатын
Кәріңді.
Сағындым Сағындым
Даламды, Ауылды,
Бәйге көп Сағындым
Алатын
Бәріңді!!!
…желтоқсан, 1992 жыл.
Алпысбай ШЫМЫРБАЙҰЛЫ
