Оралда татар халқының Сабантой мейрамы кең көлемде тойланды
Оған еліміздің 14 облысы мен көршілес Ресейдің облыстарынан және Татарстанның Президенті Рустам Минниханов бастаған делегация қатысты. 
Батыс Қазақстан облысынның әкімі Нұрлан Ноғаев, Ресейдің Қазақстандағы елші­сі Михаил Бачарников, Қазақстан ха­лық ассам­блеясының төрағасының орын­­ба­сары Ералы Тоғжанов, Татар­станның Пре­зиденті Рустам Миннихановтар Абай мен Ғабдолла Тоқайдың ескерт­кіштеріне тағзым етіп гүл шоқ­тарын қойды
Делегация тобы 1871 жылы салынған Қызыл мешітте болды
Онда мешіт имамына Құран кітабын сыйға тартты
Сонымен қатар Рустам Нұрғалиұлы облыстық мәслихат залында кездесу өткізіп, Орал татар мәдени орталығының төрағасы Ришат Хайрулинге Алғысхат пен автокөлік кілтін тапсырды.
Сырым Датұлы алаңында ұйым­дас­тырылған мерекенің ашылу рәсімінде Батыс Қазақстан облы­сының әкімі Нұрлан Ноғаев Қазақ­станда Елбасы Нұрсұлтан Назарбаевтың саясаты арқасында тыныш­тық пен бейбітшілік, ұлтара­лық, дінаралық келісім орнап, өзге ұлт өкілдері тату-тәтті өмір сүріп отырғандығын атап өтті
Өңір басшысы өз сөзін татар тілінде түйіндесе, Татарстан Президенті Рустам Минниханов өз ана тілінде ақжарма тілегін білдірді
Сондай-ақ Ресей Федерациясының Қазақстандағы Төтенше және Өкілетті елшісі Михаил Бочарников, Қазақстан халқы Ассамблеясы төрағасының орынбасары Ералы Тоғжанов ізгі тілектерін арнады
Сонымен қатар шара барысында Қазақстан және Татарстанның белгілі артистері концерт қойып, татар халқының ұлттық ауылы отау тікті
Өзге де ұлттық-мәдени орталықтар есік­терін айқара ашып, өз өнер­лерін, салт-дәстүрлерін көрсетті
Ауыл шаруа­шы­лығы өнімдерінің жәрмеңкесі, басқа да қызықты мәдени-спорттық шаралар ұйымдастырылды.
«Жастар» стадионында татар күре­сінен жарыс өткізіліп, боз кілемге әр өңірден келген 15 палуан шықты
Бәйгеге тігілген темір тұлпарды дзюдо күресінен Азия чемпионы, биылғы «Қазақстан барысының» финалисі батыс қазақстандық Ринат Ибрагимов қанжығасына байлады
Оралдағы Сабантой мейрамы үлкен гала-концертпен қорытындыланды
Кеш соңында Татарстан Президенті Рустам Минниханов биыл сабантой мерекесі Ақжайықта дүркіреп, жоғары деңгейде өткеніне өз риза­шылығын білдірді.
Рафхат ХАЛЕЛОВ 
Суретті түсірген автор
Орал
