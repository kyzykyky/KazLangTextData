«Соңғы аялдама», «Ақсуат», «Бауыр» сынды кинотуындыларымен көпшілік қауымға етене таныс, белгілі режиссер Серік Апрымовтың «Әкеге қоңырау шалу» атты тағы бір жаңа туындысы көпшілікке жол тартты
Бір ерекшелігі, С.Апрымов продюсерлік, режиссерлік және операторлық жұмыстарды өзі атқаруымен қоса, көркем фильмнің сценарийін де өзі жазған.
Фильмнің өзіндік айтар ойы бар
Қара­пайым отбасының тұрмысындағы күрмеуі қиын мәселелерді қозғайды
Отбасылық құн­дылықтарды сөз ете отырып, кейіпкер­дің ішкі әлеміне үңіледі
Үйдің ұйтқысы сана­латын әйел бейнесі бұл фильмде жағы­мсыз жағынан көрсетілген
Өз отбасын қиын сәттерде тастап басқа еркекке кетуі, бауыр еті баласына жеккөрініш сезімін ашық білдіруі, мейірімнен мақұрым күй кешуі және күйеуімен бітіспес қарым-қатынасы осының дәлелі
Керісінше, әкесі Еркінді жамандықтан сақтай білді
Фильмнің басты кейіпкері Еркіннің ішкі жан-дүниесін режиссер екі көрініспен ашып береді
Біріншісінде бала Еркіннің өміріндегі құлдырау сәтін терең жар арқылы бейнелейді
Ал екіншісі – науқас екенін білген Еркін мен қалаға оқуға кететін Еркіннің арасындағы айырмашылық, оның адам ретінде қалыптасуын әкесіне көмектесіп жүріп жинаған кірпішпен байланыстыра көрсетуі
Кірпіш қаз-қатар жиналып, сатуға шығарылған кезде ұлы да арманына бет түзеп қалаға кетеді
Фильмнің өн бойында бас кейіпкердің жан қиналысын іс-әрекеттерінен көреміз.
Дегенмен, фильмді көру барысында бірқатар кемшіліктер де көзге шалынды
Мәселен, уақыттың өтуін экранға «6 жыл өтті», «20 жыл өтті» деген жазулармен шығаруы, бас кейіпкер ғана өзгеріп, қалған кейіпкерлердің сол қалпында, сол киімдерімен жүруі көңілге қонымсыз-ақ.
Қорыта айтқанда, режиссер қо­ғамның бір дертін нысанаға алып, шы­найы көрсете алған
Шалыс басқан ата-аналардың кеудесіндегі барлық өксікті жинап алып, ұрпақ өмірінің мән-маңызын ашып берген туынды дер едік.
Айғана Битай,
Т.Жүргенов атындағы 
Қазақ ұлттық өнер академиясы 
өнертану факультетінің студенті
