Алматыдағы Ғабит Мүсірепов атындағы Қазақ мемлекеттік академия­лық балалар мен жасөспірімдер театрында ақын-драматург Иран-Ғайыптың «Фатима» қасіретнамасы» атты шығармасы бойынша әзірленген қойылым көрермен назарына ұсынылды
Туындыны қоюшы режиссер Қазақстанның еңбек сіңірген артисі, «Құрмет» орденінің иегері Мұрат Ахманов.
Қазақта қайсар қыздарымыз, ел намысын қорғаған қайраткер әйелдеріміз аз болмаған
Солардың бірі осы қойылымға арқау болған – Фатима Ғабитова.
Фатима анамыз қазақ халқының ірі тұлғалары Біләл Сүлеев, Ілияс Жан­сүгіров, Мұхтар Әуезовтерге рухани сүйеу болғаны, басына түскен ауырт­пашылықтарға мойымағаны белгілі
Қазақ елін жайлаған аштықты, қуғын-сүргінді, революцияны, Ұлы Отан соғы­сын басынан өткеріп, тағдыр соққы­сына қабырғасы қайыспай қарсы тұра білді.
Қойылымда халқымыздың басынан өткен сұрапыл кезеңдер, ананың күрделі де қиын өмірі бейнеленеді
Біләл, Ілияс секілді ардагер азаматтармен айырылатын сәттері, кейін Мұхтар Әуезовпен кез­десетін кезі көпшілікті бейжай қалдыр­майды.
Қазақстанның еңбек сіңірген артисі, қойылымның режиссері Мұрат Ахманов жұмыс барысында актерлерге көп іздену керектігін, өйткені кейіпкерлер – тарихи тұлғалар екендігіне тоқтала келе, негізгі мақсаты – олардың жан дүниесін, көңіл тазалығын ашып көрсету болғанын айтады.
Күрмеуі қиын кезеңді басынан ке­шірген ананың рөлін сомдау кімге болса да үлкен жауапкершілікті жүктейді
Фа­тиманың рөлін сомдаушы Ақмарал Дайрабаева «Мен әйел ретінде, жар ретінде осы Фатима апаның образын сомдау арқылы сабырлыққа, шыдамдылыққа үйрендім» десе, актер Ақбота Қаймақ­баева «Кейіпкерімнің ішкі жан дү­ниесіне тереңірек бойлау үшін Фатима апамыздың күнделіктері мен басқа да авторлардың еңбектерін біраз зерттедім
Маған бұл рөл өте қиын болды
Өйткені зұлмат жылдары бес перзентін дүниеге әкеліп, оларды жеткізген ананың рөлін сомдау оңай емес» дейді.
Қойылымдағы тарихи кезеңдер бір ананың образы арқылы нанымды көрсетіледі
Терең ойлы, өз кезеңінің ауыртпалығына мойымаған, аңыз әйел Фатима Ғабитова 1968 жылы қайтыс болған
Ол еңбек жолында мыңдаған шәкірт тәрбиелеген ұлағатты ұстаз.
Туындының тәрбиелік мәні зор
Басынан өткен қасіретке мойымай, азаматының рухани серігі бола білген, баласы үшін барын салып, оларды жеткізіп, жетілдірген, адам қатарына қосқан аналарымыздың үлгі-өнегесі қазіргі қыздарымызға сабақ болуы тиіс.
Бағдагүл Балаубаева
