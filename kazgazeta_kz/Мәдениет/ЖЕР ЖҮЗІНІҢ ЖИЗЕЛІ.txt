«Алматымды сағындым!  Алматымның алқызыл алмаларын  аңсаймын…» депті Алтынай
Ет-жүректі еріксіз елжіретер екі ауыз сөз! Осы сөздерді естігенде Сізді қайдам, біз сонау Сібір жақтан сартап сағыныштың самалы соққандай селт еттік… «Алмасын аңсап, Алматысынан адасып жүрген бұл қай Алтынай?» деген сауал санаңыздан  саңылау тапса Сіз айыпты емессіз
Бұған тек бір кездері біртуарларын бағалай алмаған білместігіміз кінәлі десек, бізге қалатыны  –  өнердегі өрендерімізді өзіміз өлтіріп алғандай бармақ тістететін өкінішіміз ғана
 Жоқ, жамандыққа жорымаңыз,  Алтынай аман
Ол – қазір атағы алысқа кеткен айтулы балерина, Ресейдің Халық әртісі, дүйім дүниеге даңқты А.Ваганова атындағы әйгілі орыс балет академиясының директоры һәм көркемдік жетекшісі, профессор Алтынай Асылмұратова
Тақияңды  аспанға атып қуан, қазақ! Кенет  жұлдызыңды жаттың жетегіне жібергенің есіңе түсіп, жанарыңа жас үйірілсе де жазғырмаймыз…
Ақ шәркей еді арманы
Оның бала болып былдырлап тілі шыққалы білгені – балет, естіген ертегісі – де балет болды
Анасының ақ шәркейімен ойнап жүретін тұлымы желбіреген қыз бір күні өзінің жер жүзінің Жизеліне айналатынын сезді деймісіз?!  Иә, оны бүгінде әлем Жизель деп таниды
Атақты  Адольф Аданның «Жизелін» Алтынайдан асып ешкім билей алмады
Мұны біз алғаш айтып отырған жоқпыз
Бұл туралы  әлем баспасөзі баяғыда жарыса  жазып, бас шұлғыса мойындап тастаған
 Ол – Аврора («Ұйқыдағы ару»), Одетта, Одиллия («Аққу көлі»), Зарема («Бақшасарай фонтаны»), Медора («Корсар»)…
Кете береді
Құй сеніңіз, құй сенбеңіз  – ол театр репертуарында барлық шығармалардың  бас кейіпкері
 Ол – атақты Ольга Моисееваның шәкірті
Көкейімізде «Алтынай қазақтың маңдайына біткен жұлдызы болар еді-ау» деген өкініш қалып, көмейімізге өксік тығылады
Егер, әрине,  Алматының  би  училищесіндегі базбіреулердің «Алтынайдың балеттегі болашағы бұлыңғыр
Қабілетсіздеу
Баланы қинамаңдар»  деп білгішсінбегенінде
 Нағашы атасы дереу Алтынайдың қасына апасын ілестіріп Ленинградқа жөнелтеді
Балет мектебіне түсіру үшін
Алматыдан асығыс аттандырған Алтынайды Ваганова атындағы балет мектебі қуана қарсы алды
Бітірген соң әйгілі Марин  театрына жұмысқа тұрды
Бірден басты әрі  жетекші ролдерді иелене бастаған өнерпаз қазақ қызы 22 жасында (!) Ресейдің еңбек сіңірген әртісі атағын алды
Күн санап жұлдызы жарқырай түсті
Есімі елге таралған соң табынушылары көбейе түсті
Тіпті сонау Лондонның Корольдік балетіне Алтынайдың баратынын естіп, Америкадан бір топ балетомандар арнайы Британ аралдарына ұшып келген деседі
Көру үшін
 
Балеттегі жұбы Фарух Рузиматов екеуі бүкіл әлемнің сахнасында өнер көрсетіп қана қойған жоқ,  елдің аузында жүрді
АҚШ баспасөзі бұлар  туралы «Азиаттық ару Алтынай мен парсылық  ханзада Фарухтың биі – шедевр!» деп жазды
Бірақ бәрі біз діттегендей бола бермейтіні секілді Алтынайды театрда сыйдырғысы келмеген сыңай танытқандар табылды
Биші де мұны сезгендей еді
Сол кезде француздың әлемге әйгілі хореографы  Ролан Петидің өзі Алтынайды аттай қалап Марсельге шақырады
Бұл 1995 жыл еді
Барды
Бұдан былай  Петидің жаңа туындылары тек Алтынайға арналып жазылатын болды
Алтынайдың атағы тіптен аспандап кетті
Араға жылдар салып Ресейге оралған Алтынайға бірден А.Ваганова атындағы орыс балет академиясын басқаруды ұсынады
Қабыл алды
Айырылып қалмаудың амалын іздеген Ресей Марин театрына жетекшілік етуді де қоса ұсынды
Бірақ балерина сыпайы түрде бас тартты
Қалған ғұмырын театр труппасын емес, балеттің болашақ жұлдыздарын баулуға арнағысы келетінін айтты
Содан бері жылдар өтті
Бүгінде Ресейдің балғын балет жұлдыздарының бәрі  Алтынайдың алдынан өтіп, бағасы мен батасын алғандар екен
 Тағы да сол Ресейіңіз қазақ қызының қырық жасына тамаша тарту жасады
Ресейдің Халық әртісі атағын берді
Балеринаның бұған дейінгі басқа атақтарынан да ат үркетін
Бәрінен бұрын бізге әсер еткені мынау еді
Питерлік белгілі сыншы Л.Абызова Алтынайдың кісілік келбеті, адами болмысы туралы «Ол – нұр, ол – ғажап
Оның әлемі – мейірімділік мекені» деп жазады
Бұдан артық баға бар ма десеңізші?!
Талантқа тас атқан тағдыр
«Тектінің ұрпағы тек кетпес»
Бұны да біз емес, атамыз қазақ айтты
Алтынай – Абдулахим Асылмұратовтай асылдың ұрпағы
Абдулахим қазақ балетінің бір кездегі бетке ұстар бишісі еді
Қазақ ССР-інің еңбек сіңірген әртісі еді ғой ол
Бас әрі жетекші ролдерді ғана билейтін ол қайталанбас талант иесі-тін
Жібектей мінезімен жұртқа жаққандықтан оны ортасы «Абдулка» атап кетті
Жастықтың  жалын оты лаулаған жылдары  Санкт Петербордан  келген балерина Галина Сидоровамен бас қосты
Ай мен күндей Алтынай дүниеге келді
Бақытты шақтар еді
Тек…
Абдулахим сынды таланттың тағдыры туралы білгіміз келіп балет бишілерінің біразына телефон шалдық, есігін қақтық
Алғашқы адамымыз  Светлышева Фаина  болды
«Абдулканы білмегенде ше?! Таңғалатынбыз
 Дарынды биші еді
Сымбатты әрі сырбаз! Жігіттің сұлтаны болатын
Тағдырлы талант  деп соларды айтамыз ғой…»
Фаина апамыз бұдан артық сұрамауымызды өтінді
Бұдан соң Базарбаев Хасан ағамыздың  телефонын шырылдаттық
«Абдулахимдей жұмсақ  жан көргенім жоқ
Ғажап мейірімді болатын
Білмеймін, мүмкін, сол  мінезінің жұмсақтығынан жеңе алмай кетті ме екен?…Арақ пен ажал алып тынды асылды… Тым асығыс» деп үнсіз қалды
Жүрегіміз зырқ етті…
Есімізге кенет атақты Зауыр Райбаев түсті
Зауыр ағамыз өзі туралы сұрайды деді ме, алдымен ат тонын ала қашты
Кейін Абдулахим туралы сұрайтынымызды білген соң келісімін берді
Айтқаны «Бергенінен берері көп жігіт еді
Талант еді! Асығыс аттанды
Ерте кетті бала…» болды
 «Қалай қайтқаны туралы сұрамандар
Бәрібір айтпаймын» деп бір түйді
Ішіміз бір сұмдықты сезгендей… Біраз жайға қаныққандай едік
Бірақ мына оқиға басымыздан жай түсіргендей әсер етті
Келесі кейіпкеріміз Абдулахим ағамыздың балеттегі жұбы әрі осы отбасының досы болған биші Гудочкина-Канкина Наталья Николаевна  болды
Жетпістің бесеуіне келсе де редакциямызға әдейі келіп, отбасылық суреттерден талай дүниені бізге көрсетті
Көрсетіп отырып, бір сырдың тиегін ағытты
 «Абдулка соңғы кездері ішіп кетті ғой
Кейін Галя екеуі ажырасты
Одан кейін Галина рактан ерте қайтыс болды
Онсызда осалдау жанға бұл  күйік болып жабысты
 Өкініштісі сол, Абдулдың өлімі көп адамға жұмбақ болып қалды ғой
(Күрсінді
Үнсіздік)
Айманов көшесіндегі үйде бірінші қабатта тұратын
Өз үйінде белгісіз біреулер пышақтап кетіпті
(Жылап алды) Ол уақытта біздің театр Қытайда гастрольде жүрген
Мен үйде емделіп жатқан едім
Кейін Вена (балерина Венеция Хен  болуы керек — Д.І) деген құрбым келіп Абдулканы өлтіріп кеткенін естіртті
Оған да көшедегі бір ер адам «кеше сендердің бір әртістеріңді өлтіріп кетті» депті
Вена дереу біздің тағы бір құрбымыз, балерина Мая Тиранованы ертіп үйіне барады
Көршілерінен білгені -Абдулды өлі күйінде үйінен тапқан
Кім кінәлі? Қайда жерледі? Ешкім ешнәрсе білмейді… Ол кезде Алтынай Америкада болатын
Естігесін дереу ұшып келді
«Тетя  Наташа, айтыңызшы, әкеме не болды?» деп көзі жәудіреп жасқа толғанда не дерімді білмедім…», — дейді күрсініп
 Білгеніміз Абдулахим өмірден өтер алдында театрдан алшақтаған
Жалғыз жарым өмір сүрген
 Жанды меңдеген дертті қосыңыз оған
Ал оның өлімі… Өкініш өзекті өртейді
Ажалдан арашалай алмасақ  та арақтан құтқарып қала алмағанымыз үшін
 Бізге мәлімі оны күйдірген күйік те өлімі секілді жұмбақ күйінде өзімен кетті
 Маңдайға сыймай кетті бір жұлдыз.
Ару Алтынай – ғасырлық  ғажайып!
Орнында бар оңалады екен
Тәуба! Алтынай  аққудың көгілдіріндей
Мөп-мөлдір! Еліктің лағындай
Ерке! Келер жылы елуді еңсергелі тұр деудің өзі күнә
Сұп-сұлу!  Мойылдай мөлдіреген  көздерімен  жалт қарағанда жанарыңыз жер іздеп кетеді
Көз сүріндірген сұлулық деген осы шығар! Аққұба өңіндегі қап-қара қарақат көздерге қарап, Жаратқан жер бетіндегі жарасымдылықты жиып, жиып қана қоймай көзі қиып, көзі қиып қана қоймай, қазақтың осы  қызына үйіп бере салған ба дерсіз?!.
 Ол жайында «Алтынай  – аса сұлу әйел
Оның беделі мен сұлу көркін «Rolex» компаниясы көп жылдар бойы өзінің бүкіл жер жүзіндегі жарнама компанияларында пайдаланып келеді» деп жазады Марат Бисенғалиев
Есімізге КСРО кезінде Лондонда Азия аруының асыл тәжін жеңіп алған Салтанат Камалиева есімді қазақ қызы түсті
Сұлулығың сырт көзді сұқтандырып  һәм сүйіндіріп келеді
Қуан, қазақ!
Атақты ареналардан көріне бастаған кей жұлдыздар  кейде атын өзгертіп, өнерде өзіндік бүркеншек есіммен қалғанды ұнатады
Ал Алтынайға атынан артық асыл дүние жоқ
Ауыстырмады
Тіпті тегін де
 Оның барлық сұхбаттары атының сырын сұраған сауалдан, ал оның жауабы  «Мен  қазақтың қызы болғандықтан…» деп басталады
Мұндайда қазақ «атыңнан айналайын!» демеуші ме еді! Тектілігіңе тәнтіміз, Алтынай!
Алтынай туралы сұрай жүріп талай қызық жайттарға қанықтық
Дублиндегі бір жиында айдай болған Алтынай залға кіріп келе жатады
Сол сәт Алтынайды көрген Дублин қаласының  мэрі Бен Бриско көзін алмастан тас болып қатып қалғанын талайлар әлі күнге  таңдай қағып айтады екен
Кейін есін жиған мэр алқасын шешіп (жергілікті шенеуніктердің  әдейі жасалған әшекейі) Алтынайдың мойнына тағыпты
Артынша  фотографын  шақырып алып, өзін Алтынаймен бірге суретке түсіруін сұрайды
Қазақ аруының сұлулығына басы айналып қалған   мэріңіздің «Бұл – ғасырлық ғажайып!» деуге тілі әрең келіпті дейді көргендер
Ал егер ол оның биін тамашаласа  ше?! Үндемеңіз… Тек көзбен көріп, ішпен біліңіз…
Алыстап кетті-ау  Алтынай…
«Өкініштісі сол, Қазақстанда Алтынайды көбі  біле бермейді
Ол әлем сахнасына сексенінші жылдары жұлдыз болып жарқыраған ұлы балерина
Алдымен ол Киров театрында, кейін Лондонның Корольдік балетінде және «Гранд Операның» өзінде прима-биші (бірінші биші) болды
Ол неғұрлым қол жетпес аса биіктерге, айталық, сол Галина Улановадан да биік заңғарларға тек өз өнерімен ғана жеткен адам
Англиядағы алғашқы жылдарымда ең беделді деген әлемдік басылымдардан, көптеген ревюлерден ол туралы өте көп оқыдым
Және оның жетістіктеріне деген мақтанышымды сөзбен айтып жеткізу қиын! Өте дарынды жан  жөнінде, сондай ұлы тұлға туралы Қазақстанда ешкімнің де білмейтінін естігенде… ішім у жалағандай бек қайран қалдым, өте өкінішті, әрине
Қазір ол Санкт-Петербургтегі Мариин балет мектебінің бас көркемдік жетекшісі
Қазір мен сол Алтынай Асылмұратованың есімі Қазақстанда да белгілі болса екен деп, өзімен келіссөз жүргізудемін
Біз үшін, қазақстандықтар үшін бұл өте маңызды, тіпті, өте қажет дер едім
Себебі олар әлемді өз атымен, өз дарынымен мойындатқан, сол арқылы өз елінің, өз Отанының даңқын арттырған біздің  нағыз батырларымыз ғой»
Бұл жолдардың  да авторы скрипкашы М.Бисенғалиев еді
Мәкең айтпақшы, көбі білмесе жақсы ғой, бәрі білмейтіні қынжылтады ғой…  Марат ұзақ жыл Еуропада жүрді
Алтынайды сол жақтан көрді
Күйінді
Ал біз ше? Көршілес Ресейде жүргенде де көрмедік
Я көргіміз келмеді
Әлі көрмей жүрміз.
Алтынай Алматыдан он жасында кетті
Келер жылы елуге толады
Қырық жылға жуық жырақта жүрсе де, «Алтынайдай қазақтың ару қызы алыста жүр
Ағайын-ау, жоқтаушысы жоқ жетім қыз қылмай қайтарайық елге» деген ешкім болмады
Өз перзентін өзекке тепкендей болды
Жылдар жылжып, айлар алқынып, күндер құйғытып өте шықты
 Өкінішті
Біреу «жығыларымды білгенде шөп төсеп қоюшы едім ғой» демекші, Алтынайдың атағы жер жаратынын   білгенде бұрын қимылдаушы ма едік, кім біледі?! Миығымызда – мысқыл.
Асылдың сынығы алыста жүр
Марат ағамыздан (Бисенғалиев)  келіссөзінің соңы не болғанын білмек болып, апталап іздедік
Телефон да соқтық
Қазақстанда жүрген скрипкашының үнін ести алмай үмітіміз үзілді
Қызығын қараңыз, керісінше, өзге елдегі Алтынайды айлап іздеп әуре болмадық
 Питерге, Алтынайдың үйіне қоңырау шалдық
Үй иесі Алтынайдың жұмыста екенін айтты
Қазақстаннан қоңыраулатып тұрғанымызды айтып едік,  ұялы телефонын бере салды
Дереу қалта телефонын шырылдаттық
«Төрткүл дүниенің төрт бұрышын түрегеп тұрып қол соқтырып, талантына табындырған театр тарланымен  тілдесе аламыз ба, жоқ па?» деген үмітінен күдігі басымдау ой болды бізде
Жоқ, олай болмай шықты
Жұмысын жиып қойып,  біздің бірер сауалымызға жауап беруге Алтынай бірден келісті
Таңғалдық
Елдегі енді ғана аты еміс-еміс естіле бастаған біздің кей «жұлдыздарымыздай» бәлсінгіш тіпті еріншек  емес
Жизелімен жер жаһанның жүрегін жаулаған жұлдыз бола тұра  һәм әлемдегі ең үлкен держава Ресейдің  Халық әртісі әрі білдей бір өнер ордасының тізгінін ұстап отырса да табиғи тазалығынан таймаған Алтынайға таңғалдық
 Алғашқы сауалымыз «Қазақстанға оралғыңыз келмей ме?» болды
Күтпеген болуы керек, кідіріп қалды
«Білесіз бе, менің өмірімнің өрнегі осы Питерде өрілді ғой
Кім біледі, ет-жақындарым мен туыстарымнан тірі болса оралатын ба едім…» Бұл Алтынайдың жауабы
Әрі қарай тыңдаңыз…
– Сіз отбасыңызда бекзат өнер – балет жолына түскен үшінші буын ұрпақсыз
Әкеңіз Абдулахим де айтулы қазақтың балет бишісі болғанын білеміз…
– Менің сәби санамда сақталғаны – мен әкемді қатты жақсы көрдім
Рас, кейінгі жылдары әкем мен анам ажырасып кетті
Соңғы кездері әкем ішкілікке салынған еді… (Күрсінді) Әрине, бұл маған ауыр тиді
Бірақ мен үшін әкемнің орны бөлек-тін
Менің бақытты балғын шақтарым – әкемнің шексіз мейірімінде бөленген балауса кездерім еді… (Үнсіздік) Қанша сұрастырдым, әкемнің қалай қайтқаны туралы ешкім ешнәрсе білмей шықты я айтқылары келмеді…
– Соңғы сауал, айтыңызшы, Алматыны сағындыңыз ба?
– Енді ше?! Әрине! Алматыдай ару қаланы сағынбау мүмкін бе?! Он жасымда оқуға кеткендіктен шығар, демалыс сайын Алматыға асығатынмын
Бақытты балалығымның базары қалған туған қалам ғой ол менің!..»
Әңгімелесе отырып түйгеніміз, Алтынайды елге ешкім шақырмаған
Айтпақшы, бір қызығы, Алтынай Марат Бисенғалиевті де білмейтін болып шықты.
Асылмұратовтай асылдың сынығы еді Алтынай… Алыстап кетті-ау… Есімізге «Алтынай арман-ай, арман боп артта қалғаны-ай…» деп келетін ән жолдары оралды
«Оралшы,  Алтынай!» дегіміз келді
Сен келсең, кім біледі, бұдан ширек ғасыр бұрын Мәскеуді аяғынан тік тұрғызып, «Браво!» дегізген балеттегі қазақтың қара домалақ биші балаларындай  бекзат өнер – балеттегі бағымыз қайта жанар ма еді?!..
Р.S
Күні кеше Ванкуверден елге күміс әкелген Елена Хрусталеваны көрген кезде ормандай орысыңыздың опынып, жанарларына жас іркілгенін көзіміз көрді
Жақынының жаттың жалауын желбіреткенін кім жақтырсын
Кезінде Президенттің өзі Қытайдан Майра Мұхамедқызы мен мың бұралған биші Шұғыла Сапарғалиқызын арнайы алдырған еді
Қазір ол екеуі де туған елінің мерейін өсіріп жүр
Көрер көз сүйінеді
 Бүгінде елімізде қос бірдей балет театры бар
Жаңа буынның буыны қатып, есейіп келеді
Мәдениет министрілігі отауын оңаша тікті
Ойланатын да, қолға алатын да кез жеткен секілді
Жат елдің жәдігеріне айналған жауһарларымызды  елге жеткізсек екен
 Жақұтың  жатқа жұтылмасыншы, ұлтымыз ұтылмасыншы, қазағым
Біздегі тілек осы.
Динара ІЗТІЛЕУ
