Арғы-бергі тарихымызды түгендеп, өткеніміз бен бүгінімізді ой елегінен өткізіп, халықтың рухани мол мұрасын көзінің қарашығындай сақтауда және ұлықтауда Елордамыздағы Ұлттық музейдің алатын орны айрықша
Жақында ғана  бір жылдығын атап өткен бұл орталық халқымыздың   тарихы  мен мәдени  мұрасын талдау, салыстыру, пайымдау, талқылау, пікір білдіру және бағалау орнына айналып отыр
Ұлттық музей  өз меймандарын тарихпен тілдестіру үшін қолдан келгеннің барлығын жасап жатыр деуге болады.
Биылғы жыл Елбасымыз айт­қандай, ұлттық тарихымызды ұлық­тап, биіктерімізді бағалай­тын мерейлі белестерге толы, аса маңызды жыл екені белгілі
Еліміз бойынша біз бірнеше елеулі датаны атап өтудеміз
Солардың ішінде Қазақ хандығының 550 жылдығы тойының шоқтығы биік.
Осынау айтулы мерекеге орай Ұлттық музейде «Мәңгілік ел» триптихының таныстырылымы өтті.
Жобаға Мемлекеттік сыйлықтың лауреаты, белгілі қылқалам шебері Ерболат Төлепбай жетекшілік етті
Отандық суретшілердің шығар­машылық ұжымы картинаны бір­неше жыл салды.
«Мәңгілік ел» триптихының бірін­ші бөлігі Қазақ хандығын құрған Керей мен Жәнібек хандардың бейнелерін негізге алған
Тарихи сюжетке құрылған туынды күрделі һәм көп бейнелі композициясының ауқымды­лығымен, шығармашылық шебер­лігімен ерекшеленеді.
Триптихтың екінші бөлігі қа­зақ­­тың дәстүрлі әдеп-ғұрып заң­дарының жинағы «Жеті жарғыға» арналған
Тәуке хан мен қазақтың әйгілі билері басты бейнелер ретінде орындалған күрделі композициялық туындыда көптеген кейіпкерлердің әрекеті біріктірілген
Тарихи сюжеттің мазмұны сол дәуірге тән этнографиялық, архитектуралық элементтер арқылы ашылған.
«Ұлт тарихына арналған осын­дай шығармалардың пайда болуы, халықтың тарихи санасының дамуына маңызды үлес қосары сөзсіз
Жәнібек пен Керей хандар, Тәуке хан кезеңіндегі билер кеңесі, Президент Н.Ә.Назарбаевқа арналған триптих, Қазақ хандығының құрылуы, дамуы, бүгінгі күнгі Қазақстан сияқты Қазақ тарихының маңызды кезеңдерін қамтып, қазақ мемлекеттілігі деген идеяны ұсынады
Жалпы, Қазақ хандығының құрылуы көне­дегі сақ, ғұн дәуірлерінен бергі Қазақстан аумағындағы әлеуметтік-экономикалық және этносаяси үрдістердің заңды қорытындысы болғандығы белгілі
Жәнібек пен Керей хандар құрып, одан кейінгі Қасым, Хақназар, Тәуекел, Есім, Жәңгір, Тәуке, Әбілқайыр, Абылай, Кенесары хандар басқарған Қазақ хандығының мұрагері – бүгінгі Қазақстан
Ұлттық музейде қойылған триптихтан осындай тарихи сабақтастықты көруге болады» деді ҚР Ұлттық музейінің «Халық қазынасы» ғылыми-зерттеу институтының аға ғылыми қызметкері, тарих ғылымының кандидаты Лора Төлеутайқызы.
Триптихтың композициялық және көркемдік түйіні – тәуелсіз Қазақстан Республикасының Тұңғыш Президенті – Елбасы Нұрсұлтан Назарбаевтың портреті.
Ұлт көшбасшысының бейнесі Қазақ мемлекеттігінің ХХ-ХХІ ғасырлар тоғысындағы даму тарихымен бірге қарастырылады
Туындының орта тұсында ХХ және ХХІ ғасырларды түйістірген тарихи шекара аясындағы кеңістікке қадам басқан Қазақстанның Тұңғыш Президентінің бейнесі ұсынылған
Шығарманың басты мақсаты – елді дағдарыс пен күйзелістен сақтай отырып, халықты өз төңірегіне біріктіріп, соңынан ілестіре алған Елбасы болмыс-бітімін сомдау.
Туынды авторлары Тұңғыш Президенттің көркем бейнесін оның жеке қасиеттері арқылы емес, бірінші кезекте тұлғаның әлемдік деңгейдегі тарихи рөлін көрсету негізінде ашуға тырысқан
Кескіндемелік туындының ашық және қанық түстері біздің заманымыздың қажырлы да қайратты қарқынын білдіреді.
Жоба жетекшісі, белгілі суретші Ерболат Төлепбай трип­тихтың үшінші бөлімі, Елбасы кар­тинасы жайында былай деді: «Қазақстандық суретшілердің шығармашылық ұжымы бұл картина бойынша бірнеше жыл жұмыс істеді
Әуелде атын таба алмай қиналдық
Ал Нұрсұлтан Әбішұлы 2-шілде – Индустрияландыру күні ілгерілеткен тамаша идея – Ұлы дала елі туралы естігенде, оның қалай аталуы керек екендігін бірден түсіндік
Елбасы және Ұлы дала елі – мен картинаның негізгі идеясын дәл осылай білдірген болар едім
Көшбасшымыздың аспанмен астасқан асқақ арманы, оның ұлы идеяларының жасампаздығы, «Бес институттық реформасын жүзеге асыру жөніндегі 100 нақты қадам» Ұлт жоспары – осының бәрі аталған туындыда көрініс тапқан».
Қазақ хандығының құрылуы, қалыптасуы мен дамуынан бастап, бүгінгі тәуелсіз еліміздің кемел келешекке жасаған нық қадамдарын көз алдыңа алып келетін өнер туындысының мағынасы терең, қамтыған тақырыбы ауқымды.
«Бүгінде халықтың тарихи са­насын, ұлттық рухын көтеруде тек тарихи әдебиеттер ғана емес, сонымен бірге осындай мағынадағы көркем туындыларды насихаттаудың маңыздылығы жоғары
Ел болаша­ғы үшін аянбай еңбек етіп, күрескен тұлғаларды үлгі етіп, ел тағдырын шешуде маңызды орын алған оқиғаларды жарнамалап, оларды көркем туындылар арқылы көз алдыңа әкеліп, сол арқылы ұлттық рухқа бас идіру – бүгінгінің міндеті. Осы міндетті жүзеге асыруда Ұлттық музей сияқты мәдени орындардың орны ерекше болмақ» дейді Л.Төлеутайқызы.
Өмірбек ҚУАНЫШ
Астана
