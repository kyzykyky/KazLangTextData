Таяуда Махамбет Өтемісұлы атындағы Атырау облыстық драма театры Анкара, Малатия қалала­рын­да және Қахраманмараш провинциясы Афшин муни­ципалитетінде гастрольдік сапарда болып, жазушы-драматург, Қазақстан Жастар одағы «Серпер» сыйлығының иегері, Қазақстанның Түркиядағы елшілігінің дипломаты Мәлік Отарбаевтың «Баянды бақ» спектаклін көрермен назарына ұсынып қайтты.  
Қазақстан мен Түркия арасындағы дипломатиялық қарым-қатынастардың 25 жылдығы аясында «Рухани жаңғыру» мемлекеттік бағдарламасындағы тапсырмаларды орындау мақсатында жүзеге асқан шараға Қазақстанның Түркиядағы елшілігі мен Атырау облыстық әкімдігі қолдау көрсетті.
Автор өз шығармасы арқылы қазақ пен түрік халқының қиын-қыстау кезеңде бір-біріне сүйеніш болған туысқандық қарым-қатынасын айқын жеткізе білген
Жиналған қауым үшін оқиға желісіндегі бас кейіпкер Жасминның тағдырын тамашалау оңай соқпапты
Жазушы Мәлік Отарбаевтың, театрдың бас режис­сері Мұқанғали Томанов пен қоюшы-суретші Темірбек Мұхтаровтың экспериментальді ізденісі жоғары бағаланып, көрерменнің ыстық ықыласына бөленді
– «Қойылым желісі ұлттар арасындағы достық пен бауырластық, адамгершілік қасиеттерді насихаттауға негізделген
Қазақ елінің кеңпейілділік, мейірімділік, қонақжайлық пен махаббат сезімдері қоса өрілген
Артистердің кәсіби шеберлігі, режиссерлік шешім, сахнаның безендірілуі бір-бірімен керемет үйлесім тапқан
Өзімізді сол оқиғаның ортасында отырғандай сезіндік, – дейді Афшин муниципалитетінің мэрі Мехмет Фатих Гувен.
Бағдагүл Мұратқызы
