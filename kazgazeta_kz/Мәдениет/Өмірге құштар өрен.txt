Елімізде  мүмкіндігі шектеулі жандар үшін барлық жағдай жасалып келеді
Олардың тіпті күнделікті жүріп-тұруына да мемлекеттік органдар тарапынан қолдау көрсетіліп, ғимараттарға панустар салынып, пайдалануға берілуде
Елбасы Н.Ә.Назарбаев:  «Қазақстан-2050»: Бір мақсат, бір мүдде, бір болашақ» Жолдауында: «Мүмкіндігі шектеулі азаматтарымызға көбірек көңіл бөлу керек
Олар үшін Қазақстан кедергісіз аймаққа айналуы тиіс
Ондай адамдарға қамқорлық көрсету – бұл өзіміздің және қоғам алдындағы біздің парызымыз
Олар тұрмыстық қызмет көрсету, тағам өнеркәсібі, ауыл­ша­руашылығы кәсіпорындарында жұмыс істей алады
Мен барлық кәсіпкерлерге оларды жұмысқа орналастыруға көмектесіңіздер деп тағы да айтқым келеді» деген еді.
Біздің ауданымызда казіргі таңда мүмкіндігі шектеулі 300-ге жуық жас тіркелсе, оның 60 пайызы еңбекке жарамды
Бұл дегеніңіз еңбек етуге құштар жастардың  мол мүмкіндігі бар екендігін аңғартады
Ауданымызда өткен жылдың өзінде 20-дан астам мүмкіндігі шектеулі жандар жұмысқа орналасты.  Сондай жандардың бірі болашағынан зор үміт күттіретін Ақжол Қондыбайұлы
Ол Маң­ғыстау ауданы, Ақшымырау ауылында қарапайым отбасында 1994 жылы  дүниеге келген
Бала кезінен-ақ есту-сөйлеу қабілетінен айырылған Ақ­жол­да арман көп еді
«Ол отбасында тоғыз  баланың кенжесі
Төрт ағасы, төрт апасы бар Ақжол өзге балалардан ерекше болды
Оның спортқа деген қарым-қабілеті өзгеше болатын» дейді әкесі Қондыбай Надиров.
Ол Ақтөбе қаласындағы мүмкіндігі шектеулі балаларға арналған мектеп-интернатта оқыды
Ақтөбеде Ақжолдың екінші тынысы ашылды деуге болады
Өйткені осында оқып жүріп, ол жаңа достар ­тауып, спорттың грек-рим күресі түрінен мүмкіндігі шектеулі жастар арасында өткен қалалық, облыстық жарыстарға қатысып, бағын сынады
Оның жарыстарға қатысуы   бала Ақжолды арманына бір қадам болса да жақындай түсірді
Ол интернатта оқып жүрген кезінде  «шаш қию және әрлеу» мамандығы бойынша   курстарда оқыды.  Ақжол  білім ордасының намысын талай додалардан қорғап, өзінің мықтылығын дәлелдеп бақты
Грек-рим күресінен бірнеше рет жеңіс тұғырына көтерілген жас спортшы Астана қаласында өткен есту қабілеті нашар спортшылар арасындағы ҚР чемпионатында 74 келі салмақ дәрежесінде алтыннан алқа тағынса, еркін күрестен екінші орынға көтерілді
Қарағанды қаласында өткен чемпионатта да алтын алқа алған жас спортшының облыстық, аудандық турнирлерде талай топ жарғаны өз алдына бір әңгіме
Спорттың осы екі түрі ғана емес, шағын футбол командасымен бірнеше рет жеңіске жеткен Ақжол кір тасын көтеруден өткен са­йыс­тардың барлығында жүл­делі орындардан көрініп жүр.
Ақтөбедегі мектеп-интернатта екі жылдай  кәсіптік білім алған Ақжолды өз ісінің шебері  деп  мақтана айтуға боларлықтай
Ол Ақтөбеде жүрген кезінде бірнеше қалалық  сайыстарда  кәсібінің қыр-сырын шебер меңгерген маман ретінде өзін көрсете білді, шаш үлгісін жасаудағы ұшқыр қиялы мен  шаш қиюдағы шеберлігі көптің көңілінен шыққан жас шебердің бұл салада да алған марапаты өз алдына бір бөлек.

Аллаберген Қонарбаев,
Қазақстан Журналистер
 одағының мүшесі
Маңғыстау облысы
Маңғыстау ауданы
