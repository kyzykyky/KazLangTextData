Иә, театрдан ойланып оралдым
Ойланып қана қоймай, олжалы оралдым
Ой арқалап, тың ой түйіп қайттым
Астанамыздағы жас театр, «Жастар» театрынан Оралхан Бөкейдің «Ұйқым келмейді» атты музыкалық моноспектаклінің премьерасын көріп тамашалап  қайтқанмын
Содан Оралханның кейіпкері Жеңісхандай менің де түнде ұйқым келмей қойды
Бұл Оралханның өзінің де түн ұйқысын төрт бөліп, ойланып-толғанып жазған әдемі әңгімесі ғой
Оқырманын ойлантпаса, ол Оралхан бола ма?!
Қойылымның кейіпкері бір-ақ адам
Төлен Әбдіковтың үш әртіс қана ойнайтын «Біз үшеу едік» дейтін драмасы бар-ды
Ал бір-ақ әртіс ойнайтын қойылымды, шынымды айтсам, бірін­ші көруім
Оу, сонда бір әртіс бір жарым сағат бойы қойы­лымды қалай шығармақшы деп іштей таңданып та отырдым
Сол себепті де ол моноспектакль деп аталса керек
Оның тағы бір ерекшелігі, көрермендер партерде емес, сахнаның өзінде қойылған орындықтарда отырып көреді
Әртіс көрермендердің дәл алдында, ортасында қол созым жерде жүріп рөлін ойнайды
Яғни сенімен бірге отырып, бірге жүріп сыр шертеді; сені сырлас, мұңдас досындай көріп, ағынан жарылып жүрек сырын бүкпесіз ақтарады
Көрермен мен қойылым кейіпкері әртіс арасында тығыз байланыс орнайды
Сол себепті бей-жай отыра алмайсыз, сыбырлағанына дейін естіп, сырына қаныға түсесіз.
Оралхан Бөкейдің замандас жазушыларының әңгімелері мен ­повесть-хикаяларында көбіне өз ­бастарынан өткен немесе көздері көріп, құлақтары естіген анық оқиғалар суреттеледі
Сондықтан да мейлінше шынайылығымен оқырманын баурап алады
Бұл әңгімесін Жеңісхан атымен баяндағанымен, Оралханның өз жүрек сырын өз аузынан тыңдап отырғандай боласың, өзін танисың
Жас жігіттің алғашқы махаббаты, тағдыр тәлкегімен қосыла алмай, жолдары екі айрылуы және басқа кейіпкердің бастан кешкендері әсерлі әңгімеленеді.
Бұл моноқойылымның тағы бір ерекшелігі, оның қоюшы режиссері де, әңгімені сахнаға лайықтап сценарийін жазған да, жалғыз Жеңісхан рөлін сомдаған да, онда орындалатын әндердің музыкасын шығарған сазгер де және сол әндерді гитарада орындаушы да бір-ақ адам
Ол – әртіс Дәурен Серғазин
Осынша жұмыстарды бір жарым сағат бойы жалғыз өзі атқарып, әңгіменің бар сөзін жаттап алып жаңылмай айтып, рөлді жалғыз өзі ойнап шығуы, шынында да, таңданарлық, сүйсінерлік іс
Талант қашанда талант
Дәуреннің сол таланты орындаушылық шеберлігінен де айқын көрінді
Ұзақ өлеңдерді, тіпті поэмаларды да жаттап алуға болады
Ал бір жарым сағатқа созылатын қарасөз-сөйлемдерді жаттап алуы зейінінің аса күштілігін, еңбекқорлығын көрсетеді.
Көрермендер қойылымды бір жарым сағат бойы тыныс алмай тыңдап отырғандай болдық
Тіпті сатырлатып қол да соқпадық
Қол соқсақ, көріп отырған тәтті түсімізден шошып оянып кетердей немесе шартылдаған шапалақ көз алдымыздағы әдемі көріністі бұзып жіберердей әсермен қыбыр етпедік.
Астанамыздағы Жастар театрының аталып өтіп жатқан он жылдық тарихында бірінші рет дүниеге келген бұл моноспектакль – қоюшы режиссер әрі әртіс, әрі сазгер, әрі орындаушы Дәурен Серғазиннің өз театрына және астаналықтарға жасаған тамаша тартуы
Сонымен бірге Дәуреннің осынау бастамасының маңызы өте зор
Енді жоғарыда айтқанымызды пысықтап, театрдан қандай оймен оралғанымызды ортаға салалық.
Қазіргі жастардың кітап оқымай­тыны, олардың ғаламтормен ауызданып, ұялы телефон, смартфон, айфондармен өсіп келе жатқаны, сөйтіп, жас ұрпақтың әдебиетімізден алшақтап, нәтижесінде тәрбие тізгінінен айрылып қалғаны шындық
Жастар түгіл өзіміз оқи алып жүрміз бе? Бір мың, екі мың ғана таралыммен шыққан кітаптар кімге жетеді? Оның өзін бас­па республикадағы кітапханаларға жібереді
Кітап дүкендеріне түспейді
Жастар театрының қойылымдарына барғанда аңғарғанымыз, олар жақсы қойылымдарды ықылыспен барып көреді екен
Егер жастар кітап оқымаса, онда тыңдатайық, жазушылар мен ақындардың көркем шығармаларын ­театрлар арқылы көзіне көрсетіп, құлағына құйып оқытайық, насихаттайық, рухани-эстетикалық тәрбие берейік.
Моноспектакль – жастардың көркем шығарманы тамашалап, содан тәлім алуының тамаша тәсілі екен
Неге десеңіз, кез келген көркем дүниені, тәрбиелік маңызы зор әдеби туындыны моноқойылымдар арқылы шебер әртістің орындауымен көрермен көңіліне қондырып беруге әбден болатынын көріп көз жеткіздік.
«Егемен Қазақстан» газетінің 15 ақ­пан­дағы санында жазушы-драмтург Жолтай Әлмашұлының «Қазір драма­тургияның дәуірі туды деуге болады» деген мақаласы жарық көрді
Онда ол: «Пьесаны сахналауға киноны түсіруге кететін уақыттың үштен бірі де жетіп жатыр
Сонымен бірге спектакль бар-жоғы 1,5-2 сағат ішінде көл-көсір өмір шындығын алдыңа жайып салады
Бұл деген адам жанын тазартуға, сезімді оятуға һәм жас ұрпақты ізгі ойларға тәрбиелеуге деген ең төте жол емес пе» деп өте маңызды ой айтқан
Біздің де айтпағымыз осы
Иә, жастар кітап оқымаса, онда театрлық қойылымдар арқылы қызықтырайық
Театрларға моноспектакльге сұранып тұрған, моральдық-адамгершілік тәрбиелік маңызы зор шығармаларымызды ұсынайық демекпін
Менің пайымдауымша, моноспектакльдер дәстүрлі драмалық қойылымдармен еркін бәсекеге түсе алады.
Соңғы кезде драматургтерді мазалап жүрген бір жай бар, қазір қойылымдар бұрынғыдай екі актіге созылмай, пьеса екі есе қысқартылып бір актіде ғана көрсетілетін болған
Режиссерлер «қазіргі көрермендердің екі акт қойылым көріп отыруға уақыты мен шыдамы жетпейді, соңына қарай кете бастайды» деген сылтау айтады
Меніңше, тартымды, маңызды қойылымнан көрермен кетпейді
Жекелеген өнерді түсінбейтін тоғышар адамдардың жетегінде бұлай кете беруге болмайды
Мен театр директоры болсам ондай кете бастаған адамға есікті тарс жауып қойып былай дер едім: «Сізді ешкім мәжбүрлеп әкелген жоқ, театр – қасиетті мәдениет орыны, мәдениетсіздік көрсетпеңіз, қойылым біткенше кетуге болмайды, тәртіпті бұзбаңыз»
Осылай деп театр ішіне жазып, ешкім бұзуға болмайтын театр тәртібін орнатар едім
Иә, көрермендер театрды сыйлауы үшін театр тәртібін орнату керек.
Екіншіден, театр – ерекше салтанатты мәдениет орыны
Оған адамдар тойға немесе мерекеге барғандай барынша сәндене киініп келеді, қойылым басталғанша таныстарымен жүздесіп, әңгімелеседі, көптен көрмеген кісілерді көреді, солай әңгімелесу үзілісте және буфетте жалғасын тауып жатады
Қазір театрларымызды осындай ерекшелігінен, мәдениетінен айырып қарабайырландырып бұрынғы биік беделін түсіріп тастаған
Бұл дұрыс емес
Қойылымдардың екі актілігін қалпына келтіру керек.
Тағы бір айтар жай – қазір режиссерлер қойылымды дайындау барысында авторды қатыстырмайды екен
Жақында «Айтуға оңай» телекөрілімінде осы ­жайында драматург ­Дулат ­Исабеков ашынып, жақсы айтты
­Шынында, бұл пьеса авторының жүрегін ауыртатын үлкен қиянат
Жазушының айлар, жылдар бойы түн ұйқысын төрт бөліп толғатып туғызған туындысы сахнаға дайындалып жатқанда оған авторды қатынастырмау қорлықтың көкесі қой
Байғұс автордың пұшайман болып, қандай күй кешетіні түсінікті
Режиссер мен автор ынтымақтасып жұмыс жасағаны ләзім.
Үшіншіден, көрермендерді театрға қызықтырып тартудың тамаша бір ­амалы бар
Өткен ғасырдың орта кезінде кинотеатрлардың фойесінде кино басталғанша музыка ойналып, келген жастар сол музыкаға жұбымен билеп жүретін
Сонымен бірге сол кезде бүкіл қала мен селоларда қоршалған жазғы би алаңдары болатын
Ол жастардың сүйікті мәдениет орнына айналған
Талай жастар сонда танысып, табысып үйленіп те жататын
Театрлардың фойелерінде осыны ұйымдастыру қиын емес қой
Қойылым басталғанша және үзілісте жастар да, үлкендер де билесін, бір-бірлерімен біліссін, таныссын, таныса жүріп табыссын
Сонда бұл шара театр көрермендерін көбейте түсері сөзсіз
Астанамыздағы Жастар театры осы ұсыныс-бастаманы қолдап, бірінші болып қолға алады деп сенемін
Сөйтіп, театрларымыздың мәдениеті мен беделін қайта көтеріп қалпына келтірейік.
Жұма-Назар СОМЖҮРЕК,
әдебиет сыншысы
