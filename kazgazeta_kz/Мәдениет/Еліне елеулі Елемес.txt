«Әр құс өз үнімен сайрайды» демекші, Мұхит мектебін жалғастырушы Қазақстанның халық артисі Ғарифолла Құрманғалиев болса, кейінгі ұрпақ өнер саңлағының айтқан әндері мен орындаушылық шеберлігін әркез үлгі тұтып, алғашында еліктеп, кейін өз ерекшелігімен шырқата ән салады
Нұрмұқан Жантөрин атындағы Атырау облыстық филармониясының әншісі әрі сазгер Елемес Мағазовты еңбекқор әншілердің бірі деу әбден орынды
Әр әншінің алғашқы ұстазы, жол көрсетер тәлімгері болады

Елемес өзі ұстаз тұтқан Хаттар Дүйсемалиевтың күлдіргі әндері мен әзіл-сықақтарын сүйіп тыңдайтын
Ол әншінің орындауындағы халықтың «Он алты қыз», «Ағайша», «Желкілдек», «Әнші дауысы» әндерін алғаш ән бағдарламасына қосты.
Әуелі ән-терме айтып машықтанған Елемес бара-бара жанын тербеп жүрген әуендерге ән шығарып, сазгерлік өнердің майталманы атанды
Әрине, өнер құрғақ жерге бітпейді дегендей, ата-бабаның қанымен келген киелі қасиет бұлқынып жарыққа шықты
Ән бірлікке, ерлікке, сұлулыққа, жақ­сылыққа жетелейді
Халық жүре­гіндегі қоңыраудай сыңғырлап, рухани тірлігімен бірге қайнасып, даланың асыл қасиетін музыка тілімен жеткізе білген әнші бақытты.
Елемес Мағазов өнер деген қасиетті аса бағалай отырып, небір қиындыққа төтеп бере білген өз ісінің майталманы
То­қырау кезінде де азын-аулақ болмашы жалақыға күнелтсе де домбырасын тастамай ән қанатында самғады, жер­лестерінің рухын көтеріп, рухани азық бере білді
Жылағанды жұбатып, қуанғанды ән бесігінде тербей білген Елемес қырық жылға жуық ел аралап, өнері­мен көпшілік қошеметіне бөленген дарын иесі.
Ол 1991 жылы қазіргі Астана қаласында өткен сал-серілер байқауы­ның лауреаты
1992 жылғы атап өтілген Мұхит Мералының туғанына 150 жыл толуына орай ұйымдастырылған байқаудың және Қаратөбеде өткен Қазақстанның халық артисі Ғарифолла Құрманғалиевты еске алу мақсатында ұйымдастырылған байқаудың жүлдегері.
Әнші Елемес Мағазов қазақ әндерін алтындай жарқырата көрсетіп, насихаттай білген өнер иесі
«Дарынға әркез қамқорлық керек» деп дарынды композитор Ілия Жақанов айтқандай дәстүрлі ән орындаушыларына демеушілік қолдау көрсетудің қажет екенін өзіміз жиі айтып жүреміз.
Елеместің сазгерлікпен қоса ақындық шабыттан туған тамаша жырлары да бар
Оның әндері көпшілік қауымның рухани тілегімен жалғасып, уақыт талабымен ұштасып жатады
Сазгердің шығарған «Атырауым, ақ отауым», «Жұмекенге арнау», «Жылойдан шыққан ару-ай», «Қазақ дастарқаны», «Құныскерейдің еліне аманаты», «Аманғалидың ақырғы сөзі», «Әттеген-ай» әндері бүгінде тыңдаушының сүйіп тыңдайтын әндері.
Біз 2007 жылдың қазан айында Қазақ радиосының бұрынғы директоры Жүрсін Ерманның қолдауымен Атырау өңірінде радиофестиваль ұйымдастырған болатынбыз
Үш күн пойызда сарылған біз межелі күні Құрманғазының еліне келіп жеттік
Әлбетте әнші-күйшілерді бірден филармониядан іздестіре бастадық
Сол жолы әнші-сазгер Елемес Мағазовпен таныстым
Әңгімеміз бірден өнер тақырыбына ауысты
Мені Елеместің өнер жолына қалай келгені қызықтырды
Міне, содан ол әңгімесін туып-өскен жерінен бастады
«Атырау облысы, Құрманғазы ауданына қарасты «Қошалақ» құмында туып-өстім
Әйгілі күйшілер Құрманғазы мен Динаның елінде өстік
Бала кезден өнер десе ішкен асымды жерге қоюшы едім
Әкем Мағаз біртоға ауыл еңбеккері болатын
Ол кісінің өнерге деген ыңғайын байқай алмадым
Аяулы анам Дәметкеннің қоңыр да сазды үні менің жүрегімді тербеп, өнерге құштар ететін
Әрине, анамның әлдиімен, ақ сүтімен келген қасиет болғандықтан, менде киелі өнерге деген іңкәрлік басым болды
Ес білгеннен домбыраға әуес болдым, оның сыртында суретке деген құштарлығым ерекше еді
Әлі күнге дейін қолым босаса сурет салғанды жақсы көремін» деп бала күннен шығармашылыққа жақын екенін айтты.
Десек те, осындай дарын иесін өнер жолына баулып, тәрбиелеген ұс­таз­да­ры да аз емес
1979 жылы аудандық Мә­дениет үйінде автоклуб меңгерушісі болып қызмет еткен Елемес сол жерде еңбек етіп жүріп әдейі шақыртумен об­лыстық филармонияға жұмысқа ор­наласты
Әнші Мекес Төрешовтің ай­туымен келді десе де болады
Еле­мес­ті өнерге алғаш баулыған Хаттар Дүйсемалиев екенін өзі де ерекше атап өтті
Тіпті сол кісі арқылы Бәкір Тәжібаев ағамызбен таныс болған екен
«1980 жылы Алматыға келіп күйтабаққа әндерімді түсірдім
Ғарекеңмен де танысып, елуге жақын ән үйрендім
Мен ән айтып отырған кезде Ғарекеңнің «айналайын» деп көзіне жас алған кездері есімде» деп өз естеліктерімен бөлісті.
Елеместің шығарған әнде­рінің тақырыбы әрқилы
Көпшілікке белгілі әзіл-оспаққа құрылған «Әттеген-ай» деген әні көпшіліктің көңілінен шығып жүрген ерекше шығарма
Елемес Мағазовтың туындыларының ішінде туған жерге тағзым, Отанға кұрметті ұлықтайтын әндер де жетерлік
Мәселен, «Аманғалидың ақырғы сөзі» деген әнінің сазгер үшін орны ерекше
Қолына қару алып солақай саясатқа қарсы күресіп өткен Нарынның намысты ұлы, аты аңызға айналған ардақты ерлеріміздің бірі Аманғали Кенжеахметұлы болатын
«Сары даланың серісі атанған өзі ақын, әнші әрі ел қамын ойлаған дарын иесі Аманғали бабамызды әкем 1925 жылдары екі рет көріпті
Мен әкемнен осы кісі жайлы көп әңгіме естідім
Жергілікті ақын Табылды Досымов Аманғалидың асыл қасиеттері жайлы өлең жазған еді
Соған мен ән шығаруды парыз санадым» деп әннің тарихын айта келе, алғаш рет әнді Сағадат Рахметжанов деген оралдық әнші орындағанын атап өтті.
Мұхит әндері шырқау биікке көтерілетін күрделі әндердің санатында
Бірақ сонда да әнші Елемес Мағазовтың орындауында Мұхит әндері баршылық
Керемет тембр мен диапазонды қажет етсе де Елемес Мағазов Мұхит әндерін бала кезден үйреніп сахнада шеберлікпен орындайтын
Әншілігімен қоса сазгерлік өнерді дамытып жүрген Елемес Мағазов белгілі өнер адамы.Оның «Жеті шарт», «Тыныштық жыры», «Әттен-ай», «Асыл хат», «Жылойдан шыққан ару-ай», «Дәрігерлерім», «Ақ халатты еркем-ай», «Не жақсы», «Асыл жарым», «Ақ еркем әнім» әндерін белгілі әншілер шырқап келеді.
Ерлердің қайрат-жігерін тасытып, намысын оятып, жүректерін жаулап алар ерекше сезімнен туған Елемес Мағазовтың «Қазақтың жігіттері-ай» деген әні отансүйгіштік рухтан туған тамаша туынды
Бұл ән Шымкент қаласында Шәмші Қалдаяқов атындағы композиторлар сайысында ерекше ықыласқа бөленген шығармалардың бірі
Әнді 2009 жылы Сағадат Рахметжанов Лондон қаласында тұратын қандастарымыздың алдында шырқап, жоғары бағаға ие болған.
«Рух өлмейді» десек, сол дүбірмен ағып өткен бабаларымыздың рухы бүгінгі менің ән-жырым» деген сазгердің сөзі оның нағыз елін сүйетін азамат екенін аңғартса керек
«Жыр алқабы Атырау» әні Елеместің туған жерге деген ерекше сезімінен туған сәтті шығарма
Елемес бұл әнді орындағанда ерекше күйге түсіп, жүрегінен төгілген әсем әннің жүрекке жетуіне баса көңіл бөледі.
Белгілі әнші әрі сазгер, ҚР Мәде­ниет қайраткері Елемес Мағазов туған жерін әнге бөлеген өнер өкілі
Жан байлығы үшін аянбай еңбек етіп, еңбек­қорлығымен кейінгіге үлгі бола білген Елеместі елейтін елі, халқы аман болғай!
Алтын ИМАНБАЕВА, 
Қазақстанның еңбек сіңірген қайраткері, Қазақ радиосының «Алтын қор» бөлімінің жетекшісі
