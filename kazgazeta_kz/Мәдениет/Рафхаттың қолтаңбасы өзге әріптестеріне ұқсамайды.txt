Фото – өнердің бір түрі
Оның қызық жері  — ол уақытпен қатар жүріп отыратын ерекше құбылыс
Былайша айтқанда, фото ол – қас-қағым сәттер
Сол сәтті дәл тауып, шеберлікпен ұштастыра білгендердің суреттері талай уақыт өтсе де, ескірмей, жанды сурет болып өмір кешеді
Осындай шеберлік шыңына жеткен оралдық фотосуретші Рафхат Халеловтің Қазақстан Республикасы Мемлекеттік Орталық мұражайында фотокөрмесі ашылған еді
Фотокөрменің ашылу салтанатына Рафхаттың өнерін бағалайтын, оның шығармашылығына құрметпен қарайтын азаматтар, атап айтар болсақ, Қазақстанның халық артисі Асанәлі Әшімов, әнші-композитор Ескендір Хасанғалиев, қаламгерлер Ақұштап Бақтыгереева, Есенғали Рау­шанов, Мереке Құлкенов, «Қадыр Мырза-Әли» қорының атқарушы директоры Донеділ Қажымов, аталмыш қордың құрылтайшысы Құндыз Нупов және тағы басқалар қатысты

Орталық мұражайдың кең де әсем залының қабырғаларына өзіндік жарасымдылықпен, үйлесе орналастырылған фотосуреттер бірінен соң бірі адам жанарын өзіне баурап, сол кездің уақыт кеңістігіне бойлатады
Рафхаттың суреттері – шынайы әрі қарапайым
Оның фотолары уақыт тынысын бей­нелейтін тарихи сәттерден құралған
Фототілшінің назарынан Орал қаласында болып жатқан бірде-бір мерекелік шара тыс қалмаған
Солардың барлығын Рафхат өздігінше бағалап, ой жүгіртеді
Халеловтың фотосуреттері, негізінен, еліміздің ардақты тұлғаларына бағытталып отыратынын байқауға болады
Бұл – тұлғатанудың ғажа­йып үлгісі
Кеше ғана өмірден озған қадірлі ақынымыз Қадыр Мырза-Әлидің ел арасында жүрген сәттері қандай керемет десеңізші! Рафхаттың фотосуреттерін тамашалай жүріп, бүкіл Орал өңірінің тыныс-тіршілігіне, мәдени-рухани өміріне куә боласыз
Өзіңіз де бір сәт оралдық болып,  Орал қаласының тұрғынына айналып шыға келесіз
Оның фотосуреттері осындай ше­берлік арқылы сізді сол сәттерге терең бойлатады, ұмытылмас ерекше әсер қалдырады
Халеловтың фотоларына қарап отырып, фотоөнері­нің, шын мәнінде – биік, шын мәнінде – терең өнер екенін түсінесіз
Фото – ең алдымен, уақыт шежіресі
Шежіре болғанда – жай шежіре емес, тірі шежіре
Ал тірі шежіреде жүргендер біз үшін қашанда қым­бат
Ол сол бір қайталанбас сәттері­мен, қайталанбас кездерімен қымбат
Рафхаттың өз елінің нағыз патриоты екенін фотоларынан аңғаруға болады
Ол өзінің фотокөрмесін ту­ған өңірі Оралға арнаған
Қаланың күллі болмы­сын, табиғатын, қарапайым адамдарын, мұғалім­дері мен оқушыларын фото тілімен сөйлеткен
Рафхаттың бас­қа фо­то­суретшілерден ерек­шелігі – ол ешкімді қайталауға ты­рыспайтындығы
Тыңнан түрен салып, өнердегі өзіндік қолтаңбасын қалыптастыру жолында ізденіп келеді
Рафхаттың басты мұраты – фотоны сөйлету, детальді ойнату, құлпырту
Ал ол үшін қаншама тер төгу керек.
Фототілші болу – азабы мол жұмыстардың бірі
Оған үнемі ізденіс керек
Өзіңді-өзің дамыту
Шыңдау
Жаңа белестерге жету
Адамдардың ішкі жан дүниесіне бойлау
Сәтті күту
Жалықпау
Шаршамау
Міне, фототілші осындай асыл қасиеттерге ие болғанда ғана еңбегі жанып, халықтың ықыласына бөленеді
Рафхат Халелов – бүгінде кәсіпқой фотосуретші, Қазақстан Журналис­тер одағының мүшесі.
Көрме барысында Рафхат Ха­леловті әңгімеге тартқан едік:
– Бұл фотокөрмемді Алматы жұртшылығына таныстыру мақсатында өткізіп отырмын
«Осы кезге дейін түсірген фотоларымды шығарып, көргеннен кейін фотокөрмемді өткізсем қалай болады» деген ой келді
Сосын  Қадыр Мырза-Әли атындағы қоғамдық қор­дың атқарушы директоры Донеділ Қажымов ағамызға: «Тәуелсіздігімздің 20 жылдығына «Қазақтың Қадыры» деген фототуындыларымды дайындап жатырмын, соны Алматыға апарып, фотокөрмемді өткізсем деген ойым бар», – деп айтып едім, ол кісі бірден қолдады
Жалпы, бұл көрменің өтуіне Батыс Қазақстан облысының әкімшілігі, Орал қаласының әкім­шілігі, қалалық ауыл шаруашылық департаменті, Сырым ауданының әкімшілігі жан-жақты қолдау көрсетті
Барлығына рақметімді айтқым келеді
Фотокөрме екі бөлімнен тұрады
Біріншісі – Тәуелсіздігіміздің  20 жылдығына арналса, екіншісі – «Қазақтың Қадыры» деген атпен ақын Қадыр Мырза-Әлиге арнадым
Көрмеге жүз тоғыз фотосуретті қойып отырмын
Соның ішінде 50 фотосурет Қадыр ағамызға арналған
Ақынның елге келген сәттері, мерейтойы, жол үстіндегі әңгімелесу сәттері, үйде, Мәдениет сарайларындағы кездесулерінен сыр шертетін туындылар ұсынылды
Сонымен қатар Орал қаласының саяси-мәдени өмірінен, экономикалық жағдайынан, құ­рылыстың өркендеп-өсуінен әр жылдарда түсірілген фототуындылар бар
Көрменің бағасын көпшілік береді деген ойлаймын».
Дәуіржан Жұмажанұлы
