Күй өнерін дәріптеп келе жатқан Маңғыстау өңірінің  күйшілік мектебі өзіндік нақышты, ерекше сазды, қайталанбас орындалу мәнерімен жұрт ішінде кеңінен танымал
Әуелі бұл өңірдің күйшілік мектебі әуендік құрылымы жағынан аса көркем, төрт аяғын тең басқан тұлпардың жүрісіндей шеберлік пен сәнге құрылғанын айта кеткен абзал

Бүгіндері сол ата дәстүрді дәріптеп, өңірдегі күй өнерінің әрін ­тайдырмай, нәрін жоғалтпай жеткізіп жүрген саңлақ күйшілер де аз емес
Солар­дың ішінде ҚР еңбек сіңірген артисі, Құрманғазы атындағы Қазақ ұлттық консерваториясының құрметті профес­соры Роза Айдарбаеваның орны бөлек
Құрманғазы мен Дина ­дәс­тү­рін жалғастырушы бар ғұмырын ­қа­сиет­ті өнерге арнаған, күйшілер әуле­тінен шыққан дарын иесі
Талай шәкірт тәрбиелеген дүлдүл күйші бір­неше күйлердің, «Ақжарма» атты дыбыс­тас­­пасының авторы
Жуықта Роза Айдар­баеваның Алматыда Құрман­ғазы оркестрінің 80 жылдығына орай тұспа-тұс келген «Ақжарма» атты шығарма­шылық кеші өтті.
Кеш шымылдығын Құрманғазы атындағы Қазақ мемлекеттік академия­лық халық аспаптары оркестрі ­Түркеш­тің «Көңілашар» күйімен ашты
Ал М.Төлебаев атындағы халық аспаптар ор­кестрінің көркемдік жетекшісі ­Ерлан Дәуренбеков оркестрге жетек­шілік етті
Кеш тізгінін ұстаған маңғыстаулық атақ­ты термеші Амандық Көмеков өлең­мен әрлеп, кештің көркін кіргізіп ­отыр­ды
Сахна төріне шыққан Роза Айдарбаева әуелі Абылдың «Абыл» атты туынды­сын орындады
Бұдан кейін Есір Айшуақұлының ет жүрегі елжіреп шы­ғарған «Жалдықара», «Ақжарма» атты күйлерін орындағанда, елең етпеген жан болмады.
Халықтың дәстүрлі мәдениетін орнықтыруда, ұрпақтар арасындағы рухани сабақтастықты сақтауда біртуар тұлғалардың тарихи қызметі айрықша
Осынау ойдың жосығын әйгілі күйші Қалмамбетұлы Өскенбайға теліп айтуға әбден болатын секілді
Өскенбай өзіне дейінгі күйшілік дәстүрді терең меңгеріп қана қоймаған
Сол дәстүрге табан тірей отырып, ілгері дамытқан
Күйшінің «Терісқақпай», «Бұлбұл ақжелең» сынды күйлерін сахна төрінде Роза Айдарбаева орындағанда жиналған қауым мыңдаған толқын үнге ұйып, күй құдіретіне тамсанумен болды.
Атақты күйші Абылдың «Нарату» күйін орындаған Роза Тайманқызын жұрт­шылық ерекше ықыласпен қабыл­дады
Себебі күйші тыңдарманына сол дәуір тынысын әкелгендей әсер қал­дыр­ды
Бұл күйдің тарихы да тереңде
Абыл өмір сүрген ауылда Зілқара деген палуан болыпты
Күштілігі сонша, бірде құ­дыққа түсіп кеткен нарды жалғыз өзі тартып шығарыпты
Осы оқиғаға куә болған Абыл алып күш иесіне сүйсініп, «­Нарату» күйін дүниеге әкеліпті-мыс
Осыдан кейін Зілқара да «Нарату» атаныпты.
Роза Айдарбаеваның әкесі ­Тайман Айдарбаев та әрі күйші, әрі сазгер адам
Ол 25-тей күйдің авторы
Оның еліне, туған жеріне арнап шығарған «Маңғыстауым – менің қонысым» атты туындысы сахна төрінде күмбірлегенде көз алдымызға ұшы-қиыры жоқ кең дала, жүйрік атпен желге қарсы құйғыта ұшып келе жатқан бозбала келеді
Екі шанақты домбыраның әуені арқылы осыншама адам жанын тебірентер дүние туындағанына қалай таңғалмайсың.
Кештің дәл осы сәтінде Амандық Көбековтің Елбай Қосымбайұлының термесін орындауы көпшілік көңілінен шықты
Жұрт термені ұйып тыңдап, үлкен қошемет көрсетті.
Құрманғазы күйлерінен қазақ жерінің тіршілік тынысын, шексіз кең даланы, тұлпардың шабысын сезініп, халқымыздың күш-қуатын, сырын ұғамыз
Міне, осыны тағы бір мәрте дәлелдеген кеш иесі Роза Айдарбаева Құрманғазының «Байжұма» атты туын­ды­сын орындады
Бір айта кетерлігі, «Байжұма» деген XVIII ғасырдың аяғы мен XIX ғасырдың 1-жартысында өмір сүрген күйші Байжұманың қалыптастырған салалы күй түрі
Күйші Байжұманың «Қарт Байжұмасына» еліктеген Түркеш, Дәулеткерей, Дина, Қаршыға Ахмедия­ров­тар өз «Байжұмасын» шығарған
Роза Тайманқызы осы аталған күйші­лердің «Байжұмасын» нақышына келтіріп, ұлттық әуенге сусап жүрген тыңдаушысының шөлін қандырып, әр күйшінің өзіне тән ерекшелігін айшықтап жеткізе білді.
Сонымен бірге кеште күйші апа­мыз­дың шәкірттері дәстүрлі әнші­лер Айгүл Қосанова «Ақкербез», Нұрым Асқанов «Шымыр» әндерін,
жас күйші Абылай Тілепберген Қ.Ахме­дия­­ровтың «Қуаныш» күйін орындады.
Кеш соңында Роза Айдарбаева мен оның шәкірті Абылай Тілепбер­ген Құрманғазы атындағы Қазақ мемле­кет­тік академиялық халық аспаптары оркестрінің сүйемелдеуімен Махам­бет­тің «Жұмыр қылыш», Құрманға­зы­ның «Адай» күйлерін орындап, тыңдау­шыларының құлақ құрышын қандырғандай болды.  Жиналған қауым сонау Маңғыстаудан келіп, өнер көрсеткен Роза Айдарбаеваға ризашылығын білдіріп жатты
Маңғыстау облыстық мәдениет басқармасы басшысының ­орынбасары Гүлнәр Базаралиева өнер иесіне шығармашылық табыстар тілеп, облыс әкімі Алик Айдарбаевтың Алғыс хатын ұсынып, ат мінгізді
Бұдан соң Құр­манғазы атындағы Қазақ мемле­кеттік академиялық халық аспаптары оркестрінің директоры Нұрғиса Дәуе­шов ақжарма тілегін жеткізіп, ұжым аты­нан кеш кейіпкеріне сый-сияпат жасады.
Ақбота ИСЛӘМБЕК
