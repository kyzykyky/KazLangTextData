Францияда өтіп жатқан Еуропа чемпионатының топтық кезеңіндегі соңғы ойындар өз мәресіне жетуге жақын
«А» тобында Франция мен Швейцария плей-офф мәселесін шешіп қойды
Топтағы соңғы ойын француздар үшін жай бір жаттығу іспетті өтті
Ойын барысында қос команданың да жеңіске деген жігері сезілмеді
Ойынның бірінші бөлігінде Франция 9 бұрыштама көтеріп көзге түскені болмаса, қауіпті сәттер көп бола қоймады
Қосалқы құрамда қалған Пайет ойынға шыға салысымен 2-3 мәрте қауіпті соққы жасап көрген
Зоммер қорғаған қақпаға гол дарымай-ақ қойды
Ойында гол соғылмаса да, қызықты сәттермен есте қалды
Ойын барысында үш бірдей футболшының жейдесі жыртылды
Тіпті, Гризман мен Бехрамидің таласы кезінде доп жарылып, футболшылар бірнеше секундқа абдырап қалды
Алма-кезек шабуылдармен өткен ойында есеп 0-0 есебімен тең аяқталды.
Румыния мен Албания арасын­дағы текетірес Еуропа біріншілігі­нің плей-офф кезеңіне жолдама алуға мүмкіндік сыйлар жауапты ойын болды
Қоржынында 1 ұпайы бар румындардың албандардан тәжірибесі де, жеңіске жетуге мүмкіндігі де мол еді
Бірақ, бұл жолы дебютанттардың жолы болды
Кездесудің алғашқы минуттарын өте белсенді бастаған Румыния құрамасы ойынның орта тұсында басымдылықты албандарға беріп қойды
Албания футболшылары қарсылас қақпасының маңында бірнеше қауіпті сәттер туғызды
Сондай сәттердің бірінде Армандо Садику гол соғып, өз командасын алға шығарды
Румындар есепті теңестіруге қанша тырысса да, Бериша қорғаған қақпаның кілтін таба алмады
Албания Еуропа чемпионатындағы алғашқы жеңісіне қол жеткізіп қана қоймай, плей-офф кезеңіне өтуге сәтті қадам жасады
Ал Румыния құрамасы 1 ұпаймен А тобында соңғы орын алып, бұл турнирмен қоштасты.
Еуропа чемпионаты аясында үшінші турдың 3-4-ші кездесулері өз мәресіне жетті
«В» тобында Ресей-Уэльс және Словакия-Англия матчтары топ үздігін өзара сарапқа салды
Төрт команданың да келесі кезеңге өтуге мүмкіндіктері болған еді
Уэльс пен Англия құрамалары өз мүмкіндіктерін мүлт жібермеді
Ресей құрамасы соңғы шешуші ойында өздерінің бұл турнирге дайын емес екенін анық аңғартты
Ағылшындарға қарсы өткен матчта соңғы минутта есепті теңестірген орыстарға, келесі кездесулерінде словактар тойтарыс берді
Вайсс пен Гамшик Акинфеев қорғаған қақпаға екі гол тоғытты
Ал Ресей құрамасының ойыншысы Глушаков соққан жалқы гол Словакия сайыпқырандарына 3 ұпай алуға еш кедергі бола алмады
Бар үміт соңғы ойында болған
Тулузадағы «Стадиум де Тулуз» стадионында Уэльс құрамасы ресейліктерді 3-0 есебімен тас-талқан етіп жеңді
Ойында гол соғып көзге түскен Аарон Рэмзи, Нил Тэйлор және Гарет Бэйл болды
Сөйтіп, Ресей құрамасы Франциядағы турнирмен қош айтысты.
«В» тобының басты фавориті саналған Англия құрамасы өз тобында көш бастай алмады
Десе де, плей-офф мәселесін топтан екінші орын алып шешіп қойды
Рой Ходжсон шәкірттеріне тең есепте топтан шығуға жеткілікті болған
5 ұпаймен ағылшындар 1/8 финалға өтті
Ал Ян Козак баптайтын Словакия құрамасы Англиямен 0-0 есебімен тең түсіп, топта 4 ұпаймен 3-орын алды
Біріншіден, олар үшін ағылшындармен тең түсу жеңіспен пара-пар болса, екіншіден, Козак шәкірттерінің бұл жетістігі 3-орынмен плей-офф кезеңіне өтуге жасаған сәтті қадам болды.
«D» тобындағы Түркия құрамасы екі жеңілістен соң чехтарға қарсы өткен ойын­да Бурак пен Озан соққан қос голдың арқасында көптен күткен жеңістеріне қол жеткізіп, 3 ұпаймен плей-офф кезеңіне өтуге аз да болса мүмкіндік алды
Ал Чехия құрамасы 1 ұпаймен жарыстан шет қалды.
Бордо қаласындағы «Стад-де-Бордо» стадионына Хорватия мен Испанияның ойынын тамашалау үшін 37245 жанкүйер жиналды
Моратаның жалқы голына Калинич пен Перишич қос доппен жауап қатқан
Ал Рамос пенальтиді сәтсіз орындап өз командасын жеңілістен құтқара алмады
«D» тобында Хорватия 1-інші, Испания 2-орынмен плей-офф кезеңіне өтті.
«С» тобындағы қос ойын да минималды есеппен аяқталды
Солтүстік Ирландия әлем чемпиондарынан, Украина құрамасы польшалықтардан 0-1 есебімен жеңілді
Германия мен Польшада – 7 ұпай, Солтүстік Ирландияда – 3 ұпай бар
Ал Украина Еуропа чемпионатындағы 3 ойында да жеңіліс тауып, гол соқпаған жалғыз команда атанды.
«E» тобы мен «F» тобындағы тартысқа толы ойындар 22-маусым күні түнде болады
Италия құрамасы ирландықтармен күш сынасады
Италияда – 6, Бельгияда – 3, Швеция мен Ирландиядан – 1 ұпайдан бар
Қалған 3 құрамаға да топтан шығуға мүмкіндік бар
Златан бастаған Швеция құрамасы Белгия құрамасына қарсы тұрады.
«F» тобында әзірге 4 ұпаймен көш басында Бернд Шторк баптайтын Венгрия құрамасы тұр
Исландия мен Португалияда – 2 ұпайдан бар
Австрия құрамасында – 1 ұпай
Топтық кезеңдегі соңғы кездесуде Венгрия құрамасы Роналду бастаған португалдықтармен ойнайды
Исландия құрамасы Австриямен кездеседі.
Еуропа чемпионатының қызықтары әлі алда
Біз күтпеген нәтижелер мен кездесулер 1/8 финалда орын алуы бек мүмкін
Әліптің артын бағайық.
Абылайхан ЖҰМАШ
