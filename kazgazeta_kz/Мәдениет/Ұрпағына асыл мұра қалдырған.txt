Қабиболла Сыдиықов! Осы есімді айтқанда маған көп ойлар оралады
Неше түрлі оқиғалар көз алдыма келеді
Бұдан 50 жылдан аса мезгілді алып тастап, мөлдіреген жас күйіме түсіп, қиялыммен 60-жылдарға барамын.
1960 жыл
Қыркүйек айының басы
Гурьев педагогика институтының Мос­ковский көшесі, 1-үйдегі аудиториялар
Кеңес өкіметінен бұрын салынған гимназияның ғимараты еді ол
Біз 1960 жылы V курс студенттеріміз
І курстан бері бізге дәріс оқып жүрген корифейлеріміз:  Ермек Өтебаев, Хасан Кәрімов, Мархабат Томанов, Құлмат Өмірәлиев, Мағжан Мышанов, Мұқаш Жақыпбеков, Құсекен Шәукенов, тағысын тағылардың, сөз арасында айта кетейін, бұлардың көпшілігі қазір дүниеде жоқ, бірақ институт қабырғасында біраз жыл қызмет істегеннен кейін Алматыға кетіп ғылымның туын тікті
Ермек Өтебаев, Құсекен Шәукенов осында жүріп кандидаттық қорғады, Хасан Кәрімов – ҚазМУ-дың профессоры, Мұқаш Жақыпбеков – оңтүстік облыстардың бірінде етті, Мархабат Томанов, Құлмат Өмірәлиев – Тіл білімі институтында, бірі ҚазМУ-ге ұстаз болды
Мархабат – ғылым докторы, Құлмат – ғылым кандидаттығы дәрежелерін алды.
Сол шақтарда, яғни 1960 жыл­дың қыркүйек айында аталған кори­фейлердің қатарында сымбатты да келбетті бір оқытушы пайда болды
Сол сәтте-ақ оның аты-жөнін біліп алдық
ҚазМУ-ды бітіріпті
Мамандығы – қазақ тілі мен әдебиеті пәні бөлімі
Әдебиет жанына жақын екен
Өзі ақын, жазушы, жас ғалым екенін білдік.
Қою қара шашты, қыр мұрынды, ажары ашық, жүзінен жылылық төгіліп тұрады екен
Адамдармен сөйлескенде жымия күліп, бірден жылы ұшырап өзіне тарта түседі.
Біздің бірден байқағанымыз – оның студент жастарға жақындығы, солармен қоян-қолтық жұмыс істеуге бірден жұмыла кетуі болды
Жастар арасындағы жұмыстың негізін қалаған, яғни әдебиет үйір­месін ұйымдастырған, алғашқы дә­нін еккен Ермек Өтебаев ағамыз еді
Қабиболла ағамыз әрқашан сол кісінің жанынан табылатын
Сөйтсек, екеуінің мақсаты әдебиет үйірмесінің жұмысын жақсарта түсу екен
Ерекең бұл жұмысты қолға алғанда  біздерді үйіріп алып кеткен
Онда: Фариза, Әубәкір Хайдаров, Н.Әжіғалиев, Данияр Жәрдемов, Дүйсенбай Хасанов және тағы басқалар болатын
Ал кейінгі курстарда бұл істі Көпжасар Оспағанбетов, Шора Тәжімғалиев, Төлеген Жаңабаев, Қаржаубай Сұлтанғалиев, Зұлқарнай Дабылов, Марат Отаралиев, Күзембай Әміров, Абат Кенжеғалиев, Шабаз Иманалиев, Сайком Еділханов, Қазданбай Қосжанов, Аманқос Ершуов және тағы басқалар жалғастырды.
Соңғы курста біздер мемлекеттік емтиханға дайындықпен, диплом жұмыстарымен айналысып кеткенде, Қабиболланың сүйеніштері осы аталған өрендер болды.
Шынында, 50-жылдардың аяғы мен 60-жылдары бірі соғыстан бұрын, біреулері соғыс жылдары дүниеге келсе де, уызына жарыған ығай мен сығайлар болды.
Каспий теңізі толқындана соққанда ойысы мен дөңесі болады
Осындай толқынды жылдардың дөңесі сияқты ылғи таланттар болғаны таң қалдырады
Бұл талапкерлерге өзі ақын, өзі ғалым Қабиболла басшылық жасағанда үйірмедегі нағыз маздақ өзі болды
Оттан тұтанған таланттар бүгінгі күні сөздерімен өрнек төгілген қаламгер болғандығын көріп отырмыз
Олардың қазір әрбіреуін сөз етсек, Қабиболлаға байланыстырамыз
«Мы все вышли из гоголевской шинели» деп орыстың ұлы жазушысы Федор Достоевский айтқандай, бұлардың бәрі де Қабиболланың тәрбиесінен шыққандар
Бұл – заңды
Мектептегі оқушылар мектепте бір ұстазын пір санаған, ал бәріміздің піріміз – Қабиболла болды

Қабиболла тумысында әдебиет деп дүниеге келген адам
Адам тегіне тартады десек, сол тек әкесі Сыдиықтан, анасы Ағиядан басталған-ау деймін
Бұл екі адам да ауыздарын ашса «Алла» деп, жырласа «Адам» деп жырлаған
Бұлар адам бойындағы ақтықты, пәктікті ту қылып өткен адамдар
Ал Қабиболла тумысында солар ту еткен ақтық пен пәктіктің уызына жарыған адам
Сонымен қатар Қабиболла ол адамдардың ұлағаттарына қанығумен бірге, ел әңгімесінің, аңыздардың, жырлардың шапағатына бөленген
Ал даланың өзіне келсек, ол өскен Қарақұм өңірі жыраулардың жырына бөккен, әншілердің әнімен сусындаған, күйшілердің күйімен тербелген өлке
Болашақ ақын әрі ғалым осы өлкеде өскендіктен, қалайша ақын болмасын, қалайша ғалым болмасын.
Қабиболланың ғұмырнамасына жүгінсек, ол өзі табиғатында көр­кемсөздің кәусарына қанып өскен­діктен, сол бағыттағы ізденіс жолында көкірегіндегі арман тұлпарының басын босатып қоя берген
Мектепті тәмамдағаннан кейін, сол қабырғада жүріп қалам ұштауды бастаған ол қағазды асыл ойдың алаңы еткен де, сол бағытта білім алуға тырысқан
Гурьевте ашылған мұғалімдер мамандығын таңдауы да өзінің табиғатына сәйкес болып шыққанын қайтерсіз!
Құстың мекені аспан болғаны сияқты, асыл сөзге жаратылған адам мекені – сөз  мұхиты
«Жүйрікке қалудан да озу оңай»
Шәкірттерге асыл жүрегінің жылылығын ұсынуға табиғатымен құштарлы
Аулындағы мектепте ұстаздық жұмыс атқарып, оның да тәтті дәмін татты
Бірақ Қабиболланы бір ғажайып биіктік, тереңдік пен кеңдік өзінің сиқырлы елесімен арбады да тұрды
Нағыз талант табиғаты осы.
Ақырында, өткен ғасыр қос бесігін қатар қойған жылы университеттің түсу емтихандарынан бестіктер жинап барып оқуға түсу – ұлы Мұхтар Әуезовтің, оның ізбасары, шәкірті Зейнолла Қабдоловтың дәрістерін тыңдау бақытына ие етті
Бұрынғы ұстаздардың нәзік сылдырлы білімдерінен шөлі қаныңқырамай келген шәкірт таудан сарқырап аққан бұлақтай сырлы ойды сіміре жұтты
Рахатқа қанды, молшылыққа шомылды, білімнің айнабұлағында еркін жүзді
Жүзді де 1960 жылы үздік бітіріп шықты
Білім қайнарынан сусынын қандыра жүріп,1949-дан университет тәмамдағанша өлең мен мақала, очерктермен қаламы жорғадай төселген таланттың ғылым-мұхитта өзінше құлаш сермеуді табиғаты заңды түрде талап етті
Университет қабырғасында жүріп, Әуезов және басқа ғұламалардың ғылыми еңбектеріне тәнті болған, олардың дәрістерін тыңдағаннан Қабиболланың көкірегінде Алматы мен өзі топырағына табан мөрін басып, жусанының иісіне түлеген Батыс өлкесінің  жырларын байланыстырғысы келді
Бұрын бала кезінде тек тыңдап сүйсінгені ғана болмаса, енді жазғы демалыс сайын ауылға келгенде олардың ішіне еніп, ғылыми ой айту құдіретті серпілісі пайда болды
Пайда болды да, ғұламалар орталығының ой орамдарында Батыстың иісі аз шығатынын байқады
Ал оған ол жақтың інжу-маржанын жеткізуші өзі ғана екенін білді және оған білек сыбана кірісті.
«Мұхтарды заман туғызды» дейді ғой
Қабиболланы да заман туғызды деуіме құқым бар
Батыстың кәусәрін арқалап, шығысқа жеткізу тек қана Қабиболланың нарлығына ыңғайлы болды
Себебі бұл ғажайып міндетті өзгелерден бұрын Қабиболла түсінді
Не істеу керек? Қабекеңнің көкірегіндегі ешкімге айтылмаған сыры, басты мақсаты оқуды бітірісімен елге келу, тек елге тез жету болды.
Оның себебі, біріншіден, жаңа ғана ашылған Атырау, Маңғыстау аймағының жаңа шаңырақ көтеріп жатқан институтының нық тұруына үлес қосу, жаңа ғана мектеп табалдырығынан сыртқа аттап, жаңа оқу орнының қабырғасына келген жас жеткіншектерге білім нәрін сіңіру және баяғы ақтық, пәктік жолында тәрбие беру
Екіншіден, елде жүріп, тұнып тұрған жырдың қаймағын сүзіп алу
Оны лайлау емес, суыртпақтай суы­рып, ғасырлар қойнауынан қарттар санасы арқылы шыжымдап көтеру
Әдебиеттің мөлдір ғылыми ауасымен демалдыра күш бітіру, уақыттың шаңының астынан қағып-сілкіп жарқырата  шығару.
Қабиболладағы іштей түлеген ой осы
Бұл – халық игілігін ғана ойлаған, халық көңіліне мөлдір сыр ұялату, қазіргі жас ұрпаққа өткеннің асылын үлгі етіп көрсету мақсаты еді.
Университетте жүргенде-ақ, ұлы Әуезовтің басшылығымен, «Абайдың поэзия, ақындық туралы ойлары»  атты үздік ғылыми баяндамасымен жұмыстың шылбырын алыстан ұстап жүрді де, Гурьев педагогика институтында кандидаттық диссертациясының тақырыбын нықтады
Ол – «Қазақ жырларындағы халықтық дәстүр хақында» деп аталды
Ал жетекшісі – кемеңгер Әуезовтің кемеңгер шәкірті Зейнолла Қабдолов болды
Қос кемеңгерден әрі дәріс алған, әрі ғылыми басшылық алған Қабиболла да талмай еңбек етті
Аруағыңнан айналайын Қабиболла ағаны тұлға еткен де өз еңбегі болатын.
Ғалымдық жолға ең алғашқы сызашық өлеңнен басталғандығы айдан анық
Мектепте оқып жүргенде жазған алғашқы шумақ өлеңнен басталғанын кім теріске шығара алар екен
Табиғи заңдылық қой.
60-жылдары поэзиялық не про­залық шығармалар кітап болып шығу үшін қатал сараланған заманда Қабекеңнің өлеңдері «Жас дәурен» атты жинақта жарқ етіп шығып, ол 1962 жылы Гурьев институтында жұмыс істеп жүрген кезінде жарық көріп, оның студенттерінің алдында бір биік дәрежеге шығару, беделін көтеру үдерісі заңды түрде жүріп жатты.
Ал енді, достар Қабекең ғалым ғой, ол ақындығы қандай дәрежеде десек, иә, ол ғалым, бірақ ғалымдық пен ақындық қатар жүрді, қыранның қос қанатындай сермелді
Қабекең өмір бақи өлең жазды
Оған дәлел «Теңіз лебі», «Үш қиян» атты жинақтар.
Қабекең, өлең жазуды Жұме­кен,Әбіштерден бұрын бастаған лирик
Жүректің нәзік қылын қозғап қалып, елжіретер, барлық жақсылық үйретер әдемі лирикалық шығармалар қазақ поэзиясының бір отауы деп білу керек
Қабекеңнің бір ғана «Киіз үй» өлеңін мысалға алайық.
Сағынып аулымды, елге жетсем,
Бас сұғып есігіңе, келмей кеткен.
Қоңыр тауық сияқты қоңыр үйде,
Апа-аға туып-өскен, мен де  ержеткем.
Қараймын керегеңе, шаңыраққа,
Жабығып тұрғандайсың  қаңырап қап.
Боз інген ақ жаулықты әжемді іздеп,
Сезімді тербеп өтті-ау аңырап қап.
Сезім-ай, көңілімді неге ерітті?
Осы үйге анам келін боп еніпті.
Жыл кешіп, перзент сүйіп, бақыт   құшып,
Елу жыл көсегесі көгеріпті.
Байланып белдеуіне қазанаттар,
Дәм татқан дастарқаннан  азаматтар.
Қоңыр үй әкемді ойлап  тұнжырайды,
Айрылып иесінен, қаза батқан.
Бесік ең бас сұқпаған құшып  көптен,
Түндігің түнеріңкі түсіп кеткен.
Қоңыр үй, құлазисың бұл күндерде,
Ұядай барлық құсы ұшып кеткен.
Қандай әдемі өлең, бір мұң, бір сағыныш, туған үйге, туған ұяға деген ыстық сезім жүрегіңді елжіретеді.
Қабекеңнің өлеңдермен бірге «Кек», «Жан дауысы» деген дастандары да бар.
Сонымен, Қабекеңнің шығарма­шылық құлшынысы үш бағытта өрбіді
Біріншісі – поэтикалық шығарма жазуға, ақындық құлшыныс
Екіншісі – ғылыми ізденіс, ғылыми қомақты еңбектер тудыруға құлшыныс.Үшін­шісі – халық жадындағы жыр-дас­тан­дар­ды жинауға, ән-күй шығар­ма­шы­лығын халық игілігі етуге деген құлшыныс.
Меніңше, Қабиболланың  ғылымға келмеске мүмкіндігі болмады.
Себебі Қазақстанның  батыс өлкесіндегі әдебиет өлкесіне шыға алмаған жырауларды дүниеге көрсетіп, олардың шығармашылығын ғылыми айналымға түсіру, олар туралы ғылыми тұжырымдар жасау сол кезеңнің  де, Қабекең көкірегінің де талабы болды.
Қабекең диссертация қорғап, Атырау мен Маңғыстаудан Зейнолла Қабдоловтан кейін шыққан екінші әдебиетші ғалым болды
Әлі жас Қабиболланың диссертация қорғаудан алған шабыт серпінін тоқтату мүмкін емес еді
Қаламы жүйрік ғалымның қолынан талай ғылыми еңбектер бірінен соң бірі тізбектеліп туып жатты
Осы үрдіс кезінде Ғылым академиясының М.Әуезов атындағы Әдебиет және өнер институтына жұмысқа келу оның жандүниесінің тілегі болатын
Себебі – Батыстан қағазға түскен қолжазбалар академия қорында қозғаусыз жатыр еді
Себебі жоғары мектептерде оқытылып жүрген әдебиет тарихы курстарында Батыс жыраулары туралы мағлұматтар жоқтың қасы болатын
Оларды терең қазбадан шығаруға нардың күші керек болды дегенбіз
Ондай күшке ие Қабиболла ғана еді.
Шалгез, Абыл, Мұрын, Мұрат, Қашаған, Ақтан, Аралбай, Ерімбет, Шынияз, Насихат, Досы, Бала Ораз, Ғұмар Қараш, Сәттіғұл, Түмен, Қалнияз, Досжан, Қашқынбай, Қайып, Өскенбай және басқаларды жарық дүниеге шығарып және олар туралы жазып тауыса алмады
Қабекеңнің зерттеулерінен кейін ғана «Жыраулар поэзиясы» шынайы қалыпқа келді, Батыс жырауларымен толықты, олардың шығармашылығы хақында тараулар енді.
Қабекең кітаптан соң кітап тудырып, әдебиетті байытты
«Маңғыстау», «Ақын-жыраулар», «Октябрь арайында», «Дала жыршылары», «Көркемдік өрнектер», «Сарқылмас қазына», «Халқымен қайта табысқандар»…
Ал енді ол құрастырған, көз майын тауысып редакциялаған, текстоло­гиялық жұмыстар жүргізіп қалыпқа келтірген жинақтар қаншама?!
Қабекең Гурьев педагогика  институтынан кеткенде, оның орны ойсырап қалды, әрине
Қабекеңнің өйтпеске шарасы болмады
Ғылым академиясына  Қабиболла келмегенде, ұшы-қиырсыз мұндай істі басқа ешкім атқармас еді
Атқарылса да ондаған жылдардан кейін қозғалар еді, мүмкін тіпті жабулы қазан жабылуымен қалар еді
Қараңыз, «Ерте дәуірдегі қазақ әдебиеті», «Ертедегі әдебиет нұсқалары», «Батырлар жыры» (5-6 том), «Қазақ поэзиясының антологиясы», «Ақберен», «Тоқсан толғау» (Сәттіғұл), «Ой толғау» (Сәттіғұл жырлары), «Топан», «Ереуіл атқа ер салмай», «Қазағым» (Кердері Әубәкір жырлары), «Алқаласа әлеумет» (Мұрат, Шынияз, Қашаған, Насихат жырлары), «Абыл, Нұрым, Ақтаным» (осы аталған ақындар жырларының жинағы).
Қабекеңнің барлық еңбектерінің ұзын саны – 500-ден асады
Ол осы еңбектерімен әдебиетке шексіз жаңалықтар әкелді
Батыс жырауларын бүкіл елге бар нәрімен, бар сазымен таныту Қабиболланың әдеби бақыты, шығармашылық төңкерісі
Бұл қазақ әдебиеті тарихының жаңа беті.
Қабиболланың үшінші құлшы­нысының бағыты халық әдебиетін, аңыз-әңгімелерін, жырларын, ән-күйлерін жинауға деген ұмтылыс
Ол 1959 жылдан 1990 жылға дейін ел аузындағы інжу-маржандарды жинау­дан жалықпастан, тура 30 жыл еңбек етті.
Қабекең қаламы мен қағазын, магнитофонын үнемі арқалап, ел адамдарының аузынан шыққан асылдардың бәрін терумен жүрді
Осыған өзі қатты қызықты
Ал шынында, қандай азап
Ол мұны азап деп білмеген, рахат деп есептеген
Әр жырды, аңыз-әңгімені, ән-күйді тапқан сайын қуаныштан жүрегі жарылған
Онымен қоймай, ол Ғылым академиясының жоспарлы экспедицияларын басқарған
Ол 1986 жылы Өзбекстан мен Тәжікстанды, 1987 жылы Маңғыстауды түгел аралаған, 1989 жылы Түрікменстан мен Өзбекстан жерлеріне экспедиция ұйымдастырып, өзі басы-қасында болған
Құдды, Шоқан Уәлихановтың саяхаттарындай ел-жер кезген.
Әртүрлі жинақтаулар мен  саяхат жазбаларын том-том кітап қылып шығаруға күш салды
Қабиболла үлкен ғалым, бүкіл Батыстың жыраулық дәстүрлерін ең терең білетін адам болғандығын мойындатты
Әдебиетті ғылыми  тұжырымдармен байытты.
Ол жыраулар дәстүрінің Батыстағы жеті мектебінің бар екенін ашты
Оған батыл айтуға әр дәстүрдің сөз саптауы, саз мәнері, айту әдісі, жырдың құрылысы, көтерген мәселелері көмекке келді
Дәстүрлердің басында кім тұрғанына дейін, жырлаушылар кім, жалғастырушылар кім екенін айту – тек қана Қабекеңнің үлесіне тиген несібе.
Қабекеңнің ғылыми тұжырымдары – Батыс жырауларын жарыққа шығарды
Сол жеті дәстүрлі мектепті Қабекең былай анықтайды:
Маңғыстау, Қарақалпақ, Хорезм аймағындағы Абыл бастаған дәстүр
Бұған Нұрым, Қалнияз, Қашаған, Қарасай,Қалым, Өгізбай, Бегім сияқты ақындар жатады.
Әлім Үкі жырау бастаған дәстүр
Бұған Бекберген, Жаскілең, Терлікбай, Бақи, Бітеген, Ділмағамбет, Мақует, Нұрпейіс жатады.
Марабай бастаған Жетірудың жеті ақыны.
Орал өңіріндегі Жиембет жырау дәстүрі
Сүгір, Құбала, Тябия, т.б.
Алаша Байтоқ, Қайырлы дәстүрі
Бұған Қожантай, Жұмырбай, Қара­бура, Досжан, Сартай жатады.
Махамбет дәстүрі
Қуан, Мұрат, Кішкене Қобыланды, Ығылман жатады.
Есенбақ дәстүрі
Құлмамбет, Қошақ, Бала Ораз, Қашқынбай жатады.
Осыншама қыруар еңбек еткен Қабиболла неге докторлық диссертация қорғамады деген сұрақ туады
Оған былайша жауап беруге болады ғой деп ойлаймын
Қабекең кандидаттық дәрежесін докторлықтан кем көрмеді, соны қанағат етті
Қабекеңнің доктор­лық қорғауға уақыты да болмады
Қабекеңнің бір ғана «Ақын-жыраулар» атты  еңбегі үшін және барлық еңбектерін қосып есептегенде бір емес, екі-үш докторлық атақ беруге лайықты
Бір жағынан денсаулық та кедергі болса керек, бірақ, бәрібір, Қабекең бір ғылым доктордың істейтінін жеріне жеткізе атқарып кетті
Оған докторлық  атақтың қажеті де болмаған шығар, ол табиғатынан ғұлама боп, дара боп жаралған
Ондай адамдарға атақ неге керек?
Қабекеңнің ұшан-теңіз еңбегі оны әдебиет тарихында мықтап орнық­тырды
Қазақ әдебиеті тарихы Қабиболланы аттап өте алмайды.
Қабиболла нәзік лирик ақын ре­тінде Жұмекеңнің, Меңдекештің, Тұман­байдың қатарында тұрады.
Қабекең ел аузындағы мақтаныш етер жанға айналған адам
Оның есімі де, еңбегі де ешқашан өшпейді.
Қадыр Жүсіп,
филология ғылымдарының докторы,  Х
Досмұхамедов 
атындағы Атырау мемлекеттік университетінің профессоры
