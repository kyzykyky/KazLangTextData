Белгілі журналист Сүлеймен Мәметтің «Ақталған арман» атты тарихи драма туралы мақаласын оқып, осы орайда пікір білдіруді жөн көрдім

Бүгінгі күндері өскелең ұрпақ үшін тарихымызды дәріптеу маңызды
Осы орайда Астанадағы Қ.Қуанышбаев атындағы мемлекеттік академиялық қазақ музыкалық драма театрының артистері, «Ақталған арман» шығармасының авторы Думан Рамазан, режиссері Болат Ұзақов көп еңбектенді.
Енді осы шығарма орыс тілінде сахналанса нұр үстіне нұр болар еді
Олай деу себебім, бүгіндері қай облыста болмасын жоғары оқу орындарындағы, министрліктердегі қазақ жастарының 80%-ға жуығы орыс тілін қарым-қатынас тіліне айналдырған
Соңғы үш жылда еліміздегі біраз оқу орындарын аралап осыған көзім жеткендей болды
Тіпті университет тұрмақ министрліктердегі қазақтың жастары орыс тілінде сөйлейді
Сондықтан осындай спектакльдер жас­тар қауымына ұсынылып, Абылай хан бабамыздың ерлігін санасына сіңіре білу мақсат.
Ал енді «Ақталған арман» спектаклі туралы сөз қозғасақ, әрине, жазушының, режиссердің қиялдары болады
Ол заңды
Бірақ ол шындықтан алыс кетпеген дұрыс.
Біріншіден, Абылай хан 1711 жылы дүниеге келген
Оның тұтқынға түскен кезі 1741 жыл
Ал 1743 жылы ол бостандыққа шығады
Ол кезде Қазыбек би 75 жаста
Ал аңыз бойын­ша Қазыбек би 1684 жылы Қалдан Серенмен емес Галдан Бошоктумен 17 жасында кездесуі мүмкін
Сол себепті (қалмақтармен соғыс 1450 жылдан бері) Қазыбек би Абылай ханды тұтқыннан босатуға қатысқан жоқ
20 жылдай әскер басқарып жоңғарлармен соғыста болған
Сондықтан мұнда да нақтылық жоқ.
Мәскеу мұрағатындағы деректерге сүйенсек, Абылайды босатуға Ақшора би бастаған 35 адам себепші болды
Сонымен бірге Орынбор губернаторы Неплюевтің (Әбілхайыр ханның сұрауы бойынша) хаты да себепші болды
Негізінде өзінің ғажап дипломаттығы арқасында босады.
Екіншіден, Әйтеке биді кеңеске қатысқан би ретінде атапты
Оның мүлде қисыны жоқ
Әйтеке би 1700 жылы өмірден өтті
Оның орнына Мөңке би немесе Ақсуат биді қосқан дұрыс болар.
Үшіншіден, Абылай сұлтан мен Әбілмәмет ханды Орынбордың губернаторы, генерал-лейтенант Урусов Иван Васильевичтің қабылдағанын көрсеткен орынды
Олар Ресейдің қол астына кіреміз деп барған жоқ
Одақтас боламыз деген келісім шарт жасасты.
Осы қабылдаудағы Абылай ханның мынадай қырларын көрсету артық болмас еді
Бірінші, губернатордың салтанатты қабылдауында астындағы орындығын ауыстыруды талап еткені әсерлі
Екінші, кештің басынан аяғына дейін сөз сөйлеп, өз ойын жиылған қауымға орынды жеткізе білгені жақсы
Үшінші, «Мен ханмен бір шатырда жатпаймын, бөлек жатамын» деп өзіне арнап жеке шатыр тіккізуі қандай ғажап
Төртінші, демалып жатқан жеріне майордың келіп губернатордың қабылдауына шақырған тұсы жақсы
Әбілмәметтің атпен келіп: «Абылай, жүр
Губернатормен қоштасуға барайық» дейді
Абылай: «Әбеке, сен бара бер
Маған кешегі бізге сыйлаған пәуеске арбасына қос ат жегіп келсін
Сонда ғана барамын» деген екен
Майор айтқанындай істейді
Бесінші, берген сыйлықтарды алудан Әбілмәмет бас тартады
Абылайдың «аламын, елдегі би-старшындарға таратып беремін» дегені оның ел азаматы екенін көрсетіп тұр
Алтыншы, Абылай губернаторға «Енді біз одақтас мемлекет болдық қой
Сол себепті менің сізге бір тілегім бар.Сіздің губернияда тұтқында отырған бірталай азаматтар бар
Соларды босатуыңызды сұраймын» дейді
Губернатор тұтқындағы барлық қазақ сарбаздарын, ұл-қыздарын босатуға сол жерде жарлық береді
Жетінші, Даваци мен Амурсан Абылайдың ұлысына қашып келгенде оны қайтару-қайтармау туралы айтыс болады
Соны шешу үшін Абылай Ұлытауда жиын ашады
Оған 74 сұлтан-билер келеді
Ішіндегі ең мықтылары Малай Сары би, Түркістанның ханы – Әбілмәмет хан
Олар Даваци мен Амурсанды қайтар деп талап етеді
Абылай: «Қайтаруға болмайды» деп түсіндіреді
Ақыры Абылайды қолдаушылар басым болады
Төле биден, Бөгенбай батыр – Дәуіт тарханнан хат келеді
«Қайтарма
Біз саған көмекке жетеміз» деген екен.
Осы аталған оқиғаларды қойылымға кірістіргенде Абылайдың мінезін, нар тұлғасын ашуға болар еді.
Төртіншіден, Бөгенбай батырдың аты еш жерде аталмайды
Абылайдың кеңесіне қатыспаған адам ретінде көрсетіледі
Керісінше, ол кеңестің ең белсенді мүшесі болған
Ол Абылай хан кезінде қолбасшы болып, 1730 жылы қолбасшылықты Қабанбайға берген.
Бесіншіден, Абылай хан 1756 жылы Қытай мен жоңғарлардың арасының шиеленіскенін байқап, жоңғар жеріне бес жерге 10000 сарбазды жасырып қойған
Екі мың сарбазды – Атығай Күлсары батыр, екі мың сарбазды – Керей Мерген батыр, екі мың сарбазды – Қаракерей Қабанбай батыр, екі мың сарбазды – Көкжал Барақ батыр, екі мың сарбазды өзі басқарып жасырынып жатқан
Қытай әскері 1 млн
жоңғарды бір түнде қырып тастаған соң Абылай жоңғарлардың қалған сарбаздарын құртып, жоңғар жерін басып алады.
Алтыншыдан, Абылай хан 1758 жылы Қаракерей Қабанбай батырды жоңғарлардан босаған Қашғар жеріне бас қолбасшы етіп тағайындайды
Төлеңгіт Райымбек батырға керей, уақтарды, Қабанбайға қаракерей наймандарды сол жерге көшіруді тапсырады
1759-1765 жылдар арасында олар көшті
Ал Күлсары батыр бөгет жасап кейбір ауылдарды Қостанай, Қызылжар, Есіл жақтарға жібереді.
Жетіншіден, Омбы, Орынбор губернияларының губернаторлары шақырғанда бармай, інісі Жолбарысты жіберіп: «Біз одақтас елміз
Қажет болса өздерің келіңдер
Менің уақытым жоқ» деп жауап береді.
Сегізіншіден, бірде Ресей шекарасынан өтіп Жайлаубай атты жігіт бастаған 12 адам ресейліктердің қолына түсіпті
Олар жылқы ұрлаған
Ресейдің заңы бойынша оларды дарға асу керек екен
Сол кезде қалмақтар да ұрлық жасағаны үшін 12 адам қолға түсіпті
Екі топты да Тобол қаласында көршілес екі қораға қамап қояды.
Жайлаубай Абылайдан інісін аман алып қалуды сұрапты
Бірақ кеш қалып қойса да Абылай хан шабарманын губернаторға жіберіп генерал-губернатордан «Жайлаубайды жігіттерімен босатуды» сұрапты.
Бірақ генерал: «Мен оларды дарға асу жөнінде жарлыққа қол қойдым» дейді де, «босатыңдар» деп екінші жарлыққа қол қояды
Оны Тоболға әкеліп бергенде: «Біз оларды дарға асып өлтірдік» дейді
Енді сүйегін алайын деп келсе дарға асылғандар басқалар болып шығады
Сөйтсе, орындаушылар қазақ пен қалмақтарды шатас­тырып, қалмақтарды дарға асыпты
Сөйтіп, Жайлаубайларды Абылай сұлтан өлімнен құтқарыпты.
Әрине, спектакльде бұларды толық қамту қиын
Осыларды шығарып жатқан фильмдерде пайдаланса, қанекей.
Думан мен Болат осы айтылғандарды алдағы уақытта ескерсе дұрыс болар еді
Бұл пікір жоғарыда айтылған екі мұрағаттан табылған хаттар негізінде жазылды
Авторлар қажет деп жатса менің «Абылай хан» атты үш томдық, «Билер» атты кітаптарыммен танысуларына болады.
Болатбек НӘСЕНОВ,
тарих ғылымының докторы
