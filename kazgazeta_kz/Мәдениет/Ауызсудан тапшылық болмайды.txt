Ауызсу мәселесі Қазақстанның осал тұсы болғандықтан, бұл салада күрмеуі қиын түйткілдер шаш етектен
Сол себепті халықты ауызсумен қамтамасыз ету үшін, мемлекет өз мойнына ауыр міндеттер алып отыр
Күн тәртібінде күйіп тұрған осы міндеттерді жүзеге асыру мақсатында бүгінгі күнге дейін «Тазу су», «Ақбұлақ» мемлекеттік бағдарламалары қабылданғаны белгілі.
2011-2020 жылдарға арналған «Ақбұлақ» бағдарламасы Оңтүстік Қазақстан облысындағы ауызсу мәселесін біртіндеп жолға қойып келеді
Бұл облыс «Таза су» бағдарламасы кезінде мол тәжірибе жинап үлгерген облыстардың қатарына жатады
Өйткені Оңтүстік Қазақстан облысы аталған бағдарламаны талапқа сай үздік орындаған республикадағы алғашқы үш облыстың қатарына енді
Енді «Ақбұлақ» бағдарламасы да жақсы нәтижелермен аяқталады деп күтілуде.
Облыс әкімдігінің есебіне сенсек, соң­ғы төрт жылда Оңтүстік Қазақстан об­лысындағы 217 елді мекенге су құбыры жүр­гізіліп, 835 мың адам ауызсумен қам­та­масыз етілген
Яғни одан бұрынғы көр­сеткіштермен қосып есептегенде, күн­гей облыстағы 2,3 миллионға жуық адам таза су пайдаланып отыр
Облыста 929 елді мекен бар болса, оның 665-іне су құбырлары тартылған
Сумен қамтамасыз ету нысандарын салуға республикалық және облыстық бюджеттен бөлінген қаржылар жұмсалып жатқанын айта кету керек.
«Ақбұлақ» бағдарламасының аясын­да облыстағы жаңа жобаларға талап кү­шейтілді
Бірінші кезекте, геологиялық су қоры анықталуы тиіс
Екінші, ауызсу барлық үйге жеткізілуі қажет
Үшінші, су жеткізілген барлық үйлерге су есептегіш құрылғылар орнатылуы тиіс.
Су шаруашылығы мамандарының көмегімен облыстағы жерасты тұщы су қорының мөлшері анықталып, оның есебі облыстық және жергілікті әкімдіктерге өткізілуде
Ал су қорын іздестіру жұмыс­тары әлі күнге дейін жалғасып жатқанын ескергеніміз жөн.
«Ақбұлақ» ауызсу бағдарламасының орындалуы облыс әкімінің тікелей ба­қы­лауында болғандықтан, құрылысты жүргізген мердігер компаниялар ауызсуды ауылдағы үйлердің ауласына дейін кіргізіп беріп жатыр
Облыс басшылығы енді халыққа суды тәулік бойы жеткізіп тұруға уәде беріп отыр.
Тарифтер бағамын дәл анықтау үшін, әр үйге су есептегіш құрылғылар орнатылып жатыр
Қанша судың пайдаланып, қанша судың ысырап болғанын есептейтін мұндай су өлшеуіш құрылғылар тұрғындар мен мердігер компаниялар арасындағы тарифтерге қатысты туындауы мүмкін дау-дамайлардың алдын алу үшін керек.
Ауызсу саласына жаңа заманғы техно­логиялардың енгізілуі сауатты маман­дарға деген сұранысты арттырып отыр
Сондықтан облыстық тұрғын үй – коммуналды шаруашылық бөлімдеріндегі қызметтерге жаңа технологияларға бейімі бар кадрлар қабылданып жатыр.
Оңтүстік өңірдегі тағы бір соны жа­ңалық – 191 елді мекенге 251 су тазартқыш қондырғысы орнатылған
Бұл ­заманауи қондырғылар облыстағы салауатты өмір салтының жақсаруына септігін тигізуде
Көптеген аурулар ауызсу арқылы тарайтындықтан, облыс басшылығы халық­тың денсаулығын жіті назарға алып, ал­дағы уақытта да мұндай су тазартқыш қондырғыларды барлық елді мекендерге орнатуды жоспарлап отыр.
«Ақбұлақ» бағдарламасының бұрынғы бағдарламалардан ерекшелігі бұл жолы ауызсу мәселесін шешуге жекелеген кә­сіп­керлердің капиталдарын тарту көз­делген
Сондықтан тұрғындарды ауызсумен қамтамасыз етуге жеке кәсіпкерлер де жұмылдырылып отыр
Олардың қар­жысының қайтарымы болатынына кепіл­дік беру үшін, қазірден бастап ұзақ мерзімді тарифтер белгіленді
Осының барлығы ауызсудың азабын тартып отырғандардың санын азайту үшін жасалып жатқан игі шаралар.
2002-2010 жылдар аралығындағы «Таза су» бағдарламасын нәтижелі тия­­нақ­таған Оңтүстік Қазақстан облы­сы «Ақбұлақ» бағдарламасында зор жетістік­тер­­мен аяқтаймыз деген сенімде.
Қайсар Ибрагим
Оңтүстік Қазақстан облысы
