Түркістанда ел Тәуелсіздігінің 25 жылдығына орай мектеп оқушылары арасында «Тәуелсіз­діктің нұрлы таңы» атты айтыс өтті.
Оған қатысқан 10 оқушы да еліміздің абыройын асқақтатып, елдің мұң-мұқтажын әдемі сөздерімен жеткізіп жүрген аға-әпкелерінен кем түспейтіндіктерін көрсетті
Айта кетерлігі, бұлардың барлығы да 4-10 сынып оқушылары
Әдемі әзілдерімен қоса елдің тарихынан, азаттыққа жету жолынан сыр шерткен жас ақындар көрермендермен қоса қазылар алқасын да тәнті етті
Бірі бірінен үздік сайыскерлер арасынан жеңімпазды анықтау да біршама қиындық тудырды
Дегенмен, қазылар алқасы Ерсайын Диханбайды жеңімпаз деп таныды
Осылайша Ерсайын бас жүлде иегері атанды
І орынды Гүлмарал Тасыбек иеленді
ІІ орын Айбар Мырзагелді мен Бақдәулет Қожановқа бұйырса, Болат Тәңірберді, Нұрлан Ережеп және Бекасыл Сәрсенбектер үздік үштікті қорытындылады.
Талантты жастарды тәрбиелеп отырған «Өнер» мектебінің директоры, белгілі айтыскер ақын Тұрар Тілеулиев жүргізіп отырған додада аталған мектептің оқушылары ән мен жырдан, термеден шашу шашты.
Айтысқа жиналған көрермендер тосын сыйдың куәсі болды
Елімізге белгілі дәстүрлі әнші, Қазақстан Республикасының еңбек сіңірген артисі Рамазан Стамғазиев жас айтыскерлердің өнерін тамашалап, түркістандық оқушылардың өнерін жоғары бағалады
Көрермендерге әдемі әндерін тарту етіп, жүлдегерлерге мақтау қағаздары мен сыйлықтарын тапсырып, жүйріктерге өнер әлемінде сәттілік тіледі.
Жанар МАҚСАТҚЫЗЫ
