Уәлихан Қалижанов,
М.Әуезов атындағы Әдебиет және өнер институтының директоры, 
ҰҒА корреспондент-мүшесі, филология ғылымдарының докторы, 
ҚР еңбек сіңірген қайраткері
Жетісу ән мен жырдың кені болып XIX ғасырдың өн бойында үлкен рухани мектеп қалыптасты
Атақты Сүйінбай Аронұлы салған саяси-лирикалық поэзия мен айтыс өнері ерекше рухани күшке айналды
Сүйінбай мен Қатағанның, Сүйінбай мен Тезек төренің айтысы күні бүгінге дейін айтыс эталоны болып келеді
Өйткені ақындық-айтыскерлік, суырыпсалма өнер өмірмен, тарихпен, қоғамдық қатынастармен іштей қабысып, заманның тарихи негіздеріне айналды

Ұлы Сүйінбай Аронұлынан бата алып, қасиетті ақындық өнердің Хан Тәңірі атанған Жамбыл Жабаев қазақтың данышпаны Абай бастаған жазба әдебиеті арасындағы алтын желіге айналды.
Жамбылдың ақындық мектебі – ерекше құбылыс
Қазақтың классик жазушысы, ұлы Мұхтар Әуезов «Жамбылдың туған жері – Жетісу өңірінде «тау өлең», «су өлең», «жер өлең» түрінде бір алуан айтыс өріс алды» деп жазды
Бұл туған жер шежіресі, топонимикасын тануға болатын оқулық сынды еді
Ал Жамбыл шығармашылығының шыңы – халықтығы болатын.
Міне, Жамбыл ақын шоғырына еніп, шәкірттіктен есімін ұлт тарихында қалдырған тағы бір ақын бар
Ол – Үмбетәлі Кәрібаев.
«Жамбыл шәкірттерінің ішінен өткір, ойнақы жырларды қолма-қол шығаратын (мұнысы Жамбылдың жас кезін еске түсі­реді) Үмбетәліден басқа Жамбылдың тарихи жырлар мен оқиғалы (сюжетті) поэ­малар жазу дәстүрін жалғастырушы Өтеп және Саяділ сияқты басқа да ақындарды білеміз» деп жазған еді Мұхтар Әуезов
Бұдан ұлы Мұхаңның Үмбетәлі Кәрібаев шығармашылығы мен өмірінен Жамбыл баба тағдырына ұқсас кезеңдердің болғанын аңғарамыз.
Қазақтың қайраткер ұлы, ғалым ­Мырзатай Жолдасбеков: «Жамбыл дәстүрін Шашубай, Нұрым, Кенен, Нартай, Орынбай, Омар, Доскей, Қалқа, Қуат, Үмбетәлі, Нұрқан, Саяділ секілді халық ақындары жалғастырды» деп жазады.
Сонымен, Үмбетәлі Кәрібаев өскен орта, туған жер, ақындық мектеп туралы біршама мағлұмат жинақтауға мүмкіндік бар.
…1889 жылдың жазғытұры Суықтөбе мен Майтөбе шөбі шүйгін болып, гүлі қызғалдақтай құлпырып, ерекше бір нұрға бөленіп еді
Қырма сақал қырықтан асқан Жамбылдың даңқы Жетісудан асып, Арқаға жеткен, қырғыздың Алатауынан Түркістанға кеткен кезі еді.
Кәрібай мен Бөпежанның шаңыра­ғында осындай дала гүлденіп тұрған ша­ғында бір ұл дүниеге іңгәлап келді.
Сегіз баланың кішісі болып өмірге келген сәби Үмбетәлі Кәрібайұлы деп ат алып, қарапайым отбасының атын тарихқа қалдырды.
Ғасырлар алмасуы әлбетте оңайлықпен өтпейді
Үмбетәлі он үш жасына дейін қозы бақты, тай мінді
Жүрегіне жыр қонды
Жамбыл сынды ақын іздеп, домбы­ра шауып, әнші-жыршылардың соңына ілесті
Ол тыз етпе, сөзді басынан асыра алмайтын қағілез болып өсіп келе жатты
Жамбылдың көзі Үмбетәліге ерте түсті
Өзінің жастық шағының суретін көргендей болды.
Жабай өз баласының домбыраға әуес­тігін қалай жақтырмаса, Кәрібай да ұлының «жын-ойнаққа» қызығуына тыйым салмақ болды
Молданың оқуы да Үмбет­әліні қызықтырмады
Жамбылдың:
Ақ сәлдесі басында,
Боз інгендей боздаған.
Қайтып сабақ береді,
Айтқаны ішке қонбаған.
Оқығанша мен одан,
Домбыраны қолға алам.
Өлең кірген түсінде,
Жөргегінде мен болам…, – деген ба­ла зары естен кетер ме? Үмбетәлі де өз жағ­дайын жырға қосты.
…Келгенде он жетіге молда көрдім,
Ынтамның барлығынан зорға көрдім.
Көтеріп бір баланы бір балаға,
Бәлені дүре деген сонда көрдім.
….Оқуды алты айдан соң кеттім тас­тап,
Ақындық жетектеді мені бастап.
Домбыра ақындықтың серігі деп,
Басыма алып келіп жаттым жастап.
Киелі өнер Үмбетәліге қонды
Үмбет ақынды той-томалаққа жиі шақыратын болды
Қазақ-қырғыздың қонағы болды
Жамбыл ақын шәкірттерінің қасынан берік орын алды.
1907 жылы Үмбетәлі де Жамбылдың алдына келіп, қос тізесін бүгіп, өлеңмен өтінішін білдірді.
Атақты Сүйінбайдан бата алғаның,
Жасыңнан ақын Жамбыл атанғаның.
Шәкірті Сүйінбайдың болғаннан соң
Үйіңде тыныш қана жата алмадың.
Алғанмен қанша атақ, қанша абырой,
Жәкем-ау, самбал бай боп атанбадың.
Әдейі ат арылтып інің жетті
Қолыңды жай, сенен бар бата алмағым?!
Жамбыл көзі өткір, қозғалысы ширақ, сөзі де аузынан құйылып тұрған жас ақынға түсті
Батылдығы ұнады
Жасық адамнан ақындық шықпайды
Өлеңнің киесіне ие болатын адам ғана қасиетті домбыраға ие болмақ?
− Иә, кімсің? – деді Жамбыл жас ақын­ға жымия қарап.
Үмбетәліге де керегі осы еді
Өлеңді тө­гіп-төгіп жіберді.
Шапырашты – әсілім,
Айқым деген – нәсілім.
Әйтек деген – арғы атам,
Кәрібай – менің өз әкем.
Үмбетәлі – шын атым,
Сөз айтпаймын жасырын.
Он төрт жасқа келгенде,
Оқыдым ілім тәсілін.
Он бес жасқа келгенде,
Домбыра болды машығым.
Өлең болды көбіне
Он жеті жастан кәсібім.
Қыр соңынан қалмадым,
Секілді менің ғашығым.
Өлең-жырды айтқанда,
Тау суындай тасыдым!
Өлеңді өнер деп дәріптеген жас ақын, әрине, Жәкеңе ұнады
Батасын берді де, өзінің сал-сері жігіттерінің қатарына қосты
Енді Үмбетәлі ақын өлеңінің сарыны өз­герді
Ол ел тағдыры, жер жағдайы, адамдық пен аярлық туралы толғанды
Ай­тыс­керлік қуаты өсті
Жамбылдың шәкірт інісі деген құрметке ие болды.
Жамбылдың ақындық мектебі Үмбетәлі Кәрібаевтың бүкіл ақындық көзқарасына әсер етті
Сондықтан да ел аралап, қырғыз асып, ақындық өнердің кермек дәмін тат­ты
Біреуді мадақтап, біреуді әжуа су­рет­теп жырлау мал әкелгенімен абырой бермейтінін Жамбыл ұстаз талай айт­қан
Сондықтан да табиғатындағы тыз етпе мінезіне Жамбыл тәтесі сын айтқан
Содан ба, жыл озған сайын Үмбетәлі өле­ңі өткірлене, көркемделе түсті
Бұл, әрине, Жамбыл ақынға ерекше ұнайтын
Кененді «көмекейіне бозторғай ұя салған ақын» деп мақтаса, Үмбетәліні «өткірлігі мен айтысқыштығы өзіме тартқан» деп арқасынан қағып отыратын.
Үмбетәлі Кәрібаев 1900-1913 жылдары нағыз ақындық толысудан өтті
Ән қуып, айтыс іздеп Жетісуды тегіс шарлады, толысты
Ел мен жер тарихын жүрегіне тоқыды
Осылай қазақ-қырғыздың сал-сері ақыны атанды
Әсіресе, 1913 жылғы Верныйдағы Романовтар әулетінің 300 жылдығын тойлауға арналған көрмеде Үмбетәлі шын ақынның қандай болу керектігін түйсінді
Оған себеп Жамбылдың Лихановтың мас болып ақындарды тілдеп, Шарғын ақынды қан жоса қылып ұрып, қоқан-лоққы жасағанда айтқан сөзі жанына ауыр да болса жақты.
Әділі жоқ ояздар,
Әділетін бұрады.
Ақталақты айналып,
Есігінде тұрады.
Жазығы жоқ Жамбылды,
Төбеге келіп ұрады, – деп оязды итере сыртқа шығып кетіп еді
Міне, Жамбыл ұстазы қандай?! Үмбетәлі Кәрібаевқа осы сәт ақын Жамбыл бейнесі бұрынғысынан да биіктеп көрініп еді
Кейін «Өз өмірім­нен» деген толғауында сол күндердің өш­пес суретін келісті суреттейді:
…Жамбылды күллі ақынға бастық сайлар,
Еріксіз жібермейтін жіпсіз байлап.
Қаңғырып өз бетімен кетпесін деп,
Лиханов кіргізді үйге ұрып, айдап, – деген жолдар сол күндердің тірі суреті
Ақын бұл толғауды «Өстепкеден» кейінгі 45 жыл­дан соң жазып отыр
Көп нәрсе ұмыт қалғанмен, сол қилы заманның қиянпұрыс саясатын тануға болады.
Ал десем аузымнан қайнайды өлең,
Өлеңмен теңселеді ұлы денем.
Бас қостық алдыма кеп әріптестер,
Өлеңге Үмбетәлі, әнге Кенен, – деп Жә­кең марқұм үнемі айтып отырады
Сон­дықтан да екеуін де қасынан тастамай, жолсерік етеді екен
Әрі Үмбетәлінің әй-шайға қарамай, ел кезіп, өлең іздеп кететінін ұнататын
Өзінің жастық шағы­ның елесін көргендей болатын
Содан Жәкең Үмбетәліні «Жетісудың Желмаясы» деп мадақтайтын
Бұл Үмбетәліге дәл тауып айтылған мадақ сөз еді
Өйткені өлең десе жол жүріп кететін Үмбетәлі сөзді сапырып сөйлейтін, ағыл-тегіл сөзге ұста болатын.
Әрине, Үмбетәлі Кәрібаев шығармашы­лығын үш топқа бөліп қарастыру керек.
− Айтыскер ақын;
− Лирик ақын;
− Жыршы.
Бұл – халық ақындарына ортақ дәс­­түр
Олар айтыс ақыны ретінде танылады, өлең қуып, өнер қуып жүргенде жы­раулық дәстүрмен батырлық жырлар мен ғашықтық қиссаларды жырлайды, таратады
Әрі өмірде кездескен жақсылы-жаманды сәттерді жырға қосады.
***
Айтыс – қазақ өнерінің алтын тұғыры
Ол ақынның сөз ұсталығымен бірге азамат­тық тұлғасын да ашатын қасиетті өнер
Сүйінбай мен Қатағанның, Жамбыл мен Құлмамбеттің айтысы бұл өнердің эталоны болып саналады
«Айтыста жеңу мен жеңілу өлең таппағаннан тумайды, – дейді ұлы Мұхтар Әуезов, – жүйеге, жолға жеңілуден болады
Осы тұрғыдан келгенде Үмбетәліні ақын ретінде екі айтыс қалыптастырды
Оның бірі – «Үмбетәлі – Нұрсапа», екіншісі – «Үмбетәлі – Нұрилә айтысы»
Екі айтыстың да аңыз боларлық қасиеті бар
Нұрсапамен айтыс 1914 жылы, ал Нұрилә ақынмен айтыс 1921 жылы өтті.
Жыршы ақын Үмбетәлі біраз өлең айтып, мал жинап алмақ болып Шелек – Кеген жағындағы Албан ағайын ішіне барып, біраз сауық-сайран құрып, Жамбыл мен Құлмамбеттің айтысын айтып, біраз думанды күндерді өткізеді
Алдына мал салып, Албанның сөзге ұста байы, қызылбөрік Нұрсапа Саябырұлының үйіне түсіп, өлең-жыр айтып, қонақ болады
Нұрсапа қалайда Үмбетәлімен сөз жарыстырғысы келіп, өз үйінде қонақ болған ақынға жанаса алмай, ілік іздейді
Осылай Үмбетәлі ертоқымының құйысқанын тықтырып қояды.
Қонақасыдан көңілді шыққан Үмбетәлі айтыскер ақын ретінде Нұрсапаның көз қиығы астындағы мысқылды бірден бай­қайды
Тым жік-жапар болғанына секем алғаны да рас
Таң сәріде далаға шыққанда құйысқанның жоқ екенін де көрген
Ақын­шалыс болыстың сөз қақтығысқысы келгенін білген.
− Жетісудың Желмаясының атын ерттеп, құйысқанын түзеп, тізгінін тартып беріңдер, – деді Нұрсапа қызылшырай жүзі одан әрі алқызылданып.
Үмбетәліге қара сөзден гөрі өлең жеңіл.
Уа, Нұрсапа! Үмбетті қасыңа алдың,
Қарсы келген адамның басын алдың.
Төре алды ма, білмеймін қара алды ма?
Құйысқанын Үмбеттің қайсың алдың?
Нұрсапа мәз.
Ақын пақыр деген осы.Мадақтап-мадақтап болған соң, сый-сияпатын алып, Нұрсапа есімін Жетісуға жақсылап жаяды
Бірақ Үмбеттің сөзінің өңі айналып барады.
…Еріскеннің Нұрсапа есін алдың,
Ұрлық қылар ісі емес есі бардың.
Қас қылып қасақана хан төресі,
Ұрылардай құйысқанның несі бар-ды?
…Деп әлде қайтып жоқтар шешіп алдың,
Төре ақыны деуші еді төңірегің,
Ісін қылып отырсың өші бардың…
Сөзі сойылға айналып барады
Өлеңге жауап болмаса несіне ақын төре.
− Әй, Үмбет, ақынды жек көрмеймін, жақтырамын,
Егескен елден теңдік ап тұрамын.
Құйысқанға қам жеме, жоғалмайды,
Қоймаймын, көрге кірсе таптырамын.
Қалжыңдап біреу алып қойған шығар…
Нұрсапа «Сөз тапқанға қолқа жоқ» дегендей мәз болып тұр
Ал Үмбетәлі:
− Қалжыңдап құйысқанмен ойнай ма екен Құдайды қорлық қылған ойлай ма екен? – деп мұндай елден аулақ жүрем деп мысқылдайды
Ал Нұрсапа сөзге тоқтар емес.
Қой ақын, сөзіңді сал төтесіне,
Жеткізіп қуа бермей жетесіне.
Ұрланған құйысқанды тауып берсек,
Сонда да жаманаттап кетесің бе?
Бұл – сасқанның белгісі
«Нұрсапа Үмбет ақынның құйысқанын ұрлапты» деген сүйекке таңба салумен тең
Енді өз ісіне іштей өкінішті
Мазақтап, «құйысқанын жоғалтқан Үмбет ақын» деп жар салмақшы болып еді
Енді іс насырға шауып барады.
Болған соң сіңбейтұғын бердің тауып,
Құйысқансыз түсе алмас елді шауып.
Ойнайтын менде кеткен ақың бар ма?
Отырғам жоқ мен саған жала жауып
Тиесің анда-санда қытығыма,
Отыр ма айтысуға көңілің ауып…
Сыр мәлім болды
Құйысқан – желеу ғана
Үмбетәлі Нұрсапаның айтысқа себеп іздегенін білді
Енді оның мысын басу керек.
…Жеңіліп қайтсаң менен жердей болып,
Өтерсің өміріңше қылып арман.
Сағыңды сындырмайын деп отырмын,
Ақын деген атың бар жерді жарған.
Әрине, бұл сөз ақынның шымбайына қалай тимесін?!
Аяма, қамданып қал, барың болса,
Мойныңда бір шабарлық жалың болса.
Құйысқанды ұрлап ап, айтыса ма ең,
Абыройың, адамдық арың болса?
Бұқарасы қорлықты көретұғын,
Басшысы ел билейтін заман болса.
Арамдықтан бойыңды тартар едің,
Көңіліңде иман, кеудеңде жаның болса…
Түйдек-түйдек сөз
Есті адам мұндай сөзге тоқтар болар
Бас иіп, «жеңілдім» деп сөзге илігер-ді
Бірақ Нұрсапа өрекпіп тұр
Ол ақынды өлең айтып, мал тауып жүргенін айтып мұқатпақ болады.
Шығара сөйле, ақыным, асылыңды,
Дейді екен шапырашты нәсіліңді.
Көлденең боп қайтейін, көп еркесің,
Тапқан соң жұрт үстінен нәсібіңді.
Қолыңа домбыра ұстап, өлең айтып,
Қып жүрсің ел аралап кәсібіңді.
Үмбетәлі мен Нұрсапа айтысы осылай ұсақ-түйек әңгімелер төңірегінде өрбігенімен, Үмбетәлінің сөзі ерек
«Адам­дық ар», «абырой», «қорлық», «зорлық», «залым» деген сөздермен төмпештейді
«Көзді жұмып, сылқитып соғып жүрсің» деп шарап ішіп, иманнан безгенін бетіне басады
«Қоймапсың елде жалды ат, қомды түйе» деп түйрейді.
Нұрсапа жеңілгенін мойындап, ат-тон айыбын тартады
Ақын ала жаз бойы Албан, Суан ішінде өлең айтып, елдің еркесі, жырдың дүлділі атанады.
***
Үмбетәлінің айтыскер ақын ретін­де атын шығарған оның Нұрила Әбенқы­зымен айтысы болып табылады
Ол Жеті­судың Арғынбай, Бармақ, Мақыш, Байбурыл, Шүкітай, Оспан мен Саяділді жеңіп, 1918-1920 жылдарда аты шыққан қазақтың ақын қызы еді.
…Нұрила ақын туралы аңыз көп
Бірақ оның ақындық өнердің жоғары үлгісі болғанын көп адам біле бермейді.
Дулат Қасым Ысмайылұлы бір балаға зарығып жүріп, алпыс жасында ұлды болады
Сол шілдехана тойына Жетісудың ақындары жиналады
Қасымның зарығып көрген ұлдан аянары жоқ
Сауын айтты, 60 үй тікті
Екі күн той тойланып, ат жарыстырып, көкпар тартылып, жұрт мәре-сәре болады
Тойға Жамбыл, Бармақ, Кенен, Шүкітай, Үмбетәлі ақын қатысып, арнау жыр айтылып, ән шарықтап, күй тартылып, той-думан тарқайды
Әр ақынға бір-бір байтал беріледі
Енді көшкен ауылдай жұртта қалған қиын-ақ екен
Қасым да, ақындар да бір-бірін қимай, қош айтыса алмай отырады.
− Қонақкәде деген бар
Әй, Қасым неге жөн сұрамайсың? – деп Үмбетәлі Кәрібаев домбырасын алып өлеңдете жөнеледі:
… Бұл Үмбет жалықпайды сапылдауға,
Менімен айтысқандай қатын бар ма?!
Қасым тосылып қалды
Бесті қымызға бөккен ақын бір-бірімен сөз жарыстырып көріп еді, берекесіз болды.
− Қасеке, Жанту ағайынның Нұрила ақыны бар емес пе?! Қияқтың келіншегі
Пәуеске жіберейін
Екі-ақ сағаттық жол емес пе?!
Ауылдың сөзі орақты, Зинаділі орынды ұсыныс айтқанда жұрт мұны дұрыс деп шешті
Әрі Нұриланы алып келуге Зинаділді, Табылтай, Иманбай деген беделді ағайынды қосады.
Нұрила он бір ақынды жеңіп айтыскер келін аталып кеткен
«Жаныс көп пе, қамыс көп пе?» деген өскен елдің қызы
Арыдан тартса Төле бидің тұқымы, беріден келсе Ноғайбай бидің қарындасы
Жақыннан тартса Кененнің қандасы
Күйеуі Қияқ Сәтбаев та алыс емес
Дулаттың Ботбайы.
Нұрила ақынға кісі жібергенде Үмбетәлі 32-дегі отты жігіт еді
Ал Бармақ ақын Шу бойының Сәмбеті, 35-тегі жігіт ағасы
Кенен болса ұзынтұра, атжақты ақын-әнші болатын
37-дегі сәйгүлік аттай тықыршыған кезі
Бұлар ілінерге қара таба алмауы осыдан болса керек-ті.
Шақырушы топ кіріп келгенде Нұрила бала емізіп отыр екен.
Шүкітай ақын серілігімен аты шыққан
Суырыпсалма ақындығынан гөрі әншілігі мығым
Шамалған өлкесінің Орынбеті, елуге ентелеген шағы
Бұл кезде олар жас та емес, жасамыс та емес, ақыл тоқтатқан, жігіттік желігі басылған шақта еді
Бірақ ақындық адамды қартайтпайды
Өзі де, сөзі де қалмаған кез
Қыстан қысылып шыққан жұрт, жаз жайлау − қызық дәурен.
Нұриланың босанғанына үш-ақ күн болған
Белі қатпаған шақ
Буыны босап, аналық өңін ашып, сұлу жүзі одан әрі нұрланып отыр.
− Ағалар-ау, үш күн болды
Енді не істеймін
Жамбыл аға шақыртса не дерім бар… Обал емес пе, ақ ауыз сәбиге.
− Барасың да қайтасың
Қайта әкеліп саламыз
Тойдырып емізіп кетсең, тойған қозыдай ұйықтай бермей ме, бәтшағар…
Жиырма бестің желігі ме, жыр жампозы Жамбылдың пірі ме, әйтеуір Нұрила «жоқ» дей алмады
Қияққа қиылып қарады, бұл жерде қара сөз жүрмейді, киелі өлең жүреді.
Бар десе менің байым бата берер,
Құндақта бөпем әзір жата берер.
Қынжылмай осы айтысқа жіберсеңші,
Бір түнгі азар болса ұйқың өлер.
Нәр берер нәрестеге Құдай шебер…
Өлең мен өнер тіршіліктің де, аналық ақ тілекті де жеңді
Белін белбеуленіп келген Нұрила кіріп келгеннен дауылды жыр туғызды.
… Жолдаспын өмір серік өлеңменен,
Қызықтан өнер қаздым тебенменен.
Кененді бір көруге құмар едім,
Атақты әншіл ақын дегенменен.
Жеңіп ем былтыр ғана Арғынбайды,
Осы үйде домбырасы даңғырлайды.
Мен бар жерде айтпастай болып еді,
Әйткенмен, ақын шіркін, ар қылмайды.
Нұрила осылай той тамашалап отыр­ған ақындар Оспан мен Мақышты, Шүкі­тайды, Жартыбайды, Үмбетәлі мен Бар­мақты шайнап тастайды…
Ортамызда ежелгі жырау отыр,
Барлық ақын бас қосқан мынау отыр.
Сіз тыңда сізден соңғы айтысалық,
Жай бізді Жамбыл ата сынап отыр.
− Орынды сөз орнын табады
– Ал жабылып көріңдер, − деп Жамбыл бас шұлғыды.
«Ақындықтың әр түрін байқасармыз» деп Шүкітай жол береді
«Әнші басқа, әртүрлі ақын басқа, менің мұндай жарысқа мәнім бар ма?» − деп Кенен жол берді
Үмбетәлінің құдайы берді
Жекпе-жек қалды.
«Аттан байтал аптығып озған емес, Сұрамаспын сондықтан сенен сауға» деп Нұриланы кемсіте сөйлеп, ұрғашылығын бетіне басқандай болады
Бірақ қысылатын Нұрила ма? «Екі сөзге келмей-ақ ер­кек­тендің, Сөз жақсысын білмейтін тентек пе едің? Ақын десем, шіркін-ай, әңгі ме едің? Әңгіменің будасын дәмді жерін»
Сұлу сөз, көрік теңеу құйылып жатыр.
Жамбыл Нұрилаға риза болып отыр
Құндақтаулы баласын тастап мына ақын елітіп отыр, маңын ерітіп отыр
Бала да, бай да ұмыт
Әбден ішқұса боп айтысты аңсап қалған ғой…
Үмбетәлі:
Шешен десем, Нүрік-ау, шатпақ па едің?
Сұлу десем, сұмпайы сатпақ па едің?
Аты шыққан әйгілі жорға десем,
Арқасына ер батқан ақсақ па едің?…
Нұрила:
… Құдайдың білесің бе қылы тапшы,
Жалпы көпке жетеді қайдан жақсы?
Ақынның атағына кір жұққызып,
Ел қыдырған диуана сен бір бақсы…
Айтыс қызып барады
Бәрі анталасып «енді Үмбетәлі не дер екен, енді Нұрила қалай жауап береді» деп екі ақынға тесіле қарап, әр сөзді қағыс жібермей жаттап отыр
Ертең бұл ақын жыры Жетісуға тарайды да кетеді
Шіркіннің бір сөзі өзгермейді-ау
Кейде таратушы адам айтушыға ағайындас болса, өз тарапынан өңдеп жіберетіні бар
Бірақ мұны куәгерлер жоққа шығарып келесі бір айтыста түзеп береді
Даланың осындай асыл заңы да бар.
Үмбетәлі:
Азар болып шығарсың долы қатын,
Долыменен перінің жолы жақын.
Іздеген мақсатына жетпей қоймас,
Бір асқанға бір тосқан жолығатын.
Нұрила:
Салтымнан самғағанда адаспаймын,
Саналы болса сөзің таласпаймын.
Бойыңда шықпай жүрген ұшығың бар,
Өлеңмен оңды тарта аластаймын.
Жәкең бұл айтысқа қызықтап қарап отыр
Теңеу жағынан, салмақты ой жағынан да Нұрила Үмбетәліні ығыстырып отыр
Әсіресе, «қатыннан айырмасы жоқ көселігі, шала піскен қауындай» деп кескіндеуі келісті-ақ
Осы жерден айтыстың тоқтағаны жөн
Жеңілген адам жан себелеп кететіні бар
Үмбетәлі соның күйін кешіп отыр
Жамбыл домбырасын алып, қолын көтерді
Осы кезде Нұрила жұрт назарын Жамбылға аударды.
Ал Жәке, Үмбетәлі тері тұлып,
Қаупитқан ішіне бір сабан тығып.
Түбінде бір керегі болар десең,
Апарып босағаға қойғың іліп.
Қару өлең бұл сөзге қайдан тапсын,
Жүйрігінің Нұрила басын тартсын.
Кім жеңді осы арада кім жеңілді,
Қазылық енді осыған Жәкең айтсын…
…Нұрила ақын емес пе?! Қорқынышы да бар
Жәкең бұра тартып Шапырашты жағына шығып кете ме деген қаупі де жоқ емес-ті
Сондықтан да әділдік сұ­ра­ды
Жамбылдың да бұра тартпай тура сөйлейтініне сенді.
Жанқысылым деген осы
Сүтке толған Нұриланың төсі әнге иіп, омырауы сүт боп кетті
Қатын-қалаш та, жігіт-мігітте мынандай сәтті естіп те, көзбен көрген де емес
Айтыс үшін үш күндік баласын тастап келген Нұрилада ес жоқ-ау, сірә…
Жамбыл:
Жамбыл сөзін бастаса бастан айтар,
Түйіп түгел соңына тастап айтар.
Бақ берген маңдайына бас бармақтай,
Жүлде алады әр жерде жүйрік байтал.
Бағасы жанса байталдың бағасыздар,
Адасқанын Үмбеттің байқады ол.
Бұл жердегі айтыстың кезегінен,
Нұрилаға беретін теңеуім сол.
Жүйрік озды жүйріктен құлаштаған,
Көрген жұрт мөріменен растаған.
Кәрі демей, жас демей айтысатын,
Сүйінбайдан соңғыға мирас қалған…
− Әділін айтпаса Жамбыл бола ма?
− Тура биде туған жоқ.
Ту бие әкелінді
Жамбыл Нұриланың жолын бергізді
Ағылып тұрған ақын қызға әйел деп емес, ақын деп делебесі қозып отыр
Бірді-екілі сөз жарыстырса қайтер еді…
Жамбыл:
Тамаша үшін осындай бас қосқанда,
Сөкет болмас айтысқан кәріменен.
Бала күнгі әндерім ескі жолдас,
Ада-күде кеткен жоқ әлі менен.
Нұрила:
Дауысыңды неше қилы әсемдейсіз,
Желдетіп дауылыңнан бәсеңдейсіз.
Сіздің бетке мен қарсы тұра алмаймын,
Әлдилеп алдына алған әкемдейсіз.
Нұрила «Теңдесе алман сізге мен жасым кіші, Босанғалы болып ед маған үш күн, Бөбегіме ағатай, мені жібер» деп әдептен аспай рұқсат сұрайды
Жамбыл: «Мұндай бала көргем жоқ, өткір тілге
Сөзіңнен сорғалаған тамады алтын
Тербеткен жүрегімді жас баладай, Құлағымда тұрады осы даусың» деп балаң «қаратабан болғанда үйге кел» деп батасын беріп шығарады.
Нұрила үйіне келіп мұрттай ұшады
Үш күн, үш түн қызуы көтеріліп сандырақтай бастайды.
Айтысты талай ақын арыстандай,
Қолма-қол жағаласып алысқандай.
Мен жүйрік, мен де дүлдүл деген сабаз,
Жеңілмей кеткені жоқ намыстанбай.
Сұқ тиген бе, көз тиген бе Нұрилаға
Үш күннен соң дүние салған асыл-ау
Ту биесі қонақасына сойылыпты
«Көз жаман… сөз жаман».
Жамбыл Нұриланың өлгенін естігенде қатты өкініпті
«Дауысы көкке жетіп, аспан жарған» еді деп Нұриланың нағыз ақын екенін топ алдында айтады екен.
Жамбыл таныған Нұрила ақын өмірі мен өлімі тым аянышты…
Сөз жоқ, Үмбетәлі Кәрібаев бұл айтыс­та жеңілді
Өйткені айтыстың төрешісі де, әділ қазысы да Жамбыл Жабаев болатын
Бірақ кейін осы айтысты саясатқа, әйел теңдігі дегенді желеу етіп, Үмбетәлі ақынды Нұрилаға әдейі жеңілдіреді деген сөз айтылып жүр
Бұл шындыққа қиыспайды
Мысалы, Мұхаметкерім Ауғанбаев деген азамат 1979 жылы «Ақан ауылында» деген мақала жариялады
Автор: − Үмбет аға, Нұрила ақынмен айтысқанда шын жеңілдіңіз бе, әлде басқадай себебі бар ма? – деп сұрадым дейді
Сонда Үмбетәлі Кәрібаев: «…Нұриламен болған айтыстың көркемдік жағын басқарып және жазып алған Саяділ Керімбеков деген ақын еді
Сол кездегі дәстүр бойынша әйел теңдігіне байланысты Нұриланы мені жеңді деп шығарды
Шындығын айтқанда Нұрила да әйел затының ішіндегі ақынның қара тілдісі болатын» депті
Мүлдем қисынсыз сөз
Мұндай сөзді Үмбетәлі ешқашан айтуы мүмкін емес
Мұхаметкерім Ауғанбаев, тіпті Үмбетәлінің аузына мынандай сөз салады: − Үмбет аға, Сіз қара тілді адам екенсіз
Кеш түсіндім, қайран басым
Сізді неге ертерек шақырып алдыңыздан өтпедім екен
Кешіріңіз, кешіріңіз, – деп арнайы шақыртып, көз жұмған еді, –дегізеді Үмбет ақынға
Қисынға келмейтін қысыр сөз
Бұл айтыстың басы-қасында болған Кенен де, Саяділ де, Мақыш та, Шүкітай да бұл туралы ештеңе айтпайды
Жамбылдың өзі делебесі қозып, Үмбет жеңілген соң айтыспақ болғаны бекерден-бекер деймісің? Бұдан Үмбетәлі ақынның беделі түспейді
Жамбылмен айтысқан Құлмамбеттің, Сүйінбаймен айтысқан Қатағанның, Нұриламен айтысқан Үмбет­әлі­нің аттары тарихта қалды
Айтыс өне­рінің озық үлгісіне айналды.
Қазақтың атақты жазушысы Сәбит Мұқановтың «Өсу жолдарымыз» атты кітабында Нұрила мен Үмбетәлі айтысы туралы үлкен дерек бар
Жамбыл айтысқа төрелік айтады.
«Бақ берген маңдайына бас бармақтай,
Жүлде алады әр жерде жүйрік байтал» дейді де:
Жүйрік озды жүйріктен құлаштаған,
Көрген жұрт көз мөрімен растаған, – деп, Нұриламен айтысуға өзі қызығады, – деп жазады академик-жазушы С.Мұқанов
«Көз мөрімен» расталып, Жамбыл баба сөзімен түйінделіп, қалың қазаққа белгілі жайтқа ақын атын ұлықтаймын деп, кір жұқтыруға болмайды.
Жазушы Ж.Арыстанов «Жер ұйығы – Жетісу» кітабында Үмбетәлі мен Нұрила айтысының тарихи негіздеріне тоқталады
Сол кітапта мынандай дерек бар: «…Үм­бетәлі болса, ә дегеннен ескі дағды бойын­ша байқамай әйелді кемітіп ағаттық жасағанын білді де, оны дереу мойындауды ар көрді, адасқан бетімен тулай түсті:
− Шешен десем, Нүрік-ау, шатпақ па едің?
Сұлу десем, сұмпайы сатпақ па едің?
Аты шыққан әйгілі жорға десем,
Арқасына ер басқан ақсақ па едің?..
Намыстанба, Нұрила, жаным оған…
Өзіңнен кем еркегің, тидің соған…»
…Нұрила жедел жауап қайтарды.
Үмбетәлі мұнан соңғы өлеңінде «долы қатын», «сайтан» деп айтқаны болмаса, тісін батыра алмады.
Жамбыл осылай «Нұрила жеңді!» деп төрелігін дәлелдеп, оны өзі айтысқа шақырды («Атамекен»
1999ж.).
Ж.Арыстановтың жазуына қарағанда Нұриланы Үмбет ақынның ағайыны Мұсақұл деген сойылға жығып өлтіреді
Бұл да бекер сөз
Нұрила ақын сүзектен өлген.
Нұрила ақын сөз жоқ өз заманының ақ кептері, ақ періште ақыны
Осы айтыс арқылы Үмбетәлі де, Нұрила да айтыс өнерінің тарихында қалды.
***
Үмбетәлі Кәрібаев өлеңдері өмір шындығымен, заман келбетімен астасып жатады
Сондықтан да Үмбет ақын бірде лирик, бірде сатирик, бірде ойшыл болып көрінеді
Бұл – шындық
1932 жылғы ашаршылық көрінісіне назар аударайық:
…Нәубетке қолдан ұрынып,
Үміттің жібі үзіліп.
Зарлады қазақ даласы,
Аштықтан азып, қырылып.
Қынадай орап отаған,
Зұлмат қолдан жасаған.
Бұл қалай деген ерлерді,
Түрмеге айдап, матаған…
…Мың тоғыз жүз отыз екіде,
Қазақты қайғы жайлаған.
Әрине, бұл кейін алпысыншы жылдар­дың ортасында жазылса да, ақын сан қазақ қырылған кезеңді ащы жазады
Өйткені ол зобалаңды өзі де көрді.
Үмбетәлі адамның болмысын, рухани кемістігін көре біледі және оларды аямай шенейді.
Кейбіреу ақылыңды жөн көрмейді,
Өзімдікі дұрыс деп бой бермейді.
Жазатайым жығылып, сүрінсе егер,
«Жәкетай, жебегің» деп жол бермейді.
…Басынан бағы тайып, дәулет ұшса,
Алдыңда көбелектей көлбеңдейді.
Бұл көркем кестеленген өмір бедері, адам табиғаты
Адамның мінез, ұстаным, парқы мен нарқы туралы Үмбетәлі әркез өлеңмен насихат түрінде жырлап отырған.
Жарың жақсы болса егер,
Қонақ қонса үйіңе,
Қоңыр қаздай байпаңдар.
Жатқа сырын алдырмай,
Жарқын жүзбен жайтаңдар.
Алғаның жаман жолықса,
Үйінде мейман отырса,
Баласын ұрып қағытып,
Өз-өзінен сайтаңдар.
Кем ақылға бақ қонса,
Жетілдім деп тайтаңдар.
Ақылсызға бақ қонса,
Ішпей-жемей қалтаңдар.
Басынан бақ тайған күн,
Көрінгенге жалтаңдар.
Міне, осындай назым, ғақлия түрінде айтқан өлеңдері Үмбетәліні ойшылдыққа алып келеді
Өйткені адам табиғатының үйлесімділігін іздеу философиялық категория.
Жақсы адамның белгісі –
Жауда басы қалса да,
Сенімен бірге жан берер.
Екі жүзді ел бұзғыш,
Еппен қанша күн көрер.
…Болайын деген азамат,
Бос жүргенді мін көрер.
Бағалы болса, халыққа,
Басыңа қалап бақ қонар.
Ақылды адам алдырмас,
Айтқан сөзі қонымды.
Өз бойына шақ болар,
Жақсы болса ұғымды
Көкірегі хат болар.
«Мен жазбаймын өлеңді ермек үшін» деп ұлы Абай айтқандай, Үмбетәлі Кәрібаев та сөзін ұрпағына қалдырғысы келеді
Өлең құдіретке, өлең қасиетке сүйенеді
Сондықтан да ақын өлеңдерінде өнердің қасиеті қастерленеді
Ақын өлеңді тәрбие құралы деп біледі.
Ой, дүние, керуен,
Жасымда еттім серуен.
Керуенді қос тартып,
Асармыз дүние белінен.
Жүрекке түйін шер болар
Саяқ жүрсе жерінен.
Бөлініп кетсе елінен.
Біз секілді шайырдың,
Аузынан гауһар төгілген, — деген өлең шумақтарынан өмірді көрген адамның таным-түйсігі жатыр
Ақын боп өмірге келген екенсің, еліңе қызмет ет, білімге ұмтыл, қасиетті адам бол деп ой тастайды.
Үмбетәлі ақын өлеңдерінде сұлу теңеу­лер, көрікті кескін, тіл көркемдігі мол.
Көлденең шөпке жан кіріп,
Көлде бақа құрылдап.
Күлкісінен күлтігіп,
Жұлдыздар тұр жымыңдап.
Шағалалар шаңқылдап,
Өзеннің бойы у да, шу.
Қанатын қағып саңқылдап,
Шалқарға шағала, қонды аққу,
Көзге сағым бұлдырап.
Тоң еріп жерден қайнап бу,
Үлде менен бүлдеге
Оранып орман, жерде ну.
Арада түндікті алғандай.
Арылдаған дауысы
Арқырап тасып аққан су.
Міне, осындай табиғат суреттері ар­қылы Үмбетәлі ақын адам рухын асқақ­татады
Көптеген өлең жолдары бірте-бірте нақыл сөздерге айналып кетеді.
***
Бағалы болсаң халыққа,
Басыңа талап, бақ қонар.
***
Ел болсаң, ем бол,
Ел сүйенер бел бол.
***
Тұрақсыз адам белгісі,
Құбылмалы қу болар.
***
Өнерлінің белгісі,
Отырған жері ду болар.
***
Жел сөзге біреу олақ, біреу ұста,
Ұқсамас ажыратсаң алтын мысқа.
***
Секілді үрген қарын, су құйған мес.
***
Ақылсыз, аңғары жоқ ала құйын.
***
Бойында адамшылық ар қалмаған,
Артына үлгі-нұсқа сөз қалдырмай.
Ел кезіп, ақын аз ба сарнамаған
***
Жақсы жолдас сол болар,
Шашпай сырын жинаған.
***
Жаман жолдас сол болар,
Орынсыз жерде қинаған.
***
Милы адамның белгісі –
Сөзі шықпас шашауға.
***
Тамаша жұлдыз жарығы,
Балқып нұрлы ай болмас.
***
Қанағатың жоқ болса,
Бар да болса жарлысың.
***
Білімді білімсізбен бірдей емес.
***
Үмбетәлі – эстет ақын
Әрине, кейін Кеңес Одағы тұсында мадақ өлеңдер жазды
Бірақ ол үшін ақынды кінәлауға болмайды
Заманның сөзін сөйлесе де ақын өлеңдерінде ұлттық рух мол.
Үмбетәлі Кәрібаев қазақтың ауыз әде­биетінде ерекше орны бар ақын
Ол кейін өлеңді жазбаша да жазып, халық құрметіне бөленді
Мұны Сәбит Мұқанов растайды
Ол ақындар екі жүйеге бөлінетінін, біріншісі – Жамбыл, Нүрпейіс, Доскей, Шашубай, Орынбай сынды ақындар болса, олар хат танымағандықтан тек ауызша өлең шығарды, ал екінші топқа келсек, Иманжан, Нартай, Омар, Қалқа, Саяділ, Төлеу, Үмбетәлі және тағы басқалар деп, оларды жаза да, ауызша да өлең шығаратын ақындардың қатарына қосады.
«Қара жорға» деп саған ат қоямын,
Сөзімнің осы болсын тиянағы, – деп Жамбыл баба бата берген Үмбетәлі Кәрібаев екі заманның куәсі болды
Өткен заманның қазақ тағдырындағы алапат қасіретін жырға мұңлық етсе, ке­ңестік заманның жақсылықтарын қуана жырлады
Адамды, еңбекті, адал­дықты мадақтады
Топ бастады
Ақын шығармашылығы туралы қазақтың атақ­ты тұлғалары М.Әуезов, С.Мұқанов, Ә.Тәжібаев, М.Қаратаев, К.Әзірбаев, С.Бегалин, Е.Ысмайылов, С.Садырбаев, М.Жолдасбеков, Н.Төреқұлов және тағы да басқа ғалымдар мен қаламгерлер тұщымды пікір айтты.
Ақын шығармашылығын жинап бас­тыруда белгілі қаламгер-журналист Н.Қапалбеков үлкен еңбек сіңірді
2009 жылы Үмбетәлі Кәрібаевтың қос томдығы жарияланды.
Қазақстанның халық ақыны, Жазушылар одағының мүшесі Үмбетәлі Кәрібаевтың туғанына 125 жыл толып отыр
Ақынның туған ауылында тамаша мұражайы бар
Ақын мұрасы халқымен бірге жасап келеді.
Өлең болды көбіне…
Секілді менің ғашығым, – деп ақынның өзі айтқандай, қазақтың қасиетті домбырасы мен өлеңі Үмбетәлі Кәрібаевтың есімін асқақтатып тұр, асқақтата береді…
