Қыркүйектің 22-сі күні Астанадағы «Сарыарқа» велотрегінде Президент жүлдесі үшін «Қазақстан барысы» екінші республикалық турнирі өтеді
Төл өнеріміз қазақ күресінің деңгейін көтеріп, дамыту мақсатында ұйымдастырылып отырған шараны дәл сол күні «Қазақстан» ұлттық арнасы тікелей эфирде көрсететін болады
Айтулы додаға еліміздің барлық аймағынан сайдың тасындай іріктелген 34 балуан қатысады
Турнирдің басты жүлдесі – «тайтұяқ» және Алтын белбеу
Оған қоса, жеңімпаз 150 мың АҚШ долларын иеленеді
Екінші, үшінші орын алғандар күміс пен қола медаль және ақшалай сыйақы алады
Турнирдің негізгі мақсаты – қазақ күресін дамыту және жастарды ұлттық салт-дәстүрге дәріптеу
Былтыр 20 тамызда «Қазақстан барысы» І республикалық турнирі 64 балуанның қатысуымен өткені белгілі
Алтын белбеу қызылордалық Ұлан Рысқұлға, күміс белбеу жамбылдық Бейбіт Ыстыбаевқа, қола белбеу шығысқазақстандық Шалқар Жоламановқа бұйырды
Биылғы турнирді ҚР Спорт және дене шынықтыру істері агенттігі, ҚР Мәдениет және ақпарат министрлігі, Қызылорда облысы әкімдігі, «Қазақстан барысы» Қазақ күресін дамыту қоғамдық қоры, Қазақ күресі федерациясы ұйымдастырып отыр.
Жарыс 74 келіден жоғары салмақ дәрежесінде өтеді
Әр облыстың намысын екі балуан қорғайтын болады
Финалда белдесетін шын мықтыларды ғана ұйымдастырушылар сүзгіден өткізіп алды
Қазақ күресінің екінші тынысын ашқан дүбірлі доданың іріктеу сынына жалпы есебі 749 мың балуан қатысыпты
Әр облыстан қара үзіп шыққан екі балуаннан бөлек, 2011 жылы өткен «Қазақстан барысы» турнирінің жеңімпазы Ұлан Рысқұл мен Лондондағы жазғы Олимпиада ойындарының қатысушысы Ержан Шынкеев те биыл бақ сынайды
Ержан Шынкеев дзюдодан аса ауыр салмақта ел намысын қорғаған спортшы
Ол «Қазақстан барысы» турнирінің ақтық сынына ешқандай іріктеу сынына қатыспай-ақ, жолдама алды
Себебі турнир ұйымдастырушылары Лондон Олимпиадасына қатысқан спортшыларды іріктеусіз қабылдайтынын хабарлаған болатын.
Биылғы турнирдің тағы бір ерекшелігі — көрермендер арасында билеттердің нөмірі бойынша жүлде ойнатылады
Билетпен кірген жанкүйерлер арасында ойнатылатын лотореяның бас жүлдесі автокөлік болып отыр.
«Қазақстан барысы» турнирінің финалында белдесетін балуандар:
Ғани Сейділдаев, лақап аты: Астана барысы; Дархан Бижанов, лақап аты: Қыпшақ (Астана қаласы); Ердәулет Құрманов, лақап аты: Алатау барысы; Жайдар Сайлаубаев, лақап аты: Балуан (Алматы қаласы); Кенжебек Күзенбаев, лақап аты: Шағырау; Нұрбек Қожағалиев, лақап аты: Бәйтерек (Атырау облысы); Бақтыбай Қисықов, лақап аты: Шөмекей аюы; Нұрсұлтан Иманғазин, лақап аты: Мұғалжар қыраны (Ақтөбе облысы); Бақдәулет Абызов, лақап аты: Маңғыстаудың көкбөрісі; Күнәлем Ержанов, лақап аты: Баубек (Маңғыстау облысы); Айдос Қаңлыбаев, лақап аты: Көксу көкжалы; Руслан Сейілханов, лақап аты: Жетісу арыстаны (Алматы облысы); Нұрлан Жамалов, лақап аты: Көкше арланы; Рустам Джумаев, лақап аты: Ақмола арыстаны (Ақмола облысы); Александр Касачев, лақап аты: Тұлпар; Асыл Бәрменов, лақап аты: Жас сұңқар (Қарағанды облысы); Сабыржан Әбілдаұлы, лақап аты: Оңтүстік қыраны; Нұрзат Бекасылов, лақап аты: Дарабоз (Оңтүстік Қазақстан облысы); Айбек Қырықбай, лақап аты: Көкбөрі; Дәурен Еслямов, лақап аты: Баян батыры (Солтүстік Қазақстан облысы); Айбек Нұғымаров, лақап аты: Шығыс барысы; Шалқар Жоламанов, лақап аты: Қожақыл (Шығыс Қазақстан облысы); Арман Әбеуов, лақап аты: Малайсары; Еділ Үсенов, лақап аты: Орал бурасы (Батыс Қазақстан облысы); Мұрат Кеңтонов, лақап аты: Смаил балуан; Максим Гербер, лақап аты: Қостанай аюы (Қостанай облысы); Жасұлан Әбішев, лақап аты: Әулиеата барысы; Бейбіт Ыстыбаев, лақап аты: Тараз арланы (Жамбыл облысы); Дархан Жоламанов, лақап аты: Асау; Мұрат Бәкір, лақап аты: Ертіс бөрісі (Павлодар облысы); Ерболат Юсупов, лақап аты: Сыр барысы; Руслан Әбдіразақов, лақап аты: Сыр арланы (Қызылорда облысы); Ұлан Рысқұл, «Қазақстан барысы» турнирінің тұңғыш жеңімпазы; Ержан Шынкеев, Лондон олимпиадасына қатысушы.
Айбек ҚУАНТҚАНҰЛЫ
