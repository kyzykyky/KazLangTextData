Облыс орталығынан шалғай орналасқан Ырғыз ауданында «Аймақты әнмен тербетіп» атты өнер мерекесі биыл жиырмасыншы рет өтті
Осынау әр аймақтағы үміттерін үкілеген талантты жастардың басын қосқан дәстүрлі өнер додасы өз бастауын 1997 жылдан алады
Елімізде экономикалық тұрақсыздық орын алып, кейбір мәдениет ошақтары жабылып, өнер адамдары да қиыншылықтарды бастан кешіргені көпшілік жадында
Өнердің бағасын білетін халық сондай сындарлы сәттен де сүрінбей өтті.
Еліміз тәуелсіздігін алғаннан кейінгі кездескен қиыншылықтарға қарамай, Ырғызда елді рухани серпілту мақсатында «Аймақты әнмен тербетіп» атты өнер байқауы алғаш рет ұйымдастырылды
Осы шара арқылы халқымыздың саз өнері туындыларын кеңінен насихаттау, ел ішіндегі жас таланттарға қолдау көрсету мақсаты көзделді
Сол жылы аудандық балалар саз мектебі ұжымы тарапынан көршілес аудандардың өнерпаз жас­тары арасында байқау өткізу жөнінде бастама көтерілген еді
Сол тұста Ырғыз ауданының әкімі болған Жеткерген Оралмағанбетов осынау игі бастамаға жан-жақты қолдау көрсетті
Бұл азамат өткен жылы ауыр науқастан қайтыс болды
Ақтөбе облысы әкімінің орынбасары дәрежесіне дейін көтеріліп, ел мүддесі үшін бірнеше абыройлы қызметтер атқарған азаматтың ізгілікті ісін халық ұмытпайды
Сөйтіп, осыдан жиырма жылдай уақыт бұрын Ырғыз өңірінде кіші «Азия дауысы» іспеттес ән мен жырдың думанды мерекесінің тұсауы кесілген болатын
Өнер байқауы сәтті өтіп, ел мен елдің араласуына, мәдени байланыстардың жандануына жол ашылды.
«Аймақты әнмен тербетіп» өнер мерекесінің биылғы мерейтойлық кезеңі ел Тәуелсіздігінің 25 жылдық торқалы тойының қарсаңына тұспа-тұс келді.
Өнер байқауының жүргізушілері мерекелік сахна төріне беттеген әр облыстан, аудандардан келген өнерпаздардың жетістіктері туралы хабарлап тұрды
Биылғы «Аймақты әнмен тербетіп» Ырғыз өнер мерекесіне өз облысымыздан басқа Қарағанды, Қызылорда, Батыс Қазақстан, Маңғыстау облыстарынан арнайы келген өнерпаздар қатысты.
Дәстүрлі өнер фестиваліне қатысушыларды Ырғыз ауданының әкімі Мәди Елеусізов, Ақтөбе облыстық мәдениет, мұрағаттар және құжаттама басқармасының басшысы Қанат Айтбаев, Батыс Қазақстан облысы Сырым аудандық Мәдениет орталығының директоры Серік Тоқпанбетов құттықтады
Мерекелік сәтте лебізін білдіргендер «Аймақты әнмен тербетіп» Ырғыз өнер мерекесінің жастарға рухани тәрбие беруге, аймақтардағы өнерге бейім таланттарды шыңдауға үлкен ықпалы тиетіндігін, тағылымы мен өнегесі мол шара екенін атап айтты
Мерекелік сахнадан облысымызға белгілі өнерпаз, сазгер ырғыздық Нұрталап Жүсіпов «Шаттық шашуы» әнін шырқады
Ырғыз халықтық-этнографиялық фольклорлық ансамблі Дәулеткерейдің «Көрғұлы» күйін , жергілікті ақын Қазбек Қозиевтің өлеңіне жазылған сазгер Шалабай Санаевтің «Ырғыз вальсі» әнін ырғыздық өнерпаз Кенжебек Қожамбердиев жеке дауыста орындады.
Жиырмасыншы рет өткен Ырғыз өнер мерекесінің жүлде қоры да қомақты болды
Жүлделерге қаржы Ақтөбе облыстық мәдениет, мұрағаттар және құжаттама басқармасынан бөлінгенін айта кету керек
Эстрада жанры бойынша ырғыздық Бауыржан Нұрлыбай Гран-При және терме жанры бойынша Шалқар ауданының өнерпазы Нұрбек Сансызбаев Гран-При иеленді
Олардың әрқайсысына аудан әкімінің арнайы дипломы мен 150 мың теңге қаржы тапсырылды
Өзге жеңімпаздар да ақшалай жүлделер иеленді
Жүлдегерлерге дипломдар мен алғыс хаттар, Ырғыз өнер мерекесінің арнайы төсбелгісі тапсырылды.
Марат МЫРЗАЛЫ, 
журналист
Ақтөбе облысы
Ырғыз ауданы
