Әдетте қолыңа бір жыр кітабы тие қалса, оның ішінен өрелі ой, тартымды теңеу, тамаша түйін іздейсің
Жанар Нұрғалидің «Аппақ әлем» атты жыр жинағын оқырман ретінде парақтап көріп едім, бұрын ешкім айтпаған ой түйіндердің бар екенін байқадым. 
Айталық, «Үрей» деген өлеңінде айналаға осы дүние ақ па екен деп қарағанын жазады
Пенделердің тірлігін былайша сипаттайды:
«Күйін кештім жындының,
Пендені аяп жыладым –
Жығып жатты бір-бірін
Қақпасына күнәнің».
Одан әрі пәктік киесін ешкімнің түсінбейтінін, әркімге күйе жағылып жатқанын жыр тілімен сөйлеткен
«Дөңгеленді дүние Күнә-шекпен жамылып» дейді.
Қоғамның «ауа райы» туралы келесі бір өлеңі «Өлара заман бұл» деп аталған екен
Өзгерді бұл заман, сондықтан «Жазмышты тілдемен, Жазмышың Құдай ғой
Шолақтау ойласақ, құрдымға құлайды ой» дейді ақын
«Төңкеріс жасайтын ой-сана тартысы, Дінде ме, неде осы – әлемнің бар күші?» деп сұрақ қоя отырып, бұл өлеңін:
«Әлем тұр есінеп,
Түссізге боялып.
Тірілер қалғыды,
Өлілер оянып.
Адам-ой – адасқақ –
Менің бар жарам дүр.
Үміті – ай-елес,
Өлара заман бұл» деп түйіндеген.
Жанардың нәзік жанынан туған махаббат лирикалары да ойлы көзімен тіл қатады
«Сені іздеп жүрем» атты өлеңінде кеудемдегі үмітімді жағу үшін «Қол алысайын арманмен» деген тамаша ойы бар
Сағындырған жанға қайда кеттің, «Жүрекке түйір тамшы іліп?» деген сұрағын жырмен суреттейді.
Айта кету керек, ақын-журналист Жанар Нұрғали Ақтөбе өңірінде туып-өскен
Әл-Фараби атындағы Қазақ ұлттық мемлекеттік университетінің журналистика факультетін бітірген
Өлеңдері «Толқынды толқын қуады», «Гүл-ғұмыр» атты ұжымдық жыр жинақтарына, «Жәдігер» атты Ақтөбе ақындарының антологиясына енген
Республикалық тәуелсіз «Алтын Орда» және облыстық «Ақтөбе» газетінде, «Керек.info» қоғамдық-ақпараттық апталығында журналист болып еңбек еткен
Қазір Астанада тұрады
ҚР Әділет министрлігі жанындағы «ҚР Заң шығару институты» Лингвистика орталығында қызмет істейді.
Жоғарыда жырларымен таныссақ, енді өмірлік ұстанымына, ой-пікіріне де назар салып көріңіз, ойлы оқырман
Шағын сұхбат – ақын көңілінің шарайнасы
Өлең өлкесінде өзіндік үні бар Жанардың ақындық жолға қалай келгенін сұрағанымда, ол:
– Мені өлең өлкесіне өмірдің өзі әкелді
Сонау балалық шаққа үңілсем, өмір-ана мені өзі әлдилеп жүріп, өлеңге әкеліпті, жырды маған серік етіпті
Әрбір атқан таң мен күн мені өлеңмен оятып, өлеңмен ұйқыға бөлепті.
Бұлай дейтін себебім, екі жасымнан атам мен әжемнің қолында өсіп, тәрбиесін көрдім
Көзін көргендердің айтуынша, Нұрғали әкем Шораяқтың Омарының, Балқы Базардың өлеңдерін жатқа білген көрінеді
Үйде «Қобыланды батыр», «Қыз Жібек», «Көрде туған Көрұғлы батыр» атты қалың дастандар болды
Бес жасымда Нұрғали әкем қайтыс болды
Әжем күн сайын атар таңды әкемді іздеп, жоқтаумен қарсы алатын
Әжем өте жоқтаукер еді, дауысы әудем жерге дейін естілетін
Күн сайын әжемнің жоқтауынан оянып, түсінбесем де оңашаға барып, жылап алатынмын.
Алғаш рет «Қымбат маған өмірде әке деген, Әттең жоқсың шуақ таң әперер ем» деп басталатын өлеңімді Нұрғали әкеме арнап, 7-сыныпты бітірген жылы жазда жаздым
Кейін өлең серігіме айналды.
– Өлең жазудағы басты ұстаны­мыңыз? Қандай талаптарды берік ұстанасыз?
– Әр адамның өз әлемі болатыны сияқты, әр ақынның да өз әлемі бар
Жалпы әрқайсысымыз өз таным-түйсігіміздің қауашағында өмір сүріп жатырмыз
Өмірлік ұстаным да, өлеңдегі ұстаным да сол себепті әртүрлі.
Жақында бір ақын ағайым өлеңді сирек жазатынын айтты
«Өлең жолдары көкейге кеп, қолыма қалам алған сәтімде оқырмандарым көз алдыма елестейді
Сол сәтте өлеңге деген талабым мен оқырман алдындағы жауапкершілігім арта түседі
Көз алдыма оқырманымды елестетіп отырып жазып шығамын
Жазып шыққан соң, өлеңімді қайта-қайта оқимын, ұнамай қалады
Сөйтіп, өлең ауылына ат басын тіреуді сиреттім» деп еді
Енді бір замандасым «өлең жазылуы үшін сезім керек» дейді.
Ал Абай ақын:
Өлең – сөздің патшасы, сөз сарасы,
Қиыннан қиыстырар ер данасы.
Тілге жеңіл, жүрекке жылы тиіп,
Теп-тегіс, жұмыр келсін айналасы, – дейді
Бұл – Абай ақынның өлеңге, ақынға қойған талап үдесі
Осы бір талап үдесінен шыға білу – қашанда әр ақынға сын боп қала бермек.
Ал мен үшін – «Әдебиет – ардың ісі»
Соңғы кездері осы сөз жиі ойға оралып жүр
Өлең де адалдықты сүйеді
Өлеңге деген адалдықты жоғалтқым келмейді
Менің өлең жазудағы ұстанымым да, талабым да осы адалдық болса керек.
– Думаны басылмайтын, базары тарқамайтын мына Өмірде өлеңмен не жазып кетуді армандайсыз?
– Нені дейсіз бе? Өмірді сүюді ғана
Өйткені бізге өмір поэзиясы жетіспейді
Соңғы кездері адамдардың өмірде шаршап, жандары жадап-жүдеп жүретіндері де содан
Өмірді сүйе алмайтындар Жаратқанын да қалыс қалдырады
Өмірді сүйе алмағандар Құдайды да, адамды да сүйіп, құрметтей алмайды
Ал мен өмірге ғашықпын
Соңғы нүктеге дейінгі жолдарда менің өлеңімнің тақырыбы да сол – Өмір
Солай болып қала бермек.
Міне, ақын Жанардың жыр әлемі де, сыр әлемі де осындай
Біз оған ақындық жолда алар асуы биік болғай деп тілейміз!
Айбатыр СЕЙТАҚ,
ақын, 
Қазақстан Жазушылар 
одағының мүшесі
АСТАНА
