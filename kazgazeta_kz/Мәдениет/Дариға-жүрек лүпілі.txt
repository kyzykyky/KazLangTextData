Келесі жылы қазақ халқы ақиық ақын Мұқағали Мақатаевтың 80 жылдығын атап өтеді
Осы айтулы шараға дайындық жұмыстарын Алматы облысының әкімі Серік Үмбетов бастаған өңір жұртшылығы бір жыл бұрын бастап кетті
Бұл түсінікті де
Өйткені поэзияның мұзбалағы атанған біртуар ақынның кіндік қаны тамып, алғашқы еңбек жолын бастаған жер – осы Жетісу топырағы
Қандай топыраққа болса да өз перзенті ерекше ыстық
Ол перзентің басқа емес, ұлттың мақтанышына айналған Мұқағали болса ше?! Ақынның мерейтойын тиісті деңгейде өткізу мақсатында өңірде облыс басшысының өзі жетекшілік ететін арнайы комиссия құрылған болатын
Биылғы жылдың ақпанында бұл комиссияның алғашқы отырысы ақынның туған жері – Қарасаз ауылында өтті
Міне, осы басқосуда ақын тойы өтетін жер – Қарасаз ауылы болатындығы жөнінде ұйғарым жасалды
Сонда белгіленген жұмыстарға сәйкес қазіргі таңда ауылдың ішкі жолдарын «Жол картасы» бағдарламасының шеңберінде ретке келтіру, сондай-ақ ауылдағы Мәдениет үйі мен ақынның мұражайын күрделі жөндеуден өткізу, жаңарту ісі қолға алынуда
Осы мақсатта мұражайға 90 млн
теңге, Қарасаз ауылдық Мәдениет үйіне 16 млн
теңге қаржы бөлініп отыр.
Жақында Мұқағали тойының қар­саңында облыс орталығы Талдықорған қаласында ақынның өлеңдеріне жа­зылған әндерді орындаушылардың «Дариға-жүрек» атты тұңғыш рес­публикалық байқауы өткізілді
Не­гізінен, бұл шара бұған дейін үш жыл қатарынан облыстық байқау ретінде өткізіліп келген екен
Ақынның 80 жылдығы қарсаңында оның ауқымы кеңейтіліп, республикалық деңгейге көтеріліпті.
Байқаудың мақсаты – М.Мақатаев­тың өміршең туындылары арқылы жастарды өнерге баулу, жас буынның шығармашылығын қолдау.
Байқау шымылдығын облыс әкімі С.Үмбетов құттықтау сөз сөйлеп ашты:
– Мұқағали ағамыз өмірден өтсе де, тамаша өлеңдерімен ел есінде мәңгі қалып, кейінгі толқын өшпес өнерін жалғастыруда
Дәуір ұлылығын, замана шындығын шалқар шабыт, шынайы сезіммен өрнектеген ақынның қай шығармасы да халқымыздың ұлттық әдебиетіне, поэзиясына асыл қазына болып қосылды.
Көш жалғассыз емес, алтын мұра – қасиетті өлең-жыр бүгін де талантты өнер өкілдерінің қолына көшті.
Бүгінгі байқау жастарымызды отансүйгіштікке тәрбиелеп, тәуел­сіз мемлекетіміздің бірлігі мен ынтымағының нығаюына септігін тигізері сөзсіз.
Байқаудың ақтық сынында рес­публиканың әр түкпірінен келген он  төрт өнерпаз бақ сынады
Олар Мұқағалидың өлеңдеріне шығарылған Ш.Қалдаяқовтың, Н.Тілендиевтің, А.Қоразбаевтың және басқа да ком­позиторлардың әндерін орындады.
Байқаудың қазылар алқасының қос төрағасы болды
Олар – ақын Сәкен Иманасов пен белгілі композитор Мыңжасар Маңғытаев
Қазылар алқасының құрамында сондай-ақ әншілер, Қазақстанның халық әртісі Сара Тыныштығұлова, Гүлвира Разиева, ақындар, Мемлекеттік сыйлықтың иегерлері Темірхан Медетбек, Ұлықбек Есдәулет және басқалар болды.
Сонымен ән жарысының қоры­тындысы да шықты
Бас жүлдеге Талдықорған қаласындағы қыздардан құралған «Мөлдір» вокальдік-аспаптар ансамблі ие болды
Бірінші орынның да иесі – талдықорғандық өнерпаз
Ол – Рза Есенгелді
Екі екінші орынның иегерлері – Фариза Досболова (Жамбыл облысы) мен Гүлден Жұмабай (Алматы қаласы)
Үшінші орынның жеңімпаздары – Қанат, Айткүл Құдайбергеновтер (Талдықорған), Сандуғаш Стамғазиева (Алматы қаласы), Карина Алқожаева (Алматы қаласы)
Жеңімпаздар ақшалай сыйлықпен марапатталды
Бас жүлде 300 мың теңге болса, бірінші орын алған өнерпаз 200 мың теңгені, екінші, үшінші орын алғандардың әрқайсысы 100 мың және 75 мың теңгеден қанжығаларына байлады.
Байқау барысында Нұрғали Нүсіп­жановтан бастап Меруерт Түсіпбаева, Роза Әлқожа, Ерболат Құдайбергенов, Естай Әлікеев секілді елге танымал өнер иелері де ән шырқап, жиналған қауымның көңіл-күйін көтерді
Ой­лылығымен, тұнықтылығымен жүрек­терді баураған Мұқағали жырлары ән, әуен болып, аспан төрінде қалқып жүр.
Нұркен Жандәулетұлы
