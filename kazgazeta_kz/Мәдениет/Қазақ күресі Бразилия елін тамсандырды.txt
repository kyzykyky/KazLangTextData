Қазақ күресі бүгінде барша әлемге танымал бола бастады десек, қателеспейтін шығармыз
Себебі осы бағытта елімізде және алыс-жақын шетелдерде қолға алынып жүрген маңызды шаралар соның айғағындай
О баста республикалық деңгейде, одан кейін халықаралық дәрежеде ұйымдастырылған жарыстар мен сайыстар ұлттық күресіміздің керегесін кеңейтіп, туын едәуір биіктетті
Әрине, әлі де атқарылуы тиіс жұмыстар қыруар, оның бәрі уақыт ағымына сай жүзеге аса жатар
Осы орайда оқырман қауымға қазақ күресінің сонау Бразилия елінде жалауы желбіреп қайтқанын сүйіншілей айтқымыз келіп, қолымызға қалам алған едік.  Баршамызға белгілі, Бразилия десек, футбол ойға оралады
ХХ ғасырдың үздік аяқ доп шебері, футбол королі Пеленің отаны Бразилия елі футболдан ғана емес, өзге спорт түрлерінен әлем көшін бастап келе жатқан мемлекет. 
Айталық, бұл елде күрес пен бидің негізінде пайда болған – капоэйра жекпе-жегі, бразилиялық джиу-джитсумен әлемде аттары айшықталып қалған Грэйси әулетінің жетістіктерін айтсақ та жеткілікті.
Енді жекпе-жек өнеріне қызығу­шылығы басым бразилиялықтарды біздің қазақ күресінің ерекшелігі елітіп алғандығы туралы дәлелдерді тарқата айтсақ.
Сонымен, Дүниежүзілік қазақ күресі федерациясы мен UWW Бірік­кен күрес Одағымен тізе қоса отырып Бразилияның Сан-Паулу мен Рио-де-Жанейро қалаларында төл күресі­мізден ересектер арасында екі салмақ бойынша өткізген Пан Америка чемпионаты ерекше есте қалатын оқи­ғаның бірі болды
Қазақ күресі тағы бір үлкен асуды бағындырды десе болады.
Негізі ата күресіміз Пеленің ота­нынында осымен екінші мәрте оралып келіп аламан жекпе-жектерді өткізу мәртебесіне ие болып отыр
2012 жылы Бразилияның Сан-Паулу қаласында ел тарихында тұңғыш рет жасөспірімдер арасында І-ші әлем чемпионаты ұйымдастырылған болатын
Міне, араға 5 жыл салып төл күресіміз Бразилия еліне екінші рет оралып, ұлттық күресімізден 8 мемлекеттің өкілдерінің қатысуымен жарыс өткізіп, Бразилия жұртшылығының ризашылығына бөленіп қайтты
Жалпы, Пан Америка елдері ұлттық күресімізге деген ерекше сүйіспеншілігін елімізден барған мамандар байқаған екен
Жарысты қызыға тамашалаған бразилиялықтардың көпшілігі қазақ күресінің болашағы зор екендігін айтып, олимпиада ойындарының бағдарламасынан лайықты орын алатын тамаша ұлттық спорт түрі екендіктерін жеткізіпті.
Жарыс басталар алдындағы күндері қатысушы төрешілерге арнал­ған қазақ күресінің ережелері мен тарихынан слайд-шоулар мен мағыналы семинар-кеңестер өткзіліп, танымды насихаты жоғары деңгейде жүргізілді
Айталық, Дүниежүзілік қазақ күресі федерациясының вице-президенті, профессор, ҚР еңбегі сіңген жаттықтырушы Серік Түкеев мырза қазақ күресінің күртешесін киіп алып, шетелдіктерге қазақ күресінің әдіс-айлаларын кеңінен таныстырды
Мұндай қадам басшы­лық­тың ұлттық күресімізді жан-тәнімен жақсы көріп қана қоймай, ісімен дәлелдеп, көпшілікке үлгі етті
«Ұлық болсаң, кішік бол» деген осы емес пе
Қазақ күресінен Дүниежүзілік федерацияның бас хатшысы Нұрлыбек Ермағанбетов те біліктілігін көрсетіп,төл күресіміздің басты ерекшеліктерін төрешілерге кең көлемде насихаттап, қатысушы мемлекеттердің жаттықтырушыларына қолдауға қажет теория-әдістемелік сабақ ретінде, қазақ күресінің ереже­лері мен ерекшеліктері туралы жазылған ақпараттық материал­дарды таратып берді
Нұрлыбек қазір екі аптадай сонда қалып, қазақ күресінен жаттықтырушыларға оқу-жаттығу жиындарын өткізуде
Ұлттық күресіміздің қыр-сырын барынша насихаттаған Дүниежүзілік қазақ күресі федерациясының өкілдері шетелдік балуандар мен төрешілердің тарапынан жақсы бағасын алған екен.
Қазақ күресін әлем аренасына шығару үшін, ұлттық күресіміздің әдемілігін барынша таныту жолында әрбір азамат білгенін көрсете білсе ғана ата күресімізге деген сүйіспеншілік арта түседі
Осы орайда Бразилияға барған Дүниежүзілік қазақ күресі федерациясының өкілдері ұлттық күресіміздің ұлылығын қолдан келгенше жан-жақты көрсетуге тырыс­ты
Айталық, кезінде қазақ күресі мен самбодан бозкілемде дес бермеген ардагер балуан, төл күресіміздің жанашыры Арынғазы Беркімбаев та Бразилияға көруші қонақ ретінде емес, қазақ күресін дамытушы жанның бірі ретінде барғандығын ісімен дәлелдеді
«Сырлы аяқтың сыры кетсе де сыны кетпейді» демекші, ұзақ жылдар жинаған мол тәжірибесін көрсету мақсатымен білегін түріп, бозкілемге шыққан Арынғазы ағамыз Пеленің отандастарына қазақ күресінің нағыз текті күрес түрі екендігін өзінше айызын қандыра көрсетті
Міне, қазақ күресіне жан-тәнімен берілген жанашыр жанның осындай қайратты қадамы елімізден барғандардың барлығының көңілін көтеріп,бір марқайтып тастады.
Сонымен, Рио-де-Жанейро қаласында 8 мемлекеттен екі балуаннан келіп қатысқан Пан Америка чемпионаты 80 келі мен +80 келіден жоғары екі салмақ дәрежелері бойынша басталып кеткен еді
Қатысушы елдерге тоқтала кетсек, олар Бразилия, Чили, Мексика, Перу, Уругвай, Парагвай, Аргентина, Колумбия
Бәрін айт та, бірін айт демекші, Бразилияда ұйымдастырылған қазақ күресінен Пан Америка чемпионаты қазақ күресін тағы бір жоталы қырға алып шықты десе болғандай
Ең бас­тысы, шетелдіктер біздің күрестегі ережелерде ана тілімізде айтылатын «Баста», «Тоқта» деген тіркестерді жаттап үйренді.Түсінбегендерін сұрап алып, аса қызығушылықтарын білдіріп жатты
Ғасырлар бойы ұрпақтан-ұрпаққа жалғасып келе жатқан қасиетті өнеріміз кемеліне келіп, әлемге шығатын уақыты жетті
Бүгінгі күні Дүниежүзілік қазақ күресі федерациясының қазақ күресін әлем елдеріне кеңінен дамытып, олимпиада ойындарының бағдарламасына қосу мақсаты осылайша сәтті сапарлардың жемісімен жалғасын тауып келеді.
Ақын ОРДАБАЙҰЛЫ
