Алматы қаласындағы «Спутник» сауда орталығында жаңа отандық фильмі­нің көрсетілімі болды
1,5 сағаттық толық­метражды фильм «Біз балалар үйіненбіз» деп аталады
Аталмыш фильмде  жастайынан жетім қалып, тағдыр тауқыметін тартқан балалардың басынан өткен боямасыз өмірі  баяндалады. Басты кейіпкер Арманды белгілі актер Ерлан Кәрібаев, Құралайды Өнер академиясы колледжінің студенті Балжан Төкен, сот төрағасының рөлін танымал актер Байғали Есенәлиев, бай әйелді Гүлжан Қалыбаева, Арманды бағып-қаққан анасының рөлін Салтанат Медетбаева сомдады
Балалар үйінен шыққан қос ғашық Құралай мен Арманның қиын өмірі арқылы қоғамның ащы шындығы бейнеленеді
Қол ұстасып бірге бақытты өмір сүруді армандаған жастардың алдынан небір қиындықтар шығады.
Есірткіге елітіп жүрген ауқаттылардың баласы кафеде отырған Құралайға тиісіп, қызын арашалаған Арманмен сөзге келісіп қалады
Текетірес кезінде өзі келіп ұрынған бала ажал құшады
Жетімдер үйінен шыққаны аздай, Арман енді кісі өлтірді деген айыппен түрмеге жазықсыз қамалады
Өлген баланың шешесі Арманды соттатқызу үшін ақшасын аямайды
Фильм желісінің қызығы сол Арманды сотқа беріп жатқан әйел кезінде оны перзентханада басқа әйелге тастап кеткен анасы болып шығады
Анасы жас кезінде байлық пен мансапқа қызығып, баласын тастап, қалталы азаматпен тұрмыс құрады
Алайда өкініш өзегін өртеп, шалыс басқанын түсінген сәтте, бауыр еті баласы да анасынан сырт айналады.
Режиссер Уәлихан Исабайдың айтуынша, дүние есігін ашқаннан-ақ тағдырдың тауқыметіне тап болған балалардың болашағы, келешегі қалай болады деген ой мазалап, сол себепті балалар үйі тәрбиеленушілерінің өмірін көрсетуге тырысыпты
Сонымен қатар фильм авторлары, жетімдер үйінде тәрбиеленген балалардың тағдыры арқылы тасбауыр ананың ғана емес, қоғамның да қатыгездігін көрсетуді мақсат қылған екен
Фильмнің продюсері Қайрат Мүтәлиевтің бұл алғашқы туындысы
Оның айтуынша, өмірден алынған шынайы оқиғаларды кино арқылы жастарға жеткізіп, жастар санасына ой салуды көздеген.
Бюджеті  аса қомақты болмаса да, айналасы бір-ақ жылдың ішінде түсірілген туынды өмірдің ащы шындығын бейнелеуімен құнды
Шынайы өмірдің өзінен алынған фильмді кинотеатрлардан 12 қыркүйектен бастап тамашалауға болады.
Ақбота ИСЛӘМБЕК
