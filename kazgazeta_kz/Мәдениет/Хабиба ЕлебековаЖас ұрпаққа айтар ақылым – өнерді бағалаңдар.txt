М.Әуезов атындағы Қазақ мемлекеттік академиялық драма театрында театрдың құрылғынына 90 жыл, сондай-ақ Қазақстанның еңбек сіңірген артисі Хабиба Елебекованың туғанына 100 жыл толуына орай салтанатты кеш өтті
Кешке Қазақстан Республикасы Мәдениет және спорт министрі Арыстанбек Мұхамедиұлы қатысты. 
Хабиба Елебекованың 100 жасқа толу мерейтойына арналған салтанатты кеш шымылдығы актрисаның өмірі мен шығармашылығынан сыр шертетін бейнефильммен ашылды
ҚР Мәдениет және спорт министрі Арыстанбек Мұхамедиұлы мерейтой иесін құттықтап, Елбасы Нұрсұлтан Назарбаевтың Құттықтау хатын табыс етті
Президенттің Құттықтау хатында Х.Елебекованың М.Әуезов атындағы Қазақ мемлекеттік академиялық драма театрының іргесін қалаған алыптар тобының көрнекті өкілі екені атап көрсетіле отырып: «Осы театрда сексен жылдай үзбей өнер көрсетіп, көптеген мазмұнды бейнелер жасап, бүгінгі таңда қазақ сахнасының Анасына айналдыңыз
Қазақ театр өнері мен әдебиетінің іргетасын қалаған тарихи тұлғалар туралы болашақ ұрпаққа арнап тағылымды естелік кітаптар жазып көрсеткен өнегеңіз өз алдына бір төбе
Сіздің өнердегі жолыңыз бен жарқын істеріңіз халқымыз үшін әрдайым жақсы үлгі болып қала береді» делінген.
Театр директоры Ерлан Біләл мерейтой иесіне ҚР Премьер-министрі Кәрім Мәсімов пен ҚР Премьер-министрінің орынбасары Дариға Назарбаеваның Құттықтау хаттарын табыстады
Құшағы гүлге толған Хабиба Елебекова айтылған ізгі тілектерге алғысын жеткізіп:
– Бұл қасиетті қарашаңырақта менің бар ғұмырым өтті
Маған сый-құрмет көрсеткендеріңнен көңілім көгершіндей көкке самғады
Дүниеде өнерге жететін ештеңе жоқ
Өнерсіз елдің өмірі – өмір емес
Жас ұрпаққа айтар ақылым – өнерді бағалаңдар
Болашақта қазақ өнерінің киелі қарашаңырағы саналатын М.Әуезов театры әлемдік деңгейдегі театрға айналуына тілектеспін! – деді.
Мерекелік концертте қазақтың белгілі әншілері Рамазан Стамғазиев, Мақпал Жүнісова, Алтынай Жорабаева, Гүлбаршын Тергеубекова, Ж.Елебеков атындағы эстрада және цирк колледжінің студенттері өнер көрсетті.
М.Әуезов атындағы Қазақ мем­лекеттік академиялық драма теат­рында 90 жылдық мерейтойға ар­налған салтанатты кеш те жоғары деңгейде ұйымдастырылды
Әсем әндер шырқалып, күмбірлеген күй тартылды.
Жиналған қауымды Қазақстан Жазушылар одағы басқармасының төрағасы, Сенат депутаты Нұрлан Оразалин құттықтап, ҚР Парламенті Сенатының төрағасы Қасым-Жомарт Тоқаевтың құттықтау хатын табыс етті
Сонымен бірге Ресей, Грузия, Әзірбайжан елдерінің мемлекеттік театрларынан да құттықтау хаттары келгені хабарланды
Кеш барысында Абай атындағы Қазақ мемлекеттік академиялық опера және балет театрының, ұйғыр және корей театрларының артистері, Құрманғазы атындағы Қазақ мемлекеттік академия­лық халық аспаптар оркестрі, Б.Бай­қадамов атындағы Мемлекеттік хор капелласы өнер көрсетті
«Ана-Жер-Ана», «Томирис», «Еңлік-Кебек», «Абай» спектакльдерінен қойылған үзінділер кеш қонақтарының қо­шеметіне бөленді
Осылайша, қарашаңы­рақтың 90 жылдығы үлкен той-думанмен аяқталды.
Ал «Театр көктемі – 2016» фести­ва­­лінің жабылу салтанатында жүл­де­герлерді марапаттау рәсімі өтті.
Мәдени шара аясында театрдың бір жылдық жұмысын насихаттағаны үшін «Ана тілі» ұлт газетінің мәдениет және тіл мәселелері бөлімінің редакторы Ақбота Исләмбек, «Алматы ақшамы» қоғамдық-саяси газетінің тілшісі Балнұр Ахмет, «Қазақстан» ұлттық телеарнасының продюсері Дәурен Дариябек, «Білім және мәдениет» телеарнасының сценарисі, «Өмір.Театр.Кино» бағдарламасының жүргізушісі Ләзиза Керімқұлова, «Театр kz» журналының тілшісі Аманжол Қорғанбаев, «Қазақ радиосының» тілшісі Жанар Оразымбет арнайы «Театр және ақпарат» жүлдесімен марапатталды.
Қымбат СМАҒҰЛОВА
