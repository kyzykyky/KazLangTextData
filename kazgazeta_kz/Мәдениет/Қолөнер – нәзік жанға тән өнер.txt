Әйел, ана, әже – осынау үш ауыз сөз бір-бірімен тығыз байланысты
Әйел – шаңырақ шаттығы, ана – балаларының қамқоршысы, әже – әулеттің ұйытқысы
Осы үш міндетті абыроймен атқарған ана қашанда елге сыйлы, құрметті.
Біз сөз еткелі отырған ардақты ана Камилә Омарбекова отбасының ғана емес, қоғамның да қамын жеген, жас ұрпақ тәрбиесіне айтулы үлес қосып, ұлттық салт-дәстүрді жалғастырып, қолөнерді өміріне өрнек етіп жүрген жан
Бір басына сан түрлі өнерді тоғыстырған ана қолөнермен қатар ән айтуды, дәмді ас пісіруді, атқа отыруды, велосипедпен жүруді серік етіп, жас ұрпаққа үйретіп келеді
Бүгінде Достық үйі жанындағы Аналар кеңесінің, Талдықорған қалалық «Әжелер» ансамблінің мүшесі
Ардагерлер үйінде қыздарға қолөнердің қыр-сырын меңгертіп жүрген ұстаз.
Камилә Омаралықызының қыздарға айтар кеңесі көп, үлгі-өнегесі мол
Ол кісімен етене жақын танысып, сұхбат­­тасқанымызда бірден-ақ бірнеше өнерді қатар меңгеруінің, оның ішінде қолөнерге бейім болуының себебін сұрадық.
– Бала күнімізде анамыз үйде ­кесте тігеді
Оған қарап қызығып, менде қолыма ақ мата, ине-жіп алып, кесте­леймін
Мәкен Мұхаметжанқызы деген ұстазым болды
Ол гүлдеп тіккен кестелеріме қарап мені «Гүлші қыз» деп атайтын
Кестелерімді көрме­лер­ге қоятын
Қолөнерге деген қызығу­шылығым осылай басталған еді
Ал әкем бес жасымда атқа мінуді үйретті
Ол да менің өмірімде елеулі орын алды
Қазір 60-қа келсем де әжемін деп атқа отырудан бас тартқаным жоқ
Керісінше, қаланың қыздарын атқа мінуге үйретіп, қазақ үшін қасиетті жылқы малын насихаттап жүрмін
Ән өнеріне келуіме мектептегі ұстазым Бақтияр Бозов деген ағайдың әсері мол болды
Ол кісі баянда ойнайтын
Сонда Бұлбұл Дәулетова деген сыныптасым екеумізге «Менің Қазақстаным» әнін айтқызатын
Ол сары, мен қара торы қызбын
«Сары қыз, қара қыз, кәне, шығыңдар» дейді
«Біз алтын күн аспаны» деп әуелете жөнелеміз
Қазір Бұлбұл екеуміз кездесіп қалсақ, кезінде біз айтатын ән еліміздің Әнұранына айналды деп мақтанып қоямыз, – деп ағынан жарылды.
Осылайша қыздың көкейінде бүр жарған өнерге деген ынтықтық жас кезінде де жарқырай көрінді
Ол мектеп бітірген жылы Көкөзек қой кеңшарында алғаш рет «Гүлдер – 74» комсомол жастар бригадасы құрылды
Сонда еңбек ете жүріп, ән айтып, ауданда өткен байқауға да қатысады
Онда бірінші орын иеленіп, қызыл кілем сыйлыққа алады
Осы кезде көзге түскен жалынды жас ауылдық кеңес депутаттығына ұсынылады
Сөйтіп, небәрі 17 жасында қоғамдық өмірге белсене араласа бастайды
Қолөнерден қол үзбеген Камилә Омаралықызы Сарқан қаласындағы кілем цехына жұмысқа кіреді
Ол кезде кілемді қолмен тоқиды, оның қиындығына қарамастан бірден-ақ меңгеріп алады
Қағылез қыздың талабына үлкендер сүйсіне қарайды
Камилә апай онымен тоқтамай тоқыма өнерін үйренеді
Сөйтіп, Қапал ауылындағы тоқыма цехында 21 жыл еңбек етеді
Сонымен қатар осында көркемөнерпаздар үйірмесінің жетекшісі болады
Кейіннен тоқыма цехы жабылған соң Талдықорған қаласына қоныстанып, 1996 жылдан бастап Достық үйінің ұйғыр орталығында, 2011 жылдан зейнетке шыққанға дейін облыстық Қазақстан халқы Ассамблеясына қарасты қазақ салт-дәстүр орталығында қолөнер шебері болады
Қазір зейнетте жүрсе де қоғамдық жұмыстан қалмай, қалада өтетін іс-шаралардың бәріне қатысады
Қалалық «Әжелер» ансамблінің, Аналар кеңесінің мүшесі
Ал Ардагерлер үйінде қыздарға қолөнер үйретіп, қазақ халқының салт-дәстүрін жас ұрпақ бойына сіңіруде атқарып жатқан еңбегінің өзі жеке дара айтуға тұрарлық.
Мұнда шебер ұстаз түрлі қол­өнер бұйымдарын, атап айтар болсақ, кесте, ою-өрнекті көрпеше-жастықша, киізден жасалған ат, түйе ойыншық­тарын, моншақтан тоқылған гүл, әшекей заттарды жасатып, қыздарды әсемдікке баулуда.
– Біздің еңбегіміздің сапалылығы сонда, бәрін ине-жіппен қолдан тігеміз
Тігін машинкасын, желім, басқа да жабыстырғыш заттарды қолданбаймыз
Қазір көбіне оюды ойып алып, машинкамен басып жүргізе салады
Ол оңай, әрине
Ал өз қолыңмен тіккен бұйым басқа
Бар көңілің, ықыласың сонда болады
Қолмен тіккенде миың да тынығады
Тек сол жасап отырған ісіңді ғана ойлайсың
Шалманың әр бұрышы бірдей болу керек, бір жіппен бір жіптің жарасуы, матаның түстері үйлесуі шарт
Соның бәрін бағамдайсың.
Жалпы қолөнер – қыз балаға тән өнер
Қолөнерді үйренемін деп келген қыздардың бірінші кезекте қолының икемділігіне қараймын
Талаптанған баланы шеттетпеймін, бәріне бірдей үйретемін
Ішінде жай көру үшін ­немесе үйренгісі келіп ынталанып келетін қыздар болады
Бірақ қолөнерге бейімі барлар жалғастыра береді де, ине-жіпке икемсіздер бір-екі рет келген соң өздері де жуықтамайды.
Қолөнерге келіп жүрген қыздар үш жылдан бері атқа отыруды да үйреніп жүр
Қазақтың қызы тек қана іс тігіп қоймаған, керек кезінде атқа да мініп, жерін жаудан қорғаған
Осы қасиеттерді қыздардың бойына сіңірсек, қазақтың батыл, қайсар қыздарының қатары көп болады деп ойлаймын
Бұл бастама ­Ассамблеяда қызмет етіп жүрген кезімде Ғабит Тұрсынбайұлының ұсынысымен жүзеге асқан болатын
Бүгінде сәтті жалғасын табуда, – дейді Камилә апай.
Тәрбиеге ерекше мән беретін ана шәкірттеріне қазақ қызының көркем мінезі, ибалылығы жайында толғамды әңгіме айтудан еш жалықпайды
Сондықтан да болар, шаштарын ­жайып жүретін қыздар Камилә апайды көргенде жинай қояды
Бұл турасында:
– Қазақ қызы ешқашан шашын жайып жүрмеген, ол – жаман ырым
Шаштарыңды жинап, өріп қойсаңдар, қалай жарасымды көрінеді әрі жақсы өсетін болады деймін
Ата-аналардың өзі «шаштарын сізге келгенде ғана жинамай, басқа уақытта да жинап жүрсінші деп айтып қойыңызшы» деп жатады
Үйден шығарда айнаға қараңдар, киімдерің олып-солпы болып, сөгіліп, жібі салбырап тұрмасын деймін
Тіпті дұрыс жүру керектігіне дейін айтып отырамын
Жыртық киім, шалбар кимеңдер деймін қыздарға
Менің екі ұл, бір тал қызым болса да оларға қатал қарадым
Ол кезде де сәнді, жыртық киімдер болды
Бірақ сәнге еліктеп кетуіне жол бермедім
Көп дүние отбасылық тәрбиеге байланысты
Ана ненің дұрыс, ненің бұрыс екенін айтып, дер кезінде тыйым жасап отырса, бала соған құлақ асады
Кейбір қыздар анасының тәрбиесі болмаған соң біздің сөзімізді тыңдамауы да мүмкін
Кейбірі ақыл айтсаң, жек көріп те қалады, соған қарамай балалардың бірінің болмаса бірінің құлағында қалар деп бар білгенімізді үйретіп, дұрыс жолға бағыттауға тырысамыз, – дейді ана.
Қолөнеріміз, салт-дәстүріміз ұмыт қал­масын, жас ұрпақ жадында жаңғырсын деп жүрген Камилә Омаралықызының өнегелі жолы көпке үлгі
Әже болдым, енді үйде жанымды бағып жатайын деп емес, білгенімді жас ұрпаққа үйретейін деп жүрген, он саусағынан өнер тамған әженің жас буынға берері әлі де мол
Ананың ақыл-парасаты, іске бейімділігі, шеберлігі бүгінгі қыздарымыздың бойынан табылып жатса нұр үстіне нұр болмай ма? Мұны ата жолының ұмыт қалмай жалғанғаны десек болады.
А
ТОПАНТАЙҚЫЗЫ
Алматы облысы
