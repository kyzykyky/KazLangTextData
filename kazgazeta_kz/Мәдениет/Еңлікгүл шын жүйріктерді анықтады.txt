М.Лермонтов атындағы мемлекеттік академиялық орыс драма театрында Қазақстан Театр қайраткерлері одағының ұйымдастыруымен  өтетін «Еңлікгүл – 2016»  театр өнерінің кәсіби сыйлығымен марапаттау рәсімі өтті
Аталмыш  шараға қатысуға Алматы мен Астанадан бөлек, еліміздің түкпір-түкпірінен 41 театрдан 137 өтініш түскен екен. 
Жеті аталым бойынша табысталған жүл­денің «Жылдың ең үздік актері» аталымы бо­йынша Маңғыстау облыстық Н.Жантөрин атын­дағы музыкалық драма театрының белді актері Медғат Өмірәлиев марапатталды
«Жыл актрисасы» аталымын Қуанышбаев атындағы Мемлекеттік академиялық қазақ музыкалық драма театрының актрисасы Айнұр Бермұхамедова еншілесе, «Жыл режиссері» атағы осымен үшінші мәрте Астана жастар театрының көркемдік жетекшісі, белгілі режиссер Нұрқанат Жақыпбайға бұйырды
«Театр өнерін дамытуға қосқан үлесі үшін» аталымымен қазақ сахнасының аңызына айналған, Қазақ КСР-нің халық артисі Айша Абдуллина марапатталды
Ғасыр жасаған кейуана алғысын білдіріп, ізбасарларына ақ батасын берді, тіпті ән де шырқап берді.
«Жылдың театр суретшісі» аталымымымен Жамбыл облыстық драма театрының суретшісі Рахат Сапаралиева марапатталса, «Балаларға арналған спектакльдегі жылдың шығармашылық жұмысы» аталымына Айдын Жақыпбаев лайық деп танылды.
Шарада сонымен бірге жеті ынталандыру сыйлықтары табыс етілді
Атап айтсақ, «Жыл драматургі» аталымымен жас драматург Әннас Бағдат, «Жылдың театртанушылық мақаласы» аталымы бойынша театртанушы Айзат Қадыралиева, «Жылдың музыкалық көркемдеушісі» аталымымен «Астанадағы М.Горький атындағы орыс драма театрының музыкалық бөлім меңгерушісі Найля Терехина марапатталды
«Жылдың суретші гримері» аталымы бойынша Ж.Шанин атындағы ОҚО драма театрының суретші-гримері Тәжен Балабаеваға берілді
Өзге де аталымдар бойын­ша марапаттар табыс етілді.
Ақбота ИСЛӘМБЕК
