Әр тасына кие қонған қасиетті Күреңбел мекені бүгін тағы бір түрленді
Бауырына талай мықтыны басып, қыран құстай баптап, томағасын сыпырып өнер  көкжиегіне қанаттандырған Кербұлақ ауданының мәдениет күні ерекше аталып өтті
Тәуелсіздіктің 25 жылдығына, Ұлт азаттық көтерілістің 100 жылдығы аясында ұйымдастырылған мәдениет күні мерекесі аудандық әкімдіктен бастау алды.
Күреңбел мерекесіне орталықтан облыстық мәдениет басқармасының басшысы Ақан Әбдуалиев арнайы келді
Залға жиылған жұртқа қадірменді қонақты аудан әкімі Бағдат Әлиев таныстырды
Жиынды аудан әкімі бастап, жеткен жетістіктер мен мәдениет саласына кеңінен тоқталды
Облыс әкімі Амандық Баталовтың құттықтауын жеткізіп, аудан халқын бүгінгі мерекесімен құттықтады.
Кербұлақ ауданы өткен жылы бас жүлдені қанжығасына байлаған өнер ордасы
Оған дейін де, бірінші, екінші орындарды да еншісіне жазған
Міне, осы жаңалықтарды айта келе, біздің ауданға мәдениет басқармасы басшысының өзінің келуі жақсылықтың нышаны, ырымға балап отырмыз деп бір түйіндеп өтті
Мұнан кейінгі сөзді қадірменді қонаққа ұсынды
Әдеттегідей емес, бұл жиын нағыз мерекеге лайықты өткендей
Нағыз өнердің тойына ұласты десек те болады.
Мерекеге жиналған меймандар мәдени орталықтардың көрмесімен танысты
Көпшілік назарына ауданның тарихы мен этномәдени орталықтары көрмесімен, ағаштан түйін түйген небір хас шеберлер қолынан шыққан қайталанбас туындылар ұсынылды
Түрлі ұлт өкілдері салт-дәстүрі көрсетілді
Одан кейін ауыл мәдениеті мен өнерінің дамуына, өнерпаздары мен өнер ұжымдарының танылуына жол ашқан игі шара шымылдығы Нұрғиса Тілендиевтің «Ата толғауымен» түрілді
Әбікен Сарыбаев атындағы аудандық Мәдениет үйінің халықтық ұлт-аспаптар оркестрінің ұжымы көрермендерді бір баурап алды
Жезтаңдай әнші Сәуле Қожаханованың орындауындағы Латиф Хамидидің «Қазақ вальсі» шырқалғанда Ұлы Дала тербелгендей күй кешіп, бүтін Күреңбел мекені ән салғандай көрінді.
Әсем әуеннің ырғағына мың бұралып ортаға шыққан «Арми Стар» бишілер тобы жайқалған көк майса шөпті көз алдыңа әкелгендей
Халық әндерінен шашу шашқан Жігер Еркінбек, Алмас Жексенбаев, Азамат Үмбетов дәстүрлі әннің шыңырау шегіне жетіп, кешегі жыршылардың ұрпағы екенін көрсете білді
Күреңбел даналар мен даралардың табаны тиген аймақ деп бізге дейін де айтылған
Олай болса, сол даралардың ішінде дарабоз ана атанған Зылиха Тамшыбаева мен талай топта суырыпсалып, өлең өрнегі арнаған айтыскер ақын Әбікен Сарыбаевты қосуға болады
Міне, осындай ел сыйлаған арыстарымыздың өмірінен қысқаша театрландырылған қойылым да көрсетілді
Әр ұлттың мәдениетін айшықтайтын билері мен ауылдық округтерден келген мәдениет ошақтарының өнерпаздары да өнерін ортаға салды
Қоғалы, Қарашоқы ауылдық Мәдениет үйінің хор ұжымы «Туған ел», «Қазақстан елім менің» әнін орындаса, мерекелік игі шараның соңын аудан әкімі Бағдат Әлиев пен ақын Дүйсен Аңсабаевтің сөзіне жазылған жергілікті сазгер Жанғазы Жексенбаевтің «Күреңбелім менің» әнін аудандық Мәдениет үйінің әншілері және хор ұжымы шырқап, Мәдениет күнінің шымылдығын жапты.
Ришад ТҰРҒАНБАЕВ
Алматы облысы
