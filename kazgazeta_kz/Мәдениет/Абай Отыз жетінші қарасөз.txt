1
Адамның адамшылығы істі баста­ғандығынан білінеді, қалайша бітіргендігінен емес.
2
Көңілдегі көрікті ой ауыздан шыққаңда өңі қашады.
3
Хикмет сөздер өзімшіл наданға айтқанда, көңіл уанғаны да болады, өшкені де болады.
4
Кісіге біліміне қарай болыстық қыл: татымсызға қылған болыстық адамды бұзады.
5
Әкесінің баласы – адамның дұшпаны
Адамның баласы – баурың.
6
Ер артық сұраса да азға разы болады
Ез аз сұрар, артылтып берсең де разы болмас.
7
Өзің үшін еңбек қылсаң өзі үшін оттаған хайуанның бірі боласың; адамшылықтың қарызы үшін еңбек қылсаң, Алланың сүйген құлының бірі боласың.
8
Сократқа у ішкізген, Ионна Аркті отқа өртеген, Ғайсаны дарға асқан, Пайғамбарымызды түйенің жемтігіне көмген кім? Ол – көп, ендеше, көпте ақыл жоқ
Ебін тап та, жөнге сал.
9
Адам баласын замана өстіреді, кімде-кім жаман болса, замандасының бәрі виноват.
10
Мен егер закон қуаты қолымда бар кісі болсам, адам мінезін түзеп болмайды деген кісінің тілін кесер едім.
11
Дүниеде жалғыз қалған адам – адамның өлгені
Қапашылықтың бәрі соның басында
Дүниеде бар жаман да көпте, бірақ қызық та, ермек те көпте
Бастапқыға кім шыдайды? Соңғыға кім азбайды?
12
Жамандықты кім көрмейді
Үмітін үзбек – қайратсыздық
Дүниеде еш нәрседе баян жоқ екені рас, жамандық та қайдан баяндап қалады дейсің!
Қары қалың қатты қыстың артынан көгі қалың, көлі мол жақсы жаз келмеуші ме еді!
13
Ашулы адамның сөзі аз болса, ыза, қуаты артында болғаны
Егер де аузынан қара қан ағызса, домбыт мақтаншақ я қорқақ.
14
Қуанбақтық пен бақ – мастықтың үлкені, мыңнан бір кісі-ақ к…н ашпайтұғын, ақылы бойында қалады.
15
Егер ісім өнсін десең, ретін тап.
16
Биік мансап – биік жартас, ерінбей еңбектеп жылан да шығады, екпіндеп ұшып қыран да шығады
Жікшіл ел жетпей мақтайды, желөкпелер шын деп ойлайды.
17
Дүние – үлкен көл, заман – соққан жел, алдыңғы толқын – ағалар, артқы толқын – інілер, кезекпенен өлінер, баяғыдай көрінер.
18
Бақпен асқан патшадан, мимен асқан қара артық; сақалын сатқан кәріден еңбегін сатқан бала артық.
19
Тоқ тіленші – адам сайтаны, харакетсіз сопы – монтаны.
20
Жаман дос – көлеңке, басыңды күн шалса, қашып құтыла алмайсың; басыңды бұлт шалса, іздеп таба алмайсың.
21
Досы жоқпен сырлас, досы көппен сыйлас
Қайғысыздан сақ бол, қайғылыға жақ бол.
22
Қайратсыз ашу – тұл, тұрлаусыз ғашық – тұл, шәкіртсіз ғалым – тұл.
23
Бағың өскенше тілеуіңді ел де тілейді, өзің де тілейсің,  бағың  өскен соң –  өзің  ғана тілейсің.
