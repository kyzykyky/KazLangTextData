Елбасымыз Нұрсұлтан Әбішұлы Назарбаев өзінің әр жылғы Жолдауында еліміздегі спортты дамытуға барынша көңіл бөлу керектігін айрықша атап өтуде
Осы бағыт бойынша Жамбыл облысының Мойынқұм ауданында біршама жұмыстар атқарылуда
Әсіресе, аудан жастарын боксқа баулуда Мойынқұмдағы №1 балалар спорт мектебінің түлегі, көптеген жарыстардың жүлдегері, КСРО спорт шебері Бақыт Алпысбаевтың қосқан еңбегі орасан зор.
Мойынқұмда дүниеге келген Бақыт Алпысбаев бірінші сыныптан бастап Алматы қаласындағы Ахмет Жұбанов атындағы музыка мектебінің фортепьяно класында төртінші сыныпқа дейін оқыды
Алайда болашақта боксшы болсам деген ой үнемі оны мазалай беретін еді
1980 жылғы Олимпиаданың күміс жүлдегері боксшы Серік Қонақбаев ағасы секілді боксшы болуды армандады
Сондықтан да болар «Мойынқұмда спорт мектебі ашылыпты» деген хабарды естіп, музыка мектебін тастап, туған ауылына қайта оралды
Бастапқыда ұлының шешіміне қарсылық білдіргенімен, ақырында әкесі Әділ Бақытты ертіп, спорт мектебіне келді.
Сол күннен бастап Бақыт жан-тәнімен жаттығуға кірісті
Үнемі спорт залдан шықпайтын болды
Жас баланың шыдамдылығына жаттықтырушы іштей риза болып жүрді
Көп ұзамай-ақ Шу ауданында болған ашық турнирге қатысып, өз салмағындағылардың арасында бірінші жүлдені жеңіп алды
Бұдан кейін Арыс қаласында өткен турнирге қатысып, Кеңес Одағының Батыры Бейсен Оқтаев атындағы жүлденің иегері атанды
1986 жылы Қырғыз­станның Қарабалта қаласында өткен халықаралық жасөспірімдер жары­сында 32 келі салмақ иесі Бақыт ал­дына жан салмады
1987 жылы Қас­келең қаласында өткен жарыста жасөс­пірімдер арасында чемпион атанды.
Жамбыл облысының шалғайында жатқан Мойынқұм ауданының тұрғын­дары Бақыт ірі жарыстарға кеткен сайын соның тілеуін тілеп, жеңіспен оралуын асыға күтетін еді.
Көп ұзамай команданың құрамында Дондағы Ростов қаласында өтетін КСРО біріншілігіне баратын болды
1988 жылғы жарыста қола медальға қол жет­кі­зуі Бақыт Алпысбаевты елге кеңінен та­ны­тып үлгерді
Арада тағы бір жыл өт­кенде дәл осындай біріншілік Могилев қала­сын­да өтті
Бақыт ақтық сайысқа дейін еш­қандай қиналған жоқ
Тек ақтық ай­қаста өзбекстандық Хамит Тұрсынов қана оның алдына тосқауыл болды
Бұл жолы бір саты жоғарылап, КСРО бі­рін­­шілі­гінің күміс медалін омырауына тақты.
Келесі жолғы біріншілік Геридтен қаласында өтті
Бұл жолы жақсы дайын­далып барған еді, нәтижесінде күміс медальға ие болды
Сөйтіп, Бақыт жарыс­тан жарысқа қатыса берді
Бүкілодақтың «Динамо» қоғамының біріншілігінде екінші орынға ие болды
Одан кейін Польшада өткен жастар арасындағы халықаралық турнирде Қазақстан Респуб­ликасы құрама командасының сапында үшінші орынға ие болды
Осындай жарыстарда жүріп ол атақты боксшы Ермахан Ибраимовпен танысты, осының арты шынайы достыққа ұласты
Бақыт жеңіл салмақта еліміздің мақтанышына айналған Болат Жұмаділовпен үш рет ринг­ке шығып, соның екеуінде жеңіске жетсе, біреуінде жеңіліс тапты
Бұл олар­дың достығына ешқандай сызат түсірген емес.
Бақыт Алпысбаев КСРО бойынша бокстан жастар арасында екі рет күміс жүлдегер атанды
Сол кездегі бүкілодақтық «Динамо» қоғамы бойынша жеңімпаз болды
Жастар арасында бокс­тан Қазақстанның бірнеше дүркін чемпионы
1991 жылы тұңғыш рет өткізілген Қазақстан мен Орта Азия республикалары спорт ойындарының алтын жүлдегері, сол уақыттағы КСРО жастар және Қазақ­стан құрама командаларының мүшесі, КСРО спорт шебері
Бақыт Алпыс­баевтың атақ-абыройы бір басына жетіп артылады
Бақыт Алматыдағы бокстан олимпиада резервтерін дайындайтын орталықта қазақтың біртуар ұлы, Олимпиада чемпионы Ермахан Ибраимовпен бірге қызмет атқарды.
Өмірге келген әрбір саналы азамат­тың өз өміріндегі жүріп өткен ­жолына есеп беретіні анық
«Ауылдағы ұл-қыздарды боксқа баулып, болашақ чемпион­дарды дайындауға үлесімді қосайын» деген ойға бекінген Бақыт әсем Алма­тымен қоштасып, туған жері Мойын­құмға оралды
Сөйтіп, аудандағы Ақбақай кентінде жасөспірімдерді боксқа үйрете бастады, жарыстар ұйымдас­тырды, жасөспірімдердің боксқа деген сүйіспеншілігін арттырды
Мәселен, ару қала Алматыда бокстан Қазақстан Респуб­ли­касына еңбегі сіңген жаттықтырушысы Серікбай Төлебаевты еске алуға арналған турнирде Бақыттың шәкірті Фариза Қасымжанқызы жеңімпаз атанды.
Бүгінгі таңда Бақыт Алпысбаев Биназар батыр атындағы турнирді өткізуге бар күш-жігерін салуда
Бұл жарысқа Жамбыл, Алматы облыстарының, сондай-ақ Қырғызстан боксшылары қатыспақ
Осы жарыста мойынқұмдық боксшылардың біразын жеңіс тұғырынан көреміз деген үміттеміз.
Болат ШАЖАЛИЕВ,
журналист
Суретте: Бақыт Алпысбаев және бірнеше дүркін жарыстардың жүлдегері Алмат Жәнібекұлы
