Күрес десе делебесі қозбайтын қазақ бар ма? Қазіргі кезде төл күресіміздің қарыштап дамып келе жатқаны Дүниежүзілік қазақ күресі федерациясының жұмысымен тікелей байланысты
Осы ұйым құрылған кезден бері ұлттық күресімізді дәріптеп, көптеген чемпионаттар мен жарыстар өткізіп келеді
Ал оның президенті, профессор Серік Төкиев қазақ күресінің туын ұстаушы, төл күресімізді әлемге танытып, төрткүл дүниенің төрт бұрышына насихаттап, дамуына зор үлес қосып жүрген азамат
Осы кезге дейін өткен бес әлем чемпионатын, Африка, Азия, Еуропа мен Америка додаларын, Азия кубогы мен басқа да үлкенді-кішілі жарыстарды сол кісінің есімімен байланыстыруға болады
 Жақында біз тағы да бір қуанышты жаңалықты естідік
Серік Адамұлы 21-25 қыркүйек күндері Қытайда қазақ күресінен 6-шы әлем чемпионатының жалауы көтерілетінін айтты
Ол Қытайдың Іле-Қазақ автономиялы округы Моңғолкүре ауданында өтеді
Онда жер жүзінің жауырыны жерге тимей жүрген балуандары жиналып, күш сынасады
Соған қарағанда бұл үлкен жарыс болайын деп тұр
 Әлем чемпионатын Іле-Қазақ автономиялы округында өткізудің өзі тегін емес
 Бұған дейін осы жерде қазақ күресінен Азия чемпионатының өткенін білеміз
Енді Алтайдың ар жағындағы ағайын Дүниежүзілік қазақ күресі федерациясының ұйымдастыруымен тағы бір доданы өткізуді қолға алып отыр.
«Отыз тістен шыққан сөз отыз рулы елге тарайды»
Жақында Дүниежүзілік қазақ күресі федерациясының президенті Серік Төкиевпен кездескенімізде, ол бізге Қытайда өтетін әлем чемпионаты туралы айтып берді
Кезінде өзі де күрестің сан түрімен айналысқан ағамыз әлемдік додаға қазірден бас­тап дайындық жұмыстарының жүріп жатқанын, оған шамамен 30-ға жуық елдің балуандарының қатысатынын айтты.
–Биылғы чемпионатқа көптеген елдердің «мен» деген балуандары қатысады
Оған біз алғаш рет Австралия елін шақырып отырмыз
Сонымен бірге жарысқа Индонезия, Грузия, Иран, Еуропаның бірнеше елдерінің құрамалары келеді
Басты мақсатымыз – әлем чемпионатын өткізіп қана қоймай, төл күресімізді жер-жерге, ел-елге таратып, төрткүл дүниенің төрт бұрышынан федерациялар ашу
Сөйтіп, күресімізді 2018 жылы өтетін жазғы Азия ойын­дарының бағдарламасына қосу, – дейді С.Төкиев.
Оның айтуынша, осы мақсатта әлем чемпионатына 30-ға жуық елдің балуандары шақырылып отыр
Қазір көптеген мемлекеттердің спортшылары әлемдік белдесуге қатысуға ниет білдіруде
Осы жерде Серік Адамұлы жаһандық жарысты ұйымдастыруға, өткізуге қол ұшын берген Қытай еліне алғысын жасырмайды.
– Қытайда Дүниежүзілік қазақ күресі федерациясының істеген жұмысының арқасында Шыңжаң-Ұйғыр автономиялы ауданының 10 ауданында, Іле-Қазақ автономиялы округының 3 қаласында қазақ күресінен федерациялар ашылды
Біз Қытайдағы ағайынға алғыс айтамыз
Бұған елдегі күрес десе делебесі қозатын қауым қуанып қалды
Қытайдағы қандастарымыз әлем чемпионатының шығынын да өздері көтеріп отыр
Осы жерде мен еліміздің және федерацияның атынан Қытайдың ШҰАР-дағы жоғары лауазым иесі Асхат Керімбай мырзаға, Іле-Қазақ автономиялы округының бұрынғы әкімі Қызайжан Сейілқожаұлына алғыс айтқым келеді
Бұл азаматтар төл күресімізден жарыстардың өтуіне қолдан келгенше көмектесті
Сонымен бірге, Алтайдың ар жағындағы ағайынның арасында төл күресіміздің дамуына барынша үлес қосып жүрген бауырымыз Серік Кененбайдың еңбегі ерен
Ол Қытайда соңғы екі жылда біраз жұмыстар жасады
Соның нәтижесінде қамалы биік Қытай елінде ұлттық күресіміздің жалауы желбіреді, туы төбеден көрінді
Биылғы додаға дайындықты да осы бауырымыз атқарып жүр
Қытайдағы ағайын Африка мен Азия елдерінен келетін балуандардың, спорт деле-гацияларының барлық жол шығынын да өздеріміз көтереміз деп жатыр
Бұл, әрине, Іле-Қазақ автономиялы округы Моңғолкүре ауданы басшыларының қазақ күресіне деген қамқорлығын білдіреді, – деді Серік Адамұлы.
Әлемдік додаға  дайындық
Бұған дейін Қытайда екі рет Азия чемпионаты өтті
Соңғысы 2015 жылы Гансу провинциясына қарасты Ақсай қазақ ауданында жалауын желбіретті
Дүниежүзілік қазақ күресі федерациясы басшысының айтуынша, ол Қытайдағы ең үлкен жарыстардың бірі болды
Биылғы әлем чемпио­натына дайындық мәселесі сол жарыстан кейін шешілді
«Осы додадан кейін федерация Қытайда әлемдік бәсекені өткізуге білек сыбана кірісіп, дайындықты бастап кетті» дей келе:
– Бәрі Азия чемпионатынан бас­талды
Бұл жарыстың өтуіне Серік Кененбай мен Айдархан Қабдолла деген азаматтардың көмегі көп тиді
Олар 2012 жылы Гансу провинциясына барып, сол жердің атқа мінер азаматтарымен кездесіп, Азия чемпио­натын өткізуге келісімін алып келді
Серік Кененбайдың өзі Қытайда туып-өскен азамат
Қазір Азия федерациясының бас хатшысы
Сол кезде Алтайдың ар жағында ұлттық күресімізді насихаттауда шыны керек, біраз қиыншылықтар болды
Шыңжаң-Ұйғыр автономиялы ауданы Қытайдағы аумағы жағынан ең үлкен өңір
Онда 20 млн-нан астам халықтың тұратынын білесіздер
Ал қазақтар шамамен 2 млн
Осында Үрімшіден 1 500 шақырым жерде Гансу деген провинция бар
Бұл жерде кезінде Гималай тауынан асып, Түркияға бет алған көштен қалып қойған қандастарымыз тұрады екен
Жан саны аздау
Шамамен 3 000 – 4 000 адам
Соларға өткен ғасырдың 50-ші жылдарында автономия беріліпті
Осы жерге біз 2012 жылы Серік Кененбай мен Айдархан Қабдолланы аудан басшыларымен кездесуге жібердік
Олар Гансудің қандастарымыз көп тұратын Ақсай ауданына барып, басшыларымен кездесіп, 2013 жылы қазақ күресінен Азия чемпионатын өткізуге келісімдерін алып қайтты
Сөйтіп, құрлықтық бәсекеге дайындық басталып, ол өте жақсы деңгейде өтті, – дейді С.Төкиев.
Осы жарыстан кейін Қытайда қазақ күресіне деген көзқарас өзгереді
Спорт министрлігінің рұқсатымен ел-елде, жер-жерде ұлттық күресімізден жарыстар өткізіле бастайды
Күрестен ғылыми конференциялар өтеді
Оған төл күресімізді зерттеп, зерделеп жүрген мамандар қатысып, қазақ күресі туралы баяндама жасайды
Міне, осындай дүниелер жиналып-жиналып, Қытайда қазақ күресінен көптеген федерациялар бірінен соң бірі ашылады
Осыдан кейін Қытайдағы ағайын Дүниежүзілік қазақ күресі федерациясының ұйымдастыруымен әлем чемпионатын кең көлемде өткізуді алдына мақсат етіп қояды.

Балуандар қандай  күртеше киеді?
Жақында «Қазақстан барысы» турнирінде балуандар тығыз матадан тігіліп, жең ұзындығы қолды төмен ұстағанда шынтақ буынынан 5 см төмен, шалбар балағының ұзындығы тізе буынынан 10 см-ге тө­мен түсірілген күртешемен күрес­кені белгілі
Ол Дүниежүзілік қазақ күресі федерациясының келісімінсіз жасалған болатын
Осындай өз бетімен аталған федерацияның рұқ­сатынсыз жасалған дүниелер қазақ күресі мамандарын да мазаламай қоймады
Осы орайда біз де Серік Адамұлынан жаңа күртеше туралы сұрастырып көрдік
Фе­дерация президенті оның еш­қандай заңға сәйкес келмейтінін, балуандарға арналған күртешені өзгертуге ешкімнің ешқандай құқығы жоқтығын айтты
«Өйткені, қазақ күресіне байланысты ережелерді немесе басқа да мәселелерді тек қана Дүниежүзілік қазақ күресі федерациясы қабылдайды
Сондықтан, күртешені өзгерту заңдық тұрғыдан алғанда ешқандай қисынға келмейді» деп түйіндеді өз сөзін.
Оның айтуынша, қазақ күресінің ережесі мен ондағы балуандар киетін күртешелердің түр-сипатын, оның өлшемдерін кезінде марқұм Бауыржан Жаналин ағамыз талай жыл зерттеп, барлық қазақ күрес мамандарымен келісе отырып жасаған
Сол кісінің бастамасымен қазақ күресінің ережелері бекітілді
Сондықтан басқа азаматтардың жаңа күртеше жасап, елге жаңалық жасағандай әрекет етуі мүлдем дұрыс емес.
–Осы киімге байланысты бір оқиғаны айтып берейін, – деді С.Төкиев сөзін жалғап
– 2008 жылы Оңтүстік Кореяның Бусан қала­сында Дүниежүзілік күрес одағының ұйымдастыруымен ұлттық күреске байланысты үлкен бір жиын өтті
Оған біздің елден Бақытжан Жаңбырбаев ағамыз қатысты
Сол кезде әр елдің өкілдері өздерінің ұлттық күрестері туралы баяндап, күртешелерін таныстырды
Жиында Бақытжан аға баяндама жасардың алдында Өзбекстанның өкілі өздерінің ұлттық күрестері курашты таныс­тырып шықты
Оның баяндамасы Оңтүстік Кореяның бір азаматына ұнамай, ол орыннан тұрып, кураштың қолданып жүрген киімін сынға алды
Ол кураштың күртешесі дзюдоның кимоносынан еш айыр­масы жоқтығын, тек түсін ғана өзгерте салғанын ескертті
Содан кейін мінберге Бақытжан ағамыз шығып, қазақ күресінің ережелерінен бастап, күртешесіне дейін таныстырып өтті
Соңында күртешеге байланысты залда отырған адамдардың біреуі: «Неге сіздердің киімдеріңіздің жеңі шынтақтан жоғары?», «Неге шалбар балағы тізеден төмен түсіп тұрмайды?» деген сұрақ қойды
Оған Бақытжан ағамыз әдемі жауап берді
Ол кісі біздің қазақ халқы көшпенді халық екенін, қазақ күресінің қолданысқа енген күртешесі ерте заманда ата-бабамыз киген ұлттық киім – сауыттың үлгісінде жасалғанын айтты
«Сауыттың денеге ыңғайлысы сол – оның шынтақ тұсы мен тізе жағы ашық болады
Өйткені ат үстінде жүргенде найза мен қылыш ұстағанға өте ыңғайлы
Сондай-ақ тізе тұсының ашық болуы да, аттың үстінде тақым қысып отырғанға қолайлы» деп, Бақытжан ағамыз қазақ күресіне арналған күртешенің шығу тарихын баяндап берді.
Сондықтан мен он бес жылдан бері қолданысқа енген күртешенің өзгеруіне мүлдем қарсымын
Біздің күртешені бүкіл әлем мойындаған
Енді келіп, неге оны өзіміз мойындамаймыз? Бүгінде қазақ күресінің күртешелері әлемнің қырықтан астам еліне тегін таратылып, ережелері түсіндірілді
Егер қазақ күресіне тағы да өзгеріс енгізіп немесе күртешелерді қайта тіктіріп жатсақ, шетелдіктер мұны түсінбей қалады
Сол кезде өзбектер, татарлар, басқа да халықтар өз бетінше қазақ күресі күртешесін өзгерте бастайды
Бұл бізге керек емес
Қазақ күресі жер-жүзіне танылған спорт түрлерінің бірі
Біз оны жылдар бойы дамытуға атсалысып келеміз
Қазір «бүйректен сирақ шығарудың» қажеті жоқ
Мәселен, дзюдо күресіндегі балуан­дар сонау алпысыншы жылдары бекітілген кимоноларына ешқандай өзгеріс енгізбей-ақ, күресіп жүр
Өздеріңіз ойлап қараңыздаршы, ертең Қазақстан дзюдо федерациясы «кимононың жеңі ұзын» деп кесіп тас­тап, Қазақстан чемпионатын өткізіп жатса, оған Халықаралық дзюдо федерациясы рұқсат берме ме? Ақылға сыймайтын нәрсе.
Жалпы, Қазақ күресі федерациясы заңдық тұрғыдан алғанда Азия­ның қазақ күресі федерация­сына, ал ол Дүниежүзілік қазақ күресі қауымдастығына қарайды
Сол себепті қазақ күресі күртешесіне өзгерістер енгізу спорттың заңына қайшы
Серік Адамұлының айтуынша, олар федерациямен келіспей, ешқандай әрекет жасамау керек
Сондықтан ресми жарыстардың барлығында балуандар бұрынғы күртешемен күреседі.
Дастан ЖҰМАБЕКҰЛЫ,
журналист
АСТАНА
