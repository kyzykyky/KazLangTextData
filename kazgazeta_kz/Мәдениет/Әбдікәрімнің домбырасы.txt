Дәстүрлі әнші, термеші, домбыра жасау шебері, Республикалық «Жігер» фестивалінің лауреа­ты, Ә.Қашаубаев атындағы конкурстың дипло­манты Әбдікәрім Маметұлы Зұлынов қазақ өнерінің дамуына өз үлесін қосып жүрген азамат.
Семей өңірі – өнерге бай өлкелердің бірі
Сол Семейде туып-өскен Әбдікәрім Маметұлы бала кезінен «Қазақ радиосын» тың­дап, ­Манарбек Ержанов, Жүсіпбек Елебеков, Мәдениет Ешекеев, Ғарифолла Құрманға­лиев, Ләззат Сүйіндікова, Гүлбаршын Ақпановалар­дың дауысына елтіп өседі
«Айқыз» ауылындағы сегіз жылдық мек­теп­­тің табалдырығын аттаған кішкентай Әбдікәрім әнші бала атанады.
Өнерге деген құлшынысы Әбді­кәрімді Семей қаласындағы Мұқан Төлебаев атындағы музыкалық училищеге жетелеп, оқуға түседі
Баланың дарынын ұстаздары да байқап, облыстық филармонияға «дауысы керемет баламыз бар» деп ұсынады
Жастайынан бағы ашылған Әбдікәрім Маметұлы Мәдениет Ешекеев, Болат Сыбанов, Бақыт Үдербаев, Тұрсынғазы Рахимов, Келденбай Өлмесеков сынды Семей өңірінің саңлақтарымен бірге ән айту бақытына ие болып, дәстүрлі ән мектебі­нің майталмандарының қолында шыңдалады.
1981 жылы Республикалық эстрада цирк студия­сының ән мектебіне шәкірт болып қа­былданады
Онда ұстазы болған Жәнібек Кәрменовтен білім алып, халық композитор­ларының, Абай, Біржан сал, Ақан сері, Жаяу Мұса, Үкілі Ыбырай, Естай, Балуан Шолақтың ән­дерін нақышына келтіріп орындауды үйренеді.
Халық Қаһарманы Нұрғиса Тілен­диевтің жетекшілігімен 1982 жылдың желтоқсан айында «Отырар сазы» фольклорлық этнографиялық ұлт-аспаптар оркестрі құрылып, оркестр құрамына Ермек Әбілтаев, Майгүл Қазтұр­ғанова, Нұрбек Әділбековтермен бірге, студия­да оқып жүрген студент Әбдікәрім Маметұлы да шақырылған
Сөйтіп, Нұрғиса Тілендиевтің сынынан да өтеді.
Кеңес заманында зауыттан шыққан дом­быралардың үні шықпағандарының қақпағын ашып-жауып жүретін, жастайынан домбыраға әуес жігіт домбыра жасауға қызығушы­лығы артып, бетін жабу, мойнын түзу шығару сияқты домбыра жасаудың құпия сырларын үйренеді
Алғашқы жасаған домбырасын Қайрат Байбосынов көріп, қол ұшын беріп, Алматыдан домбыра жасау шеберханасын ашады
Жасаған домбыраларын айтыскер ақындар, дәстүрлі әншілер сұраныспен ала бастаған
Өзі дәстүрлі әнші болғандықтан қандай домбыра қай әншінің дауысына лайықты екенін бірден біліп, соған икемдеп жасап отырады
«Қазақконцерт» бірлестігінің директоры Алтынбек Қоразбаевтың шақыр­туы­мен онда да 5-6 жылдай бірлесе еңбек еткен.
Қазір Алматыда Әбдікәрім Маметұлының шәкірттерінің шеберханалары бар
Домбыра­ларының алды шетелдерге кетіп, Қытай, Түркия, Малайзия, т.б
елдерден тапсырыспен алдырып жататындар да болады
Өнер ұжымдары, консерватория мен музыкалық кол­­ледж, өнер мектептері де тапсырыстар береді.
Өнердегі, өмірдегі достары Бақыт Үдер­баев, Амангелді Шікенов, Тұрсын­ғазы Рахимов, Толғанбай Сенбаевтармен күні бүгінге дейін араласып келеді.
Тумысынан қарапайым, өнерін өмірімен ұштастырған Әбдікәрім Маметұлындай азаматтарымыз барда қазақ даласында қара домбыраның үні мәңгі күмбірлей беретіні анық.
Бағдат Ағыбетов
