Ұлтымыздың ұлы актері, Социалистік Еңбек ері Сералы Қожамқұлов туралы сөз
Қарабалықтан тамыр алған
Қазақтың мәдениеті мен өнері жайлы сөз болғанда көз алдымызға ұлтымыздың біртуар актері, қайталанбас тұлғасы Сералы Қожамқұловтың таныс бейнесі елестейді
Өз басым бұл ардақты жанмен көзі тірі кезінде тілдесе алмадым
Бірақ оның шығармашылық өміріне, өткен жылдар ішінде сомдаған өлмес образдарына шәкірттері мен ұрпақтарының айтқан естеліктері арқылы әбден қанықпын.Ол 1896 жылы 5 мамырда Қостанай облысы Қарабалық ауданына қарасты №3 ауыл, яғни Победа кеңшарында дүниеге келді
Қазақстанның халық әртісі 1913-1916 жылдары алдымен Тройцкінің «Уазифа» мектебінде оқыды
Ал 1919 жылдан қызметке араласып,  Қостанай қаласында Әліби Жангелдин басқарған Қызыл әскер тобында жауынгер, кейін сот мекемелерінде халық тергеушісі болды
1920-1922 жылдары Орынбор қаласындағы Татар халық ағарту институтында білім алды.
Жалпы, өнерлі жастың өнерге деген құштарлығын алғаш сезіп, қолдау көрсеткендер — туған жездесі Жүсіп Темірбеков пен жазушы-драматург Бейімбет Майлин екендігін жұрттың бәрі біле бермейді
Ол 1920 жылдары «Қызыл керуен» труппасының жұмысына белсене қатысып, өзінің сахналық өнерге деген қабілет-қарымын байқатты
Табиғи дарын иесі осыдан кейін Орынбор қаласында оқып жүрген кезінде де көркемөнерпаздар үйірмесінен қол үзген жоқ
Осында қазақ әдебиетінің көрнекті өкілдері Сәкен Сейфуллин, Сәбит Мұқанов, Ғабит Мүсірепов және актер Қапан Бадыровпен танысып, олармен шығармашылық тығыз қарым-қатынаста болды.
Сонау 1922 жылы ұлы жазушы Мұхтар Әуезовтың «Еңлік-Кебек» трагедиясында Еспембет рөлін сомдады
Арада үш жыл өткеннен кейін 1925 жылы Қызылорда қаласында тұңғыш кәсіби қазақ мемлекеттік драма театры ұйымдастырылғанда, Сералы  арнайы шақырылды
Театрда Сералы аға актер әрі режиссер қызметін қоса атқарып, көрермендер құрметіне бөленді
1926-1932 жылдары Мұхтар Әуезовтың «Бәйбіше-тоқал», Бейімбет Майлиннің «Шаншар молда», «Ел мектебі», «Қалпе», Ө.Оспановтың «Сеңсең бөрік», Н.В.Гогольдің «Үйлену» пьессаларын сахналады.
Асыл ағамыз өнерден ерекше рухани ләззат алды
Айрықша дарынының арқасында қазақ актерлерінің арасында тұңғыш рет сол кездегі Одақтағы ең жоғары атақ Социалистік Еңбек Ері атанды
Үш рет Ленин, Қазан революциясы, Еңбек Қызыл Ту, II дәрежелі Отан соғысы, «Құрмет белгісі» ордендері және медальдармен марапатталды
Рөлдерді шеберлікпен орындағаны үшін сахна саңлағы КСРО мемлекеттік сыйлығының лауреаты атанды
Халық сеніміне ие болып, республика Жоғарғы Кеңесінің депутаттығына да сайланды.
Шіркін, өтіп жатқан өмір-ай десеңізші
Сахнаның біртуар перзентінің дүниеден өткеніне де әне-міне дегенше отыз жылдай уақыт болып қалыпты
Шыңдары көк тіреген Алатаудың баурайындағы әсем қала Алматыда оның атында көше бар екендігін де жақсы білеміз
Ол өзі соңғы демі біткенше адал қызмет атқарған Мұхтар Әуезов атындағы академиялық драма  театрының жанында орналасқан
Ол жерленген Кеңсай-1 зиратына ескерткіш қойылды
Сондай-ақ, Жезқазған қаласындағы музыкалық-драма театры да Сералы Қожамқұлов атында
Есімін кейінгі ұрпақтарға үлгі-өнеге ету мақсатында Алматыдағы Темірбек Жүргенов атындағы ұлттық өнер академиясында стипендия да тағайындалған.
Ол сомдаған  образдар
Сералы жайлы өнертанушы ғалымдардың жазған дүниелеріне үңілетін болсақ, қазақтың біртуар перзенті тұңғыш ұйымдастырылған ұлт театрына келгенде 30 жаста екен
Содан бері жарты ғасырдан аса сахнада ойнап, актерлік өнер жолында сирек кездесетін бақытты өмірді басынан кешті
Ол қазақ актерлерінің барлық буын өкілдерімен сахнада әріптес болып, 170-тен астам рөлдерді сомдады
Туған халқының төл шығармаларынан бастап, батыс және орыс драматургиясындағы, сан алуан кейіпкерлердің қайталанбас характерлерін жасап, актерлік өнердің ең биік шыңына көтерілді.
Осы арада өткен жылдарға шегініс жасасақ, Сералы Қожамқұлов сонау 30-шы жылдардың ішінде ірі сахналық бейнелер жасап, труппадағы жетекші актердің бірі ретінде жарқырап көзге түседі
Мәселен, олардың арасында «Еңлік-Кебектегі» қыңыр Еспембет, «Арқалық батырдағы» әккі уәзір Қарашешен, «Түнгі сарындағы» тілі мен жағына сүйенген Қыдыш, «Бәйбіше-тоқалдағы» айлакер Бейсембі,  «Кектегі» мәймөңке Өкендау, «Перизат- Рамазандағы» әпербақан Ақылбай, «Қызыл сұңқардағы» Совдептің мүшесі Жұмаш, «Майдандағы» жатып атар Көдебай және басқалар бар
Бұл аталған сахналық бейнелердің бәрі де бір-біріне еш ұқсамайтын сахнада өзіндік бояуы мен көркемдік шешімін тапқан характерлер десек артық емес.
Театр жайлы жазылған еңбектерді ұдайы бақылап, кезінде оған барынша қолдан келген көмегін аямаған қазақтың заңғар жазушысы Мұхтар Әуезов актерлердің шеберлігі мен ойнаған рөлдерін талдай келіп: «Осы ретте алған рөліндегі Қарашешеннің мінезін көрушіге өте айқын сұлу бояуымен ұғымды қылып, түрлендіріп көрсеткен бірінші қатардағы еңбек Серкенікі сияқты.
Бұл әншейіндегі қозғалысы жоқ, отырысы көп, салмағы ауыр, сылбыр, еріншек, кеңқолтық, балпаң қазақты сахнада жан бітіріп, тірілтіп, жылпың қылып жібере алады
Солай болмай театр сахна өнері болмайды
Мінез әсем болмайды», – деп Серке Қожамқұловтың актерлік ізденістерін дәл басып айтқан.
Шәкіртсіз ұстаз – тұл
Жоғарыда ұлтымыздың мақтанышы Сералы Қожамқұловтың қазақ сахнасында талай ұмытылмас образдарды сомдап, нағыз өнер майталманы болғандығын атап өттік
Ол өзінің мағыналы ғұмырында ұлтымыздың театр өнерінің нағыз корифейлері Қалибек Қуанышбаев, Елубай Өмірзақов, Қапан Бадыров, Шәкен Айманов, Хадиша Бөкеева, Сәбира Майқанова, Бекен Римова, Құрманбек Жандарбеков, Күләш Байсейітова секілді нағыз саңлақтармен қатар жүріп жұмыс істеді
Бұлардың барлығының да есімдері қазақ өнерінің тарихында алтын әріптермен жазылған.
Серағаң сондай-ақ, асқақтата ән айтып, қазақ халқын өзге елдерге танытқан Әміре Қашаубаев, біртуар ақын Иса Байзақовтармен қоян-қолтық араласа қызмет атқарды
Бұлардың да артына қалдырған бай мұралары бар екендігін зиялы қауым жақсы білсе керек.
Социалистік Еңбек Ері атағын актерлер арасында тұңғыш рет алған Серағаң «Шәкіртсіз ұстаз – тұл» демекші, талай ізін басып келе жатқан ұлтымыздың ұл мен қыздарына тәлімгерлік жасады
Мәселен, солардың санатындағы атақты әртістер Асанәлі Әшімов, Әнуарбек Молдабеков, Ыдырыс Ноғайбаев, Зәмзәгүл және Фарида Шәріповалар, Әнуар Боранбаев, Нұрмұқан Жантөрин, Райымбек Сейтметов, Тұңғышбай Жаманқұлов және Есмұхан Обаевтарды қазір кім білмейді
Олардың бәрі де қазақтың театр және кино өнерінің мәртебесін көтеруге көп еңбек сіңірді
Бұлар да Серке ағаларын әрдайым сағынышпен еске алып отырады.
Балалары театрды сүйіп өсті
Міне, мен атақты актер Сералы Қожамқұловтың бүкіл мағыналы өмірі өткен Алматы қаласындағы Фурманов көшесі 117-ші үйдің 5-ші пәтерінде оның ең сүйікті қыздары Балым және Мәрияммен әңгімелесіп отырмын
Бұлардың екеуі де қазақ мәдениетінде өзіндік орны бар өнер қайраткерлері
Балым бұл күндері 71 жаста
Құрманғазы атындағы ұлттық консерваторияның профессоры
Ол – Мәскеуде жоғары білім алған тұңғыш қазақ скрипкашысы
Ал Мәриям апамыз болса қазіргі таңда әлгі қаладағы Петр Чайковский атындағы музыкалық колледжде скрипка класы бойынша аға оқытушы
Ол да Алматы консерваториясының түлегі, Орта Азиядағы Петр Чайковский атындағы байқаудың лауреаты.
Сералы ағамыз аяулы жары Хадиша Иманбайқызымен 53 жыл тату-тәтті ғұмыр кешті
Хадиша апамыз Ресейдегі Челябі облысының тумасы болатын
Ол да өнер иесі еді, алайда дүниеге бесінші баласын әкелген соң актрисалық жұмысын бір жола қойды
Екеуі сыйластықта ғұмыр кешті
Жүрегі жомарт отағасының тіршіліктегі сүйеушісі болған асыл жан 82 жасында дүниеден өтті.
Қожамқұловтар отбасында жеті бала дүниеге келсе, соның қазір бесеуі ғана бар
Тұңғыштары Ноян 1928 жылы Қызылордада театрда жұмыс істеп жүрген кезде туылған екен, былтыр дүниеден өтті
Одан кейінгі Балдырған 78 жаста
Ол – қазақтан шыққан тұңғыш палеонтолог, биология ғылымдарының кандидаты
Рената – Әл-Фараби атындағы ұлттық университетінде  доцент
Балым ұлттық консерваторияда профессор
Сырымның ғұмыры қысқа болды
Ол республикалық «Қазақ әдебиеті» газетінде  фототілші болып қызмет атқарып жүрген кезде, 25 жасында қайтыс болды.
Сералы ағамыздың үлкен үміт күткен қыздарының бірі Мәриям қазір әкесінің үйінде тұрады
Осы үйден қазақтың ұлы жазушылары Мұхтар Әуезов пен Ғабит Мүсіреповтың Сералы Қожамқұловқа кезінде өз қолтаңбаларын жазып берген кітаптарды да  көрдім
Мәселен, Мұхаңның «Абай» деп аталатын еңбегі 1942 жылы алғаш рет Алматыда жарық көріпті.
Бұл шаңырақтың кенже қызы Салиха Ырымжанова өнер жолында жүрген көрнекті қайраткер
Бұл күндері құрметті демалыста болса да әлем әртісі Айман Мұсаходжаеваның Алматы қаласындағы менеджері болып қызмет атқарады.
Серағаң мен Хадиша апа күйеу балаларына да өздерінің туған балаларындай қарады
Қазіргі таңда Ахмет Мұса – академик, Алматыдағы Тұрар Рысқұлов атындағы университетте қызмет атқарады
Төлеубай Мұхамбетов құрметті демалыста, байырғы теміржолшы
Ерем Аманқұловтың негізгі мамандығы журналист, қазір көркем училищеде оқытушы
Ал марқұм Ораз Рымжанов белгілі кинорежиссер болатын
Ол «Полигон» деректі фильмі авторларының бірі еді
Осы туындысымен оның талантын бағалайтын қалың елдің есінде қалды.
Бұл күндері айтулы актер Сералы Қожамқұлов арамызда жоқ болғанымен, оның ғұмырын ұрпақтары жалғастырып отыр
Қазірде бес немересі, он төрт шөбересі бар
Бәрі де қазақ өнерін әлемге танытқан сахна шебері, аталарының атын ардақтап, әулеттің мәртебесін асқақтата түсуге өздерінің лайықты үлестерін қосып жатыр.
Ал Серағаңның хоббиіне келер болсақ, театрдан келген кезде шаршағанын басу үшін қолына қазақтың қара домбырасын алып, халық әндерін беріле орындайды екен
Әсіресе, «Сырымбет», «Ақбақай» секілді ұлтымыздың өлмес шығармаларын шырқағанда ерекше шабыттанып, керемет ләззат алатын көрінеді
Сонымен қатар, үйде аяқ киім жөндейтін өнері де болыпты.
Сералы өте қонақжай екен
Өмірде қазақтың біртуар перзенттері Ілияс Омаров, Елубай Өмірзақов, Мұхтар Әуезов, Ахмет Жұбанов, Латиф Хамиди, Евгений Брусиловский, Ғабит Мүсірепов және Сәбит Мұқановтармен жиі араласып, аса жақын достар болыпты
Сол таланттар шоғырында Сералының да жұлдызы жарқырап тұрары хақ.
Оразалы ЖАҚСАНОВ
