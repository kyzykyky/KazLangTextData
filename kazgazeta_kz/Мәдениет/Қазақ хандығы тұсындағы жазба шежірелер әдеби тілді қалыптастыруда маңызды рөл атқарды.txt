Жазба әдеби тіліміздің қалып­тасуының белгілі бір кезеңге жатқызылуы да қазақ филологиясындағы даулы сауалдарға ілігіп жүрген мәселелердің бірі
Себебі әдеби тіл тарихының зерттелуіне өзіндік үлесін қосып жүрген ғалымдардың көпшілігі оны өздері нысан ретінде қарастырып отырған кезеңге жатқызуға тырысады
Ал, қазақ әдеби тілінің қалыптасуы туралы сөз қозғалғанда «қалыптасу» деген сөзді әдеби тілдің «бас­тау алуы» деген ұғымынан бөлек алып қарастыруымыз қажет
Жазба әдеби тіліміз сонау ілкі заманнан бастау алғанымен, оның белгілі бір қалыптық жүйеге түсуі – Қазақ хандығының құрылып, еліміз жеке этнос ретінде тарих сахнасынан дара бой көтерген кезеңге тиесілі
Себебі кез келген халық жеке ұлт ретінде мемлекеттік дәрежеге жетпей жатып, оның әдеби тілінің қалыптасуы да мүмкін емес
 Әр ұлттың әдеби тілі ортақ диалек­тілерден құралған тіл болғандықтан, сол халыққа тән тілдік ерекшеліктерімен дү­ниеге келетіні белгілі
XV-XVІІ ғасыр­лар­дағы қазақ халқының мәдени-рухани өмірінде жаңа құрала бастаған халықтың сөйлеу тілі ретінде синонимдік «шағатай» баламасындағы айтылып жүрген түркі тілі қолданылды
Қазақ хандығы құрыл­ған тұста осы ортаазиялық түркі-шағатай тілінде дүниеге келген жазба шежірелерге Захир ад-дин Мұхаммед Бабырдың «Бабырнама» туындысымен қатар, Өтеміс қажының «Шыңғыснама», Абдаллах бен Әлидің «Зубдат ал-асар», Мұхаммед Салықтың «Шайбанинама», Әбілғазы Баһадур Арабмұхаммедұлының «Шаджрат-и түрк», («Түрік шежіресі») Қадырғали Жалайырдың «Жамиғ-ат тауарих», (Шежірелер жинағы) авторы белгісіз «Тарих-и Кашкар», «Тауарих-и гузида-йи нусрат-наме» сынды туындыларды атауға болады.
Аталған жазбалардың ішінде «Түрік шежіресі», «Шежірелер жинағымен» қатар авторы белгісіз «Тауарих-и гузи­да-йи нусрат-наме» («Озық шежірелі жеңімпаз кітап») атты туынды да шағатай тілдік жазбалардың ішінде қазақ тіліне өте жақын келетін жәдігерліктердің бірі болып табылады
Бұл жазба тілінің Әлішер Науаи мен Мұхаммед Салых сынды сөз зергерлерінің тілінен әлдеқайда ерекше екендігін кезінде түркітанушы В.П.Юдин атап көрсеткен болатын
Ғалым «Тауарих-и гузида-йи нусрат-наменің» Ресей Ғылым академия­сы Шығыстану институтының қолжазба қорындағы түпнұсқасын зерттей келе, оның құрамында қыпшақ тіліне тән көптеген белгілерді анықтап, ескі қазақ тіліне жақын келетініне назар аударады
Бұдан екі түрлі жайтты аңғарамыз
Біріншіден, «Тауарих-и гузида-йи нусрат-наме» авторы белгісіз болып келгенімен, оны жазған Шайбани ханның өзі екендігі жайлы пікірлерді негізге алсақ, Шайбани ханның қыпшақ тілінде, нақтырақ айтсақ, қазақ тіліне өте жақын тілде сөйлеп және жаза білгендігіне көз жеткізуге болады
Екіншіден, бүгінгі күнге ауызша жеткен қазақтың төлтума ақын-жыраулар тілінің, яғни қыпшақ тілінің жазба тіл ретінде XV-XVIІ ғасырларда анық қалыптаса бастағанына көз жеткіземіз.
Қазақ хандығы дәуірінде жазылған әде­биет туындылармен қатар ғылыми ең­бектер, ресми құжаттар Орта Азия халық­тарына ортақ шағатай тілінде жазылды
Захир ад-дин Мұхаммед Бабырдың «Бабыр­намасындағы» мына бір жолдарға назар аударалық: «Әндіжан тұрғындарының бәрі түркілер
Қалада да, базарда да, түркіше сөйлемейтін адам ұшырамайды
Халықтың ауызекі тілі, әдеби тілінен айырғысыз
Ба­бырдың туып-өскен жері Әндіжан қаласы екенін ескерсек, сол кезеңдегі түркі жазба тілінің Ферғана аймағының көпшілік жер­лерінде әдеби тілдің қолданылғанын байқаймыз.
«Әдеби тілдің ең басты белгісі – оның өң­делген, сұрыпталған, нормаланған тіл болуы
Қызметі жағынан сол халықтың өмі­рінде ұйымдастырушы, қоғам мү­шелерінің басын қосушы сипаты, яғни жалпыға ор­тақтық қасиеті болуға тиіс
Әдеби тілді тану үшін оның қарама-қарсысына қойылатын басты құбылыс – ауызекі сөйлеу тілі» деп әдеби тілге анықтама берген академик Р.Сыздықова пікіріне сүйене отырып, Амудария мен Сырдария аралығындағы аймақты мекен еткен елдердің Бабыр айтқандай ауызекі тілі әдеби жазба тілімен бірге дамығандығын байқаймыз.
Орталық Азияда дүниеге келген мұра­лардың көпшілігінің шағатай аталған түркі тілінде жазылуы да сол себептен еді
Ал ті­келей қазақтың тарихы мен әдебиетіне қатысты шағатай-түркі тілінде жазылған мұралар кеңестік дәуірде зерттеу нысанына алынбады
Оның бірнеше себептерін атауға болады
Біріншіден, ресейлік және шетелдік түркітанушылар тарапынан «шағатай тілі», «өзбек тілімен» алмастырыла қолданылып, одан кейін «қазақ» атауы «қырғызбен» ауыстырылып, қала берді қазақ тіліне ең жақын деген «Шежірелер жинағы» сынды жазбалардан Жалайыр ныпсысын алып тастаған татар ағайындар өздерінің төл туындысы ретінде меншіктеп келді.
Екіншіден, жалпы қазақ жазба әде­бие­ті тарихы ХХ ғасырдың соңғы ширегі­не дейін тым бергі жаңа дәуірден басталып, қазақтың тарихын сөз етіп, тілінің дамуына ықпал еткен ортағасырлық жазба­лар қазақ ғалымдарының назарына ілін­бей, қалтарыста қалып келді
Тіпті XV-XVII ға­сырлардың әдебиеті зерттелген күннің өзінде, қазақтың әдеби тілін танытатын үлгілер ретінде ауызша жеткен ақын-жы­раулардың арнау, толғаулары мен би-ше­шендер шығармашылығына ғана назар аударылды
Ал, кеңес дәуірінің соңын ала дүниеге келген зерттеу еңбектердің өзінде түркі, шағатай тілі жайлы ой-пікірлер әр­қилы бағыт алды
Сондықтан «шағатай» тілінің қалыптасқан кезеңін анықтау үшін шағатайлық кезеңнің өзі нақты қа­растырылуды қажет етеді.
Герат қаласының ауызекі тілі парсы тілі болғанымен, әдеби қауым өкілдері шы­ғармаларын В.Бартольд айтқандай түркі тілінде де дүниеге әкеліп отырды
Махмұд Қашғаридан кейінгі түркі тілінің шынайы жанашыры Әлішер Науаидың гераттық екені белгілі
Ол жайында Бабыр да өзінің ата-бабалары тимурилердің мәдени ошақтары Самарқан мен Гератта әдеби ортаның биік мәреге жеткендігін аса ыждаһатпен хабарлай отырып: «Әлішер Науаи Гератта өсіп тәрбиеленгенімен, шығармалары түркі тілінде жазылған» деп жазды
Демек, XV-XVII ғасырлардағы жазбалардың көпшілігінің түркі тілінде дүниеге келгендігіне көзіміз жетеді
Осы орайда қазақ әдеби тілі тарихына байланысты қомақты еңбек сіңірген зерттеуші С.Исаев әдеби тілдің басқа да тіл мамандарының атап көрсеткен қалыптық, сапалық сипат белгілеріне жеке-жеке тоқтала отырып, былай деп ой қорытады: «Тілдің әдебилігінің бірден-бір көрсеткіші – халықтың белгілі кезеңдегі қоғамдық рухани мәдениет өндірісінің құралы бола алу, халықтың рухани байлығын, сөз өнерін жеткізудің, мәдени талап-тілектің қоғамдық көрінісі, мәдениет туындыларының құралы мен оны іске асырудың амалы бола алуы
Міне осындай міндетті атқаратын тіл ғана әдеби тіл болмақ»
Ғалымның осы белгілеп отырған сипаттары жоғарыда аталған шежірелік туындылардың қай-қайсысының болса да өне бойынан көрініс береді десек, артық айтқандық болмас еді.
Қорыта келе айтарымыз, Қазақ хан­ды­ғымен қатар Орта Азия халықтары жеке-жеке отау тігіп жатқан аумалы-төкпелі заманмен қат-қабат дүниеге келген шежірелік сипаттағы жазба мұралар сол дәуір әдеби тілінің сапасын арттырып, қалыптық жүйеге келтіруімен қатар, ұлттық әдеби тіліміздің қалыптасуына зор ықпал етті демекпіз.
Балжан Тоекина,
М.О.Әуезов атындағы Әдебиет
және өнер институтының аға ғылыми
қызметкері, филология ғылымдарының кандидаты
