«Қыз Жібек» қартаймайды! Ол біздің санамызда мәңгі уылжыған балауса қалпында қала бермек
Кім біледі, кейде оның  кейіпкеріне айналып, халық жадында мәңгі жатталуына өзі де кінәлі шығар деп ойлап қоямын
  Өйткені оның өмірінің өзі – кино
Кино емей, немене? Тағдыр  басқамен емес, Төлегеннің өзімен жұптастырса
 Некелері киностудияда қиылды
Меруерт тойға  Жібектің көйлегі  һәм сәукелесімен  келсе, Төлеген де өз образында оралды
«Қыз Жібектің» бетін «Шеге» (Әнуар Молдабеков) ашты
Мына қызықты қараңыз, тойды «Бекежан» (асаба Асанәлі Әшімов) жүргізіпті!  Демек, мәңгілік жеңіс – Махаббатта
Күллі қасиет махаббаттың алдында бас иетінін мойындатты
Осыдан соң оның өмір-бақи «Қыз Жібек» боп қалатынына сенбей көріңіз!
Иә, анадан Меруерт болып туса да, халық оны Қыз Жібек деп таныды.
Қыз Жібектен кейін талай асыл жар мен аяулы ананың рөлдерін сомдаса да, оны ел Қыз Жібек деп қана мойындайды
Мейлі
Түсірілгеніне қырық жылдан астам уақыт өтсе де, көркем дүние көнермейді
Демек, оның кейіпкерлері де қартаймайды
«Бір күні «Қазақфильмге» Меруертті алып келді
Қарасам, шашы ұзын, жанарының оты бар екен
Жәудіреген талай жанарлар болды
Бірақ олардан от көрмеген ем
Сондықтан ішімнен «осы қыз өтеді» дедім
Болжамым тура келді» деп еске түсіреді Құман-Төлеген
Сол Төлеген «Бүгінгі жастар ішінде Қыз Жібектің рөлін сомдауға лайық қыздар бар ма?» деген сауалға «Жоқ, ойнай алмайды
Меруерт жүрекпен ойнаған
Ол – оған табиғаттың берген сыйы» деп жа­уап қатып­ты
Жоқ, бұл біреулер ойлағандай өзімшілдік емес, керісінше, жұбын жазбай тану деп ұққан жөн болар
Егер, кім біледі, Төлеген Құман болмаса, Қыз Жібекті Меруерт ойнап, Бекежанды Асанәлі сомдамаса бүл туынды осылай ұзақ жасар ма еді, жасамас па еді? Көркем дүние жалқылығымен де құнды, демек, оның кейіпкерлерін де ешкім алмастыра алмақ емес.
Көркемдік кеңестің 400 қыздың іші­нен Меруертке көзі түсті
Тегін болмас
Көркемдік кеңестің құрамында Ғабит Мүсірепов, Шәкен Айманов, Сапарғали Бегалин, Мәжит Бегалин, Камал Смаилов, Абдолла Қарсақбаев сынды қазақтың бір­туарлары отырса, олардың Жібекті жазбай танымауы мүмкін емес қой.
«Оныншыны енді бітірген балауса қызбын
«Лениншіл жастан» «Қыз Жібекті кім ойнайды?» деген байқау жарияланғанын оқып, киностудияға құстай ұштым
Галина Күзембаева апай қарсы алып, фотосынаққа алып келді
Сөйтсем, байқауға 400-дей қыз қатысып жатыр екен
Киностудия алдынан жүзіктің көзінен өткен қыздарды көргенде, «мына арулар тұрғанда менің нем бар?» деп ойланып қалдым
Егер кім біледі, «Мен өтемін! Мен бәрінен сұлумын, таланттымын» десем, іріктеуден өтер ме едім, өтпес пе едім… Өнер деген өте нәзік әлем ғой
Астамшылықты көтермейді
Жібектің рөлін сомдау үшін тек әдемілік емес, талант та керек екен
Сол жағынан әлгі қыздардан басым түскен болуым керек, ақыры режиссер Сұлтан Қожықов, суретші Гүлфайруз Исмаи­ло­ва, композитор Нұрғиса Тілендиев баста­ған комиссия мені ақтық сынға қатыса­тын 10 қыздың қатарына енгізді
Сосын бәріміз­ді Төлегеннің рөлін сомдауға үміткер актерлермен жұптастырып, сценарий­дегі оқиғалардан үзінділер ойната бастады
Мені бірден Құманмен жұптастырған еді…» – деп еске алады актриса
Бақсаңыз, бұл жолы болғандық емес секілді
Дұрысы, тағдыр деп түсінген жөн шығар
Кейде кейбір жандар өзі арқылы, өзінің болмыс-бітімі, мінезі арқылы көркемдіктің қандай екеніне күллі халықтың көзін жеткізіп кетеді
«Қыз Жібек» фильмі мен оның кейіпкерлері – осының дәлелі
Сұлулық һәм батырлықтың, ақылдылық пен көрегенділіктің ескерткішін өз қолдарымен солар соқты
Сол үшін халықтың оларға алғысы шексіз
Адамзат бас иген асыл қасиеттерді Алашына ұсынған өнер туындысы да ұзақ жасайды.
Талай ұрпақты тәрбиелеген туындының туғанына қырық жыл толды дегеніміз кеше сияқты еді, енді басылым біткен «қазақтың Қыз Жібегі 60 жасқа толыпты» деп құттық­тап жатыр
«Қыз Жібек» те осы жасқа келіп қалған ба?» дейміз таңырқап
Рас, өнердің өмірден биіктігі де оның мәңгі жасайтынында шығар
Ал адам өмірін пендеуи пайыммен бағаласақ, бүгінде Меруерт Өтекешева – 60 жасқа тол­ған мейірімді әже, аяулы ана, асыл жар
Ал өнердің өл­шемі­­не салсақ, «Қыз Жібек» қар­таймайды! Демек, сіз де мәңгі жассыз, Меруерт апай! Самай­ды қырау шалғанмен, жү­регіңізге әжім түспесін, қазақтың Қыз Жібегі!
Динара ІЗТІЛЕУ
