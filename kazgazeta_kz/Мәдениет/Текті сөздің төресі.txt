Былтырғы жылдың күз мезгілінде Қазақстан Мұсылмандары Діни Басқармасы, «Әзірет Сұлтан» мешіті ғасырлар бойы халқымыздың иманын күшейтіп, рухын биіктете түсуге өлшеусіз үлесін қосып келген тәрбие құралы, данышпандықтың көзі мен текті сөздің төресі – термеге бәйге жариялаған болатын
Жақында осы аталмыш республикалық бәйге өз мәресіне жетіп жеңімпаздарын марапаттады.
Астана қаласының «Конгресс-Холл» сарайында өткен «Текті сөздің төресі – терме» атты қорытынды кештің шымылдығын Қазақстан мұсылмандары діни басқармасының төрағасы, Бас мүфти, шейх Әбсаттар қажы Дербісәлі ашты
Бәйгенің мәні мен маңызы, мақсатына тоқталған Бас мүфти Аллаға шүкіршілік айта отырып, отаршылдық бұғауынан боса­ғалы бері жоғалтқанымызды қайта тү­гендеп жат­қанымызды тілге тиек етті
Со­лардың ішінде терме өнерінің де халық арасында өз биігіне көтерілгенін сөз етті.
– Телеарналар мен радиолардан арнайы жыр-термелерге арналған бағдарламалар берілуде
Алайда терме жазу шығармашылығы тоқырап қалғандықтан, сол бағдарламаларда сиясы кеппеген, жаңа жазылған термелер емес, көбіне бұрынғы, ел аузында жүрген термелер ғана орындалып жүр
Міне, Тәуелсіздік алғалы бері бірінші рет ұйымдастырылып отырған бұл жаңа терме бәйгесі осынысымен құнды
Яғни төл өнерімізді қайта жаңғыртып, олқылығымыздың орнын толтыруымен ерекше, – деді
Яғни терме термешінің сөзі мен ісі қабысқанда ғана адам жүрегінен орын таппақ
Кезіндегі дуалы ауыз Майлықожа, Шал ақын, Иманжүсіп термелерінің ел жадында жаңғырып, бүгінгі күнге дейін сақталуының, өзектілігі мен өміршеңдігін жоғалтпауының сыры да осында
Сондықтан да терме атүсті қарайтын өнер емес
Иә, әр сөзі мірдің оғындай көздеген нысанаға дөп тиіп, көңіл көзін ашып, шөліркеген рухқа зәмзәм суындай шипа болатын заманға лайық жаңа терме бүгін де керек
Осыны аңғара білген «Әзірет Сұлтан» мешіті қазақ руханиятының тамырын дөп басып отыр
Ал енді бәйге жайына келсек, бәйге қоржынына 290 терме келіп түскен екен
Додаға қарапайым халықтан бастап көпке белгілі ақындар да қатысыпты
Әсілі үміткерлерден түскен термелер санының өзі-ақ қоғам­да аталмыш бәйгенің қаншалықты қызығушылық тудырғанын байқатса керек
Қазылар алқасы бәйгеге қаты­сушылардың бәрін електен өткізіп, саралап, сараптап, үздіктерін ғана іріктеп алыпты
Бұл күнгі кеште үздік деп танылған жеңімпаздардың термелері орындалғанын айта кету керек
Мәселен, ақын Жұма-Назар Сомжүректің «Құдіреті Алланың» атты термесін әнші Зағипа Иманғазиева, Бекмұрат Анарбаевтың «Қадірле ата-анаңды» термесін әнші Жақып Спатаев, ақын Серік Қалиевтің «Өсиет» айттым ұрпаққа» термесін әнші Еркін Шүкіманов, ақын Қалқаман Сариннің «Ата-ананың қадірі» термесін әнші Гүлмира Сарина, сондай-ақ айтыс­кер ақын Арман Бердалиннің «Жоқ іздеп жүрмін» термесін автордың өзі орындады
Ал кешке қонақ ретінде қатысқан Қазақстанның еңбек сіңірген артисі, әнші-жырау Бекболат Тілеухан қонақ кәде ретінде «Өмір толғауы» атты термені жиылған қауымға ұсынса, дәстүрлі әнші Айгүл Елшібаева Әбубәкір Кердерінің термесін орындап, жұртты бір серпілтіп тастады
Сонымен бірге «Ең үздік мақам», «Ең үздік орындаушы» аталымдары бойынша да сыйлықтар табыс етілді.
Қазылар алқасының шешімімен Бас жүлдені, яғни бәйгеге тігілген автокөлікті айтыскер ақын Арман Бердалин қанжығасына байлады
Бір атап өтерлігі, Арман Бердалиннің «Арақ пен Қазақ» атты термесі ел арасында жақсы танымал
Бас бәйгені алуына себепші болған «Жоқ іздеп жүрмін» термесі де халық көңілінен шығатынына бек сенімдіміз.
І орынға және 1 млн
500 мың теңгелік сыйақыға «Нұр» Қазақ-Египет Ислам мәдениеті университетінің 2-курс студенті Роман Бұрқаштың термесі лайық деп танылса, ІІ орынды және 750 мың теңгеден сыйақыны айтыскер ақын Еркебұлан Қайназаров пен жазба ақын Қалқаман Сарин еншіледі
ІІІ орын – ақын Жұма-Назар Сомжүрек, ақын Серік Қалиев және Шымкент қаласындағы өнер мектеп-интернатында ай­тыс пәнінен сабақ беретін ұстаз Бекмұрат Анарбаевқа бұйырды
Бұлардың әрқайсысына 500 мың теңгеден қаржылай сыйлық берілді
Ынталандыру сыйлықтары 13 ақынға табыс етілді
Олардың қа­та­рында Мырзан Кенжебай, Серікзат Дүйсенғазин, Батырболат Айтболатұлы, Алмас Темірбай, Тоқтарәлі Таңжарық, т.б
жазба ақындар мен айтыс ақындары бар
Сыйлыққа әрбір ақынға «Ұмра қажылық», яғни кіші қажылық жолдамасы табыс етілді
Оларды Мекке Мәдинаға «Әзірет Сұлтан» мешітінің бас имамы Қайрат Жолдыбайұлының өзі бастап барады.
Ал «Ең үздік мақам» аталымын Жақып Спатаев, Әділбек Сарин, Жарқынбек Тұрымбетов сынды әнші, жыраулар иеленсе, «Ең үздік орындау­шы» аталымында Серік Жақсығұлов, Данияр Сүлеймен, Еркін Шүкімановтар топ жарды
Аталмыш сыйлық иелеріне 150 мың теңгеден қаржы табысталды.
Ұйымдастырушылардың ендігі тілегі осы бастаманы Қазақстан Респуб­ликасының Мәдениет және ақпарат министрлігі назарға алып, жаңа термелер бәйгесін дәстүрлі түрде ұйымдастырып отырса, нұр үстіне нұр болар еді.
Бейбітгүл ИСАЕВА
АСТАНА
