«Алатау» дәстүрлі өнер театрының концерт ­залында Қазақстан Республикасының Тәуелсіздік күні мерекесіне арналған «Тәуелсіздікке тарту» атты театр өнерпаздарының концерті және ақындар айтысы өтті
Театр директоры, фольк­лортанушы Берік Жүсіповтың бастамасымен өткен шара халқымыздың дәстүрлі өнерін ­насихаттау, ел тәуелсіздігін ұлықтау мақсатында ұйымдастырылды. 
Бір ерекшелігі, мерекелік кеште дәстүрлі, ха­лық­тық ән-күйлермен қатар заманауи эстрадалық әндер де орындалып, поэтикалық қойылымға ұласты
Ел еңсесін көтеріп, туын биіктеткен Тәуелсіздік өнерімізді де, мәдениетімізді де, жан-жақты дамытып, өткенді қайта жаңғыртуға мүмкіндік берді
Соның ішінде жыр мен терме өнері заманға сай жаңаша сипат пен сұранысқа ие болды
Өйткені өнердің бағзы заманнан ескірмей, ұрпақтан-ұрпаққа беріліп келе жатқан ауқымды бір саласы – жыр-дастандар
Жыршы-жыраулардың домбыраға немесе қобызға қосып, ауыздан-ауызға таратып келген жырлардың ­басты мақсат-мұраты – отансүйгіштік, батырлық, ерлік екені белгілі
Қазақтың жыр-толғаулары халықтың мұң-мүддесін көксеп, елдік пен ерлікті, зұлымдыққа қарсылықты дәріптеді
Тоқсан ауыз сөзді тобықтай жырмен түйіндеген от ауызды, орақ тілді жыршылардың өсиеті мен ғибраты бүгінгі заманға келіп жетті
Ескінің сарынын салмақтап, рухы мен дәстүрін дүйім жұртқа дәріптеп жүрген ән мен жыр дүлдүлдері Сәуле Жанпейісова, Алма Аманжолова, Нариман Абдрахманов, ­Айсауле Қайырғазина, Ерғали Ағайдаров, Айнұр Жұмақадыр, Асылай Апенова, Жасұлан Сақаев, Жаңагүл Молдахметова, Санат Исаев және т.б
«Алатау» дәстүрлі өнер театрының өнерпаздары бұл кеште де тыңдаушы құлағының құрышын қандырды.
Дәстүрлі өнер иелерінің басын тоғыстырған мәдениет ордасы Тәуелсіздікке осындай тарту жасады
Көпшілікке көтеріңкі көңіл күй сыйлаған ­театр ұжымына дүйім көрермен алғысын жаудырды.
Дана ХАЛЫҚ
