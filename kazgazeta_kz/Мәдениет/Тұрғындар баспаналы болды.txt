Бүгінде Арқалықта тұрғын үйге мұқтаждар саны жүздеп саналады
Кешегі дағдарыстың салдарынан демографиялық көрсеткіштері тым төмендеп қалған шаһар ықшамдалуға мәжбүр болғаны баршаға белгілі
Қала жұрты орталыққа шоғырланып, шеттегі мөлтек аудандар қаңырап, бос қалды.
Әйтсе де, өткен күннің өкінішті сәттері кел­меске кетті
Бүгін Торғайдың бас қаласы топшысын қатайтып келе жатыр
Сондықтан адам саны аз да болса көбейіп келе жатқан қалада тұрғын үйге кезекке тұрғандар саны да артып келе жатқаны – қисынды құбылыс
Тіпті баспана мәселесі тұрғындар үшін бірінші кезектегі мәселе болып тұр
Мұндай тоқтамға келуіміз дәйексіз емес
Себебі, қала басшысы Берік Әбдіғалиұлының халықпен кездесулерінде қойылған сауалдардың басым көпшілігі осы мәселеге қатысты болып жүр
БАҚ өкілдерінің, профильді мекеме басшы­ларының қатысуымен өтіп жатқан әкімнің жеке қабылдауларында да тұрғын үй саласы жиі тілге тиек болып жатыр
Осыдан-ақ, қалада бұл мәселе өзекті болып отыр деп пайымдауға болады.
Жалпы, пәтер кімге беріліп жатыр? Қала әкімдігінің тұрғын үй-коммуналдық шаруашы­лығы, жолаушылар көлігі және автомобиль жолдары бөлімінің бастығы Қайрат Галиннің мәлімдеуінше, бүгінгі таңда 676 адам кезекте тұр
Кезекке тұрғандар тізім бойынша бөлінеді
Бірінші тізімде Ұлы Отан соғысы ардагерлері мен оларға теңелгендер тіркелген
Бұл тізімде қазір 1 адам ғана
Екінші тізімде әлеуметтік осал топқа жататын азаматтар тіркеулі
Әлеуметтік жағдайы төмен азаматтар тізімінде 171 адам бар
Үшінші тізімге бюджеттік сала қызметкерлері топтастырылған
Онда қазіргі таңда 503 адам өз кезегін күтуде
Төртінші тізімге үйлері апаттық жағдайда тұрғандар іліккен
Бұл тізім бойынша 1 адам кезекте тұр.
Жаңа үйдегі 69 пәтердің барлығын өз кезегін жыл санап күткен отбасылар алды
Қ.Галин берген мәліметтер бойынша, жаңа үйдің 11 пәтері – қызметтік пәтер болып белгіленген
8 пәтер қамқоршысы жоқ жан­дарға, 14 пәтер білім саласының қызмет­керлеріне, 4 пәтер І, ІІ топтағы мүгедектерге, 2 пәтер зейнеткерлерге, 8 пәтер денсаулық сақтау саласының қызметкерлеріне, 5 пәтер соттың шешімімен кезекке тұрғандарға, 3 пәтер жалғыз басты аналарға, 9 пәтер бюджеттік сала қызметкерлеріне, 5 пәтер мемлекеттік қыз­меткерлерге бұйырды
Жаңа үйдің құрылысына 266 миллион теңгеден астам қаражат жұмсалған
Соңғы үш-төрт жыл ішінде Арқалықта қиранды болса да, қалыпқа келтіруге жарамды ғимараттар жаңадан әрленіп, бой көтеріп жатыр
Осылайша, қаламыздағы баспана мәселесі шешіліп келеді.
Қайрат ЕСМАҒАНБЕТОВ
Арқалық
