Қазақ халқының елеулі бір бөлігі шетелдерде тұрып жатыр
Батыс Еуропаның бірқатар елдерінде де қандастарымыз бар
Олардың басым көпшілігі кезінде Қытайдың Шыңжаң аймағынан (бұрынғы Шығыс Түркістан аймағынан) 1950 жылдары Пәкістан және Үндістан арқылы Түркияға көшіп келіп, ол жерден жұмыс бабымен Батыс Еуропа елдеріне қоныс аударған қазақ отбасылары
Батыс Еуропаның түрлі елдерінде тұратын бұл қазақтар өздерінің ана тілін, ұлттық қасиетін, мәдениетін, салт-дәстүрін сақтап қалып, болашақ ұрпаққа жеткізу үшін 10 қазақ орталығын құрып, солардың айналасына топтасқан
Осы қазақ орталықтарының жұмыстарын үйлестіріп отыру мақсатында Еуропа Қазақ Қоғамдары федерациясы деген шағын ұйым құрылды. 
Аталған ұйым алдына қойған мақсатын жүзеге асыру үшін бірқатар іс-шаралар өткізіп келеді
Солардың ең негізгісі – «Еуропа Қазақтарының Кіші Құрылтайы»
Бұл құрылтайларға Еуропадағы Қазақ диаспорасының жүздеген өкілдерімен қоса Дүниежүзі қазақтары қауымдастығының басшылары, ғылым, әдебиет және өнер қайраткерлері, баспасөз қызметкерлері және т.б
қатысып тұрады
Құрылтайларда ана тілге, ұлттық мәдениет және салт-дәстүрлерге қатысты мәселелер талқылануда
Әйткенмен, мұндай шараларға қарамастан, Еуропа қазақтары арасында қазақ тілінің жағдайының жыл өткен сайын нашарлап бара жатқанын, әсіресе жас буынның ана тілін мүлдем білмей, ұмыта бастағанын мойындауға мәжбүрміз
Диаспорадағы қазақтарды қатты алаңдатқан мұндай келеңсіз жағдайдың қалыптасуының кейбір себептерін айтып өтсек.
Бұрын шетелдерде тұратын үлкен кісілер басқа тіл білмегендіктен балаларымен және немерелерімен тек қазақ тілінде сөйлесетін
Ол кезде әр шаңырақта бір-бірімен қазақша сөйлесу басым болатын
Қазір сол аға буынға жататын кісілердің қатары сиреген
Бұл шетелдерде тұратын қазақтар арасында қазақ тілінің қолданылу үрдісіне ауыр соққы болып тиеді.
Ал Еуропада қазақша сөйлейтін орта жоқ
Балалар мектепте, үлкендер болса жұмыс орындарында жергілікті елдің тілімен сөйлейді
Ал үйде олар түрікше сөйлеседі
Өйткені қазіргі Еуропадағы Қазақ диаспорасының орта буын өкілдерінің барлығы дерлік Түркияда туып-өсіп, мектептерде түрік тілінде оқыған адамдар
Сондықтан олардың балалары қазақшаға шорқақ немесе бүтіндей білмейді
Бір ескерерлік жайт, тамырлас, түбі бір тіл болғандықтан ба түрікше сөйлеген қазақ жастары кейін қазақшаны тез қабылдап, тез үйреніп кетіп жүр
Мұның кейбір мысалдарын Түркиядан, яки Еуропадан Қазақстанға оқуға барған қазақ жастарының арасынан көріп те жүрміз
Бірақ қазір қазақ диаспорасының жаңа буынына жататын және Еуропада туып-өскен ата-аналар арасында жаңа бір дағды қалыптасып келеді
Осы жаңа буынның ата-аналары отбасында және бала-шағаларымен өздері тұрған Еуропа елдерінің тілдерімен сөйлейді
Бұл енді шетелдегі қазақтар арасында болашақта қазақ тілін сақтап қалуға төнген ең үлкен қауіптің бірі.
Еуропада тұратын қазақтардың жаңа буын өкілдері қазақша үйрену үшін қанша талпынғанымен, қанша күш жұмсағанымен кездескен қиындықтарды жеңіп шыға алмай отыр
Ол үшін қазақ тілін оқытатын арнайы курстар ашып, онда жұмыс істейтін мұғалімдер шақыру керек
Қаржыландыру мәселесі өз алдына бөлек әңгіме
Кейбір Еуропа қалаларында Қазақстан Респуб­ли­касының дипломатиялық өкілдік­тері қызметкерлерінің демеуімен ұйымдас­ты­рылған қазақша курстардың нәтижесі де шамалы болып тұр
Мысалы, Германияның Мюнхен қаласындағы қазақ қоғамы өткен оқу жылында бірнеше ай бойы, аптасына бір рет қазақша сабақ жүргізу жұмысын ұйымдастырды
Бұл сабақтарға қызығушылық танытқандар саны көп болды
Оған балалар, жастар, тіпті ересек кісілер де қатысып жүрді
Қазақстанның Мюнхендегі консулының зайыбы кирилл әліпбиінен бастап, қазақ тілінің негізгі ерекшеліктерін оқушыларына үйретіп келді
Сабақ барысында бастауыш мектептердің 1-сыныбына арналған қазақша оқу құралдарына және жазу дәптерлеріне зәрулік болды.
Норвегияның астанасы Ослода өткен Еуропа қазақтары Кіші құрылтайында Қазақстаннан келген Үкімет адамдарына шетелдегі қазақтар үшін қазақша кітаптар, кинофильмдер, театр қойылым­дары, қазақтың ән-күйлері, концерттік бағдар­ламалардың көшірмелері көптеп жіберілсе, таратылса деген ұсыныстар айтылды
Жоғарыда аталған дүниелер шетелдердегі қазақтар арасында ана тілге деген қызы­ғушылықты одан ары күшейте түсер еді.
Ана тіліне шорқақ болса да, яки өз тілін толық білмесе де Еуропада тұратын қазақ жастарының көбінде «Қазақстан – тарихи атажұртымыз» деген ұғым қалыптасқан
Сондықтан Еуропа елдерінде туып-өсіп орта және жоғары оқу орындарында білім алып жатқан қазақ жастарының ішінде қазақша біліп, үйренуге деген ынта-ықылас жоғары деп айтуға болады
Сол себепті, жазғы демалыс кезінде диаспорадағы қазақша үйренгісі келетін жастарды әр топқа бөліп, Қазақстанның ауылдық жерлеріне жіберу шаралары ұйымдастырылса деген ұсынысымызды айтқымыз келеді
Осындай игілікті шаралар арқылы жастар қазақша үйренуге талпынып, салт-дәстүрлерімізбен танысып, атажұртқа деген сүйіспеншіліктері артып қайтар еді
Ал жоғары оқу орындарында оқитын жастарды әртүрлі оқу бағдарламалары арқылы елге шақырып, оларға жағдай жасаса, қазақ тілін үйре­тетін арнайы курстарда тегін оқытса, атажұрттарын танып-біліп қайтуларына жағдай жасаса нұр үстіне нұр
Шетелде туып-өскен, тұрған елдерінің тілін, ерекшеліктерін жақсы білетін әрі бірнеше тілде сөйлейтін білімді жастарды елге шақыру Қазақстан тұрғысынан да тиімді болары анық
Олар Қазақстан мен шетелдер арасында мәдени және экономи­калық байланыстардың тереңдетілуіне өз үлестерін қосар еді.
Абдулқайым КЕСЕЖИ,
Еуропа Қазақ қауымдастығының
 төрағасы, саясаттану ғылымының
 докторы, саясаттанушы
