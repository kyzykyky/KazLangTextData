Фариза Оңғарсынованың ақындық әлемі – адамның жан-жүрегінің қатпар-қатпар қазынасы мен қат-қабат құпиясы өжеттесе өрілген, кісі болмысының тазалығы мен таяздығы, әлеуеті мен әлсіздігі, мәрттігі мен можантопайлығы шарға салғандай шарпысқан, сөйтіп жыр жолдарына қорғасындай құйыла қаланып, тұтас бір тарихи-әдеби дәуірдің идеялық-көркемдік бет-бейнесін қалтқысыз танытқан рухани ризығымыз
Оның сипатына үңілу, сырына үздігу, сезімін үңгу –әрі қызық, әрі қиын…Асылы, ақын шығармашылығы мен жоғары мәртебелі оқырман қауым арасының проблемасы ешқашан шешімін таптырмайтын, шетін ұстатпайтын жайт болса керек-ті
Орыстың  Пушкинін «ақын» мен «тобыр» мәселесі толассыз толғандырған болса, сөз ұғу («Сөзімді ұғар елім жоқ», «Сөзді ұғар осы күнде кісі бар ма?») мен сөз тану («Бұл жұрттың сөз танымас бір парасы», «Әттең, дүние-ай, сөз таныр кісі болса») турасындағы  Абайдың жұбанышсыз жалғыздығы да бәрімізге белгілі
Қазіргі әдебиеттануда бұл тараптағы қисындарды «ақын» мен «оқырман» ұғымдарының ая-ауқымына сыйғызып жүрміз.
Осы орайда бір оқиға ойға оралып отыр
Өткен ғасырдың 60-жылдарында аузы-мұрны лық толы стадиондар мен ине шаншар орны жоқ зәулім залдарда дулатып, шулатып жыр оқып, әбден жырғап қалған «эстрадашыл» ақын Андрей Вознесенскийдің бір күні Еуропаға жолы түсіпті
Сонымен не керек, мейлінше меймандостықпен күтіп алған жергілікті азаматтар оның жұртшылықпен шығармашылық жүздесуін жоспарлап қойған екен
 Межелі мезгілде – келісілген кездесуге келген ақынның ә дегеннен құты қашып, мазасы май ішкендей болады
Себебі құрқылтайдың ұясындай ғана бөлмеде ұзын саны оннан асар-аспас адам тосып отыр… «Мәссаған, мынау не мазағы?!» дегенінше болмай, қабағы шытыңқы ақынға бұл жүздесуді ұйымдастырушылар: «Осы арада сіздің өлеңдеріңізді бес саусағындай білетін, талантыңызды шын бағалайтын кісілер ғана отыр», – дейді, – Әйтпесе Қызыл алаңды толтыратындай халық  жинауға біздің де шамамыз жетеді…»
Күмілжіген, күмәнданған ақынның көнбеске шарасы жоқ
Сөйтсе, расында да, бұл жерге жиналғандар Вознесенскийдің поэзиясы туралы пікірлерін өзі ойлағаннан артық пайымдап, парықтап беріпті
 Ақынның да сәлден соң жүзі жылып, көңілі өрекпіп, көзқарасы өзгереді; еліне ризалықпен масаттанып қана емес, рухани марқайып қайтады
Ендеше, айналаңда атойлап, азан айтып, шашбауыңды көтергеннің бәрі бірдей жырың мен сырыңды ұға бермейтін болғаны да; біраз бөлігі – жай қатардан қалмауды көздеп, дүрмекке еріп, дақпыртқа елігіп,  әншейін қара көбейткеніне мәз пенде-пақырлар да…
Мұнша мысалдап отырғанымыз, Фариза Оңғарсынованың поэзиясы әу бастан өлеңге тұшынатын талғампазы мен түсінбейтін тоғышары мидай араласқан көпшілік ортаның көтермешілігін керексінбеген; өткінші құрмет, өтірік қолпашсыз-ақ жүректерге төте жол тауып, жаулап алған
Кешегі жүзжылдықтың сексенінші жылдарында студенттік жатақханалардың алақандай фойелері мен оқу орындарының қуықтай аудиторияларында өз көзімізбен көрген жарқын да жанды, табиғи да татаусыз кездесу-кештерінің барысы жастардың ақынға деген шынайы, шексіз махаббатымен көмкеріліп тұратын
Ол – ол ма, соған қарамастан:
…Жерді басып жүргеннің барлығына
Түсінікті болуға міндетті емен!
немесе
Жақсы болып көріну – мақсат емес, —
деп мәймөңкесіз қиялай бір-ақ кесетіні тағы бар.
Мұнысын қара сөзбен былай баяндайды: «Мен өз өлеңдерімді кім болса да түсінеді деп ойламаймын және жұрттың баршасына түсінікті болуға тырыспаймын да
Поэзиядан жанына ләззат алатын, өлеңнің әр жолына үңіліп, жүрегіне ұнаған тіркес-шумақтарды рахаттана астын сызып тұрып оқитындарға өлеңім ұнайды деп сенемін
Ондайлар сан жағынан көп болмауы мүмкін
Бірақ, сол аз ғана топтың көңілінен шықсам өкінбеймін».
Бұл – Фаризаға жарасатын ақындық мінез, адуынды максимализм
 Өйткені ол, өзі айтқандай, «ештеңені байыппен ұқпаса да, дабырларға дуылдап қол соғатын» түрпі тобырға, жайдақ жұртқа жағынуды әсте қаламайды.
Есесіне,  «қасіреттен тұрады бақытым да», «бақытым да – азап» деп тосын түйіндер жасаған Фаризаның өмірге жақын өзекжарды өлеңдерін жалпы жамиғат, сүйіспеншілік сарындарын – әсіресе қызыл орамалды қыз-қырқын жаппай жатып-жастанып, оңашада таңды атырып, кешті батырып оқыды
Қазақ топырағында ілгеріде кезікпеген нағыз «поэтикалық эмансипациядан» туған жырлардан әйел заты өз жаратылысының бұрын дәл бұлайша сөзбен көркемделе кестеленіп көрмеген ділгір дүниесін, сезім сырларын таныды (Ақынның бір байламы – «Өзінің әлсіздіктерін сезінумен мықты әйел»).
Сонымен қатар, анасының етегіне жармасып, кәмпит сұраған баладай жамыраған еліктеуші сіңлілері де жетіп артылды (Ақын базынасы: «Жүрегіме еніп ап, ойран салып, мені өлтіріп тынады-ау осы қыздар!»)
Қолына қиялдана қалам ұстағандарының көбісі тұп-тура осы Ақын Апайына ұқсауға тырысып бақты
Әрине, мұнан зәредей зиян шеккен жоқпыз:    Фаризаның қуатты «ықпал өрісіне» (Т.Шапай) тартылған қыз-келіншектер поэзиясы құнарлана, құлпыра түсті
Бірақ жер бетінде шағылған күллі сәулені көлдей айнаның бетіне құшақтап жисаң да, көктегі Күн шықпайтыны секілді, әлбетте, олардың бірде-бірі нақпа-нақ Фариза бола алмады
Өйткені шын ақынның дара бітімі, дүнияуи болмысы –  өр талант пен өзгеше тағдырдың тоғысы
Ал талант та, тағдыр да тап сол күйі қайталанбайды
Сондықтан Фаризаның қайсыбір тұста жыр кейіпкерінің аузымен «еліктеуден аспайды жас бүгінгі» деп наз айтуы да тегін емес көрінеді.
«Сыздаған барлық жараның аузында» (Т.Айбергенов) жүретін, қоғамның қайшылықтарына салғырт қарамайтын, әлеуметтік әділетсіздіктерге ыңғай бермейтін ақынның таусылмайтын тұсы, күйзелмейтін кезі болмайды деу – күпіршілік
Фариза Оңғарсынованың лирикалық қаһарманы жалғанның жайы, тағдырдың тәлкегі тәрізді  мәңгілік тақырыптарды толғағанда, Абаймен андас («Саяламай, сай таппай…»), Мағжанмен мұңдас («Сұм өмір абақты ғой саналыға») болып, дәстүрлі әуезені дамытып әкетеді:
«Саналыға бұл өмір неге түрме»?
Жан сиреді жаныңмен сенетін де.
Сайдан сая таппаған
сайғақтайын
ойлылардың тағдыры жел өтінде…
*****
… Қай заманда ойлылар қайғы-мұңсыз,
Жүрді деп ең бақытқа батып белден!?
Сонда ақынның қайғысын, қамырығын туғызған не? Оның жауабы жалғыз-ақ: адамшылық һәм азаматтық арман-аңсарға жегілген көңіл-күйінің мазасыздығы мен мігірсіздігі.
«Желпініске, жарқылға заты жат» Фариза өлеңдерінен әлеміші көп әшекей, баттаса жағылған бояу, жарнама кейіпті жасандылық, бұйдасын ұстатпайтын бұлдырлық, жосыла кеткіш жүргедектік ұшыраспайды
Оның поэзиясының тұрақты да тұрлаулы лейтмотиві – шыншылдық
Содан буырқанып-бұрсанып, тасып-толқып, шапшып-ширығып, лаулап-лапылдап, гулеп-гүрілдеп жатқан шумақтардың шатқалында, түйдектердің тасқынында әлдебір кесірлі күштермен кескілесіп жүргендей күй кешесің
Жеті түннің ішінде қиялын мүлгітпей, қаламын мүдіртпей, дүниенің қызығы мен қуанышынан бойын аулақ ұстап, шабытқа шомылған шағындағы ақынның көздегені мен көксегені қай қиыр, қандай құштарлық екен?
Рақат түн, дырду мен дабыр қалып,
жазылған жыр жүректің шамын жағып,
елдігі мен ерлігі қалғығанды
аттан салып оятсын дабыл қағып!
Декларациясы мен дәйегі шебер үйлескен неткен әсерлі жолдар! Адам нәпсісін билейтін рақат та, дырду мен дабыр да – адыра; жын төңіректейтін жеті түннің ішінде хикметтің сәулесі түскен жүректің шамы жарығын төге жанып тұр; елдігі мен ерлігін қалғытып алғандардың өздері де қаперсіз ұйқы құшағында; оларды оятатын күш – аттан, дабыл; ал сол аттанды салатын, дабылды қағатын – намысқа суарылған наркескендей ақын жыры
Сол үшін жүрек – қида, жан – пида.
Себебі Фаризаның санаткерлікпен кіріккен суреткерлік кредосы мына шумақтан білінеді:
Жаны кірсіз, жас қиял – бұла халық,
көрсетем деп соларға бір ағалық,
өнер-құздың мұнарсыз биігіне
бастадым шырақ алып…
Міне, тағы бір керемет: «ағалық көрсету» деген ер  азаматқа лайық ірі, іргелі қазақы сөзді «шашы ағарған қыз» айтып отыр! Фариза – сонысымен де Фариза! (әйтпесе, «Қыз болып туғаным да артық екен, жүргенше намысы жоқ жігіт болып!» дер ме еді?!)
Оның елдік пен ерлікке үндеген қайсар, қайратты жырлары қашаннан да жігіт атаулының жігерін жанып, ожданын оятып келе жатыр
Бірде жеңіл қағытпамен («мендегі батылдықты бермепті жігіттерге»), бірде назды ренішпен(«орынсыз маған, жаным, иілмеші – ер жігітке лайық мұның несі?!»; «жігітте табындырар күш болмай ма…»), бірде тірлік түйінімен («Бірақ, өмір – шарт мінез
Көтермейді күйректігін жігіттердің!», «Ел қорғау – ер жігіттің қастерлі ісі»), бірде ірілік іздеумен («Мен тілеймін: күңкіл мен ұсақтықтан сақтағай деп даламның жігіттерін»), бірде мақтау-мадақпен («Жігіттерін көрсең-ау – арғымақ ат астында алшаңдаған, тәуекелден алдына жан салмаған») ат жалын тартып мінер бауырларын ширықтырудан жалыққан емес
Мұқағалидың Фаризаға «қыз да болса, мұң шағуы»  осыдан кейін мейлінше түсінікті шығар деп ойлаймыз.
Сөз жоқ, халқын «өнер-құздың мұнарсыз биігіне шығару» –  ұлы миссия («Түбі әйтеуір мәңгілік бір Күнгейге// жетуім мүмкін менің!») Бір қызығы, жер жүзіндегі алты құрлықтың ұлт азаттығына ұмтылған жатжұрттық езгідегі елдерінің қай-қайсысында да көштің басында, күрестің белортасында ақындары жүріпті
Мысалы, Анголада – Агостиньо Нето, Антониу Жасинту, Сенегалда – Леопольд Седар Сенгор, Эме Сезер, Конгода – Патрис Лумумба, Кубада – Хосе Марти, Венесуэлада – Андрес Бельо,  Аргентинада – Эстебан Эчеверриа, Эквадорда – Хосе Хоакин Ольмеда, т.с.с
Олар қаламгерлік пен қайраткерлікті қатар ұстаған тұлғалар
Бұл тылсым заңдылықтан біздің тарихымыз да тысқары тұрған жоқ
Баяғы Алаш арыстарының «милләтқа қызмет – жұмләңа міндет» (А.Байтұрсынов), «артымда қазақ – қалың ел» (М.Жұмабаев) деп, болашаққа бағдар берген  меже-мұраттарына адалдық Фариза жырларынан да аңғарылады
Ел егемендігімен бірге  –  өзінікін өзгенікінен ажыратып, айыра білетін ұлттық рухымыздың тәуелсіздігіне де айдынды жол ашылды
Фариза поэзиясы бұған жарты ғасыр бойына «елу жылда ел жаңартқандай» қызмет етіп келеді
Әдебиетші-ғалым Сауытбек Абдрахманов дөп басып жазғандай, «Фариза – қазақ рухына әсер еткен ақын
Сексен алтының желтоқсанында Алматының қақ ортасындағы қарлы алаңға шыққан қарындастарымыздың арасында Фариза жырынан жанына жылу алғандар аз болмағаны анық».
Өнердің заңы – қатал
Онда «өлі нүкте», яки «алаңсыз аялжай» деген болмайды
Жақпар тасқа талақша жабысқан альпинист сияқты, не құздың төбесіне қарай қиялайсың, не құрдымның түбіне қарай құлдырайсың
Шығармашылығың иә өседі, иә өшеді
Аралық аймақ – тоқмейілсігеннің, таусылғанның тоңқалаң аса тайып түсер өткінші тұрағы ғана
Осының бәрін білетін Фариза Оңғарсынова өзін-өзі ұдайы қамшылаудан, қайраудан танбайды
 Оның лирикалық «мені» алдымен өз кемшілігіне өзі күрсініп, өз жанын өзі жегідей жейді.
Мөлдірліктің бесігі – лағыл аспан,
ұмтылсам да, қойды бір дарымастан.
Былығыппын өзім де,
қара жерді
тазартам деп жүргенде шаң-ластан, —
деген жыр кейіпкерінің әшкересі ашық, үкімі аяусыз.
«Қатыгез боп барамын күннен-күнге…», «Егілмеймін елжіреп жат қайғыға», «Көкірегіме құрт түсті, сырқат жаным», «Мамыражай өмір жоқ өлеңімде», «Ғұмыр кештім ақ арман, жігерменен», «Мына менен қанағат кеткен мүлде», «Данышпан ба – ол мейлі – басқа адам ба», т.б
өлеңдері – дүниеқоңыздық пен даңққұмарлық, көрсоқырлық пен күншілдік, салғырттық пен селқостық, қызғаныш пен қайырымсыздық секілді ізгілікке жат індеттерді сын тезіне салады.
Бұл ретте этика тұрғысындағы «эгосын» таразылаған ақынның  тоқтаған түпкілікті тұжырымы: «..басқаларды емес, ең алдымен өзімді-өзім жеңуім керек менің!».
Адамшылық пен азаматтықтың да, онымен өзектескен ақындықтың  да тіршілік тәжірибесіндегі әрбір келесі кезеңі, соны соқпағы осы – «өзін-өзі жеңуден» басталатыны кәміл.
«Сен өз отыңа өзің өртенуің керек; әуелі күлге айналмай тұрып, қалайша қайта жанданбақшысың?» дейді атақты философ Ницшенің кейіпкер-Заратустрасы
Бұл әлемдік мифологиядағы ежелден келе жатқан «өліп-тірілу» мотивімен байланысты символикалық сарын
Адам жанының тазару арқылы қайта түлеуін және түрленуін меңзейді
Фаризаның лирикалық кейіпкері «күлге айналар сәтімде ұшқындадым», «тірлігімде талай сөндім, қайтадан тағы атылдым…» десе, міне осы күмілжі күйді, қылует қалыпты бастан кешіп, бүтін болмысымен аяғы басқан сатыдан аясы басқа сапаға көшуі деп ұйғарамыз.
Оқып қараңызшы:
…Жанымда сәуле, жоқ  ұшқын,
Найзағайын аспан бермесе!
*****
Енді бүгін құба жон, құла дүзде
Иесіз қалған үйдеймін шамы жанбай…
*****
Шашыраған салдырап уықтаймын, т.с.с.
Бұл – адам өзін көкірек көзі бітелгендей, жаны жұтағандай, кенезесі кепкендей сезінетін шақтарының шері мен шемені.
Оның сыртында қымызы сарқылған торсық, қанаты сынған сұңқар, аққусыз көл, моншақтай шашылып қалған арман жұлдыздар, т.с.с
образдар арқылы сипаттаулар мен суреттеулер де жолығысады.
Бірақ мұның бәрі – дауыл қарсаңындағы дамыл, тасқын алдындағы тыншу секілді уақытша хал-ахуал.
Оның жайын «мұз толқындардың оянып, кеудесінен аспанға бұлт ұшқанын» көрген ақын былайша жариялайды:
Теңіз қайтса,
тартылу емес шығар,
Шығар арпалыстарға тағы да ертең!
Сол сияқты:
…толықсимын, қайтадан жанданамын
Тағы бір шырқау үшін!
Міне, ақын рухының қайта жаңғыруы, қайта жасаруы  дегеніміз –  осы.
Фәни жалғанда екі аяқты, жұмыр басты пенде қуанышпен де, қасіретпен де сыналады
Тәңіріне жүгініп, тәубасынан жаңылмағанның, сабырына сүйеніп, сағы сынбағанның көрешегі көп, келешегі кең боларын Фаризаның мына шумағы меңзейді:
Зарығудан түн болып барлық таңым,
быт-шыт қылған денемнің қалдықтарын
құрастырып,
қайтадан адам бола
бастағаным…
Осыны бар ма ұққаның!
Лебізінен лепті риторика лекіген ақын өзін елінің еркелеткенін де қалайды («Мені еркелетіңдер – тым азып кеттім»)
Ыстық алақандардың ықыласын аңсаған ол:
Сонда бір жасап қалайын
бұлақтай толып.
Қайтадан сосын жанайын
Шырақтай болып, — деп тілеу тілейді.
Шын мәнінде, Фариза Оңғарсынованың «поэзия планетасы» — оны көзі де, көңілі де ұдайы сағына, сарғая іздеп тұратын халқының рухани галактикасындағы көмескі, күңгірт тартпас шамшырақтардың бірі.
Амантай ШӘРІП, филология ғылымдарының докторы
