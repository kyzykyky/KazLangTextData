Наурыз «табиғаттың жаңаруы», «жаңа күннің тууы» деген мағынада қолданылады
Неге? Өйткені бұл – аспан денелері өздерінің ең бастапқы нүктелеріне қайта оралып, күн мен түн теңелетін, жан-жануар төлдеп, адамның аузы аққа тиетін, жер үстіне шаттық орнайтын сәт
Қазақ елі осы күнді сондықтан «Ұлыстың ұлы күні» деп атаса керек.
Халқымыздың аңыздық түсінігіне орай, 21-наурыздың түні даланы Қызыр (немесе Қыдыр) баба аралайды екен
Сол себепті осы түн «Қызыр түні» деп аталады
Қызыр – адамға дәулет дарытып, бақ қондыратын, ақсақал кейпінде көзге көрінетін қиял-ғажайып бейне
Жақсылықтың жаршысы, жаңа түскен Күн нұрының нышаны – Қызыр ата даланы кезіп жүріп, назары жерге түссе, оның тоң кеудесін жібітеді, ал тасқа түссе, оны ерітіп жібереді екен
Қызыр түні Жаңа жыл табалдырықтан аттап, үйге енгенде: «Жалғыз шала сәуле болмас» деп төрге қос шырақ жағылып қойылады
Жаңа жыл мұнтаздай таза үйге кірсе, ол үй ауру-сырқаудан, пәле-жаладан аман болмақ
Наурызға шейін үй ішіндегі жиһаз-мүліктің шаңы қа­ғылып, жуылып, тазартылады
«Жыл бойы ақ мол болсын, дән тасқын-тасқын, жауын-шашын көп болсын!» деп Қызыр түні ыдыс атаулыны аққа (сүт, айран, шұбат, шалап, уыз), ырысқа (бидай, тары, арпа, сұлы, жүгері) және кәусар бұлақ суына толтырады.
21-і күні түнде ауыл бойжеткен­дері ұнатқан жігіттеріне арнап, соғымның соңғы етін уызға салып пісіріп, «ұйқыашар» аталатын ерекше дәм дайын­дайды
Ал жігіттер мен бозбалалар болса, қыздардың қарымтасына айна, тарақ, иіссудан тұратын «селтеткізер», «діреткізер» сыйлықтарын ұсынған
Әр үй жеті дәмнен көже пісіреді
Наурыз күні таңертең ертемен азаматтар қолдарына күрек-кетпен, қыз-келіншектер құрт, ірімшік, сүт, піскен ет алып, далаға шығады
Ерлер бастаулардың көзін ашып, тал ексе, әйелдер күнге тәу етеді
«Жер-Ана, құт дарыт, жарылқа!» деп ашылған бұлақ көзіне май құйып, жаңа егілген ағашқа ақ бүркеді.
Серік ИХСАНҒАЛИ,
Қазақстан Журналистер одағының мүшесі
Орал
