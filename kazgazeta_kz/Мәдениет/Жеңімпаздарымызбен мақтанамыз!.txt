Әлемнің түкпір-түкпірінен жиналған мықтылар бәсекесі де аяқталды
Қазақстандық спортшылардың тілеуін тілеп, жанкүйерлік танытқан көрермендер ұйқысыз түндер мен тартысқа толы жарыстың қызығына куә болды
Лондондағы жетістікті қайталай алмасақ та Рио олимпиадасында медаль саны бойынша (17 медаль) Қазақстан құрамасы ел тарихында болмаған үздік нәтижеге қол жеткізді
 Рио Олимпиадасында жалпыкомандалық есепте АҚШ құрамасы көш бастады
Америкалық спортшылар 46 алтын, 37 күміс, 38 қола медаль еншіледі
Ұлыбритания 27 алтын, 23 күміс, 17 қоламен екінші орында болса, үштікті аспан асты елінің спортшылары түйіндеп тұр
Қытай құрамасы 26 алтын, 18 күміс, 26 қола медаль еншілеген.
Олимпиада басталмай тұрып-ақ Қазақ­стан құрамасы екі немесе үш алтын алады деп болжаған едік
Бір алтынды ешкім күтпеген бір спортшымыз қоржынымызға салуы әбден мүмкін деп те айтқан болатынбыз
Міне, сол болжамымыз шындыққа айналды.
Жүзуден Алматы өңірінің тумасы Дмитрий Баландиннің көпшілік күтпеген сенсациялық жеңісі әлем елдерінің назарын өзіне аударды
21 жасында Олимпиаданың алтынын мойынына таққан жүзгіш барша қазақстандық жанкүйерлердің сүйікті спортшысына айналып үлгерді
Ол қазақ спортының тарихында жүзу спортынан Олимпиада чемпио­ны атанған тұңғыш спортшы атанды
Бұл спорт түрінен жүзгіштеріміз жүлделі орыннан көрінбей келген еді
Баландиннің бұл бастамасы басқаларға да үлгі болады деп ойлаймыз
Енді елімізде жүзу спортына мән беріліп, жасөспірімдердің де қызығушылығы артары сөзсіз.
Дзюдодан 60 келі салмақта белдескен Елдос Сметовтің жанкештілігі қазақ жанкүйерлерін сүйсінтті
Финалда Ресей спортшысына есе жіберген Елдосқа сәл ғана сәттілік жетіспеді
Легионерлеріміз Галбадрах Оцгонцецег пен Фархад Харки қоланы місе тұтты
Зілтеміршілеріміз Александр Зайчиков пен Карина Горичеваның қола жүлдесі ел мерейін асқақтатты
Қанша жыл төккен тер мен тынымсыз еңбектің арқасында осындай дәрежеге жеткен спортшыларымызға құрметіміз ерекше.
Бұл жарысқа екінші құраммен қатысқан ауыр атлеттеріміз де осал емес екендіктерін дәлелдеді
Қоржынымызға алғаш болып алтын медаль салған Ниджат Рахимов чемпион атанып қана қоймай, әлем рекордын жаңартты.77 келіге дейінгі салмақта бақ сынаған спортшы серпе көтеруде 214 келіні басынан асырды
Бұл рекордтық көрсеткіш болатын
Жалпы ауыр атлеттеріміздің еншісінде 1 алтын, 1 күміс, 3 қола медаль бар.
Олимпиадада осыған дейін қазақ қыздары жүлде алмаған еді
Алғаш боп бұл жетістікке зілтемірші қызымыз Жазира Жаппарқұл жетті
69 келіге дейінгі салмақта Олимпиаданың күміс жүлдесін жеңіп алды
Кейіннен бұл жолды балуан қыз Эльмира Сыздықова мен боксшы Дариға Шәкімова да жалғады.
Өкінішке орай, ерлер арасында сынға түскен палуандарымыз байрақты бәсекеден жүлдесіз қайтты
Есесіне әйелдер құрамасы олжалы оралды
Гюзель Манюрова күміс, Эльмира мен Екатерина қола жүлдегер атанды
Қайрат Сағадиев жаттықтыратын қыздар құрамасы Риода лайықты өнер көрсетті
Бұл спорт түрінен әйелдер құрамасы қазақстандық спортшылар арасындағы ең үздік нәтижені тіркеді.
Әділбек Ниязымбетов, Иван Дычко, Ольга Рыпакова, Гюзель Манюрова қатарынан екі олимпиада да орын алды.
Әділбек осымен екінші рет Олимпиа­даның күміс жүлдесін алса, Иван екі дүркін қола жүлдегер атанды
Үш қарғып секіруден төрт жыл бұрын Олимпиада чемпионы атанған Ольга Рыпакова Риода қола медаль алды.
Еркін күрестен Гюзель Манюрова Олимпиаданың алтынына таласты
Алайда шешуші сында отандасымыз жеңіліп қалды
Нәтижесінде екі Олимпиада да қатарынан ел қоржынына жүлде салды
Лондонда қола жүлдегер атанған болатын
Ал 2004 жылы Ресей атынан шығып, ол жолы да күміс жеңіп алған еді.
Былғары қолғап шеберлері 1 алтын, 2 күміс, 2 қоламен командалық есепте бесінші орыннан көрінді
91 келі салмақта олимпиадалық ойындарға тұңғыш қатысқан Левиттің жолын төрешілер бөгеді
Алтын үшін болған ақтық айқаста шаршы алаңда қарсыласын қуып жүріп сабаған алыбымыз Василий орыс боксшысы Евгений Тищенконы айқын басымдылықпен ұтқан
Алайда төрешілердің әділетсіз шешімі залдағы жанкүйерлердің наразылығын тудырды
Әлем жұртшылығы да Левитке қолдау білдіріп, қазақстандық боксшының мықтылығын мойындағанымен, AIBA өз шешімін өзгерткен жоқ.
Біржан Жақыпыов пен Берік Әбді­рахмановтың сәтсіздігін айтпағанда, қазақ боксшылары Риода тәп-тәуір өнер көрсетті деп айтуға толық негіз бар
19 жастағы Абылайхан Жүсіповтың алғашқы үлкен жарысындағы беталысы да жаман болмады
Тәжірибелі қарсыласы Маккормактың мықтылығын мойындамасқа амал жоқ
Ал Қайрат Ералиевтің алғашқы кездесуі әлем назарын өзіне аударды
Мұхамед Әлидің стилінде жұдырықтасқан қазақ боксшысын мақтағандар қатары көп болды
Екінші кездесуінде өзбек боксшысы Муроджон Ахмадалиевке қарсы жекпе-жегінде ширақ жұдырықтасқанымен, төрешілер қарсыласына жеңісті бере салды
Ал Олжас Сәттібаевтың әзербайжан боксшысы Эльвин Мамишзадеге қарсы жекпе-жегі де төрешілер тарапынан күмәнді бағаланды
Алғашқы кездесуін сәтті бастаған Жәнібек екінші жекпе-жегінде жеңіліс тапты
Ал қазақ жұртшылығы алтын ұлымыз Даниярдан Олимпиада алтынын күтті
Финалда өзбек боксшысын жеңген Данияр Елеусінов «Қазақтың салмағына» баланған 69 келі салмақ дәрежесіндегі жеңіс дәстүрін жалғастырды
Бұған дейін 2004 жылы Афинада Бақтияр Артаев, 2008 жылы Бейжіңде Бақыт Сәрсекбаев, 2012 жылы Серік Сәпиев алтын алған болатын

Бокстан жалпы командалық есеп
1)
Өзбекстан – 3 алтын, 2 күміс, 2 қола;
2)
Куба – 3 алтын, 3 қола;
3)
Франция – 2 алтын, 2 күміс, 2 қола;
4)
Қазақстан – 1 алтын, 2 күміс, 2 қола;
Бокстан 3 алтын, 2 күміс, 2 қола алған көршілес Өзбекстан елінің спортшылары жалпыкомандалық есепте 21 орынмен алдымызды орап кетті
Бір ғана бокстың өзінен 7 жүлде алған олар мықты екендігін Рио төрінде дәлелдеді
Ауыр атлетикадан Александр Зайчиковтың қарсыласы өзбекстандық Руслан Нуриддинов те алтын медальды қанжығасына байлады
Әттеген-айы, бұл салмақта біздің мақтанышымыз, өз салмағы бойынша әлемдегі көшбасшы ауыр атлетіміз Илья Ильиннің жоқтығы жарыс барысында қатты сезілді
Әйтпегенде, сөзсіз алтын алар едік.
Көпшілік жанкүйерлер мен спорт журналистер қауымы кейбір спорт жаттықтырушылардың өз орындарынан кететін уақыты болды деп санайды
Жеңіл атлеттеріміз бен ескек есушілерімізге жүлде алар кез келді
Қашанғы жай ғана қатысушы боп бара береді? Бізге санға емес, сапаға мән беру қажет
Сондай-ақ, шетелден келген легионерлерге сенім артпай, спорттағы өзіміздің қарадомалақтарға мүмкіндік беру керектігін алға тартты
Иә, рас, өзіміздің жас спортшыларды дайындап, жарыс жолына шығарсақ біздің өрендер намысты қолдан бермейді деп ойлаймын.
Риоға қатысқан спортшыларымыз бүгінде елге оралып, халықтың ыстық ықыласына, құрметіне ие болды
Елдің мерейін асырған жүлдегерлерімізге облыс әкімдері мен қаланың құрметті азаматтары көлік мінгізіп, пәтер кілтін табыстауда.
Риода алтын медаль иеленген жеңім­паздарға – 250 мың доллар, күміс медаль иеленгендерге – 150 мың доллар, ал қола жүлдені қанжығасына байлаған спортшыларға 75 мың доллар көлемінде сыйлықақы беріледі
Сондай-ақ, жарыста төртінші, бесінші және алтыншы орындарда тұрақтаған спортшыларға 30 мың, 10 мың және 5 мың доллардан беріледі.
Қош, Рио-де Жанейро! 2016 жылғы жазғы Олимпиада ойындары көрермен жадында мәңгі сақталмақ
Жарыс барысында жеңісті сәттерге, сәтсіздіктерге, әділетсіздіктерге, көпшілік күтпеген нәтижелерге, даулы оқиғаларға да куә болдық
Олимпиадалық ойын сонысымен қызық
Келесі Олимпиада төрт жылдан кейін Токио төрінде өтпек.
Біз өз жеңімпаздарымызбен мақ­та­намыз
Ел намысы сынға түсер шақта Алаш жұртының үкілеген үмітін ақтаған саңлақтарымызға мың алғыс!
Абылайхан ЖҰМАШЕВ
