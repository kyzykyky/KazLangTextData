Ғ.Мүсірепов атындағы Қазақ Мемлекеттік Академиялық балалар мен жасөспірімдер театрында «Шығыс сазы» атты музыкалық комедияның премьерасы болып өтті
А.Пушкин ертегісі бойынша дайындалған комедиялық қойылымның режиссері – Талғат Теменов.
Премьераның желісі бір елді басқарып отырған Сұлтан өзіне жар іздеуден басталады
Осы мақсатпен ол шалдың киімін киіп алады да халықтың арасында жүреді
Бір жағынан жұрттың Сұлтан туралы айтып жүрген пікірін де білгісі келеді
Жар іздеуді де жалғастыра береді
Кездескен арулардың бірі: «Сұлтанға тамақ беріп тойдырсам» десе, екіншісі: «Сұлтанның бүкіл киімін бүтін қылар едім» дейді
«Сұлтанға ұрпағын жалғастыратын ұл туып берсем» деп жүрген аруға да жолығады
Дәл осы қызға көңілі ауған Сұлтан онымен қосылады
Қалған аруларды тоқал етіп алады
Арадан аз уақыт өткенде елге жау шабады да, Сұлтан қол жинайды
«Қашан бітер мына соғыс! Қашан тыныш боламыз! Орманнан да көп болды ғой, қабіріміз, моламыз» деген Сұлтан ел басына күн туғанда қасық қаны қалғанша аянбау керектігін айтып, жауға аттанады
Сұлтан соғыста жүргенде елде қалған ханшайым ұл туады
Ертегіде жақсылық пен жамандық қатар жүретіні белгілі
Осы кезде Сұлтанның жоқтығын пайдаланып, арам ойын жүзеге асырған тоқалдар бәйбішеге қастандық жасайды.
«Сөйлемесең сөйлемегін көк теңіз, Мінезіңді сұр аспан да байқаған
Дауыл емес, толқыныңмен тербетіп, Бөшкемізді бесік етіп шайқаған»
Бұл тоқалдардың кесірінен елден теперіш көрген, ақыр соңында өлім жазасына бұйырылған, бірақ Мыстан кемпірдей жанашыр жанның арқасында аман қалып, баласымен көк теңіз үстінде жүзіп бара жатып айтқан Ханшайымның мұң-зары
Жан жарының қандай халге түскенін, қандай қиындық көріп жатқанын Сұлтан әзірге білмейді.
Өзге елге барған Ханшайымның ұлы өсіп, сол елге Сұлтан болады
Елді абыроймен басқарған қадірлі адам болады
Ақыр соңында арасын теңіз бөліп жатқан екі елдің ортасына саудагерлер арқылы байланыс орнай бастайды
Ертегі жасы егде тартқан Сұлтан мен Ханшайымның қайта қауышуымен аяқталады
Жас Сұлтан да өзінің сүйіктісін тауып алады.
Қойылымның музыкалық көркемдігі, билеу кезіндегі актерлердің ширақ қимылы көрерменді баурап әкетеді
Спектакльдегі би қимылдарын жасау үшін режиссер Мәскеудің «Жаңа опера театрының» бас балетмейстері Иван Владимирович Фадеевті шақырған
Қоюшы суретшісі София Тасмағамбетова
Режиссер Т.Теменовтің айтуынша, бұл ерекше қойылым
Сахнада сексен түрлі костюм болған
Сахнаның безендірілуі де көрерменнің көңілінен шығатындай етіп дайындалған
Алғашқыда би үйретуге Өзбекстаннан немесе Тәжікстаннан өнер майталмандарын шақыру туралы жоспарлар да болыпты
Кейін шығыс билерінен хабары бар, жалпы шығыс биіне қызығушылық танытып жүрген Иван Фадеевті шақыру керек деген тоқтамға келіпті
«Кез келген режиссерде «Халықтың көңілінен шықпай қаламын-ау» деген қауіп болады
Қойылымдағы би көріністері шығыстың биімен ұштаспай қалады деген күдігіміз болғаны рас
Бұл өмір заңы, өнер заңы
Иван Фадеев өз кезегінде актерлердің қозғалысына аса назар аударды
Актерлер де шапшаң қимылдап, бәрін бірден іліп әкетті
Қойылым абыроймен өтті
Барлық актерлер бір мезетте сахнаға шығып билеген кезде көрермендер қол соғып, қошемет білдірді
Қашан да шығыс жайлы қойылым ерекше болары рас
Бұған көрерменнің де ықыласы зор
Алдағы уақытта «Шығыс сазы» әлемдік сахнадан түспейтін шығарма болатынына сенімім зор
Өйткені әуені де, сөздері де тартымды» дейді Талғат Теменов.
Исатай Қорғанбаев
