Суретте: белгілі журналист, баспагер Ырым Кененбаев «Лениншіл жас» («Жас Алаш») газетінде қызмет істеп жүргенде шалғайдағы ауданға арнайы барып, қазақтың қасиет қонған қара шалының бірі Жазылбек ата Қуанышбаевпен емен-жарқын әңгімелескен еді
Оң жақтағы белгілі фотожурналист, марқұм Қали Тәттібеков

Сурет өткен ғасырдың 70-ші жылдарының аяқ кезінде түсірілген

Өткен жылы кезінде Қазақстан шопан­дары­ның атасы, «Малшылардың мар­шалы», қой өсіру­дің нағыз майталманы атанған екі мәрте Социалистік Еңбек Ері Жазылбек Қуаныш­баевтың туғанына 120 жыл толғанын атап өткеніміз белгілі.
Бүкіл саналы ғұмыры Мойынқұмның қойын-қонышын қаракөл қойына тол­тыруға арналған, ерен еңбегімен ел құр­ме­тіне бөленген, жалпақ жұртқа жақ­қан жақсы ісімен танылған, жарқын жүзді Жаз-атамыздың жүріп өткен жолы, әрине, кейінгі ұрпаққа үлкен үлгі, өрісті өнеге.
Елі кең, жері кен Мойынқұмым,
Бұл да бір толғандырар тойың бүгін.
Жаз-ата жайыменен бел-белеске,
Тағы айдап апарғандай қойын бүгін.
Шыққан биік шыңың, әне, Сұңқарың,
Талмай талай шапқан еді тұлпарың.
Белін буып, жолың қуып мал баққан,
Шәкіртіңнің өзі-дағы бір қауым.
Басып әнге – «Жазылбекшілер маршына»,
Жалын жастар еріп еді артыңа.
Қалың қазақ сүйініп, сүйсінетін,
Қарап әр кез адамгершіл қалпыңа.
Сексеуілі серейген құмды өлкенің.
Еңбегіңмен өсіріп ең өркенін,
Көзден шуақ, жүзіңнен нұр төгіліп,
Қаракөлдің шығардың ең көркемін.
Мәңгі кім, тарих өзі сұрыптайды,
Жаз-ата, халқың сені ұмытпайды.
Есімің мен еңбегіңмен өрілген,
Ұлы ісіңді үнемі ұлықтайды! – деп кезінде жырға да қосқанбыз.
Берікбай ҚАДЫҚОВ,
журналист
Алматы
