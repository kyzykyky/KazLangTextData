Биылғы жылдың жаз мезгілінде Ұлыбритания астанасы Лондон қаласында ХХХ Жазғы Олимпиада ойындары өтеді
Он жеті күнге созылатын дүбірлі бәсекеде спорттың 31 түрі бойынша барлығы 301 алтын жүлде сарапқа салынады
Болжам бойынша оған әлемнің 205 мемлекетінен 12 500-ке жуық спортшы қатысады
Осыған орай, қазір әр елдің спортшылары Олимпиадаға бару лицензиясын алу үшін бар күштерін салуда
Бүгінде Қазақстан атлетшілерінің аяқ алысы жаман емес
Көптеген спортшыларымыз 2011 жылдың соңына дейінгі уақыт­тағы жолдаманы жеңіп алды
Ал биылғы жылдың қаңтар айында Алматыдағы Балуан Шолақ атындағы спорткешенінде дзюдодан лицензиялық жолдама сарапқа салынды.
Сонымен осы жылдың басында қазақстандық атлеттер спорттың 11 түрі бойынша 46 жолдаманы олжалады
Тарқатып айтар болсақ: жеңіл атлетикадан – 12, ауыр атлетикадан – 8, бокстан – 6, еркін күрестен – 4, байдарка және каноэмен жүзу бойынша – 4, грек-рим күресінен – 3, таэквондодан – 3, әйелдер арасындағы еркін күрестен – 6, велосайыс­тан – 2, нысана көздеуден – 1, байдаркадағы слалом бойынша – 1
Енді әрбір спорт бо­йын­ша жолдама еншілеген спортшыларымызға тоқтала өтейік.
Жеңіл атлетика
Әзірге ең көп жолдаманы осы спорт тү­рінен еншілегеніміз жасырын емес
2004 жылғы Афина олимпиадасының қола жүл­де­гері онсайысшы Дмитрий Карпиннен мол үміт күтеміз
Ол Лондонда топ жармаса да, жүл­дегер атанып қалуы ғажап емес
Үш қарғып секіруден Ольга Рыпакова да жақсы көрсеткіш көрсетеді деген ойдамыз
Өйткені соңғы дүбірлі бәсекеде Ольга жүлдегер атанып жүр
Мәселен, 2010 жылы – чемпион, 2011 жылы әлем біріншілігінің күміс жүлдегері, Азия Ойындарының екі дүркін жеңімпазы атанды
Ал Марина Аитованың жөні бір бөлек
2006 жылы Дохадағы Азия Ойындарында топ жарған Марина биылғы додада жүлдегер атануға үмітті
2010 жылы Гуанчжоуда 800 метр қашықтықта жүгіруден жүлдегер атанған Маргарита Мацконың орнына тәжірибелі Виктория Яловцева сынға түсетін болды
Сонымен қоса 20 жастан енді асқан жас атлетшілеріміздің де қатысатыны белгілі
Спринтерлік 100 метр қысқа қашықтықта – Ольга Блудова, үш қарғып секіруден – Евгений мен Ирина Эктовалар, 100 метр қашықтыққа кедергілермен жүгіруден – Наталья Ивонинская мен Анастасия Сопрунова, 200 метрге жүгіруден Виктория Зябкина сынды спортшылар жүлдегер атанбаса да, алғашқы ондыққа ілінетініне сенімдіміз
Ал тәжірибелі де озық спортшымыз Ольга Терешкова 400 метрге жүгіруден жолдама еншіледі
Алайда аяғы ауыр болғанына байланысты Олимпиадаға қатыса алмайды.
Ауыр атлетика
Ауыр атлетика бойынша сегіз жолдама­ны еншіледік
Соның ішінде төрт спортшымыз жүлдегер атанса деген тілегіміз бар
Қазірдің өзінде 94 келіге дейінгі салмақ дәрежесінде Илья Ильин қатысатыны белгілі болды
23 жастағы Сыр өңірінің беткеұстар атлетшісі Лондон Олимпиадасында топ жарып, екі дүркін Олимпиада чемпионы болудан үмітті
Осылайша, ол Қазақстан тарихында алғашқы болып екі рет Олимпиада чемпионы атанған спортшы ретінде тарихқа енуді армандайды
Екі дүркін әлем және Еуропа жеңімпазы Светлана Подобедованың (75 келі) да алатын орны ерекше
Әлемнің екі дүркін чемпионы, Азия Ойындарының жеңімпазы Майя Манеза (63 келі) Лондон тө­рінде жүлдегер болудан дәмелі
Сонымен қоса жасы әлі де 20-ға толмаған дарынды Зульфия Чиншанлоның да жүлдегер атануы, тіпті Олимпиада чемпионы болуы әбден мүмкін
Өйткені қайсар қыз жылдан-жылға шеберлігін арттырып келеді
Жартылай жеңіл салмақ болып саналатын 53 келіде сынға түсетін Зульфия бар күшін салатыны белгілі.
Бокс
Жасыратыны жоқ, елімізде әуесқой бокстың деңгейі бұрынғы кезбен салыс­тырғанда сәл түсіп кеткенге ұқ­сайды
Өйткені былғары қолғап ше­берлері халықаралық жарыстарда бар білгендерінен жаңылысып, қателікке бой алдыруда
Десек те, елімізде дарынды спортшыларымыз өсіп келе жатқаны кө­ңіл қуантады
Мәселен, 54 келілік Қанат Әбу­тәліпов, 81 келілік Әділбек Ниязымбетов сынды былғары қолғап шеберлерінің «Astana Arlans» командасында өнер көрсетіп жүргені белгілі
Осы жігіттердің Лондонда топ жаратынына күмәніміз жоқ
Сондай-ақ екі дүркін әлем чемпионы Серік Сәпиев (69 келі), Данабек Сужанов (75 келі), Ғани Жайлауов (60 келі), Иван Дычко (91 келі) сынды боксшылардан еліміз үміт күтеді
Олардың былтыр Бакуде өткен әлем біріншілігін­де жүлдегер атанғанын ескерсек, Лондонда сәтті өнер көрсететініне сенім мол.
Еркін күрес
Күрестің еркін әдіс бойынша сынға түсетіндердің саны әзірге төртеу
Олардың барлығы өткен жылы Түркияда өткен әлем бі­рін­­шілігінде лицензиялық жолдама еншіле­ді
Олардың қатарында біріншіліктің қола иегері Дәулет Ниязбеков (55 келі), Дәурен Жұмағазиев (60 келі) бар
Сонымен қоса Мәс­кеудегі біріншіліктің қола жүлдегері Абдул­хаким Шапиев (74 келі) және соңғы Бей­жің Олим­пиадасының күміс медаль иегері Тай­­му­раз Тигиевтер (96 келі) жолдамаға иелік етті.
Байдарка мен  каноэде жүзу
Бұл спорт түрінен қазақстандықтар төрт жолдаманы еншіледі
Ұлыбритания астанасында еліміздің атынан 2011 жылғы Қазақстан біріншілігінің жеңімпазы Наталья Сергеева, Азияның екі дүркін чемпионы Алексей Дергунов және сары құрлықтың бірнеше мәрте жеңімпазы Евгений Алексеев қатысуды ұйғарып отыр.
Грек-рим күресі
Классикалық күрес түрінен үш спортшы жолдаманы жеңіп алды
Мәскеудегі біріншіліктің жүлдегері Алмат Кебісбаев (60 келі), Ыстамбұлдағы чемпионатта үшінші орын иеленген Нұрмахан Тыналиев (120 келі) және тәжірибелі Асхат Ділмұхамедов (74 келі) Лондондағы боз кілемде сынға түсуге дайындалуда.
Таэквондо
Былтыр күз мезгілінде Тайландта Олимпиада жолдамасы үшін турнир өткендігі белгілі
Турнирде сәтті өнер көрсетіп, екінші орын алған 17 жастағы Нұрсұлтан Мамаев (58 келі) Лондонға қатысуға берілетін жолдаманы жеңіп алды
Сонымен қоса, қыздардан күміс жүлдені қанжығасына байлаған Феруза Ергешова (67 келі) және қола медальді алған Гүлнафис Айтмұхамбетова (60 келі) да Тұ­ман­ды Альбионға бару мүмкіндігіне ие болды.
Қыздар арасындағы күрес
Нәзік жандылар да белсенділік танытуда
Қазірдің өзінде екі қызымыз Лондонға қатысуды ұйғарып отыр
Жұлдыз Ешімова (48 келі) және Гузель Манюрова (72 келі) былтыр Түркияда өткен біріншілікте сәтті өнер көрсетудің арқасында жолдамаға иелік етті.
Велосайыс
Атақты Александр Винокуров пен Максим Иглинский жолдаманы еншіледі
Әйтсе де Олимпиада ойындары алдында беткеұстар саңлақтарымыз «Тур-де Франс» көпкүндігіне қатысуды ұйғарып отыр
Егер аталмыш турнирде жарақат алып қалса, не болмаса бабын келістіре алмаса, олардың орнына басқа спортшылар жіберілмекші.
Нысана көздеу
Әзірге бір жолдаманы иелендік
Мюнхенде өткен біріншілікте қола жүлдегер атанған Вячеслав Подлесный Лондонға бармақшы.
байдаркадағы
Слалом бойынша есу
Бұл спорттан да әзірге бір жолдамамыз бар
Бұдан бір ай бұрын Қытайдың Мия қаласында Азия біріншілігінде 19 жастағы Сергей Черкасов алғашқы бестіктің қатарына ілігіп, жолдама еншіледі.
Жақында Қазақстан Республикасының Туризм және спорт министрі Талғат Ерме­гияевтің төрағалық етуімен өткен басқосуда Олимпиада ойындарында қазақ еліне жүлде әкеледі деген спорт түрлерінің бас бапкерлері есеп берді
Бұл жиында мамандар Лондон Олим­пиадасында Қазақстан құрамасының спортшылары 4-5 алтын алуға толық қауқары бар екендігін айтты
Егер бұл көрсеткішке қол жеткізсек, бейресми жалпыкомандылық есепте алғашқы жиырма елдің арасынан көрініп қалуымыз ғажап емес әрі Қазақстан Республикасының Тәуелсіздік алғаннан бергі ең жоғарғы нәтижесіне қол жеткіземіз
Ендеше, ХХХ Жазғы Олимпиадаға қатысатын қазақ спортшыларына сәттілік тілейік.
Нұрлан ҚҰМАР
