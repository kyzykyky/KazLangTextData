Заманауи қазақ бейнелеу өнерінде көне жартастардағы түркі таңбалары мен аңызға айналған бейнелердің қолданылуы кездейсоқ емес
ХХ ғасырдың 90-шы жылдарындағы суретшілер дәл осындай өнер түрін шығармаларына арқау еткен болатын
Оның бастамасын «60-жылғылар» аталатын топтағы  Әбдірашит Сыдыханов, Тоқболат Тоғысбаев, ­Салихитдин ­Айтбаев, Шаймардан ­Сариев бастаған болса, осы үрдісті жалғастырып, 70-90 жылдары  ары қарай дамытқан суретшілер буыны  Ерболат Төлепбай, Дулат Әлиев, ­Амандос Ақанаев, Асқар Есдәулетов, Бақыт Бапишев, Қуат Асқаров, Бақтыбек Талқамбаевпен жалғасты
Осы кезеңде өзінің таңбалық кескіндемесімен ерекше көзге түскен қалам иесі – Әбдірашит Сыдыханов. 
Қазақ бейнелеу өнерінің аса көрнекті өкілі, Қазақ КСР-інің еңбек сіңірген өнер қайраткері, Қазақ КСР Мемлекеттік сыйлығының лауреаты, «Құрмет» орденінің иегері, Тәуелсіз «Тарлан» сыйлығының лауреаты Әбдірашит Аронұлы Сыдыхановтың (1937-2011) туғанына биыл 80 жыл толып отыр
Осы мерейтойға орай Ә.Қастеев атындағы Мемлекеттік өнер музейі суретшінің жүзден аса туындыларынан құрылған жеке шығармашылық көрмесі ұйымдастырылды.
Ә.Сыдыхановтың шығармашылық жолы 60-шы жылдардың ортасында басталды
Кескіндемеші Алматы көркемсурет училищесін бітіріп, «Қазақфильмге» суретші қызметіне келеді
Сол уақыт аралығында ол өзінің рухына жақын «алпысыншы жылғылар» деп аталатын қазақ суретшілерінің тобына қосылады
Бұл Қазақстан бейнелеу өнеріндегі ерекше ағым болатын
Олар академиялық және идеологиялық ережелерге бағынбай, көркемөнер мектебінің ұлттық қағидаларын құруға әуестенген еді.
Кинода жұмыс істеуден бөлек, Әбдірашит Сыдыханов қондырғылы кескіндемемен де айналысады
1970-ші жылдардың басында Сыдыхановтың батыстық мәнерде орындалған бірнеше реалистік туындысы жарыққа шықты: «Темекі жинауда» (1971), «Тоғызыншы ықшам аудан» (1972), «Ақындар дауысы» (1969), «Көтерілгендер» триптихі (1916) және «Алма жинау» (1973)
Бұл туындылар қазіргі уақытта Ә.Қастеев атындағы өнер музейінің тұрақты экспозициясында «60-жылғылар» ағымының жарқын мысалы ретінде көрсетілуде.
Кейіннен, 1990 жылдардан бастап қаламгер өзінің бейнелеудегі стилін өзгертеді
Оны қазақтың рулық белгілері – таңбалар қызықтыра бастайды
Рулық белгілерді зерттей отырып, бір қарағанда өте қарапайым таңбалардың аса маңызды тарихи және мәдени астарларын түсініп, кенеп бетіне түсіре бастайды
Соның ішінде қазақтың аңызға айналған бейнелері суретшінің таңбалы кескіндемеге көшуіне негіз болды
Сыдыханов өз тәжірибесінде күрделі белгілерді қолдана бастайды
Бұл жұмыстарына ол дәнді дақылдарды, бұршақтар мен жұмыртқа қабығын, сондай-ақ басқа да заттарды пайдалана отырып, аралас техниканы қолданысқа енгізеді.
Өнертанушы Райхан Ерғалиевамен сұхбатында: «Мен үшін сурет әлемінде ең бастысы – түс» дейді Әбдірашит Сыдыханов
Яғни бейнелеу өнерінде бірінші кезекте әсер беретін, визуал­ды түрде эмоцияға бөлейтін, сезу мүмкіндігін беретін дүние – түс
Кескіндемешінің туындыларындағы түстер үлкен мағыналы нышан рөлін атқаратын, адамзаттың бастапқы кезеңімен, ата-тегімен және олардың ойлау қағидасымен үндестіретін хатқа айналып жатады
Бояу суретші үшін адамның жан-дүниесін, сезімдері мен ойын еркін бере алатын маңызды әрі қажетті құрал.
Жалпы суретшінің шығарма­шылығы, өнері өзіндік қолтаңбасымен ерекшеленуде, қандай да бір стильде немесе жанрда жұмыс жасауда ішкі толғанысын, ойы мен әсерін бейнелеумен шектеліп қана қоймайды, шығармашыл адамның қоршаған ортасы, отбасы, Отаны, қоғамда болып жатқан түрлі оқиғалар да үлкен әсерін тигізеді
Соған сәйкес, қазақ елінде болған үлкен белесті қозғалыс 1986 жылғы оқиға, оның нәтижесі 1991 жылы Тәуелсіз Қазақ елінің дүниеге келуімен айқындалғаны белгілі
Осы кезең барлық суретшілердің шығармашылығына ықпалын тигізді, халықтың тарихы мен дәстүріне деген қызығушылық арта түсті
Осы кезде М.Тынышпаевтың «Қырғыз-қазақ халқының тарихына материалдар» атты 1925 жылы шыққан кітабы қайта басылып шығады
Кейіннен қуғын-сүргінге ұшыраған ғалым бұл кітабында қазақтың тарихын, оның ішінде рулық белгілерін – таңбаларды зерттейді
Суретші осы кітапты оқып, Л.Гумилев, П.Успенский еңбектерін зерделей ­бастайды
Ізденісін тереңдете келе Шығыс ілімдеріне, сопылық пен Ошо, Дао мен Дзен философиясы кітаптарын оқи бастайды
Осы зерттеулердің нәтижесінде «Ай қасқыры» (1994), «Дзен таңбасы» (1996), «Белгі» (1990), «Дулат таңбасы» (1990), «Дзен бұқасы» (1990), «Арал» (1990), «Қобыз қыз» (1992), «Мәңгүрт белгісі» (1991), «Пайғамбар» (2002), «Күнбасты бала» (2002) және т.б
көптеген таңбалық шығармалары жарыққа шығады
Осылайша, Ә.Сыдыханов өнерінің шығармашылық шыңы таңбалау әдісін қолға алғаннан басталады
Дәл осы таңбалар арқылы ол өзінің ойын, қиялы мен сезімін, философиялық көзқарасын кенеп бетіне түсіріп отырды
Суретшінің ең басты құралы – түс
Ол түстерді барынша еркін қолданады
Әрбір бейнелеген туындысындағы таңбалар шынайы, бастапқы түпнұсқа, өзгермеген таза қалпында сақталады
Соның әсерінен пайда болған түстер таза, мөлдір болып келеді, көрермен көзіне оттай басылады
Әр бейнелеген таңбаға, бейнеге сәйкес суретші оның тарихына, жалпы образына сәйкес түстерді қолданады.
Автордың пайымдауынша, «сурет­шінің сенімділігі оның шығар­ма­шылығында, көркемдік әлеуетінде»
Яғни онда қазақ халқының ауыз әдебиетіне, аңыз-әңгімелеріне тән, дәстүрлі қолданбалы-сәндік өнеріне сәйкес өмірді форма ретінде емес, қоюландыра отырып, жанама есте сақтау дабылы, белгі ретінде беруге бейім
Суретші мұнда бірде терең ойлы философқа, зерттеуші ғалымға айналса, енді бірде шебер сиқыршы болып көрінеді.
Әйгілі қылқалам шебері Матисс «суретшіде белгілер көп болған сайын, соғұрлым ол бай» деген екен
Сыдыханов туын­­дыларындағы белгілерге қарап, оның сезімге, өмірге деген көзқарасының терең, қиялының қаншалықты бай екеніне көз жеткізуге болады
Құдды бір өз ағымымен өмір сүріп жатқан ғалам, планета дерсің

Өнер – тек рухани құбылыс емес, ол тұрмыстан, дәстүрден, күнделікті өмірден тыс өмір сүрмейді
Ол барлық нәрсемен қарым-қатынаста жүреді
Әбдірашит Сыдыхановтың кенептері қайталанбас асыл дүние
Өнертанушы Баян Барманқұлова: «Шебердің кес­кіндемелік шешімдерінің батылдығы қиялдарды дүрліктіреді, қайран қал­дырады, өнеріне бас иетіндер санын арт­тырады
Ол қазақша бояуы бар әлем адамы
Сайын даладағы алып бәйтерек» деп суретшінінің өзін қазақ даласының аңызына теңейді.
Қазіргі таңда ұлттық жаңғыру аясында саналуан құндылықтарымызды, рухани байлығымызды, ұлттық мәдениетімізді ұғыну, зерттеп бағалау кезек күттірмейтін маңызды іске айналып отыр
Әбдірашит Сыдыхановтың өнері, бірден танылатын өзіндік қолтаңбасы, ұлттық коды қазақ бейнелеу өнерінің тарихында мәңгі сақталады
Кенеп бетінде қазақ елінің аңыздары мен белгілеріне жан бітірген суретшінің шығармашылығы өнер әлемінде қайталанбас дүние болып қала бермек.
Ақбота Ілиясжанқызы, 
өнертанушы
