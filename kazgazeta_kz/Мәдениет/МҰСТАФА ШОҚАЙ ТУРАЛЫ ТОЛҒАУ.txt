1995 жылы желтоқсанның 27-сі күні Мұстафа Шоқай қабірінің басында тұрдым
Берлин қаласында Қожа Ахмет Ясауи атында мешіт бар
Менің өтінішім бойынша, Бас имам Мұстафа Шоқай рухына бағыштап Құран-қатым түсірді
Елге келген соң: «Мұстафа мен Мағжан – Тұран елінің даналары!» деген кітап авторы, бүкіл түрік әлемі әдебиетінің терең білгірі Хамза Абдуллин ақсақалдың көзі тірісінде «Мұстафа Шоқай туралы толғау» жаздырып, әуенін шығардым
Шығармашылық қоржынымда жатыңқырап қалған сол еңбегімді назарларыңызға ұсынғанды жөн көрдім.
Шәміл Әбілтай, 
Қазақстанның еңбек сіңірген қайраткері
Сөзі: Хамза Абдуллиндікі
Әні: Шәміл Әбілтайдікі

Көк бөрісі даламның,
Мақтанышы ғаламның,
Мұстафадай адамның,
Арманы бүгін алға асты.
Сырда туған баланың,
Анадан туған дананың,
Түркістан деген арманы,
Ұлы арманға жалғасты.
Еліме қастық ойлаған,
Қан ішуге тоймаған,
Жауыз жауын аямай,
Қазағым менің дарға асты.
Еркіндік туы қолында,
Еш бөгет жоқ жолында,
Бақытты ел енді бұрылып,
Жауына жақын бармас-ты.
Жырлаған Алаш дәуірін,
Іздеген өмір тәуірін,
Мағжандай бауырының,
Мұстафа досы алғашқы.
Мұстафа мен Мағжан,
Еліне болған Ағзам.
Екеуінен нағыз ән,
Еліне әнің жалғасты.
Алаша кілемдер өтпеген,
Арманда кімдер кетпеген?!
Әрдайым арам ниетпенен,
Жүретін еді жауымыз,
Жауыздық жолға бастаған,
Жерімізді ластаған.
Жақсылыққа баспаған,
Бітпейтін жаумен дауымыз.
Мұстафа жаумен шайқасты,
Мағжан да айқасты.
Талқандалды бірақ та,
Дұшпанға құрған ауымыз.
Еңіреп елім күңіренді,
Қап-қараңғы түнге енді.
Құлпырып жау түрленді,
Қалмады елде сауымыз.
Бірақ бүгін таң атты,
Қырандар қағып қанатты,
Орнатты елге жаннатты,
Бұғауда үркіп жауымыз.
Мұстафадай дананың,
Орындалды арманы.
Ол да, Алланың пәрмені,
Құрылды жауға ауымыз.
Арғы атамыз шайқаста,
Қыран боп жауын бүріпті.
Біледі әлем жердегі,
Телегей-теңіз түрікті.
Тұранның ұлы көсемі,
Алаштың асқан шешені,
Істесе ісі еселі,
Мұстафа ғасыр данасы.
Ататүрік Камалдай,
Бір өзі шексіз ғаламдай.
Ғарыштан түскен Адамдай,
Алаштың қамқор панасы.
«Елім!» – деп дәйім еңіреген,
Жолында бөгет көрмеген.
Әрдайым алға өрлеген,
Құрметтеген Алашы.
Жауымен жалғыз алысқан,
Айбынды, қайсар арыстан.
Тұранға келген ғарыштан,
Түркістанның дарасы.
Тұранның ұлы көсемі,
Алаштың асқан шешені,
Істесе ісі еселі,
Мұстафа – ғасыр данасы!
