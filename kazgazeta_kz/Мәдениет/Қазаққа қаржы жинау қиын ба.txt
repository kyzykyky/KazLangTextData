Бұдан 4-5 жыл бұрын Қазақстандағы екінші деңгейлі банктер жаппай несие берумен айналысқан еді
Алайда 2007 жылдың тамызында АҚШ-та басталған дағдарыс дүниежүзіне  аз уақыттың ішінде тарап үлгерді
Бұл келеңсіздік Қазақстанның басына да келмей қоймады
Себебі АҚШ пен Батыс Еуропа мемлекеттері Қазақстанды белгілі пайыздық мөлшермен қаржыландырып келген еді
Сырттан келетін қаржы мөлшері мардымсыз болып қалғандықтан, еліміздегі екінші деңгейлі банктер уақытша несие беруді тоқтатты
Осы кезде енді несиелі адам емес, салымы бар адамдар көбейе бастады
Әрине, салымның түр-түрі көп болып келетіні анық
Соның ішінде депозиттің жөні бөлек
Себебі инвестиция құю, құнды қағаз сатып алу сияқты салымдардың пайыздық деңгейі көп болғанымен, тәуекелділіктің деңгейі жоғары екендігін ескерген жөн
Ал депозит болса, керісінше, яғни пайызы аз болғанына қарамастан,  тәуекелділік жоқтың қасы
Өйткені Қазақстандағы екінші деңгейлі банктердің көбісі әрі кетсе 5 миллион теңгеге дейін кепілдік бере алады
Сондықтан банкте ақша салып сақтау тиімді де оңды іс саналады.
Алайда депозиті бар қазақ саусақпен санарлықтай ғана
Бір ғана мысал, кез келген банкке бара қалсаңыз, депозит жағында өзге ұлт өкілдерінің, ал несие жағында қаракөз қандастарымыздың тұратындығы жасырын емес
Не себептен қазақта депозит жоқтың қасы деген орынды сұрақ туындайтыны ақиқат
Осындай әлеуметтік сұраққа «ТАТ» Қаржы корпорациясының есептеу мониторингінің бөлім басқарушысы Лаура Нәбиеваның пікірін келтірсек: «Депозиттің болуы не болмауы ол адамның жалақысына байланысты емес
Бәрі де адамның мінез-құлқына, ақшаға деген көзқарасына байланысты»
Л.Нәбиева ханым қысқа да нұсқа, бірақ дәл жауап берді
Расында да, барлық нәрсе әр адамның психологиясына байланысты болатынын көбіміз аңғармаймыз
Мәселен, егер де қазақ пен орыс біп-бірдей жалақы алады дейік
Күнкөрістің ең төменгі айлықтарының бірі 30 000 теңге табады делік
Сырт көзге қарағанда екеуі де бірдей және төменгі жалақымен күн көруде
Алайда арада 10 жыл уақыт өткенде айырмашылық жер мен көктей болып шыға келеді
Қазақты несие шарпып алатын болса, ал орыста банкте жеке кітапшасы бар болатыны шындық
Сонда қалай болғаны?! Әу баста, тіпті 10 жыл көлемінде екеуі де ең төменгі айлық алды емес пе?!
Әлеуметтік және психологиялық факторды ашып зерттеп қарайтын болсақ, бұған таңғалатын ешнәрсенің қажеті жоқ екендігін көруге болады
Қазақ – тойшыл, қонақшыл халық
Сондықтан қазекем өзінің төменгі айлығына місе тұтпай, банктен болсын не болмаса жеке адамдардан қарызға пайыздық мөлшермен несие алады
Ал өзге ұлт өкілдерінде қазақ сияқты шашылып дастарқан жаю мүлдем жоқ
Жасай қалғанның өзінде кішігірім үстелде ғана, әрі кетсе 2000 теңгеге қонақты қарсы алып, шығарып салады
Қазекемнің қонақты қалай қарсы алатыны белгілі
Мысалға, үйлену тойына кем дегенде 10 мың доллар, туған күнін атап өту үшін 100 доллар, ал егер ресторанда тойласа, 1400 доллар жұмсайтынын қайтерсіз
Ал мейрамхана, асхана сынды ошақтардың басшыларының көбісі өзге ұлттар екені шындық
Тіпті ол аз болғандай, баласының дүниеге келгенін, тәй-тәй басқанын, сүндет тойы сынды әдет-ғұрыптан тұратын жоралғыға да қатты шығындалады
Ал Ислам дінін ұстанатын араб, түрік, ұйғыр халықтары бұл рәміздерді шағын ғана шығынсыз атқарып шыға келеді
Сонда біздің дарақы қасиетімізге кім кепіл!? Тіпті Мұхаммед (с.ғ.с) пайғамбардың өзі хадисінде ысырапшылдықтың қажеті жоқ екендігін ескертеді
Депозитіміздің болмауына ең алдымен өзіміз кінәліміз
Кең-байтақ жерімізді игере алмай жатқанымыз бір бөлек, өз қаражатымызды басқарып үйренуге қабілетіміздің төмен екендігі ащы болса да шындық екені даусыз
Сонымен қазақта депозиттің аз болуының басты себептеріне тоқталайық
Біріншіден, ақшаның қадірін білмеушілік байқалады
Яғни «ақша – қолдың кірі» деген жаңсақ пікір санамызға әбден сіңіп қалған
Екіншіден, оңды-солды, қалай болса солай, есептемей шашатын мінезіміз бар
Бұның салдарынан несиелі болып, зор шығынға батып жүрген қазақтар өте көп кездеседі
Үшіншіден, жалқаулық қасиетіміздің әсері деп атап өтсек болады
Жұмысқа уақытында барып келумен шектеліп, қосымша қаражат көзі ретінде басқа жұмыс істеуге ерінетініміз бар
Сөз жоқ, ақша еріншек адамдарды сүймейді
Төртіншіден, әр нәрсені бағалауға, стратегиялық жоспар құрып терең ойлай алмаймыз
Көбіміз бүгінгі күнмен ғана өмір сүруге дағдыланғанбыз
Алдағы өмірге жоспарлап, қаржы жинауды үйренбегенбіз
Осыдан-ақ қаржы жиналмайтыны бесенеден белгілі
Бесіншіден, әлеуметтік фактордың да ықпалы зор
Жалақысы аз, бейнет көп қара  жұмыстарда қазекемдердің қызмет етіп жүргені ақиқат
Ал өзге ұлттар қаржысы көп, тиімді де жинақы жерде жұмыс істейді
Бұның себебі қазақ жалқау, шабан, жүктеген міндетті уақытысында әрі көңілден шығып атқармайды деген пікір қалыптасқан
Сондықтан ақшасы мол жерге қазақты емес, өзге ұлттарды тарту жиілеп бара жатқаны өкінішті
Алтыншыдан, психологиялық тәуекелділік фактор
Орыстілді болып кеткен қазақтардың өзі қазақтарды қызметке алмайды
Осыған орай көптеген жастар жұмыссыз жүргендіктен, депозит сынды «майлы жілік» қайдан болсын
Тіпті ақиқатына келсек, саусақпен санарлықтай депозиті бар қазақтардың басым көпшілігі орыс тілінде тәрбие алған қалалықтар болып шығады.
Тұрмысыңның түзелуі, әл-ауқатыңның жақсаруы өзіңе де байланысты, ағайын!
Нұрлан ҚҰМАР
