Ресей Федерациясының Астрахань облысы Нариманов ауданында осындағы қандастары­мыздың ұйымдастыруымен  «Жолдастық той» мәдени-спорттық  ұлттық шарасы өтті
Кең алаңда  әдемі сахна орнатылып, жағалай киіз үй мен палаткалар тігілген.  Биыл ол «Қазан той» деген бағытта ұйымдастырылыпты
Бұлай аталу себебі қазақтың ұлттық тағамдарын жас ұрпақ пен өзге ұлттар арасында насихаттауға арналған екен. 
Үлкен қазанда піскен тағамдар дәм татуға келгендерге тегін таратылды
Сондай-ақ шара барысында атшабыстан, түйе жарыс­тан, қазақша күрестен, кір тасын көтеруден жарыстар өтіп, жәрмеңке ұйымдастыры­лып, жергілікті өнерпаздар қазақша әндер шырқап, ұлттық билерімізді биледі
Шетте тұрса да мұндағы бауырларымыз өздерінің салт-дәстүрін жақсы сақтайтынын істерімен дәлелдеді.
Бұл шараға аталған облыстың Ахтуба, Володар, Енотаев, Икряный, Камызяк, Красный Яр, Лиман, Нариманов, Приволжск, Харабали, Чернояр аудандарынан және Ресей құрамындағы өзге де ұлттық республикалардан келген қандастарымыз бен басқа да ұлт өкілдері, ауданымыздан аудан әкімінің орынбасарлары Өркен Тәжібаев бастаған делегация қатысты
Нариманов ауданының басшылары тойға арнайы түрде Қазақстанның халық артисі, «Құрмет» және «Парасат» ордендерінің иегері Роза Рымбаеваны да шақырыпты.
Біздің ауданнан барған делегацияны Нариманов ауданының басшылары өз киіз үйлеріне түсіріп, құрметтеді
Үлкен киіз үйдің іші әсем безен­діріліп, ішіне үстелдер қойылыпты
Қазақ­станнан келген қонақтарға қандастарымыз бен Нариманов ауданының басшылығы қолдарынан келген құрметін көрсетуден тартынып қалған жоқ.
Астрахань облысы Нариманов ­ауданы әкімінің бірінші орынбасары Владимир ­Снопко: «Көршілес екі ел ежелден іргесі жарасып, тату-тәтті өмір сүріп келеді
­Ауданымызда 47 мыңнан аса халық бар болса, оның 24 пайыздан астамы қазақ ұлтының өкілдері
Саны жағынан екінші орында
Әрине, бізде ұлтқа бөліну деген жоқ
Бүгінгі шараға облысымыздағы барлық аудандардан, Ресейдің өзге де өңірлерінен қазақтар қатысып отыр
Шақырғанымызды қабыл алып, уақыт тауып арнайы келгендеріңіз үшін сіздерге ризашылығымды білдіремін
Қазақстан Ресейдің сенімді көршісі, одақтасы
Достығымыз жалғасын тапсын, еліміз аман болып, бірлесе дами берейік» деді
Одан әрі Нариманов ауданы әкімінің орынбасары Зүлфия Шүкірғалиева, аудандық муниципальдық білім бөлімінің басшысы Валерий Альджанов, «Жолдастық» қоғамы Нариманов аудандық ұйымының төрағасы Шапхат Казикенов және т.б
адамдар ақ тілектерін арнады
Аудан әкімінің орынбасары Өркен Тәжібаев құрманғазылықтар атынан мерекемен құттықтап, Қазақстан мен Ресейдің арасындағы достық, екі жақты меморандумда көрсетілген өзара қарым-қатынастарымыз жалғасын таба берсін деген тілегін жеткізіп, «Жолдастық» қоғамы Нариманов аудандық бөлімінің төрағасы Шапхат Казикеновке ­аудан әкімінің Құттықтау хатын табыс етті.
Қанат ҒҰМАРОВ
Атырау облысы
Құрманғазы ауданы
