Оңтүстік Кореяның Инчхон қаласындағы «Мунхак» стадионында ІІ Параазиада ойындары­ның жабылу салтанаты болып өтті
Дүбірлі додада жерлестеріміз өз тарихында бұрын-соңды болмаған нәтижеге қол жеткізді.
Бұл жолғы Параазиада ойындарына Қазақ­станнан барлығы 84 спортшы қатысып, спорт­тың тоғыз түрі бойынша сайысқа түсті
Мүм­кіндігі шектеулі спортшыларымыз садақ ату, жеңіл атлетика, нысана көздеу, үстел теннисі, суда жүзу, волейболда отырып ойнау, дзюдо, пауэрлифтинг және арбада отырып билеу бойынша сынға түсті.
Дүбірлі доданың бірінші күні қазақстандық спортшылар алғашқы медальдарға қол жеткізді
Олар екі күміс және бір қола жүлде иеленді
Әнуар Ахметов 50 және 400 метр қашықтыққа еркін стильде жүзуден 2 мәрте күміс жүлдені олжалады
Ал Дмитрий Ли 50 метр қашықтыққа еркін стильмен жүзуден 3-орын алып, басқа санатта қоржынымызға бір қола медаль салды
Параазиаданың екінші күні Қазақстан алтын жүлдеге қол жеткізді
Бұл жолы Ә.Ахметов 100 метр қашықтыққа арқамен жүзу стилінде көзге түсті
Спортшы бірден көш бастап, қарсы­ластарын артта қалдырды
Нәтижесінде, мәреге бірінші жетіп, Параазияда ойындарында рекорд орнатты
Бұдан басқа, 50 метр қашықтыққа еркін жүзуден Мансұрбек Ибрашев пен Д.Ли де екі қола жүлде иеленді
Зүлфия Ғабидуллина,  эстафеталық жарыс­та Ә.Ахметов, Бекжан Есіркепов, Әлібек Уақпаев және Андрей Афанасьев алтыннан алқа тағынды
Сөйтіп, Ә.Ахметов Параазиадада бес дүркін чемпион атанды.
Отырып ойнайтын волейболшыларымыз жүлделі орынға ілікпесе де, тегеурінді Иран командасына қарсылық көрсете білді
Ирак, Жапония мен Моңғолия командаларын қиналмай ұтты
Егер әділіне келсек, біздің волейболшыларымызды жүлде алмады деп кінәлаудың жөні жоқ
4-орынның өзі аз жетістік емес.
Арбамен билеуде Ардақ ­Отарбаев, Айдана Бегленова, Қарлығаш Тыныбековалар жүлделі орыннан көрінді
Жеңіл атлетикада Аманат Қалқаев барын салып жүріп, қос қоланы алып шықты.
Дзюдо, теннис, мылтық ату, садақ ату және пауэрлифтинг сайыс­керлеріне  жүлде бұйырмады
Тек жеңіл атлетика бәсекесінде Аманат Қалқаев 200 метрлік жарыста екі мәрте қола жүлдеге қол жеткізді.
Өткенге көз жүгіртсек, 2010 жылы Қытай­дың Гуанжоу қаласында өткен алғашқы Азия параойындарында Қазақстан құрамасы 23-орыннан аса алмай, жалғыз алтынға зар болып қайтқан еді.
Ал биылғы ойында қазақстандық спортшылар 7 алтын, 6 күміс, 11 қола медаль иеленді
Азия па­раойындарының қорытындысы бойынша Қазақстан құрамасы 11-орынға табан тіреді
Бұл ойында үздік нәтиже көрсетіп, қарсылас командалардан қара үзіп шыққан Қытай құрамасы жалпы саны 317 медальмен (оның ішінде 174 алтын) 1-орынды жеңіп алса, 2-орын Корей құрамасына бұйырды, ал жапондықтар 3-орыннан көрінді.
Нұрлан ҚҰМАР
