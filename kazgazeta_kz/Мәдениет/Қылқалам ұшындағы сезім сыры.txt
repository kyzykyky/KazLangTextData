Алматыда суретші Жиенбай Орынбаевтың көрмесі ашылды
Айта кету керек, бұл – осы уақытқа дейін Өзбекстанның Гүлстан қаласы мен Шымкенттегі түрлі көрмелерге қатысып жүрген қылқалам шеберінің өз көрмесін Алматыда тұңғыш рет өткізуі.
Жиенбай Байырұлы кәсіби білімді Өзбекстанның Ташкент қаласында алып, оқудан кейін Сырдария педагогикалық училищесіндегі көркем-графика бөліміне көр­кем­су­рет және композициядан сабақ беруге жұмысқа шақырылады.
1987-2002 жылдар аралығында 15 жыл бойы жастарды өнерге баулыған білікті маман, өзі де қарап отырмай, тынымсыз еңбек етіп, шеберлігін шыңдай берді
Шығармашылық жолында ол кезінде АҚШ еліне ауып кеткен атақты орыс суретшісі Николай Фешинді өзіне ұстаз тұтты
Содан да болар, бояулары оңтүстік өңір суретшілеріне ұқсамай, күңгір түстері басымдау болды
Түрлі көрмелерге қатысқанда, картиналары өзге суретшілерден ерекшеленіп тұрады.
Қылқалам шебері 1995 жылы суретші-оқытушылардың ұжымдық көрмесіне қатысуға Гүлстан қаласына шақырту алды
Көрмені ұйымдастырған Өзбекстан Суретшілер одағының төрағасы Р
Чарыев қазақстандық суретшілерге Шымкентте облыстық Суретшілер одағын құруға ұсыныс жасады
Нәтижесінде 11 суретші іріктелініп алынып, үшеуі аталмыш филиалды басқаратын болды.
1996 жылы Ташкенттегі Мәдениет үйінде өткен көрмеде Жиенбай Орынбаевтың шығармашылығына шетелдік қонақтар назарын аударып, қызығушылық танытты
Сол жылы суретшінің, көне Самарқан қаласын бейнелеген 7 туындысы сатып алынып, Германияға жол тартты.
2004-2009 жылдар аралығында шеберлігін шыңдай түскен қылқалам шеберінің жұмыстары «Сарыағаш» санаторийінде ұйымдастырылған тұрақты сауда-көрмесінде жұрт назарына ұсынылып, аукционға қойылып отырды
Оңтүстік өлкеге кеңінен танылып қалған суретшіге түрлі ұсыныстар түсе бастады
Нәтижелері де жоқ емес.
2010 жылы Оңтүстік Қазақстан облыстық өлкетану музейінің көркем галереясы Жиенбай Орынбаевтың жеке көрмесін өткізуді мойнына алды
Аталмыш көрме «Қазақ вальсінің королі» атанған атақты Шәмші Қалдаяқовтың 80 жылдық мерейтойына арналды
Жиналған жұрт суретшінің шырайлы шығармашылығын тамашалап, «Шәкеңнің аруағы риза болсын!» десті
Бұдан кейін де Жиенбай Орынбаевтың бояулары айшықтана түсіп, бейнелеу өнері жұрттың ыстық ықыласына бөленді
Енді оның көрмелері Сарыағашпен қатар Шымкент қаласында да жиі өтіп тұратын болды.
Алматылық достары да талантты суретшінің жеке көрмесін өткізіп беруге құлшыныс білдірді
Атап айтқанда, суретші, ақын, сазгер Ерсайын Жапақ пен жазушы Жан Тілеу қылқалам шеберіне өз шығармашылығын республика жұртшылығына кеңінен та­ны­туға ақыл-кеңес айтып, ­түр­лі көркем га­ле­реяның қыз­метін ұсынды
Де­се-дағы, та­би­ғатынан сыпайы, қо­шемет-қол­паш­ты онша жа­ратпайтын жа­ны нәзік суретші оңтүстік астананың шуы көп ортасында көрме өткізуден тартына берді
Сарыағаштық сырбаз суретшінің атына қанық «Ұлар» галереясының директоры Юрий Маркович бірнеше рет ресми шақыру жіберген соң ғана «Жарайды, тек мен арнайы көрме үшін жаңа 20 шақты жұмыс жасап апарайын» деп келісімін берді
Сөйтіп, ұзын саны 30-дан аса картина дайындап, оның 27-сін іріктеп алды
Көрменің атын «Бояулар үйлесімділігі» деп атады.
Жиенбайдың жұмыстары түрлі тақырыпқа арналғанмен, негізгі бағыт-бағдары – пейзаждық жанр, табиғат көріністері
Онда қазақы ауылдың да тыныс-тіршілігі де менмұндалайды
Қалайда, әрбір картинаның бояуы табиғатпен үндестік тауып жатқандай әсер қалдырады
Әлбетте, бояулардың мұндай үндестігі сырбаз суретшінің бойында буырқанып жатқан сезімдердің үйлесімінен туындайды.
– Табиғат маған әрдайым шалқар теңіздей шабыт беріп, жаныма жай таптырады
– Жиенбай алысқа көз тастап, қою қоңыр даусымен асықпай әңгімелей бастады
– Бала күнімнен қыр асып, әсем көріністерді тамашалап, сурет салғанды сүюші едім
Мектепте оқып жүргенде, ұстаздарым қабырға газетін шығаруды мойныма жүктеп қоятын
Әскери борышымды атқарып жүргенімде де, қолымнан қаламым түскен емес
Құпия әскери бөлімшеміз орман ішінде орналасқан-тұғын
Қарағайлары, қайыңдары мол болатын
Ақ қайың шіркінде сұлулық, сыр мен сымбат тұнып жатыр ғой
Айнала – ғажап көріністер
Оларды көре тұрып, қалайша сурет салмасқа?! Түнгі кезекшілік кезінде сол көріністерді кескіндеймін
Бірақ ешкімге бай­қатпауым, сез­дірмеуім ке­рек: біліп қойса, бәле болады
Сон­дықтан ме­нің аңсар тірлігім туралы жан адам білмеді
Осы ­құ­пиям­ды іштей ғана ұғатын ғашықтық сезімдей сақтай білдім
Сол іңкәр сезім мені суретші болуға итермеледі…
Жиенбай Байырұлы тек пейзаж жанрында ғана жұмыс жасап қоймай, басқа да жанрларға қалам тартты
Оның түрлі адамдарды бейнелеген портреттік жұмыстарының өзі тұтас бір галереяны құрайды
Сондай-ақ ол ұлттық әдет-ғұрып, салт-дәстүрді де бейнелеуді де ұнатады
«Жақсыны – көрмекке» деген, суретші ол жұмыстарын келесі жеке көрмесінде жұртшылыққа таныстыруды ойластырып отыр
«Ұлар» галереясының директоры Юрий Маркович:
– Біз алматылықтарды жаңа есімдермен таныстырып отыруға аса қуаныштымыз
Оның үстіне, Жиенбай Орынбаевтың шығармашылығы Қазақстанның оңтүстік өңірінен шыққан суретшілерге тән емес
Әдетте, бұл аймақтағы қылқалам шеберлері ашық, жарқын, бояуларға құмар келеді
Ал Жиенбай Байырұлының палитрасы салмақты, байыпты екені бірден көзге түседі
Мына пейзаждық жұмыстардың кейбірінде қазақтың ұлттық ою-өрнектері пайдаланылған
Негізі, қаншама көрме өткізіп жүрсем де, мұндай техниканы мен басқа суретшілерден байқамаппын
Осы әдісті қолдану Орынбаев шығармашылығының басты ерекшелігі болатын тәрізді, – деді.
Жангелді ЕСТЕНБАЙ
