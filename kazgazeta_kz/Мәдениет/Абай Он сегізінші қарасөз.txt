Адам баласына жыртықсыз, кірсіз, сыпайы киініп һәм ол киімін былғап, былжыратып кимей, таза кимек – дұрыс іс
Ләки өз дәулетінен артық киінбек, не киімі артық болмаса да көңіліне қуат тұ­тып, тым айналдырмақ – кербездің ісі.
Кербездің екі түрлі қылығы болады: бірі – бет-пішінін, сақал-мұртын, мүшесін, жүріс-тұрысын, қас-қабағын қолдан түзеп, шынтағын көтеріп, қолын тарақтап әуре болмақ
Біреуі – атын, киімін «айран ішерім» деп, солардың арқасында сыпайы жұғымды жігіт атанбаққа, өзінен ілгерілерге елеулі болып, өзі қатардың ішін күйдіріп, өзінен кейінгіге «әттең, дүние-ай, осылардың атындай ат мініп, киіміндей киім кигеннің не арманы бар екен?!» дейтұғын болмаққа ойланбақ.
Мұның бәрі – масқаралық, ақымақ­тық.
Мұны адам бір ойламасын, егер де бір ойласа, қайта адам болмағы – қиын іс.
Кербез дегенді осындай кер, кердең немеден безіңдер деген сөзге ұқсатамын
Тегінде, адам баласы адам баласынан ақыл, ғылым, ар, мінез деген нәрселермен озбақ.
Онан басқа нәрселерменен оздым ғой демектің бәрі де – ақымақтық.
