Жаз өмірін, мәз өмірін қысқартып,
Бара жатыр, бара жатыр құс қайтып.
Зымырайды менің бала кезімдей,
Бір жалт етіп өте шыққан, өте шыққан сезімдей, – деп басталатын Тұманбай Молдағалиевтің өлеңіне жазылған Нұрғиса Тілендиевтің «Құстар қайтып барады» әнін білмейтін жан кемде-кем
Бұл халықтың сүйіп тыңдайтын әндерінің біріне айналған
Ел арасында «Құстар әні» деп те аталып жүр
Әннің туу тарихына келсек, Нұрғиса Тілендиев саябақта серуендеп жүріп «Адам мен құстың өмірі қандай ұқсас» деп, терең ойға батып, осы әнді дүниеге әкелген екен
Ал жуықта «Хабар» Агенттігі» АҚ тапсырысымен «Көркем фильм» кинокомпаниясы түсірген қазақтың біртуар дарынды тұлғасы, ұлы сазгер Нұрғиса Тілендиевтің шығар­машылығына арналған «Құстар әні» 5 сериялы фильмі көрерменге жол тартты
Фильмнің бұлай аталуы да кездейсоқ емес екенін ұғындық
Кинотуынды ұлы музыканттың құс қанат ғұмырын суреттейді.
Фильм атақты «Отырар сазы» оркестрінің құрылған сәтінен басталады
Карти­нада дарынды сазгердің қазақ музыкасын шыңға көтеруді мұрат еткен бастамасы өз шығармашылығымен қатар өрбиді
Фильмнің негізгі идеясы да сол атақты композитордың ұлттық музыкаға деген жанашыр­лығы, музыка тілі арқылы ұлттық құн­­дылықтарды дәріптеу жолын­дағы еңбегін көрсету.
Кинотуынды Нұрғиса Тілен­диев­тің 90 жылды­ғына орай түсі­рілді
Фильмнің режиссері – Рашид Сүлейменов
Бас продюсер – Ильхам Жалилов пен Рустам Азаматов
Рөлдерде Нұрғиса Тілендиевті –Ергенбай Әбу, Дариғаны – Махаббат Сарқытбаева, Жібекті – Гүлназ Жоламанова сомдады
Сондай-ақ Бақытжан Әлпейі­сов, Сағызбай Қарабалин, Михаил Токарев, Меруерт Түсіпбаева, Санжар Мәдиев, Яна Бобрыка, т.б
актерлер ойнайды.
Режиссер ең әуелі мұндай біртуар тұлға жайлы фильм түсірмес бұрын көп ізденгенін, өмірден нақты деректер мен фактілер жинағанын айтты
«Қазақтың біртуар дара ұлы туралы фильм түсіруге үлкен дайындықпен келдік
Сазгермен араласқан, қатар жүрген жандармен әңгімелестік
Қайталанбайтын тұлғаны көрерменнің көз алдына қайта әкелу үлкен шеберлікті қажет ететіні сөзсіз
Сондықтан әрбір детальге мән беруге тырыстық» дейді Р.Сүлейменов
Бір қызығы, түсірілім барысында 80-90 жылдарғы ару Алматының келбетін жеткізу қиындық туғызған екен
Алайда бас-аяғы 2 айдың ішінде түсірілім тобы бар күшін салып, тың туындыны дүниеге әкелді
Фильм барысында режиссердің актерлерді таңдауда бет-бейнесі, түр-келбетінен гөрі, мінезіне баса көңіл аударғанын байқау қиын емес
Режиссер композитор өмірінің қай жылдарын көрсетуді ұзақ ойланған екен
«Ақырында 1981-1985 жылдардағы Нұрағаңның «Отырар сазы» оркестрін жандандырған сәтінен бастауды құп көрдік
Нұрағаң жаны өтірік пен жалғандықты сүймейтін
Әділдікті жоғары бағалайтын
Біз онымен араласқан, шәкірті болған кісілермен сөйлесіп, оның қандай талапшыл азамат болғанын ұғындық
Бірақ талантты дарындарды үнемі қолдап отыратын
Мәселен, оркестрдің 18 мүшесіне пәтер алып беру сол заман үшін үлкен батылдықпен пара-пар дүние» деп Р.Сүлейменов Нұрағаңның адами қырларын да ашуға тырысқанын баса айтты.
Фильмнің алғашқы сериясында Нұрғиса Тілендиевті өз ісіне жауапты қарайтын нағыз шығармашылық адамы ретінде көрсек, одан кейінгі серияларынан оның адамгершілік қырымен таныс боламыз
Расында, ешқандай қалыпқа сыймайтын дара тұлғаның бойынан ең әуелі музыкаға деген адалдығын бірден аңғарамыз
Мұның өзі режиссерлік шешімнің ұтымдылығын аңғартса керек.

Біртуар тұлға, елге белгілі азамат­тың бейнесін алып шығу бақыты әркімнің еншісіне бұйыра бермей­тіні рас
Сондықтан біз басты рөлді сомдаған Ергенбай Әбумен тілдесуді жөн санадық. 
– Жауапты рөлге келісіміңізді қалай бердіңіз?
– Мен бастапқыда бұл рөлге келіспедім
Кім-кімге де мұндай ұлы тұлғаны сомдау қиын
Ол ешкім білмейтін адам емес
Ертең ел-жұрт не дейді, қалай қабылдайды деп ойладым
Фильмнің кастингінде 37 адам сыналған
Соның ішінен түсірілім тобы мені таңдады
Қанша рет бұл рөлден бас тарттым
Себебі түр-кескінім де ол кісіге ұқсамайды
Сонда режиссер маған «Аға, біз сіздің бойыңыздан Нұрғиса ағаға тән мінезді көріп отырмыз
Сондықтан бастысы ол кісінің мінезін аша білу» деді.
Осылайша дайындық басталып кетті
Көп іздендім
Нұрғиса ағамыздың фильмдерін, концерт­терін көріп, деректермен танысып, сол кісінің өмірін ұғынуға тырыс­тым
Ең қиналғаным, ол кісінің мінезін ашу болды
Бір қалыпқа сыймайтын мінез еді ғой
Фильмнің соңғы сериясының көрсе­тілімі аяқталғанша, қалай болады екен деген оймен жүрдім
Жауапкершілік жүгін алып жүру оңай емес.
– Нұрғиса Тілендиевпен өмірде жүз­десіп, аға-іні болып сыйлас­қа­ныңыз­ды білеміз
Бейнені ашуға бұл қаншалықты әсер етті?
–2 курста оқимын
Өнердегі үлкен ұстазым Асқар Тоқпанов ағамыз «Менімен бірге бүгін үйге барасың» деді
Үйге келсек, Нұрғиса аға отыр екен
Ол кісімен алғаш танысқаным маған үлкен әсер қалдырды
Жүздесу соңы керемет кешке ұласты
Домбырада бар өнерімді көрсеттім
Сондағы Нұрғиса ағаның «Айналайын, өнерің бар екен
Бағың жансын» деген бірауыз сөзі маған біраз уақытқа дейін демеу болып жүрді
Ағаның өзі де домбыра шертті
Бұған қатты қуандым
Себебі ол кісіні тебіренту өте қиын
Көңілінен шықпасаң, тыңдамақ түгілі, назар да аудармайды
Студент кезімізде ағамен көбірек араласуға, ақылын тыңдауға тырыстық
Концертінен қалмайтынбыз
Әрбір қимылы мен сөзін қайталауға тырысатынбыз
Міне, осының бәрі жадымда жатталып қалыпты
Меніңше, Нұрғиса ағамен таныстығым, оған ұқсағым келетін бала арман да рөлді ашуға көп септігін тигізді.
Ұстазымыз Асқар Тоқпанов қазақта есті тентек, ессіз тентек деген болады дейтін
«Есті тентек үш адам бар
Бірінші – Бауыр­жан Момышұлы, екінші – мен болсам, үшінші – Нұрғиса Тілендиев» дегені есімде жақсы сақталып қалыпты
Бұл кісілерді көзі тірісінде ешкім түсіне алмайтын
Олардың өн бойында бір құйын, алапат дауыл бардай сезінетін
Бұл кісілердің мінезі де өзгеше болды
Асқар Тоқпанов пен Нұрғиса ағаны қатар айтып отырғаным, бұл кісілердің мінездері ұқсас, бір-бірін тез ұғынатын жандар еді.
Нұрғиса ағаның тік мінезділігі сон­шалықты, кім-кімнің де атақ-даңқына қарамастан, ұнамаған нәрсесін бірден айтатын
Адами қасиеті ғажап
Ол кісі ғаламдық дең­гейде ойлайды
Ал ол ойды біреуге жеткізу өте қиын
Тұңғыш­бай Жаманқұловтың «Нұрғисаның саусағын тілсе қан шықпайды, нота шашылып қалуы мүмкін» деген әдемі теңеуі бар.
– Түсірілу барысында қиындық туғызған жайттар болды ма?
– Фильмнің көп тұстарында орыс­ша сөйлейтініміз қиын болды
Себебі мен өмірде орысша сөйлемейтін адаммын
Тек қатты қажеттілік болып қалған жағдайда болмаса
Осы жағына қиналыңқырадым.
Ауылдан келген жас қыздың орысша сөйлегенін құптамадым
Бірақ режиссердің шешімі солай болды
Оның айтқаны, сол заманда барлығымызды орысша сөйлеуге мәжбүрледі деді.
Мен Нұрғиса ағаны көргенмін, мінезін де жақсы білемін
Фильмнің кей тұстарында мінезін жұмсартып көрсетіп жаттық
Бұл да режиссерлік шешім
Режиссердің бас­ты ойы – Нұрғисаның адами қырларын барынша көрсету болды
Қалай десек те, Нұрғисаны көзі көрген азаматтар, жалпы көрермен фильмді жылы қабылдады
«Неге домбыраны солақай тартпадыңыз?» деген де ескертпе айтылды
Меніңше, бұл аса маңызды емес
Себебі мен актермін
Бастысы, Нұрғиса ағаның тұлғасын аша білу ғой.
Оқиғаны бір-бірімен байланыстыру үшін Жібек, Арман сияқты кейіпкерлер ойдан алынды
Киноның ерекшелігі де сонда
Сондықтан мұнда екі негізгі кейіпкерлер ретінде Нұрғиса мен Дариғаны ғана айта аламыз.
– Нұрғиса ағаның ерекшелігін көрсете алдым деп ойлайсыз ба?
– Әлемдік деңгейде өнер адам­дарының ішінде екі адамға бас иемін
Біріншісі – Құрманғазы, екіншісі – Нұрғиса
Бұл екеуі әлем­дік деңгейдегі музыканттар
Расында, Нұрғисаның әр шығармасын тыңдап отырып, басқа әлемге енгендей боласың
«Аққу», «Әлқисса» сынды туын­дылары терең ойға батырады
Соңғы шығарған «Махамбет» туындысы өз алдына бір төбе
Махамбетті көз алдыңа келтіреді
Дарындылық деп осыны айтамыз.
Нұрғиса ағаның дирижерлігін келтіру оңай болмады
Себебі ол кісі оркестрді сезіне білетін
Дайындық кезінде музы­кант­тардың қайсысы қателік жіберіп тұрғанын да бірден білетін
Оның даралығы да осында.
 Нұрғиса Тілендиевтің жары Дариғаның рөлін актриса Махаббат Сарқытбаева сомдады
Актриса бұл рөл арқылы нағыз қазақы әйелге тән биязылық пен сыпайылықты көрсету мақсат болғанын тілге тиек етті. 
– Біртуар тұлғаның зайыбының рөлін сомдау оңай болмаған шығар.
–Мен Нұрғиса ағаның шығар­ма­шылығымен жақсы таныс­пын
2003 жылы «Нұр Отан» пар­тиясының бастамасымен Шы­ғыс Қазақстан облысы бойынша бір ай көлемінде «Отырар сазы» оркестрімен гастрөл­ге шықтық
Сонда мен концерттік жүр­гізуші болдым
Әйгілі Нұрғиса ағамыздың оркестріне жүргізуші болу сол уақыттың өзінде мен үшін үлкен мәртебе еді
Студент кезімде Нұрғиса ағамызды көргенмін
Бірін­ші алған әсерім, тік мінезді, арқалы азамат екен
Сондықтан осындай жайттардың өзі маған демеу болды деп айта аламын.
Дариғаның мінезін сезіну қиынға соқпады
Себебі Дариға апайымызды танимыз, сыйлаймыз
Нұраға жайлы деректі фильмдерді көріп, ол кісінің көп­шілік білмейтін қырына қанығуға тырыстым.
– Дариғаның мінезін аша алдым деп ойлайсыз ба?
–Нұрағадай дара тұлғаның жарының бойында қазақ әйеліне тән барлық қасиеттер болуы керек деп шештім
Сондықтан Дариғаның кішіпейілдігі, бия­зылығы, жұбайын түсінуі сүй­сіндіреді
Бұған қоса, дара тұл­ғаның жары оның шығар­ма­­­шылығын сыйлай білетін, ұғы­натын, әрдайым қанат­тан­дырып отыратын жан болғаны абзал
Осы тұсына көп мән бердім.
Дариға Нұрағаның музасы бола білген
Тіпті өз өнерін де ағаның жолында қиған
Мұны да көрерменге кейіпкерімнің ақылдылығымен жеткізуге тырыстым
Режиссердің қойған талабын орындадым деп ойлаймын
Ерлі-зайыпты жандардың қарым-қатынасын ұғынуға тырыстым
Бір жағынан өзім де актриса болғандықтан Дариғаның бейнесін сомдау қиынға соқпады.
– Нұрғиса мен Дариғаның қарым-қа­тынасы несімен ерек­шеленді?
– Қанша жыл өтсе де, екеуінің арасындағы сыйластық қасиет жоғалмаған
Сондықтан бір-біріне деген көңілдері адал болды
Бүгінгі жастарға Нұраға мен Дариғаның сыйластығы өнеге болатыны анық
Ерінің шығармашылық адамы екенін түсініп, көп жайттарға көзін жұма қараған Дариғаның пара­саттылығы, қандай жағдай болмасын екеуінің бір-біріне деген сенімі әрдайым үлгі бола алады
Фильм барысында осындай тұстарға көп мән бердім.
Ақбота ИСЛӘМБЕК


