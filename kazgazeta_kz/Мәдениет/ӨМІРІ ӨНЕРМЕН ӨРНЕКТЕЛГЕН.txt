Өнер саласына қырық жылдан астам ат салысқан, облыстық филармония ұжымын өнер өріне бастаған ел азаматы Асқар Оңғарсынұлы Харесов 60 жаста.
Адам қабілетіне, қай салаға бейімділігіне қарай өмірде өз орнын табады
Сонау 70-ші жылдардан бастап ел өзіңді алғаш рет өнерпаз ретінде таныды
Кездейсоқ адам өнерпаз аталмайды, өнерде тұрақты қала алмайды
Біреулерде бала кезден өнерге әуестік болады
Ол кейін үлкен жолға ұласады
Тарлан тартқан шағында танылып, кәсіби өнерге келетіндер де бар
Өзің өнерге қалай келдің?
– Менің бірден өнерге келдім дегеннен өнерге ердім дегенім дұрыс шығар
Біздің өлкеміз атам заманнан өнердің ордасы, бала кезден көргеніміз, еліктегеніміз өнердің ортасы
Қайда домбыра тартылса, ән салынса, концерт қойылса қалмадық
Оны көрмей қалу, білмей қалу әлдебір әсем әсерді  кем алу сияқты болды
Мектеп сахнасында тақпақ айтқаным да әуесқой өнердің ортасында жүргім келгені, көргім келгені шығар
Одан ауылдағы шағын концертте жүргізуші болғаным өзіме әжептәуір өскендік көрінді
Оны конферансье деп атауға аузым бармайды
Менің сахнаға шығар аға-апалардың аты-жөнін шатастырып, әйтеуір шалбарымды қырлап, шашымды тарап шыққаным сөздің шешендігі, әртістің шеберлігі шиыршық атып тұратын шын конферансьенің шеніне де келмеді.
Мектеп бітірген соң Гурьевте бір жылдық баяншылар кур                                                                                                                                                                                                                                                                                                                              сында оқуым да өнердің ортасында жүруге ұмтылыс
Ары қарай автоклуб меңерушісі  штатымен   балықшылардың  мәдениет кемесіне жетекшілік жасадым
Одан соң облыстық мәдениет басқармасының жолдамасымен театрға әртіс болып ауыстым
Мектептегі кезімде облыс театры біздің Новобогатқа (қазіргі Хамит аға атындағы ауыл) бірнеше рет спектакльдер әкелген
Олардың қойғандары, ойнағандары  әлі көз алдымда
Сөйтіп жүргенде Алматыдағы Эстрада және цирк студиясы түрлі себеппен оқудан кеткендердің үш орнына қабылдау жариялады
Отыз жеті талапкердің ішінен таңдалған үшеудің бірі мен болдым
Осы студия өнерпаздарынан «Гүлдер» ансамблінің құрылуы елді елең еткізді
Ол Қазақстанның халық әртісі, студиядағы ұстазымыз Гүлжиһан Ғалиева апайдың өзі бөлеген бөбегі еді
Алғашқы әртістері де өзіммен бірге оқыған достарым Қайрат Байбосынов, Қалампыр Рахимова, Лұқпан Есеновтер болды
Гүлжиһан апай «Тамаша» ойын-сауық, әзіл-сықақ театрын құруды армандап, соны жолдар іздеуді  сабақ үстінде біздің  де санамызға  сіңіріп отыратын
  Апайдың шәкірттері сол аманатты жүзеге асырды, бірақ өз аты аталмайтын болып бара жатыр.
– Кәсіби әртіс алыс-жақын аймақтарда болады, ел көреді, жер көреді
Өткен жолдардың, әр  жылдардың, әр жерлердің ерекшелігін шолып шыққанда ең алдымен еске келетін қандай жайларды айтар едің?
– Мен әртіс, әнші болып 20 жыл ел кездім
Ұлттың төл өнерін қабылдауда, әсіресе, жастар арасында қала мен даланың айырмасы көп аңғарылады
Қала жастары даңғаза аспаптарға, даң-дамай әуендерге әуестеніп барады
Бүйте берсе күндердің күнінде қазақ әні мен күйінің мұрагерлері  әр жерде некен-саяқ қалған әулиелердің шырақшылары сияқтанбағай деп уайымдаймын
Ана тілін бесіктен, балабақшадан, мектептен бастап ұлығылып сыйлауға, ұстартып сөйлеуге үйрету керек деп жатамыз
Ұлттық өнерге де сондай көзқарас керек
Үйдегі әке-шеше теледидардан домбыраны емес, даңғыраны тыңдап отырса бала да тәуірі осы деп түсінеді
Үйдегі, машинадағы магнитофондардан қым-қуыт әуендер әуелеп жатса балаға ұлттық саздар бағзы қыпшақ дәуірінен қалған этноэкзотика сияқты көрінуі әбден мүмкін
Ұлттық рух, ұлттық санадан айырылуға апаратын жол осы
Олар уайым болуға емес, халықтық қасиет болуға тиіс.
Әр жылдардың ерекшелігін салыстырып отырсам олай болуына себептің бірі өнер таратушы өнерпаздар мен өнер тұтынушы халықтың арасына билікшілер килігуі сияқты көрінеді
Мысалы, 70-ші жылдарда аудан, ауыл басшылары «Ой, бәрекелді, келдіңдер ме?» деп қуана қарсы алатын
«Бұл өнермен елді тамсанту үшін ғана емес, ертең сендерге еліктеп жас таланттар өсуі үшін де керек» деп қабылдайтын
80-ші жылдардан бастап жергілікті басшылар қызық келгендей емес, қырсық келгендей қарайтынды шығарды
Олар филармония үшін емес, ел үшін керегін азаматтық  түрғыдан  түсініп жатпады-ау  деймін.
Жылда гастрольмен аралайтын өрісіміз Орал, Ақтөбе, Маңғыстау облыстары
Түркіменстан, Қарақалпақстан, Астрахань қазақтарына да барамыз
Әсіресе, шетте жүрген  қандастардың ұлттық өнерге ықыласы ерекше
Сондықтан сахнада барыңды сарқа беріп, сусындарын қандырғың келеді
Мәселен, Өзбекстанның Бұхара, Науаи, Тамды жақтарында азат елін сағынған, ұлттық өнерге шөлі қанбаған қазақтар қауымы бар
Жат жұрттағы қазақтар үшін мәдениет үйлері тұрғызылмаған, концерттер қой қырқатын, тері илейтін орындардың аумақты аулаларында өтеді
Өз елімізде клубтың кілтін сызданып берсе, бұлар әлгінің өзін құдайға шүкір санайды
Бір ауылда ақсақал адам концертке бәйбішесімен, бала-келіндерімен, немерелерімен арба толып келді
Айқара ашық аула алдындағы билетші қызымызға «Айналайын, адамдарымызға, атымызға, арбамызға дейін ақшасын ал, тек осы қалпымызда кіруге рұқсат ет» деді
Ақсақал арба үстінде биіктен қарағысы келген шығар
Біз «Көке, түгел төрлей беріңіздер» деп жатырмыз
Сол ауладағы концерт көрушілерге де, көрсетушілерге де ләззат берді
Бірде Шағадарам (бұрын Красноводск, қазір Түркіменбашы) қаласында концерт қойдық
Жиналғандардың 80-90 пайызы қыз-келіншектер
Ол жақта қыздардың біздегідей сылқымданып, сайран салып жүруіне тиым қатты
Ойын-сауық орнына қызды жалғыз жібермейді, қасында жеңгесі болады
Концерттен соң киім ауыстырып, құрал-аспаптарды жолға дайындап, сыртқа шықсақ келген адамдар тарқамай, түгелімен ортаға жол ашып, көп жерге дейін тізіліп тұр екен
Өз елімізде де айтатынымыз сол әндер, тартатынымыз сол күйлер, бірақ құрмет пен қошамет басқа
Байқап, бағамдап қарасаңыз Маңғыстауда әлгі өлкелерден келіп, әнші, жыршы болып жүргендердің көбі солардан шыққан.
Енді өнерпаздың өзі туралы бірер сөз
Әртіс сахнаға жүрегі лүпілдеп, жанын салып, өзінің мәдениетімен, орындау мәнерімен халыққа ұнау үшін шығады
Шын өнер әйтеуір ән әлеулату, домбыра даңғырлату емес
Тек сахна бағын ашқандар, сахнадан бақыт тапқандар қалады
Мысалы кешегі өткен Мекес Төрешев ағамыз өнерсіз өмірінің мәні жоқ деп қарағандықтан 67 жасына дейін ән салды
Жарықтық арқалы әнші ғой, кезегін күтіп сахна сыртында жүргенде де ауыздығын сүзген тұлпардай тықыршитын
Денсаулығы сыр беріп, ауырып жүргенінде де сахнаға шығып сауығып алатын сияқты еді
Өнер адамының жан-дүниесін осылай түсіну керек, өнерпазды осындай адам деп білу керек.
– 17 жыл филармония басқардың
Мемлекет міндеттеп, ел сеніп саған артылған аманат осы болды
Өнер ұжымын басқарудың өзі де өнер
Филармония облыстың арнаулы мәдениет мекемесінен гөрі қаңғыбас концерт ұжымы сияқты күй кешкені, біраз жыл қолайлы орын таппай бейнет шеккені белгілі
Өзің басқарған жылдарда беделді өнер ордасына айналды
Сол жылдардың шежіресін шерткенің, атқарылған істер, алға ұстанған мұраттар мен мақсаттар туралы сыр ашқаның артық болмас еді.
– Ұзақ жылдар филармония директоры Ғинаят Үмбетовтің басшылығымен жұмыс істедім
Ол кісі жоғарымен келісіп мәселе шешкіш, ұжыммен кеңесіп мәмілеге келгіш кісі еді
Ұйытқыш та ұйымдастырғыш болатын
Кезінде өзім жетекшілік еткен «Атырау-Жайық» ансамблі Ғинекең кезінде құрылған, танылған
1985 жылы Ғ.Үмбетов дүниеден өткен соң ұжымның қиюы қаша бастады
Көрнекті ұжымның көз алдымызда қожырағанына күйзелісгендіктен 1989 жылы облыстық «Коммунистік еңбек» газетінің бетінде өнердің өрісі тарылғаны, оған өгей көзқарас болғаны туралы ашынған оймен, ащы тілмен мақала жаздым
Жоғары жақ дұрыс екен деп қолдай кеткенін көрмесек те сол мақала оқылмай, ой салмай қалмаса керек
Директорымыз Мереке Ғұмаров Балықшы ауданына басшы қызметке ауысқан соң 1990 жылы он бір ай бойы «міндет атқарушы»  атанып жүріп, ұжымның ұсынысымен директордың міндетін атқаруға кірістім.
Әртіс деген құдай берген өнерінен басқа жарылқаушысы жоқ адам
Оның да үй-күйі, бала-шағасы, тұрмыстық тауқыметі бар екен әрқашан есте тұруға тиіс
Орайы келген соң айта кетейін, соңғы жылдары белең алған өнердің тойларға жалдануы өнерпаздыққа бедел әпереді деп есептемеймін
Той қызметшісі дейтін адамдық да, мамандық та жоқ
Ол таланттының теңгеліге тағзым етуі сияқты
Әрине әртіс қаржыға қарық болып жүретін кісі емес
Олардың өнерінің арқасында табыс табуын терістеуге де болмас
 Бірақ сахнаның киесін сатпай-ақ мектеп, мекемелермен шартқа отырып үйірмелер ұйымдастыру, өнерлі жеткіншектерге ақылы сабақтар беру сияқты табыстың адал та абыройлы жолдары бар.
Өнер көрсетуге сайлы, өнерпазға жайлы орын берілмей біраз жыл босқын болғанымыз өз алдына бір жыр
Басшылар филармонияны жауып тастаудан басқаның бәрін істеді
Театр қасындағы қоғамдық тәртіп орталығы дейтін милицияның мекеніне де қамалдық-ау
Жергілікті басшылардың табалдырығын тоздырып, жоғары басшыларға хат жолдап әрекет қылмасақ халдерің қалай деп ешкім сұрап, орыннан қозғамас еді
Соның арқасында қызметсіз қалған обкомның саяси-ағарту үйіне кіргенбіз
Өте қолайлы болды
Балконға да орындар қойып 360 орындық залын 500 орынға көбейттік
Оның да қайырын көре алмадық
Ғылым Академиясының Батыс бөлімшесі ашылып, оған осы ғимарат қолайлы деп табылды
Беделі, берері бар мекемеге орталықтан осындай орын бөлінуі дұрыс та болар
Одан соң мәдени-ағарту техникумының ғимаратына да тұрақтай алмадық
Жоғары жақ өнерден гөрі өлкетану мұражайы мәндірек деп ұйғарып, оны бізден алып соларға берді
Мұнай құбырлары басқармасының мәдениет үйін иеленуге икемделе бастап едік, ол неке сарайына айналды
Атырау санаторийінің аула түкпіріндегі клубын жалдап күнелте тұруға тура келді
Облыс әкімі Иманғали Тасмағамбетов талай тәуір ғимараттан қолымызды қаққанымен тұрақты орын тауып бермек уәдесіне тұрды
Бұрынғы облыстық радио үйін әперді және оны концерттік ұйымға бейімдеп алуға ақша бөлді.
Ғимаратқа құрылыстық өзгерістер жасап, концерт залын жасақтап, әртістердің дайындық орындарын бөлмелеп болған соң филармонияға тікелей тиісті қызметтерімізді атқаруға мүмкіндік туды
Әртістердің жеке шығармашылық кештерін өткізіп тұру дәстүр болып қалыптасты
Ғылым, білім, мәдениет саласының көрнекті адамдарымен кездесулер өткізуге филармония залы қалаулы орын болып алды
Өз филармониямызға Алматы мен Астананың өнердегі танымал тұлғаларын ұялмай шақыратын болдық
«Ат шаппайды, бап шабады» демекші жағдай жасалған соң республика бойынша облыстық филармониялардың озықтары қатарына шықтық.
– Өнер туралы тақырыпты осымен тәмамдап тастамайық
Ана бір кезде халықты өткен жылдар өлеңдерімен қайта табыстыру, сол жылдардың әндерімен, саздарымен қайта таныстыру жасадыңдар
Олар елді елең еткізген ықпалды шаралар болды
Солар қандай ойтүрткіден туып еді?
– Олар филармонияның өзіне тиісті емес, жоспарында жоқ істер
Кешегі ел тамашалаған өнерпаздарды елеусіз, ескерусіз қалдырмау,               бүгінгі жас таланттарды тану, табу бізге артылған міндет емес
Ондай мақсат ұстануға тиіс арнаулы мекеме тек Кеңсе қағаздарына мұқияттық жасап отыра берсе оны кім ойлайды? Ел есінде сақтаған осыдан 30, 40, 50 жыл бұрынғы әуесқой, кезіндегі кәсіби өнерпаздарды жинап «Сағым жылдар» сыйласу, сырласу, еске алу фестивалін өткізгеніміз содан.
Облыстық радионың жарты ғасырдан астам жинаған қазынасы – үнтаспаларды ешкім ескермей, мекеме көшкенде қараңғы, дымқыл зынданға тастап кетіпті
Оларды тауып, жарамдыларын іріктеп қалпына келтірдік
Солардың негізінде «Жанымда жүрер жаңғырып» атты ретроконцерттер ұйымдастырдық
Бұл да өз еркімізбен, өнерге жанашырлықпен жасалған шара
Облыстық телерадио компаниямен бірлесіп филармонияда поэзия кештерін, көркемсөз оқушылар жарысын өткізу де ел назарынан тыс қалған жоқ.
Осы күні мәдениет сарайларында әнші, күйші, бишілер үйірмелері ақылы болып алған
Өнерді ұйытатын емес, сатып ұсынатын орындарға айналған
Біздің бас дирижеріміз Орақ Жауыров пен Алтын Жұматина қарындасымыз басқа қызмет міндеттері жеткілікті болса да филармония жанынан ер балалар хорын ұйымдастырды
Нәтижесінде сатып берген өнерден тегін берген өнер озды
Қазір ол хор тұрақты ұжымға айналды
Түрік, Грек, Египет, Испан елдерінде өнер көрсетті
Енді талғампаз Париж сахнасына шығуға қамданып жатыр
Егер ол іс қолға алынбаса, шындап ниет қойылмаса Жайық бойынан шыққан балалар хоры әлемнің алуан елін аралайтын абыройға ие болар ма еді? Өнер жолы кеше, бүгін, ертең болып жалғаса беруге тиіс.
Сұхбаттасқан Әлібек Қайыров.
