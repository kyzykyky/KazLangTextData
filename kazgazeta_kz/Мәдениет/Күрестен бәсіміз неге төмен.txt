Қазақ аты  бар жерде қазақша күрес қатар жүретіні анық
Одан басқа, күрестің ішінде грек-рим күресі, еркін күрес, дзюдо тағы бар
Ал бұлардың бүгінгі дамуы  тоқыраудың сәл алдында тұр.  Спорт түріне қызығушылық танытып, ниет бұрған жастарымыз жоқ емес, көп
Ендеше, бізге не кедергі?
Біріншіден, грек-рим күресін дамыту үшін спорт үйірмелерін қаладан емес, ауылдан ашу керек. Ауылдық жерлерде спорт мектептері болған емес, болса да баяғыда-ақ жабылып қалғаны өте өкінішті
Спортзал болса да, онда арнайы кілемдер жоқ
Қалада спорт мектептері көп болғанымен, онда грек-рим күресіне лайықты орта жасалмаған
Жеңілдің астымен жүруге үйренген, сәл нәрсеге шыдамсыздық танытатын қаланың баласы қажырлықты талап ететін грек-рим күресін неғылсын? Екіншіден, ұлттық құрама сапында соңғы жылдары шетелдік легионерлер жиі алынып жүр
Ресейдің Дағыстан, Шешенстан, Осетия, Якутия сынды автономиялық аймақтан тәжірибелі балуандарды сатып алу сәнге айналды
Тіпті ол балуандар өз елінде ортаңқол деңгейде болғанына қарамастан шақырту жиіледі
Осыдан барып жергілікті балуандар өз шеберлігін көрсете алмай қалды
Әйтпесе, қазақтың қарадомалақ балаларының ішінде дарындылар аз емес
Әрі грек-рим күресі елімізде арзанқол спорт түріне жатады
Мәселен, Алматы қаласында көптеген үйірмелердегі бапкерлер балаларды классикалық күреспен айына 6 мың теңгемен жаттықтыратын көрінеді
Алайда шеберлігін шыңдаған жастардың ұлттық құрама сапына алынуы екіталай болып тұр.
Жапондардың сумо, көршілес орыс ағайындардың самбо, грузиндердің чидаобасы баршылық
Әйтсе де, бұл халықтар грек-рим күресін де дамытып алған көрінеді
Ресми дүниеге келгеніне небәрі 70 жылдан сәл асқанмен, жер шарының 70 елі самбомен айналысады
Тайландтық тай боксының  атағы шартарапты шарлап жүр
Ғасырдан жаңа ғана асқан даттықтардың гандболы Олимпиадалық спорт түрінің төріне жайғасты
Жалғыз америкалық футболдың өзі әлемді аузына қаратып, миллиондаған қызығушылардың бәсіне айналғанын аңыз етіп айтуға болады
Самурайлардың сумосы дүниежүзінің  87 елін мойындатыпты
Қарапайым ғана мысал, бір Олимпиадада  грузин балуаны грек-рим күресінен жеңіске жетеді
Одан жеңіске қалай жеттіңіз деп сұрағанда ол «чидаоба жеңді» деп, өзін емес, ұлттық күресін жоғары қойған
Ал  жапондарда «кимономен тудық, кимономен өлеміз» дейтін сөз бар
Сол арқылы олар өздерінің ұлттық рухының биіктігін көрсетеді
Қазір қай дүкенге барсаңыз да кимоно қаптап тұр.
Жоғарғы жалақы, баспана мәселесі бүгінде әрбір үшінші спортшының бағын байлауда
Мықты деген жігіттеріміздің өзге салаға бет бұруына да осы түйткіл түрткі болуда
Арасында спортқа нағыз берілген бірлі-екісі ғана қалады.
Әйтсе де, грек-рим күресінен кезінде өз чемпиондарымыз шыққан
Мәселен, Мәскеу олимпиадасының чемпионы, ғажайып балуан Шәмiл Серiков жайлы айтуға болады
Ш.Серiков жасөспiрiмдер арасында Қазақстанның төрт дүркiн чемпионы атанды, Бүкiлодақтық оқушылар спартакиадасының жүлдегері болды
Ересек­тер арасындағы сынға Шәмiл алғаш 1977 жылы түстi
21 жасар жiгiт Ташкентте өт­кен КСРО чемпионатында алғашқы бел­десуде-ақ олимпиада чемпионы, әлем чем­пионы, ульяновскiлiк Владимир Конс­тан­тиновтан жеңiлiп қалды
Бiрақ арада жыл өтпестен, 1978 жылдың ақпанында И.Поддубный мемориалында ол Константиновты 6:4 есебiмен қапы қалдырып кеттi
Сол жылғы КСРО бiрiншiлiгi Запорожье қаласында өттi
Серiков осы сында өзiнiң саңлақ спортшы екенiн Кеңес Одағына әйгiледi
Шәмiл 7 кездесу өткiзiп, соның бесеуiн таза жеңiспен аяқтады
Оның жолына көлденең тұра алмай, Владимир Погудин, Александр Сазонов, Нұритдин Майлов, Юрий Церковный сияқты атақты балуандар жарыстан шығып қалды
Содан кейiн… Константинов
Есеп 11:3, Шәмiлдiң жеңiсi! Чемпиондыққа барар жолда Шәмiл Мақсұт Михрали мен Владимир Каратаевтi де тiзерлеттi
Серiков – КСРО чемпионы! Осы жеңiс Шәмiлге КСРО құрамасына жол ашты
Серiков екi жыл қатарынан (1978 және 1979 жылдары) әлем чемпионы атанды, 1979 жылы Еуропа чемпионы атағын иелендi
Ал 1980 жылы Шәмiл Серiков Мәскеу олимпиадасында топ жарды
Ол бельгиялық Жульен Мевис, румын Михал Боциле, италиялық Антонио Кальтабиано, чех Йожеф Крис­та, швед Бенни Юнгбек және финалда поляк Юзеф Липеньнен айласын асырды
Бұдан басқа Мәскеу олимпиадасында Жақсылық Үшкемпiров алтыннан алқа тақты.
1992 жылы Испанияның Барселона қаласында өткен олимпиадада Дәулет Тұрлыханов классикалық күрестен күміс жүлдеге ие болды
Ол 1996 жылы АҚШ-тың Атланта олимпиадасында 4-інші орынды иемденді
Атланта төрінде жеңіл салмақта сынға түскен Юрий Мельниченконың бағы жанды
Ол финалға дейін іркілмей өтті
Тіпті ақтық сында жергілікті америкалық балуанды 4:1 есебімен жеңіп кетті
Жай ұтпай жауырынын кілемге тигізіп таза әдіспен жеңді
Ал 1999 жылы орта салмақта бақ сынаған Мхитар Манукян әлем чемпионатында алтыннан алқа тағынды
Сол ­Краснояр қаласында өткен Ярыгин турнирінде Мәулен Мамыров бірінші орынды иеленген болатын
Міне, бұдан кейін кем дегенде 15 жыл өтсе де, балуандарымыз күрес спортынан бірде-бір рет топ жарған емес
Рас, М.Манукяннің 2004 жылы Грекияның Афины олимпиадасындағы қоласы, 2008 жылы Қытайдың Бейжің олимпиадасында Теймураз Тигиевтің күмісі аз да болса көңілімізге медет болары анық
Әйтсе де, балуандарымыз ХХІ ғасыр басталғалы бері ірі халықаралық додада алтын алып көрмепті.
2012 жылғы Лондон олимпиадасында еркін күрестен қазақ балуандары екі мәрте қоладан қағылды
Жартылай финалға  дейін Ақжүрек Таңатаров қана сүрінбей өтті
Үндістандық Сушил Кумармен болатын белдесуге сол кездегі бас бапкер Алтай Танабаев емес, аға бапкер Руслан Өмірәлиев алып шықты
Тартысқа толы кездесуді қазақ жанкүйері ешқашан ұмытпайтын шығар
Үндіс қазақтың құлағын тістеп алса да, төрешілер байқамаған сыңай танытты
Ал ортаға орамал тастап, әділдігін беріңіз деп айтуға тиіс бапкер Руслан Өмірәлиев те үнсіз
Аталған белдесуде төрешілердің ісіне араласып, әділдікті тартып алмағаны үшін Руслан Өмірәлиев аға бапкерлік қызметінен алынып тасталды
Бірақ бұл соңғы әрі нақты шешім емес екен… Лондон додасы аяқталып, ел аяғы басылған соң, бас бапкер Алтай Танабаев қызметінен өз еркімен бас тартты
А.Танабаев отбасы жағдайына байланысты орнын босатқан соң, оның көмекшісі Руслан Өмірәлиев еркін күрестен ұлттық құрама тізгінін қолға ұстады.
Ұлттық құрама жылда Дағыстанның Махачкала қаласында өтетін «Иван Ярыгин» турниріне барып бақ сынайды
Алайда ешқандай жақсы нәтиже көрсете алмай келеді
Дағыстандық балуандардың ат шаптырым аумақты алып жатқан залы бар
Сол залдың өзіне жергілікті мықтылар сыймай қалады
Елімізде халықаралық талаптарға сәйкес арнайы зал жоқ
Қолымыз қысқа болғандықтан, көрші елдерге барып, біраз телміреміз
Футболдағы секілді мыңдаған орындығы, жасанды шөбі бар стадион тұрғызудың қажеті жоқ
Бізге 3-4 кілемі бар кең залы, арнайы жабдықталған жаттығу бөлмесі, қонақүйі мен медициналық орталығы бар бір кешен жетіп артылады.
Иван Ярыгин турнирінің ресейлік балуандар үшін маңызы зор
Себебі дағыстандықтар бар, шешен ұлтының өкілдері бар, осетиндер бар, бәрі Ресейдің ұлттық құрамасына ілігу үшін жанталасады
Бір сөзбен айтқанда, Ярыгин турнирі оларға Еуропа чемпионатына жолдама беретін бәсеке
Сондықтан ешкім де аянып қалмайды
Мысалы, Дағыстанда 1 салмақтың өзінде деңгейі бірдей 10 балуан бар
Оларды бір-бірінен бөле жару мүмкін емес
Сондай мықтылардың арасына сына қағып, үздіктер қатарына қосылған Дәулет Ниязбеков, Дәурен Жұмағазиев, Расул Қалиев сынды жергілікті балуандарымыздың жолы болар емес.
Елімізге шеттен келіп жатқан мамандар көп
Ауыр атлеттерге даңқты Энвер Түркелери ақыл айтады
Таэквондошылар кәріс маманынан кеңес алады
Боксқа да Кубадан бапкер алдырып жатырмыз
Күреске де Қап тауы жақтан бір бапкер алдыру керек шығар… Қаптаған легионер спортшылардан гөрі тәжірибелі бапкер әлдеқайда көп маңызды рөл атқаратыны анық.
Шыны керек, елімізде күрестен ауыр салмақ болып саналатын 84, 96 және 120 келі салмақ дәрежелерінде сенім артатын балуандар аз
Аса ауыр салмақта Дәулет Шабанбаймен үзеңгі қағыстыра алатын бірде-бір балуан жоқ
Дәулеттің жасы болса отызға келді
Әзірге, кілемнен кетпеймін дейді
Күреске деген ынтызары жоғары
Алайда оның күресуге деген шексіз құштарлығы мүмкіндігімен сай келмей қалуы ғажап емес қой
Лондон олимпиадасында қола үшін күресіп, 5-інші орын алған Шабанбай бұл көрсеткішті әлем чемпионатында немесе басқа ірі турнирлерде қайталай алады деп сеніммен айта алмаймыз… Жеңіл салмақтарда бәсе­келестік бар
Енді алыптарды іздеу керек.
Бұдан басқа биыл күзде тұңғыш рет жасөспірімдер арасында «Қазақстан барысы» турнирі өтеді
«Қазақстан барысы» 2010 жылдан бері жыл сайын өткізіліп келеді
Осы уақыт аралығында бұл жоба өзінің өміршеңдігін дәлелдеп, халық арасында үлкен қолдауға ие болды.
Қуатты материалдық база болмай кез-келген істі жандандыру мүмкін еместігі қазір ешқандай дәлелдеуді, артық сөзді қажет етпейді
Жарайды, футбол да, бокс та, жеңіл атлетика және басқасы да дамысын, оған дау жоқ
Біз, қазақ спортын әлемдік деңгейге шығармақшымыз дейміз
Ұлтымызды ұлт ретінде ұлықтау үшін  ұлттық спортқа деген намысымыз бірінші кезекте болуға тиіс!
Нұрлан ҚҰМАР
