
Бокстан Әзірбайжан елінің астанасы Бакуде өтіп жатқан әлем чемпионаты жалғасуда
Байрақты бәсекеде еліміздің намысын қорғап жатқан боксшыларымыздың 5 қазанға дейінгі нәтижелерін саралайтын болсақ,  өкінішке қарай, үш боксшымыз жарыс жолынан шығып қалды
Олар – Біржан Жақыпов, Олжас Сәттібаев,  Данияр Елеусінов
Құрама сапындағы қалған алты бірдей боксшымыз лайықты өнер көрсетуін жалғастыруда
Атап айтар болсақ, Ғани Жайлауов (60 келі), Серік Сәпиев (69 келі), Данабек Сужанов (75 келі), Әділбек Ниязымбетов (81 келі), Василий Левит (91 келі), Иван Дычко (+91 келі).
49 келі салмақта рингке көтерілген Біржан Жақыпов чемпионаттың алғашқы айналымында кубалық жас өрен Йосвани Вейтиаға 11:21 есебімен жол берді
Біржан өзінің бар мүмкіндігін осы кездесуде толықтай көрсете алмады
Әйтпегенде, Йосвани Вейтиадан тәжірибесі әлдеқайда мол еді
Алғашқы раундтан бастап сауатты қимылдармен көзге түсе алмаған Біржан өзіне бірнеше ауыр соққылар дарытып алды
Былайша айтқанда, Йосвани Вейтиаға басымдықты беріп қойды
Дегенмен бұл әлем чемпионаты екенін есепке алар болсақ, мұнда жер шарының түкпір-түкпірінен кіл мықтылар жиналатыны белгілі
Әсіресе, бокс мектебінің өзіндік үлгісі қалыптасқан Куба боксшылары – кез келген қарсыластың осал тұсын тауып кететін шеберлер
Сондықтан да Куба боксшыларына ерекше дайындық қажет-ақ
Олардың шамасын алдын ала зерттеп, қайткенде әлсіз тұсын табуға тырысу керек.
52 келіде өнер көрсеткен Олжас Сәттібаев жарысты жақсы бастады
Ол мароккалық Әбделфатах Нафильден 14:7 есебімен басым түсіп, өзінің мықтылығын паш етті
Алайда жарыстың екінші айналымында ирландиялық Мишель Конланмен жолы түйіскен Олжас жеңіліс тапты
Негізі, Олжас  Мишель Конланнан ұпай санымен басым болуға тиіс еді
Оның соққыларының біразы төрешілер тарапынан есепке алынбағандай әсер қалдырды.
64 келі салмақта сынға түсіп жат­қан Данияр Елеусінов ойда-жоқ­та жарыс жолынан шығып қалды
Даниярдың бокстасу өнері аса жоға­ры еді
Ол алғашқы айналымда шотлан­диялық Джош Тэйлормен жолығып – 11:5 есебімен, екінші айналымда жа­пониялық боксшы Масатсуги Кавачиді 14:4 нәтижесімен жеңіп, жарыстың үшінші кезеңіне өткен еді
Амал нешік, бақ пен бап қатар шабатын жарыс­тарда осындай сәтсіздіктер де орын алып жатады
Оның үстіне Данияр осы кездесулердің барлығына жоғары дене қызуымен шығып жүргенін жарыстан кейінгі берген сұхбаттарында айтқан болатын
Ақыр соңында ден­саулығының қалыпты болмауы кері әсерін тигізбей қоймады
«Мен қолдан келгеннің бәрін жасадым
Мүмкін денсаулығым да жеңуге мүмкіндік бермеген шығар», – деп өкініш білдірді ол
Данияр Елеусінов мажар боксшысы Гьюла Кэйтке 17:11 есебімен жол берді.
60 келі салмақ дәрежесінде жа­рысқа шыққан Ғани Жайлауов жапониялық Шота Накаямамен қолғап түйістіріп, 18:12 есебімен басым түсті
Бірінші раундта жапон елінің өкілі алға шыққанымен, соңғы екі раундта Ғани Жайлауов ерекше қарқын байқатып, қарсыласына өзінің бірнеше дәл соққыларын дарытып, мақсатына жетті
 Айналымның келесі кезеңінде Ғани Жайлауов латвиялық Артемус Рамлавспен шаршы алаңға шықты
Артемус Рамлавс Ғанидың осал тұсын таппақшы болып алға ұмтылып еді, Ғани оған ешқандай мүмкіндік бермеді
Қорытынды есеп – 19:5.
69 келі салмақ дәрежесінде еліміздің даңқты боксшысы Серік Сәпиевтің Баку рингінде өнер көрсетіп жатқаны осы әлем чемпионатына деген барша көрермендердің қызығушылығын арттырып отырғаны белгілі
Себебі Серік Сәпиевтің бокс­тасу мәнері, рингтегі қимылдары ешкімге ұқсамайтын өзгешелікке ие
Серік бокстың классикалық үлгісін көрсетуде
Ол өзін ұрыс барысында барынша еркін ұстайды
Сауатты шабуылдауды, уақытында шегіне білуді біледі
Рингтегі қарсыласының әр қимылын қалт жібермей, оның жұмсайын деп тұрған соққысын, қолданайын деп тұрған тактикалық әдісін жазбай таниды.
Серіктің өткізген жекпе-жектеріне келетін болсақ, алғашқы кездесуін ол эквадорлық Карлос Санчеспен өткізіп, жарысты мерзімінен бұрын аяқтап тастады
Карлос Санчестің бірнеше рет есеңгіреп, тойтарыс беруге әл-дәрмені жетпеді
Жарыстың келесі айналымында Серікке таиландтық боксшы Апичет Саенсит түсті
Сәпиев білгенінен жаңылған жоқ
Апичет Саенситті де айқын басымдықпен жеңді
Ал 1/8 финалдық кезеңде Серік Сәпиев жапон жігіті Ясухиро Сузукимен кездесіп, 25:12 есебімен жеңіске жетті
Сөйтіп, Серік  Лондон Олимпиадасына баратын жолдамаға ие болды.
75 келі салмақта рингкке көтерілген Данабек Сужанов тайпейлік Янг Ю Тингті 24:7 есебімен ойсырата жеңді
Жалпы, Данабек Сужановтың өнері көпшіліктің көңілінен шығуда
Ол өте сауатты қимылдайды
Күші де, дайындығы да едәуір Данабек келесі айналымдағы қарсыласы израиль үміті Артем Маслийден басым түсті
Қар­сыласын бас көтертпей жойқын соқ­қылардың астына алған қандасымыз 37:8 есебіне қол жеткізді
Артем Маслий үшін Данабекке қарсы үш раунд бойы шыдас берудің өзі үлкен күшке айналды
Сондай-ақ Данабек Сужанов 1/8 финалдық кездесуін АҚШ өкілі Джесси Хартпен өткізіп, 17:15 есебімен жеңіп шықты
Екі раундта есеп тең болғанымен, үшінші раундта Данабек барын салып, намысты қолдан бермеді
Данабектің бұл жеңісі Лондон Олимпиадасына баруына жол ашты.
81 келі салмақ иесі Әділбек Ниязымбетов Оңтүстік Кореяның өкілі Ким Хианьюнмен кездесті
Әділбектің деңгейі Ким Хианьюннан әлдеқайда жоғары болды
Есеп – 14:9
1/8 финалда Әділбек Ниязымбетов колумбиялық Джейсон Монройдан мерейі үстем болды
Джейсонға Әділбектің іштен ұрған соққысы ауыр тиіп, сұлап түсті
Төреші есеп ашты, Джейсон орнынан сол күйі тұра алмады
Әділбек Олимпиада лицензиясына иелік етті.
91 келі салмақта Василий Левит аме­рикалық Джозеф Вильямспен күш сынасты
Бойшаң әрі салмақты Василий Левит қарсыласына қарағанда көбірек қозғалып, ұтымды соққыларымен, ширақ қимылымен көзге түсті
Джозеф Вильямсқа көп соққыларын дәл тигізіп, жарысты 14:6 нәтижесімен өз пайдасына шешті.
91 келіден жоғары салмақта ел на­мысын қорғайтын Иван Дычко сер­биялық Милутин Станковичпен кездес­ті
Иван Дычко Станковичтің оса­лын тұсын тауып, қарсыласын қапы қал­дырды да 14:2 есебімен жеңіске жет­ті
Жарыстың келесі айналымында Иван Дычко қытайлық Жанг Жилеймен қолғап түйістірді
2010 жылы Гуанчжоуда өткен Азия ойындарында біздің отан­дасымыз Жанг Жилейден финалдық кездесуде жеңілген болатын
Осы жолы Иван Дычко есе қайтарып, қытайлық боксшыны 13:7 есебімен ұтты.
Бұл чемпионат барысында бірнеше тосын жағдайлар да болып жатыр
Мәселен, әлемнің екі дүркін чемпионы Абош Атоев (75 келі) бірінші айналымда жапондық Риото Муратадан 14:8 есебімен жеңіліп, сәтсіздікке ұшыраса, әлем чемпионы, ресейлік Альберт Селимов (60 келі) бокстың ережесін бұзып, Хектор Манзаниланы кіндіктен төмен ұрғаны үшін ескерту алып, рингтен қуылды
Куба бокс мектебінің мықтысы Рониель Иглесиасқа қарсы (64 келі) украиналық Денис Берничук тең дәрежеде өнер көрсетті
Есеп – 19:19
Төрешілердің ақылдасуымен жеңіс украиналық боксшыға берілді
Бейжің Олимпиадасының қола жүлдегері, армениялық Храчик Джавакян (64 келі) Чех чемпионы Збинек Чаладектен айласын асыра алмады
Қорытынды есеп – 6:10
Миланда өткен Дүниежүзілік жарыста қола медальға қол жеткізген Коба Пхакадзе әзірбайжандық Ғайбатолла Хаджиәлиевке есе жіберді
Мароккалық Мохаммед Аржауи (+91 келі) ресейлік Сергей Кузьминнен басым түсті
 Осындай жағдайлар спорт өнерінде кімнің жеңіске жетерін тек қана жарыстың өзі шешетініне тағы бір мәрте дәлел бола алады.
Әлем чемпионатына қатысып жат­қан отандастарымызға сәттілік тілеп, ал­да­ғы күндерден тек қана жақсы жаңалықтар күтейік!
Сұлтанғали Қаратайұлы, ардагер журналист:
Жеңістің де өз сыры бар
– Бокстан Бакуде өтіп жатқан әлем чемпионатын теледидардан көріп-тамашалаудамыз
Осындай мүмкіндік жасаған «Қазақстан» телеарнасы басшылығына ризашылығымыз шексіз.
Алғашқы жекпе-жек сәтсіз болды
49 келі салмақтағы Біржан Жақып қарсыласынан жеңіліп қалды
Бірақ мен бұл жеңіліске түсіністікпен қараймын
Не нәрсені де бастау қиын
Сондықтан да Біржанға психологиялық жағынан жеңіл тимеді
Олжас Сәттібаев болса, бір ұпай айырмашылығымен жеңіліс тапты
Мұны жеңіліс деуге болмас
Даулы мәселе.
Қазір үш жігітіміз алға шықты
«Солар жеңіс тұғырынан көрінсе» деген тілек бар
Жалпы, біздің боксшылар тура, дүре соққылар жасауда есе жіберіп жатқан жоқ
Жарыс жайлы көрермендерге хабар жеткізіп отырған журналист інім Ғалым Сүлейменнің аяқалысы қуантады
Мына бір жайтты да ескере кетсе
Бұл жарысқа қатысқан қазақстандық спортшылар көп емес
Он шақты ғана
Солар рингке шыққанда спортшылар туралы жалпылама мәлімет бермей, олардың қай ауданның (ауылдың), қай мектептің түлегі екенін де айтып отырса осының өзі өзінің де, жерлестерінің де мақтаныш сезімін тудырары хақ
Патриоттық тәрбие де осындайдан басталады.
Тағы бір тілек «раунд», «нокдаун» секілді әлемге белгілі спорттық терминдерді аудармай-ақ, сол күйінде қалдырсақ жөн болар еді.
Сосын менің көптен көтеріп келе жатқан бір мәселем бар
Ол арнайы «Спорт» телеарнасын ашу
Осы арнадағы хабарлардың кем дегенде 75 пайызы қазақша берілгені жөн
Мұндай қадамдардың еліміздегі спортты дамытудағы ықпалы ерекше.
Дәуіржан Төлебаев
