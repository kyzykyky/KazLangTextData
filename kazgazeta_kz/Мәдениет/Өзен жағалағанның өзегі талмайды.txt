Павлодар облысы мен Ресейдің Омбы облыстары Ертіс өзені арқылы кеме қатынасын жаңғыртуға ниетті
Нәтижесінде Еуразиялық экономикалық одақ шеңберінде Қазақстан мен Ресей арасындағы тауар айналымын арттыруға жол ашылады. 
Ертіс өзенінің әлеуеті толықтай пайдаланылмай келе жатқаны түрлі жиындарда жиі айтылды
Енді бұл мәселе Еуразиялық экономикалық одақ аясында шешімін табады деп күтілуде
Жуырда өткен арнайы брифингте облыстық индустриялық-инновациялық даму басқармасы басшысының орынбасары Әнуар Мұқышев кеме қатынасын дамытудың жаңа мүмкіндіктерін атап өтті.
– Павлодар және Омбы облыс­тары еуразиялық логистикалық орталықтардың біріне айналуы мүмкін
Былтырдан бері екі облыс арасында кеме қатынасын дамыту бойынша келіссөздер жүргізілуде
Соның ішінде кеме жолын реттеу шаралары жан-жақты пысықталуда
Павлодар облысында кеме қатынасын жаңғырту жұмыстары аяқталуға жақын
Енді омбылық әріптестер тарапынан нақты жауап күтіп отырмыз
Кеме қатынасының жаңғыртылуы екі ел арасындағы тауар айналымының мөлшерін арттыра түспек, – дейді Ә.Мұқышев.
Соңғы мәліметтер бойынша Кедендік одақ және Еуразиялық экономикалық одақ шеңберінде облыстың Ресей және Беларусь елдерімен сауда көлемі әжептәуір артқан
Еуразиялық одаққа тауар өнімдерін экспорттау жөнінен Павлодар облысы еліміз бойынша 1-інші орында тұр
Былтыр аталған елдермен тауар айналымы 1,9 миллиард долларды құраған
Ағымдағы жылдың 5 айында 544 миллион доллардың тауары экспортталған
Негізгі экспортталатын тауарлар тізімінде глинозем, алюминий, электр энергия­сы және көмір бар
Ресей жерінде Павлодар облысының шұжық және жартылай дайын өнімдері сұранысқа ие
Атап айтсақ, «Рубиком», «Акоба», «Смак», «Кэмми», «Фудмастер Трейд», «Сағып», «Заря», «Маяк» және «Ақтоғай Агро» сияқты өндіріс орындарының тауарлары ресейлік нарыққа шығарылуда
Кеден Одағы шеңберінде Ресейдің Екатеринбург, Омбы және Новосібір қалаларында Павлодар машина жасау зауытының, «FormatMachCompany – Сібір» серіктестігінің және «Сварко» ЖШС-ның өкілдіктері ашылған
Былтыр Омбы қаласында «Кэмми» кәсіпорнының сауда үйі бой көтерді
Беларусь елімен сауда айналымы соңғы 4 жылда 4 есеге өскен
Алдағы уақытта Омбы, Новосібір және Барнауыл аймағына әуе қатынасын ашу жоспарланған
Мұның өзі облыстар арасындағы сауда байланысын барынша арттырады деп күтілуде.
Басқарма басшысының орынбасары Ә.Мұқышевтың айтуынша, Ресейдегі қаржы тұрақсыздығы қазақстандық нарыққа қауіп төндіруі ықтимал
Бұл ретте, павлодарлық кәсіпкерлер бәсекеге төтеп беру шараларын қарастырғаны абзал
Алдағы қыркүйек айында Ресей­дің Сочи қаласында аймақа­ралық ынтымақтастық форумы өткізіл­мек
Ауқымды шарада Ресей және Қазақстан елдерінің ауылшаруа­шы­лығы және тамақ өнеркәсібі саласын­дағы мәселелері талқыланбақ.
Оралхан ҚОЖАНОВ
Павлодар
