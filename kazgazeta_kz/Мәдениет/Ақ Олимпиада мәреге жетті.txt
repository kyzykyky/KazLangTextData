Әне-міне дегенше 16 күнге созылған ХХІІІ қысқы Олимпиада ойындары да аяқталды
Жер-жаһанның түкпір-түкпірінен келген 3 мыңға жуық үздік спортшы екі апта бойы өзара бақ сынасып, нағыз мықтылар анықталды
Өкінішке қарай, байрақты бәсекеде ел намысын қорғауға барған 46 атлетіміз осыдан төрт жыл бұрын өткен Сочи Олимпиадасындағы медальдық есепті жақсарта алмады
Спорттың 9 түрінен жарыс жолына шыққан отандық құрама тек могул сайысынан жүлде олжалады
Аталған сынның фристайл бәсеке­сінде Шығыс Қазақстан облысының тумасы Юлия Галышева қоржынға жалғыз қола медаль салды. 
Осылайша Қазақстан жалпыкоман­далық есепте отыздыққа еніп, 95 мемлекет арасында тек 28-ші орыннан көрінді
Бір қола иеленген Латвия мен Лихтенштейн де турнирлік кестеде бізбен қатар жайғасқан
Жалпыко­ман­далық есепте 14 алтын, 14 күміс, 11 қола медаль еншілеген Норвегия құрамасы бірінші орын алды
Екінші орынға Германия құрамасы (14 алтын, 10 күміс, 7 қола) ие болса, үздік үштікті Канада құрамасы (11 алтын, 8 күміс, 10 қола) түйіндеді.
Жарыстың соңғы күні Пхенчхан қаласында Ақ Олимпиаданың жабылу салтанаты өтті
Алдымен аренада ту көтерушілер мен спортшылар шеруі болды
Сонан соң Грекия, Оңтүстік Корея (2018 жылғы Ойындарды өткізген ел ретінде) және Қытайдың (келесі ойындарды қабылдаушы ел ретінде) тулары көтеріліп, Оңтүстік Корея, Грекия және Олимпиада ойындарының әнұраны шырқалды
Аталған шарада Олимпиаданың ресми түрде жабылғаны жайлы ХОК басшысы Томас Бах мәлімдеп, Олимпиада жалауын Бейжің қаласының басшысына табыстады
Көпжылдық дәстүр бойынша жабылу салтанатында шаңғы марафонының жеңімпаздарына медальдар жиынтығы табысталды
Сөйтіп, тағы бір Олимпия ойындары тарих қойнауына енді.
Барша қазақстандық жанкүйерлер үміт артқан Дмитрий Рейхерд, шаңғы­шы Алексей Полторанин, шорт-трекші­ле­ріміз шешуші сәтте білгенінен жаңылып, жүлдеге іліге алмады
Эстафета сайысында сынға түскен шорт-трекшілеріміздің жоғары нәтижесі – алтыншы орын болды
Шаңғышы қыз-жігіттер, биатлон­шы­лардың көрсеткіштері өте төмен
Фристайлдың акробатика түрінен ­Жанбота ­Алдабергеновадан жүлде күткенбіз
Спортшымыз жетінші орын алып, ақтық сайысқа жолдама ала алмады
Мәнерлеп сырғанаушы ­Денис Тен бұл бәсекеге жарақатынан толық айықпаған күйінде қатысты
Спортшы бабында болмаған соң, қарсыластарынан көрсеткіші де төмен болды.
Қазақстан спортының тарихында шана спортынан олимпиадаға алғаш рет 19 жастағы Никита ­Копыренко қатысты
Іріктеуде төмен нәтиже көрсетіп, финалға шыға алмаса да спортшымыздың аяқ алысына риза болдық
Ел спортында мұндай сайыс бұрын соңды болмағанын ескерсек бұл біз үшін көңіл қуантарлық оқиғалардың бірі болды.
Қош, сонымен қысқы спорт түрінен соңғы екі Олимпиада ойындарында жалғыз медальдан еншіледік
Сочиде Денис Тен, Пхенчханда Юлия Галышева қола жүлде иегері атанды.
Ақ олимпиаданың бір ерекшелігі дүбірлі додаға Оңтүстік Корея мен Солтүстік Корея мемлекеттері бір тудың астында жарысқа қатысты
Алдағы уақытта екі ел арасындағы байланыс жақсарады деп ойлаймыз.
Пхенчханда өнер көрсеткен отан­дастарымыз жайындағы мына бір жаңа­лықты да назардан тыс қалдыруға болмайды
ХХІІІ қысқы Олимпиада ойындарында әйелдер арасындағы ­биатлоннан 4х6 шақырым эстафеталық жарыста Беларусь командасы топ ­жарды
Жеңімпаз команда құрамында әкесі қазақ, анасы белорус ­Динара Әлімбекова да болды
Өкінішке қарай, бұл жарыста қазақстандық команданың өзі сәтсіз өнер көрсетті
Галина ­Вишневская, Дарья Климина, Алина Райкова мен Ольга Полторанинадан құралған командамыз 14-ші орын алды.
Айта кетейік, Пхенчхандағы ойын­дарға қатысқан ресейлік атлеттер командасына Олимпиаданың жабылу рәсімі кезінде Ресей туын көтеруге рұқсат бермеді
Олар ашылу салтанатындағыдай бүгінгі шараға да Халықаралық олимпиа­да комитетінің туымен қатысты
­Ресей құрамасын бұған дейін 2014 жылы ­Сочиде өткен қысқы Олимпиада кезіндегі допинг жанжалы үшін Пхенчхандағы ойындардан шеттеткен
Осы жолғы Олимпиада кезінде ресейлік екі атлет – Александр ­Крушельницкий (керлинг) мен Надежда Сергееваның ­допинг сынамаларынан тыйым салынған препарат белгілері анықталды.
Оңтүстік Корея елінде өткен Қысқы Олимпиада ойындары тартысқа толы болды деуге толық негіз бар
Бұл байрақты бәсеке спорт тарихын­да өзіндік сипатымен орын алады
Әсіресе спортшылардың жарыс жо­лында жан алысып, жан беріскен сәт­тері көрермендер санасында мәңгі сақталмақ.
Алдағы 2022 жылы келер Қытай ас­танасы Бейжіңде өтетін олимпиададан үмітіміз көп
Олимпиада ойындарына қатысқан спортшылар өз шеберліктерін тәжірибемен ұштастырып, алдағы әлемдік сындарда әлі талай топ жарады деп сенім білдіреміз
Келесі олимпиада Қазақстан үшін табысты болғай.
Абылайхан ЖҰМАШЕВ
