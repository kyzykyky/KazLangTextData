Алматыдағы К.Ахметов атындағы олимпиада резервінің республикалық мамандандырылған мектеп-интернаты спорт саласында талай үздіктердің қанатын қомдап, түлетіп келе жатқаны белгілі
Осы орайда аталған мектеп директоры, «Құрмет» орденінің иегері, профессор Сейілхан Қарақовпен жүздесіп, мекеменің тыныс-тіршілігі жайында әңгімелескен едік.
– Өзіңіз жетекшілік ететін мектеп-интернаттың мақсаты қандай?
– Мектептің негізгі мақсат­ының бірі – баланың жеке тұлға болып қалыптасуына, спорттағы ­ше­берлігін шыңдауға барынша жағдай туғызу
«Талапты ерге нұр жауар» демекші, бүгінгі күні мектебіміздің дарынды шәкірттері ел чемпионаттарында топ жарып, талай байрақты бәсекелерде көзге түсіп келеді.
– Айтулы спортшылармен кездесулер ұйымдастырып тұрасыздар ма?
– Иә, міндетті түрде
Шәкірттерді үлгі тұтатын спорт жұлдыздарын қонаққа шақырып, кездесулер ұйымдастырамыз
Тек елімізге ғана емес, есімдері әлемге танымал жұлдыздар да келеді
Мәселен, қазақ ұлтының мақтанышы, Олимпиада жеңімпазы, грек-рим палуаны, Жақсылық Әмірәліұлы Үшкемпіровпен «Аталар жолымен, ағалар ізімен» тақырыбында кездесу өткіздік
Ал Қазақстанға еңбегі сіңген спорт шебері, Сидней Олимпиадасының чемпионы ­Ермахан Ибраимовпен емен-жарқын әңгіме өрбітіп, балалар үлкен әсер алды
Олимпиада және әлем чемпионы Анатолий Быков осы мектептен қанат қағып шыққан ­балуан болғандықтан, Ресейден келген кезде біздің мектепке арнайы атбасын бұрып оқушылармен әсерлі кездесу өткізді
Тағы да көптеген спорт шеберлері келіп тұрады
Олар балалық шақта бастарынан өткен қызықты жайттары туралы сөз қоз­ғап, жеңістері мен жетістіктеріне жет­кен жолдары жайлы толымды мы­салдар келтіреді
Соның бәрі жастарымызға – үлгі-өнеге.
– Жас спортшылардың тіл үйренуі қалай? Қазақ тілін меңгерген бе?
– «Тіземнен сүріндірсе де, тілімнен сүріндірмесін» деген сөз бар ғой
Сол айтпақшы, ана тілінде сөйлеп, ана тілінде түс көре білген баланың ұлтына деген сүйіспеншілігі ерекше болады деп ойлаймын
Сондықтан да ана сүтімен дарыған туған тілді бесіктен бастап білген бала спортта да намысты қолдан бермейді
Осы орайда біз мектебімізде мемлекеттік тіл, қазақ тіліне деген құрметті биік дәрежеді ұстағанды дұрыс деп санаймыз
Мектеп қабырғасында көптеген игілікті шаралар өтіп жатады
Жуырда Мұқағали Мақатаевтың атында шығармашылық кешін ұйымдастырдық
Сонымен бірге қазақтың ұлы ойшылы, хакім Абай туралы да келісті кештерді өткізіп тұрамыз
Міне, осындай шаралар арқылы жастарымыздың рухани байлығын шыңдай түсеміз деп есептеймін
Өзге ұлттың балалары қазір қазақ тілінде еркін сөйлеуге тырысып жүр
Бұл біздің мектептің ұстаздары үшін үлкен жетістік деп есептейміз
Біз жастарымызды демалыс күндері қоғамдық-мәдени орындарға жиі апарып тұрамыз
Айталық, театр, мұражайларға апарып еліміздің тарихы, мәдениеті, салт-дәстүрі, әдет-ғұрпымен жа­қынырақ біліп танысуға мүмкіндік туғызамыз
Өйткені жасөспірімдер өзіміздің ұлттық тарихымызды, мә­дениетімізді жақынырақ біліп, сол ұлттың бір өкілі ретінде өздерін се­зінулері керек
Сонда ғана тілге деген құрмет жемісін береді.
– Жарыстарда жеңімпаз атанған­дар­ға қандай қолдау көрсетіледі?
– Жарыстардан жеңіспен оралғандарға бізде арнайы қаржы көзі қарастырылмаған
Дегенмен де, сый ретінде жақсы жеңілдіктер, көмектер жасауға тырысамыз
Спорт киімдерін береміз
Мүмкіндік болса, жатақханадан жеке бөлме бергіземіз.
– Ауыл балаларына қамқорлық қаншалықты жасалады?
– Мен өзім бала кезімде «осындай бір республика астанасындағы еңселі спорт мектебіне оқуға түссем» деп армандаушы едім
Ол кезде мұндай спорт мектебі мен үшін қол жетпес асқаралы арман еді
Кейінірек, ол арманыма да қолым жетті
Сондықтан да ауылдағы дарынды жасөспірімдердің бала армандарын орындалуына себепші болсақ үлкен сауап жасағанмен бірдей емес пе? Біздің мектепті білмейтін өңірлерге барынша насихатын жеткізіп, танытуымыз керек
Ауылдың талантты ұл-қыздары тасада қалып қалмауы үшін, олардың арасындағы оқ бойы озық оғлан жас­тарын іріктеп алып, осы мектебімізге тарта білуміз керек
Өйткені ауыл қазақтың күре тамыры, алтын діңгегі
Елімізді айтпағанда, әлемге әйгілі спортшылар сол тоқымдай ауылдарынан өсіп шыққаны белгілі
Сондықтанда мен қазір өзімнің жаттықтырушыларыма «ауыл балаларын қабылдағанда мұқият болып, ауыл таланттарын оқуға көбірек алыңдар» деп айтқаным бар.
– Әңгімеңізге рақмет!
Ақын Ордабаев,
журналист
