Әл-Фараби атындағы Қазақ ұлттық университетінде әлеуметтік-тәрбие жұмысы университеттің оқыту, білім беру ісінде басым бағыттардың бірі болып табылады
Университетте оқытушының корпоративтік мәдениет кодексі, студенттік ар-намыс кодексі, оқытушы мен студент ережесі бекітілген
Тәрбие үдерісін дамыту бойынша 30-дан астам орталықтар қызмет етеді
Оның басты да, жауапты субьектісі – университеттегі куратор-эдвайзерлер институтының қызметі.
Жыл сайын 700-ден астам оқытушылар студенттік топтарға куратор-эдвайзер болып бекітіледі
Олардың мақсаты жастардың тұл­ғалық дамуының үйлесімділігін қалыптастыру, студенттерді азаматтық белсенділікке тәрбиелеу, білім алушылардың мамандықтың жұмыс оқу жоспары аясында білім алу траекториясын таңдауы негізінде өзін-өзі қалыптастыру және өзін-өзі көрсету қабілеттерін дамыту болып табылады
Университет ауқымында куратор-эдвайзер мектебінің кеңесі мен білім беру бағытында тәрбие берудің заманауи әдістемелерін қолдануға ­байланысты біліктілікті жоғарылату семинар-тренингтерінің өткізілетіндігін, нәтижесінде тиісті сертификаттар берілетіндігін айта кету керек.
Куратор-эдвайзер топтың ұйым­дастырушысы, әдістемелік басшысы, тәрбиешісі, педагог-психологы
Ол студенттік топтың өміріне ұдайы қатысып, мәселелерін шешуге көмек көрсету, әрбір студентке тұлға ретінде қарау, олардың сабаққа қатысуын және үлгерімін бақылауды ұйымдастыру, әрқайсысының ден­саулығын және тұрмыстық жағдайын білу секілді міндеттерді атқарады
Сондай-ақ студенттерді ғылыми-зерттеу жұмысына тарту, өздерін-өзі танытуына жағдай жасайды
Ата-аналармен де жұмыс істеп, студенттердің сабаққа қатысуы, үлгерімі жөнінде дер кезінде хабардар етіп отырады
Топтағы студенттердің этика­лық тәрбиесі, оның ішінде сырт­қы келбеті, топтағы студенттің мінез-құлқы да үзбей қадағаланып отырады.
Университетте азаматтық, адам­гершілік, эстетикалық, кәсіби, мәдени және физиологиялық тәрбие беру нақты іс-шаралар арқылы жүргізіледі
ҚазҰУ ректоры, академик Ғ.Мұтановтың әлеуметтік және тәрбие жұмысы бағытындағы «100 кітап», «Айналаңды нұрландыр», «Грин кампус» «Салауатты дене тәрбиесі» тақырыбындағы авторлық жобалары аясында куратор-эдвайзерлер көптеген іс-шаралар өткізуде
Университет пен демеушілер тарапынан арнайы мерекелік фестивальдер ұйымдастырылып, жеңімпаздарға ­диплом мен сыйлықтар тапсырылады.
Сонымен қатар білім беру және әлеуметтік-тәрбиелік қызметтер бағы­тында куратор-эдвайзер мектебі­мен әріптестікте жұмыс жасап жүрген бірлестіктер мен ұйымдар баршылық
Солардың бірі студенттік өзін-өзі басқарудың ең жоғарғы ұйымы – ­Жастар ұйымдары комитеті
Ол студенттік өзін-өзі басқарудың негізгі субьектілері болып табылатын университет студенттерінің Сенатын, жатақхана студенттерінің Жоғары кеңесін, Тәртіп сақтау жасағын, студенттік құрылыс жасақтарының штабын, үш лигадан тұратын дебат қозғалысын (қазақ, орыс, ағылшын лигалары) «ҚазҰУ қалашығы – «Greenкампус» экоқозғалысын және басқа студенттік ұйымдар мен клуб­тардың жұмыстарын үйлестіреді
Қазіргі таңда университетте барлығы 100-ден аса студенттік клубтар мен қауымдастықтар жұмыс атқарады.
Қорыта келгенде, біздегі әлеуметтік-тәрбие жұмысының мақсаты – белсенді өмірлік ұстанымға ие, эмоционалдық жағынан тұрақты, түрлі мәдени топ өкілдерімен бейбітшілік пен келісімде өмір сүре алатын, патриот, әртүрлі ғылыми, мәдени ортада өзін-өзі жақсы қырынан айқындай алатын тұлға тәрбиелеу
Тәрбие білім беру үдерісімен ұштастыра жүргізілсе, әлдеқайда тиімдірек болатыны сөзсіз.
И.Кулиев,
 Д.Тұраров,
әл-Фараби атындағы ҚазҰУ
Экономика және бизнес жоғары мектебінің аға куратор-эдвайзерлері
