Бұл өмірде жағымды жаңалық атаулының қайсысы болса да жаныңды жадыратып жібереді-ау! Таяу күндерде ғана мерзімдік басылым беттерінен республикалық және халықаралық байқаулардың лауреаты, танымал талант, дәстүрлі ән өнерінде дәріптеуі жаңа басталған, әншілігімен әрі сазгерлігімен өнерсүйер қауымның жүрек төрінен орын алып келе жатқан жалынды да, дарынды жас Қанат Әмірханов жайлы хабарға қаныққанда, кеудеңді қуаныш кернеп кетеді екен.

Сол бір жария болып жатқан жаңалықтың қысқа да нұсқа түйіні мынау
Осы ақпан айының жиырма жетісінде Қазақстан Жазушылар одағының Әдебиетшілер үйінің сахналы сарайында өтетін Қанаттың қабілеті мен қарымын көрсететін «Ақ мамық еркем…» атты шығармашылық кеші туралы
Мұндағы ерекшелеп тұрып атап айтатын жайт, ұлттық болмысымызды айқындап ашып беретін әсем әуендерге толы саз барысында әнші әрі сазгердің алғашқы қадамы болып табылатын ән жинағының тұсаукесері болмақ.
Сонымен бірге бұл кеште Қазақстанның өнер шеберлері Нұрғали Нүсіпжанов, Рамазан Стамғазиев және олардың ізбасарлары Талғат Әбуғазы, Нұрлан Албан, Сая Есенгелдинова, Бейбіт Мұсаев, Жігер Бертісовтармен бірге «Аршын», «Жерұйық» топтары, сол сияқты Қазақ ұлттық аграрлық университетінің Мәдениеттану кафедрасының ұжымы мен университеттің «Гүл-Бану» би ансамблінің өнер көрсететіні жазылыпты
«Жақсының жақсылығын айт, нұры тасысын» деген емес пе?! Мұндай танымал өнер иелерінің шынайы ықыластарымен Қанаттың қауырсын қанатын қатайтуға бір ниет­пен, бір тілекпен қолдау танытып, оның шашбауын көтерулерінің өзі өнерге деген құрметтерінің құптауға тұрарлық көрінісі екені анық.
Өзіммен аттас болғандықтан Қанат Қуанышұлын көптен бері білемін
Оның адам баласына деген ілтипатты ізеттілігі, инабаттылық имандылығы, ұлағаты мол ұяңдығы, арды аттап етпейтін адалдығы адамды бірден баурап алады
Бәрінен де кеудесін кермейтін қазаққа тән қарапайымдылық тектілігі кімді болсын бір көргеннен-ақ тартып тұрады.
Қанат оқушы кезінде-ақ аудандық, облыстық байқаулардың бірнеше дүркін лауреаты және жеңімпазы атанды
Солардың ішінде осыдан сегіз жыл бұрын қазақ музыка өнерінің жарық жұлдызы болып кеткен Нұрғиса Тілендиевтің құрметіне арналған «Кел еркем, Алатауыма!» атты халықаралық өнер байқауында Қанат қамшы салдырмай, лауреат атағын ешкімнің көмегінсіз еркін иеленді
Оның қол жеткізген марапаттау мен мақтаудан тұратын құжаттары жетерлік
Ол осының өзін үлкен қанағат көреді
Тоғызыншы сыныптан кейін Алматыдағы Жүсіпбек Елебеков атындағы эстрада-цирк колледжіндегі дәс­түрлі Арқа мектебінде өзін шыңдай түс­ті
Мұнда оны ұстазы, қазақ өнерінің мақтанышы Қайрат Байбо­сы­нов тұяғы бүтін тұлпардай етіп, бап­тап шығарды.
Бұдан кейін Құрманғазы атындағы Қазақ-ұлттық концерваториясын тәмамдап шығуға да қол жеткізді
Сол бір уақытта талантының тасқындай бастаған шағының дәлеліндей өзінің жүрек лүпілімен өмірге келген әндері болды
Қазіргі таңда Қанаттың «Жаса, қазақ елі!», «Күрсінбеші», «Нар тұлға», «Жырым көп менің әлі жазылмаған», «Ата-анам», «Өмір жайлы», «Қыздар-ай!», «Ақ мамық еркем», «Алакөлім», «Сен де мені сағынарсың бір күні», «Сезім» атты тағы басқа әндері мен «Бүлдіршін» атты күйі елімізге белгілі өнер шеберлері мен танымал өнерпаздардың репертуарларына енген
Бір атап айтарлығы, Қанат Қуанышұлының қай шығармасы болмасын бәзбіреулердікіндей еліктеу мен солықтаудан тұрмайды
Ең бастысы, өз жолын тапқан даралығымен және айқын да анық қолтаңбасымен тыңдарманын қапы қалдырмайды.
Қанаттың алғашқы еңбек жолы Алматы қаласындағы №17 мектеп-интернатында музыка және өнер пәндері мұғалімі болып басталғанын екінің бірі біле бермеуі мүмкін
Ұстаздық ұлағаттың қадір-қасиеті мен жоғары жауапкершілігін ол осында жүргенде терең сезінді
Балауса балғындардың өздері таңдаған өнер көкжиегінде еркін қанат қағуларына қолынан келгенінше қолғабысын тигізіп, жанашырлық көзқарасымен желеп-жебеп отырды
Сол мектепте оның ағалық ақыл-кеңесін тыңдап, кәсіптік жолда кәнігі ұстаздардай тәлімді тәрбиесін көрген түлектері оны әлі күнге дейін құрақ ұшып сыйлап тұрады
Демек, Қанат тегін емес.
«Өзі жақсы адамға бір кісілік орын бар» деп тегін айтылмаса керек
Оның өз күшімен өзгеге үлгі болып келе жатқан табысына әкесі Қуаныш пен анасы Зейнехан қандай қуанса, Әсет пен Саматтай бірге туған бауырлары да бала-шағаларымен сондай қуанады
Өйткені олар мұны әулет абыройы деп қабылдайды
Ал Қанаттың өзі де өнегелі отбасының ұйытқысы
Сүйікті жары Маржан екеуі Нұралы, Рабия, Мәдина балапандарын қанаттыға қақтырмай, тұмсықтыға шоқыттырмай бағып-қағып келеді
Екеуінің тілеуі осы қарғалары қатарларынан қалмаса дейді
Осылар армандары мен мақсаттарына жетсе екен деп, шыр-пырлары шығып жүргені.
Бүгінгі күні отызында орда бұзып жүрген Қанат Әмірханов Қазақ ұлттық аграрлық университетінің «Мәдениеттану» кафедрасында «Дәстүрлі ән» бөлімінің жетекшісі ретінде қызмет етіп келеді
Оның үлкен ұжым алдындағы беделі аспандап тұр десек, артық айтқандығымыз емес
Ол қасиетті білім шаңырағындағы концерттік бағдарламалардың талапқа сай ұйымдастырылуына және студент-жастар арасындағы өнерлі таланттарды тауып тәрбиелеуде аянып қалған жері жоқ
Осы жағына ол ойдағыдай үлесін қосып, қашан да жемісті болуы үшін мұрындық болып келеді
Қазірдің өзінде оның Жұбатыр Нұрдәулет, Ұлпан Жеңіс, Баян Ержан, Талғат Төлеген сияқты көптеген шәкірттері өнердегі намыс туын жоғары ұстап, байқаулар сайын жеңімпаз болып танылып, халық қадірлейтін өнерпаздарға айналып үлгерді
Бізді әншілігімен әрі сазгерлігімен қуантып жүрген Қанат Әмірхановтың оны өрге сүйреп бара жатқан өнері қуантады
Ол қазір нағыз самғау шағында.
Қанат ТӘКЕБАЕВ,
Қазақстан Журналистер одағы
сыйлығының лауреаты
