Алматыдағы Қ.Ахметов атындағы Республикалық арнайы мамандан­дырылған мектеп-интернат колледжі еліміздегі айтулы оқу орында­рының бірі
Өйткені тамыры тереңнен нәр алған, бұл спорт мек­тебінің қабырғасынан елімізге, тіпті әлемге танымал дарабоз спорт саңлақтарының қатары көптеп шық­қанын спортсүйер халық жақсы біледі. 
Аталған оқу ордасын талантты спортшыларды тәрбиелеп ұлы дүбірге қосатын берекелі ұстахана деп білеміз
Атап айтар болсақ, бұл мектептен 1976 жылы Монреал олимпиадасының чемпионы Анатолий Быков, 1996 жылы Атланта олимпиадасының ­алтын жүлдегері Александр Парыгин, Бейжің олимпиадасының күміс жүл­де­гері ­Асхат Жіткеев, Рио де Жанейро олим­пиадасының күміс жүлдегері, әлем чемпионы Елдос Сметов, Сочи олим­пиадасының қола жүлдегері Денис Тен, Лондон олимпиадасында Ресей құ­рама­сының сапында күміс медальге ие болған Софья Великая, әлем чемпионы Жасұлан Қыдырбаев және т.б
танымал спортшылар түлеп ұшты
Сонымен қатар білікті бапкерлер Виталий Штыхлин, Алексей Атаев, Шора Юмашев, Али Хамхоев, Элдар Әлімжанов, Данияр Өтешов, Жаңабай Оспановтар қызмет етті.
Бүгінгі таңда аталған мектеп-интернат колледжінің дарынды жастары 2018 жылы ел біріншіліктерінде де толағай табыстарға жетіп, жеңіс тұғырынынан көрінуде
Айталық, қаңтар айында сұлу Көкшенің етегінде баскетболдан 2003-2004 жылы туылған жасөспірімдер арасында өткен Қазақстан чемпионатында Виктор Коньков 1 орынды жеңіп алса, Осман Усманов, Баходир ­Сайдикаримов, Қазыбек Серікбай күміс жүлдегер атанды
Ал Андрей ­Репалов қола жүлдеге ие болды
Ақтау қаласында ақпан айында дзюдо күресінен ересек жасөспірімдер арасында жалауын көтерген Қазақстан чемпионатында Аслан Лес пен Бекарыс Садуақас алтын жүлдені қанжығасына байласа, Мохамбет Рахмет күміс жүлдегер атанды
Ал Жансая ­Аманбаева, Камила Ысқақова, Тілеген Тынырбай сынды спортшылар қола жүлдені қанағат тұтты.
Еркін күрестен ақпан айының ­басында Қарағанды қаласында 23 жасқа дейінгі жастар арасында өткен ел біріншілігінде Әлішер Ерғали мен Аяр Кенжеев жүлделі үшінші орынға қол жеткізді
Қызылорда қаласында ауыр атлетикадан 20 жасқа дейінгі жастар арасында өткен Қазақстан чемпионатында Айнұр Абдықалықова екінші, Нұрай Қасенәлі үшінші орынды иеленді.
Ақпан айында Дубай қаласында болған ­семсерлесуден халықаралық сында ­Кирилл Павлов қола жүлдемен елге оралды
Міне, осы аттары аталған дарынды жастардың барлығы дерлік Қ.Ахметов атындағы мектептің өрендері.
Еліміздегі беделді оқу орнының басты бір ерекшелігі – ауыл-аймақтарда талантымен танылып жүрген жас жеткіншектердің ­мектеп жатақханасында жатып оқуына барлық жағдай жасалған
Аталған оқу орнының шәкірттері баскетбол, велоспорт, ­волейбол, су добы, еркін күрес, ауыр атлетика, жүзу, грек-рим күресі, ­дзюдо, қазіргі бессайыс, байдарка және ­каноэда ескек есу, синхрондық жүзу, семсерлесу, жағажай волейболы, көркем гимнастика, спорттық гимнастика, мұзда сырғанау, шайбалы хоккей, теннис, жеңіл атлетика, суға секіру секілді олимпиадалық спорт түрлерімен айналысып, шеберліктерін шыңдай алады.
Мектептің бүгінгі тыныс-тіршілігін, жаңа мүмкіншіліктерін көріп, толағай табыстарға толы айтулы орданың келешегі кемел екендігіне көз жеткізесің
Жағдай жасалған жерде жетістіктер міндетті түрде келетіні сөзсіз
Жыл басынан бері Қ.Ахметов атындағы республикалық арнайы мамандандырылған мектеп-интернаттың олимпиадалық резервінің колледжінде дәріс алып, спортпен шыңдалып жатқан жас жеткіншектердің алдағы күнге деген арманы асқақ
­Бастысы, байрақты бәсекелерде ел намысын қорғап, қазақтың көк туын көкке желбіретер өрендеріміз көп болсын!
Ақын ОРДАБАЙҰЛЫ
