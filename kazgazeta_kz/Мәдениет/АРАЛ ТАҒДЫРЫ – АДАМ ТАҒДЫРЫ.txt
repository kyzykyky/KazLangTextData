Ғ.Мүсірепов атындағы Қазақ мемлекеттік академиялық балалар мен жасөспірімдер театрында Халықаралық Аралды құтқару қоры Қазақстан Республикасындағы атқару дирекциясының бірлесіп ұйымдастыруымен «Арал тағдыры – адам тағдыры» атты жиын өтті.
Жиында Мемлекетаралық үйлес­тіруші су шаруашылығы комиссия­сы ғылыми-ақпараттық орталығы Қазақ филиалының директоры, су шаруашылығының ардагері Нариман Қыпшақбаев Арал теңізінің тартылуы Қазақстан мен Орталық Азия мемлекеттерімен шектелмейтінін, оның ғаламдық мәселе екеніне тоқталды
«Бұл Кеңестік қыңыр саясаттың, су ресурсын дұрыс пайдаланбаудың салдары» деді ол
Теңізді қалпына келтіру шараларының арқасында кіші Арал суға толғаны белгілі
Содан бері жергілікті халықтың жағдайы біршама жақсарып қалды
Мәселен, 2006 жылға дейін бір де бір балық ауланбаған болса, қазір бұл өңірде тонналаған балық өндірілуде
Бірақ Арал мәселесі әлі толық шешілген жоқ
«Қазақстан мен іргелес Орталық Азия елдерінде халық саны өсуде, экономика дамуда
Соған сәйкес суға деген сұраныс та арта бермек
Алайда өңірдегі су ресурстары шектеулі болғандықтан, бұл мәселенің шешімін 5 мемлекет бірлесіп қарастыруы қажет» деп түйді сөзін Н.Қыпшақбаев
Оның айтуынша, Аралды судан тарықтырмау үшін Сырдария мен Әмудария суын үнемді пайдаланудан басқа жол жоқ.
Қызылорда облысы әкімінің орынбасары, ҚР Президентінің Байқоңыр кешеніндегі арнаулы өкілі Серік Қожаниязов «Ғасыр жобасы» аталған Сырдария арнасын реттеу, Аралдың солтүстік бөлігін сақтау шаралары біршама нәтижеге қол жеткізгенін айтты
Облыс басшылығының өкілі 2017 жылы аралдық балықшылар 3400 тонна балықты экспортқа шығарғанын жеткізді
«Бүгінгі күні Қызылорда облы­­сында 11 балық өңдеу зауыты жұ­мыс істейді
«Аралтұз» өнімінің 35 пайызы экспортқа шығарылады» деді ол.
Халықаралық Аралды құтқару қорының Қазақстан Республи­ка­сындағы атқару дирекциясының директоры Болат Бекнияз 2017 жылы Арал қаласында өткен «Арал тағдыры өз қолымызда» атты халықаралық форум барысында бірнеше жоба қабыл­данғанын және өңірде экологиялық жағдайды жақсартуға әлі де мүмкіндік бар екенін жеткізді
«Арал теңізінің болашағы бар ма жоқ па деген сауал­дың шешімі осы халықаралық ­ау­қымды жобалардың іске асырылуы­на тікелей байланысты» деген ол Арал мәселесіне бүкіл қоғам назарын ­аударуы керек екенін тілге тиек етті
Б.Бекнияз сөзінің соңында осы жиын­ға қатысып отырған Әбдіжәміл ­Нұр­пейісов­ке аталмыш қордың атынан «Арал теңізін құтқаруға қосқан үлесі үшін» медалін тапсырды
Бұл ықы­лас-ізетті тебірене қабылдаған қа­ламгер «Менің қайғым, қасіретім, қызығым – Арал
Кереметтей теңіз еді
Суы қандай мөлдір еді
Енді теңізді қал­пына келтіру мүмкін болмай тұр» дей келіп, өзімен бірге ала келген кі­тап­та­рын жиналғандарға сыйға тартты.
Баспасөз конференциясынан кейін Қазақстанның халық жазушысы Ә.Нұрпейісовтың «Соңғы парыз» атты роман-дилогиясы негізінде қойылған «Сең» атты драманың премьерасы көрсетілді
Романның сахналық нұсқасын жазған әрі сахналаған қоюшы-режиссері – Сырым Асқаров
«Сең» спектаклі Арал тағдыры мен адам тағдыры арасындағы арпалысты бейнелейді
Табиғат-анаға мейіріммен, жанашырлықпен қарауға шақырады
Заман талабына сай қойылып отырған шығарма көрерменді ойландырмай қоймайды
«Аралдың тартылуы – адамның ар-ұжданының дағдарысқа ұшырауымен бірдей аллегориялық параллель дүние
Өзімшілдіктің белең алуы, адасып жүрген тағдырлар – тек қазаққа ғана тән емес, жалпы адамзатқа қойылған диагноз сияқты» дейді режиссер С.Асқаров.
Спектакльде режиссерлік шешім­нің тапқырлығын көрсететін Арал шал бейнесі екі бірдей күрделі шығарманың идеясын жоғалтпай, автордың ойын ұтымды жеткізіп тұр
Сең үстінде өткен тағдырлар арқылы ұлт трагедия­сын, ғаламдық мәселені қозғайтын күрделі шығарма сахналық шешімін сәтті тапқан
Спектакль соңында Арал-шалдың арқанын білегіне орай тартқан «алып» кемесі ұлы теңіздің әлі де қайтып оралатынына деген халық сеніміндей алысқа ұзап барады.
Дина Имамбаева
