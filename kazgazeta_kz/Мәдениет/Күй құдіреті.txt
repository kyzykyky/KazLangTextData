Жақында Талдықорған қаласындағы Оқушылар сарайының «Мұрагер» домбырашылар ансамблі Чехияның астанасы Прага қаласында өткен «Салют талантов» жобасындағы «Очарование Богемии» байқау фестивалінде бас жүлдені және жеке орындауларда 1-орындарды иеленіп, еліміздің беделін асқақтатып, үлкен жеңіспен оралды.
Оған негіз салған маусым айында Астана қаласында өткен «Аrt Bayterek» Аstana ЕХPO – 2017» байқауы еді
Онда жүлделі орын иеленген ансамбль халық­аралық байқауға жолдама алған болатын
Чехияда қазақ өнерін танытқан талантты жеткіншектер келер жылы қазан айында Санкт-Петербор қаласында өтетін супер-финалға шақырту алды
Балғындарды ұлттық өнермен сусындатып, талантын шыңдап жүрген ұстаз – домбыра үйірмесінің жетекшісі Хайырниса Базарбаева
Шәкірттердің де бұл байқаудан алған әсері зор.
Жас талапкер Ариман: «Мен сахнаға шық­қанда қатты толқитынмын
Осы жолы бойымда бір батылдық пайда болып, қайтсек те жеңіп, сахнада қазақтың Туын желбіретсек деген ой болды
«Бас жүлде!» дегенде, қуанғаннан «Қазақстан, алға!» деп шаттандық» десе, Ақбота өз ойын былай деп жеткізді: «Ме­нің жеке аспапта орындаудағы алғаш­қы жеңі­сім
Қуаныштан көзіме жас келді
Сол сәтте толқыдым, өйткені бұл біздің ғана емес, еліміздің де мерейі ғой».
Әрбір өнерпаздың жеткен жетістігі мен түрлі байқаулардағы жеңісі, әрине, оңайлықпен келмейтіні түсінікті
Төккен тер мен еткен еңбектің өтеуі бұл
Шәкірт­терді әңгімеге тарта отырып ұққа­нымыз, олар осындай байқаудан үлкен шабыт алып, өз өнерлерін шыңдай бермек
Әли: «Бұл өнер жолындағы алғашқы жеңісім
Десек те, әлі талай биіктерді бағындыру үшін талмай ізденуім керек
Домбыраның қыр-сырын терең меңгеруім қажет» десе, оның құрбысы Әділжан: «Менің де ұлттық намысым оянды
Ансамбльдің ең жас мүшесі болсам да, бір емес, екі кубокты жеңіп алдым
Прага жұртшылығының ықыласына бөлендік
Ұлттық өнердің, домбыраның арқасында осындай биік дәрежеге қол жеткіздік» деді қуанышын жасыра алмай.
«Мұрагер» ансамблі әлі талай байқауларға қатысып, биік шыңдарды бағындырарына сенім мол
Өйткені жетекшілері Х.Базарбаева алдағы байқауға қызу дайындықты бастап та кетті
Сәттілік оңынан болсын деген тілегімізді білдіреміз.
Алма ЕСЕНБАЕВА
