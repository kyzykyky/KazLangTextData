«Бұл жерде пойыздар батыстан шығысқа қарай, шығыстан батысқа қарай зымырап жатады…» «Адамзаттың Айтматовы» атанған заманының заңғар жазушысы Шыңғыс Айтматовтың «Арманым, Әселім» повесінен үзінді бұл
Әсел атты ару мен Ілияс атты жігіттің махаббатын жырлайтын қаламгердің бұл повесі алғаш рет осыдан 50 жыл бұрын қойылған
1960 жылы әйгілі актерлер Байділдә Қалтаев, Чапай Зұлқышев, Роза Әшірбековалардың сомдауында сахналанған спектакль сол кездің өзінде Мәскеуді мойындатқан екен.
Осынау махаббат, қы­зық мол жылдарды мөлдіретіп жырлаған туынды қазақ сахнасына араға ширек ғасыр салып қайта оралды
«Қызыл орамалды шынарым»
Шыңғыс Айтматовтың повесінің желісінде сахналанған қойылым осылай аталады
Қойылым ре­жис­сері және инсценировканың жаңа нұсқасын жасаған – Қазақстан Республикасының халық әртісі Талғат Теменов
Бәрі де әдемі басталған еді
Күтпеген кездесу, тосын таныстық, махаббат… жас отау… Ілиястің алыстан іздеп жүрген арманы – «айылдың» шетіндегі сұлу да нәзік Әсел
Әселдің күткені де – аузын ашса жүрегі көрінетін Ілиястай аңғал да адал жігіт
Бәрі тұнған үйлесім
Заманының заңғар жазушысы мен режиссердің селкеусіз сезімді Ыстықкөлден ұшқан аққулар­мен үндестіре суреттеуі де сәтті шыққан
Ақ жүректерінен шыққан аппақ армандарын аққулардың қанатына байлаған қос ғашық үшін де аққу – адал махаббат­тың символы.
Қойылымда махаббаттан бөлек ұлы ұғым достық та көрінеді
Ілиястің досы Әлібектің жас жұ­байларға үйін беріп, досының басына күн туғанда оны арашалауға жанын сала ұмтылғанынан («Шын дос «кеттік» дегенде досы қайда деп емес, қашан деп сұрайды» дейтін Ілияс) осыны байқауға болады
Тіпті Ілияс Қадишадан да досын көргісі келді емес пе? «Еһ, Қадиша еркек болып туылғаныңда ғой!» деп Қадишаның ер мінезділігіне риза болатыны бар
Бірақ сезім санаға бағынсын ба? Бұдан Қадишаны ақтап алғалы отырған жоқпыз
Алайда қара жаққымыз да жоқ…
Сонда тәп-тәуір басталған тағдырдың осылай тұйықталуына кім кінәлі? Жарын күтіп, бесігін тербеткен Әселдің жазығы жоқ
Тіпті Әсел образы арқылы өз азаматын өмір бойы құлай сүйіп өткен қырғыз қызының бейнесіне тек сүйсінуге болады
Ал Ілияс ше? Асудан тіркемемен өтіп, басын ажалға байлаған жігіттің ба­тырлығына бас иігіңіз келгенмен, Қадишаның құшағынан құтыла алмай қалған қылығын ақтап ала алмайсыз
Бұлай деп баға беруімізге Ілияс (Жұлдызбек Жұманбай) пен Әселдің (Аида Жантілеуова) образы шынайылығымен, қарапа­йымдылығымен жұрт көңілінен шыққандығы себеп болды
Бұл әртістердің өнердегі алғашқы үлкен де жауапты рөлдері екенін айта кеткен абзал.
Әңгіме автордың аузымен баяндалады
Тіпті хикая авторы Шыңғыс Айтматовтың өзі қойылымда көрінеді
Бұл орайда самай шашы бурыл тартқан кемел ойдың кемеңгері, күні кеше ғана дүниеден өткен қырғыз халқының классигінің бейнесін әртіс Сәкен Рақышев сенімді сомдайды.
Қойылымға Айтматов образын енгізу де режиссер тарапынан махаббаттың мұнарасын тұрғызған қаламгерге деген құрмет қана емес, көрерменді классиктің кітабына қайта көз жүгірткізіп, шығарманы автор аузынан алғаш естіп отырғандай күйге бөлеуден туған секілді.
Әдемі әсерден айыға алмай «әттең, көзге жаш алып» деп ән салғыңыз келеді
Қойылымдағы музыканың қырғыздың көкжиегі кең рухани әлемін, халықтық танымын айшықтау үшін де төл музыка мәнерін ұтымды қолданылғанын ерекше атауға болады
Әуен демекші, шығармадағы мейірім иесі, үлкен жүректі Байтемірдің Әселге «Махаббатым Сізге арналады» дейтін жері бар
Осы жерді ерекше түртіп өткен министр Мұхтар Құл-Мұхаммед: «Тап осы арада қырғыздың белгілі ыры «Бегімайдың жырын» қосқанда қатып кетер ме еді» деп, аталған әннің «Махаббатым Сізге арналады» деп келетін жолдарын есімізге түсірді
Жарасымды
Қалай десек те, ұлы сезімді ұлылық деңгейде суреттейтін ұл тудырған қырғыз халқына шоң алғыс айтқыңыз келеді аяқасты.
Алматылықтардың жүре­гіне жол тартқан жаңа қойылымды арнайы ке­ліп көрген Мәдениет министрі М.Құл-Мұхаммед «Әдептен оз­байтын, жүректен қозғайтын қойылым екен» деп баға берді
«Жастардың да, аға буынның да көңілін табатын және репертуардан ұзақ уақыт орын алатын тамаша шығарма дүниеге келіпті
Қазір әлемдегі классикалық туын­дыларды заман талабына сай қайта қарау үдерісі жүріп жатыр
Біз одан өзіміздің заманымызды, адамдардың қақтығысын, образдар жүйесін іздейміз
Әр режиссер кез келген шығарманы өзінше қарап, өзінше қоюға қақысы бар
Бірақ ол көп жағдайда дәл бүгінгідей автордың ойымен де, көрерменнің ойымен де үйлесе бермейді
Мұнда сондай үйлесімділік бар
Қыр­ғызстандағы оқиға саябырсып, орнына келгеннен кейін қыркүйек-қазан айларында Бішкекке барып жарқыратып қойып қайтсаңыздар, қырғыз ағайындар дән риза болады деп ойлаймын», – деді Мұхтар Абрарұлы
Сезімге деген сенімнің сейіле бастаған сәтінде қайта өмірге келген бұл қойылымның талай жүректің лүпілін қайтарып, соғысын жиілеткеніне күмәніміз жоқ
Махаббаттың мәңгі жасайтынын тағы бір мойындатқан мұндай шығармалар мол болса екен деген тілек бар.
Динара ІЗТІЛЕУ
