1978 жылдың тамыз айында Гурьев теміржол бөлімшесіне қарасты Бейнеу аудандық электр жүйесі мекемесіне жас маман келіп, қатарымыз толықты
Алматы темір жол институтының «Темір жол көлігіндегі автоматика, телемеханика және байланыс» факультетінің түлегі Басшы Әзірханов электромеханик болып жұмысқа орналасты
Басшының отбасы Ақжігітте тұрады екен
Өзінің түсінігі мен дүниетанымы мол, парасатты жігіт екенін бірден аңғардық
Сол уақыттың талабына байланысты «мен жолдамамен жіберілген жас маманмын, қалайда пәтер тауып беріңіздер» деп, ешқандай талап қоймастан, атқаруға тиісті міндеттеріне кірісіп кетті
Оны мен Алматыда сол институтта сырттай оқып жүргендіктен бір-екі рет кездескенім болмаса, етене танымайтын едім. 
Жұмысқа үлкен жауапкершілікпен қарайтын, берілген тапсырмаларды өте тиянақты, айтқаныңнан да асы­рып орындап, білмеген жерлерін ешкімнен қымсынбай ыждағаттап сұрап, үлкенмен де, кішімен де тез тіл табысып кетті.
Бір жылдан кейін аудан басшыла­ры­ның көзіне түскен болу керек, заман талабына сай коммунистер пар­тия­сының мүшелігіне кандидат болып қабыл­данып, аудандық комсомол комитетінің ұйымдастыру бөлі­мі­нің меңгерушісі қызметіне бекіді
Ұжы­мымызбен қимасақ та болашағына үлкен абырой тілеп қала бердік.
Ол аудандық комсомол комитетінің бірінші хатшысы болып қызмет атқарған жылдары Бейнеу ауданы одақтық, республикалық және об­лыс­тық Ауыспалы Қызыл Тулардың бір­неше рет жеңімпазы болды
1983 жылы Бейнеу теміржол торабы партия комитетінің хатшысы болып сайланды
1990 жылы коммунистік партия шайқалып, билігінен айрылып тынды
Сол жылы ауданды көп жылдар бойы басқарып, үлкен үлес қосып келген Дүйсекең (Әріпов) облыстық кеңестің төрағалығы қызметіне сайланып, Ақтауға көшті
Аудан халқының алдында «енді партиясыз елді әрі қарай тұралатпай басқарып алып кететін қабілеті биік кім бар»? деген үлкен мәселе тұрды
Демократияның нағыз шарықтап тұрған уақыты болатын
Халық қателеспеді, барлық кенттерден келген делегаттар да, Бейнеудің өз тұрғындары да Басшыға сеніп дауыс беріп, төрағалыққа сайлады.
Көп бастықтардың бойынан табылмайтын Басшының бойындағы бір ерекше қасиет – қызметке келгенде өзіне артылған жауапкершілікті ­лауазымынан жоғары қоя білуі еді
Сол уақытта мемлекетіміздің алға қойған саясатын және бірден-бір тығырықтан шығудың тәсілі кеңшарларды, басқа да біраз мекемелерді таратып, те­зірек жекешелендіріп, адамдарды кәсіп­кер­лікке жұмылдыру екенін түсініп, нақты шараларды орындауға белсене кіріскен аудан басшыларының бірден-бірі еді.
Кәсіпкерліктің кең өріс алуы­на көршілес қарақалпақ елімен арадағы алыс-беріс, барыс-келіс, сауда-саттық қарым-қатынас та көп септігін ­ти­гізетін болғандықтан, ол ағайын­дармен бірнеше рет келіссөздер жүргізіп, кездесулер өткізіп, өз деңгейлерінде көптеген мәселелер төңірегінде келісімдер жасалынды
Қарақалпақ темір жолының басшысы Тыныштық Темірбаевпен арадағы достық түсіністік нәтижесінде «Қоңырат – Бейнеу» жолаушылар пое­зының ұдайы жүріп тұруына қол жеткізу де Басшының аудан халқына қосқан үлесіне жатады.
Бейнеу ауданы ауызсудың да, мал ішетін судың да тапшылығын көріп келе жатқаны белгілі
Мүмкіндігі бар жерлерде мал суаратын құдықтар қаздырып, барлық ауылда су резервуарларын салдырып, су тазартатын қондырғылар қойдырды
«Бейнеу – Сыңғырлау», «Сыңғырлау – Ақжігіт», «Қарағайлы – Сам», «Сам– Тұрыш», «Қарағайлы – Ноғайты», «Ақжігіт – Тәжен» су құбырларын тартқызды.
Келесі мәселе аудан халқын отынмен қамту еді
Бұл қиындықтан шы­ғу­дың жалғыз ғана жолы газдандыру екенін түсіне білген аудан басшылары жылына бір елді мекенге табиғи газ тартуды алдарына міндет етіп қойды
Бар ауыртпалық ауданның өз мойнына түсіп, бар жұмыс ауданның өз күшімен бітті
1991 жылы Бейнеудегі төртінші ауылға табиғи газ берілсе, 2001 жылы аудан орталығынан 72 шақырым қа­шықтықта орналасқан Тұрыш елді ме­кеніне газ келді
Сөйтіп, кезең қиын­­дығы мен қаржы тапшылығына қа­ра­мастан, халық пен әкімдіктің бір­лескен іс-қимылының нәтижесінде Бейнеу облыстағы алғаш толықтай газ­дан­дырылған бірден-бір ауданға айналды.
Бейнеу – елі де, жері де бай өлке
Елі бай дейтініміз халқының ауызбірлігі мықты, адамдары ұйымшыл әрі еңбекқор
Жерінің байлығы мұнай мен газ қорының молдығында.
Басшы ауданның экономикасының дамуымен қоса білім, мәдениет жағын да ұдайы қаперінен шығарған жоқ
«Гагарин», «Сам», «Ақжігіт», «Амангелді» орталау мектептері орта мектеп болып қайта құрылды
Ал мәдениет саласында ауданда бірде-бір кітапхана, клуб, киноқондырғы жекешелендірілмей, ауылдардағы мәдениет қызметкерлері өз орындарын сақтап қалды.
1993 жылдың жазында Бейнеу селосында облыстағы ең алғашқы мешіт бой көтерді
Бұл игі бастама Боранқұл, Сарға, Сам, Төлеп, Есет, Ақжігіт, Тұрыш, Тәжен елді мекендерінде де қолдау тауып, көне Бейнеуде сәулетті мешіт пен 150 орындық асханасы бар әсем тілеухана үйі пайдалануға берілді
Ауданның арғы-бергі тарихтарын зерттеп, әр заманда және кеңес дәуірінде елге қызмет жасаған белгілі тұлғалардың есімдерін Бейнеу селосының көшелеріне, мектептеріне, спорт, мәдениет ошақтарына беруді де аудан басшысы ұмытқан жоқ.
Тәуелсіздік жылдарында аудан халқы үш есеге жуық өсіп, 66 мыңға жетті
Өсімнің үштен бірі ел ба­сына күн туған, нәубет жылдары көр­шілес қарақалпақ, өзбек, түркпен жерлеріне амалсыздан қоныс аударып қайта оралған өз ағайындарымыздың ұрпақтары еді
Оларға жылышырай танытып, үй салатын жер беріп, су, газ құбырларын жүргізіп, электр желілерін тартып, мүмкіндігінше жұмысқа орналастырып дұрыс жағдай жасай білген де – Бейнеу халқы
Аудан халқы рухани жаңғырудан қалыс қалмады
Он бір елді мекеннің алтауының тарихи атауы қайтарылып, «Опорный» – Боранқұл, «Жанкелдин» – Сарға, «Қызыләскер» – Сам, «Каменный» – Төлеп, «Корколь» – Есет, «Оазис» – Тәжен болып өзгерді
Мұндай істер елінің ертеңін ойлап, бүгініне жаны ашитын азаматтардың ғана қолынан келеді.
2011 жылы Бейнеу-Шалқар аралы­ғы­на теміржол салынатын болып, жобалаушылар Бейнеуден шығып, Көкпектінің тұсынан Жарқұдық, Рах, Үмбетайдың үстімен тіке Шалқарға шығатын жоба жасап, оны жергілікті аудан басшыларымен келіспей бекітіп қойған болатын
Жобаны 2012 жылы жұмыс бас­тайтын уақытта ғана аудан басшыларына таныстырғанда, Басшы сол уақытта жобалаушылармен кездесіп, мәселені облыс басшыларының алдына қойып, болашақ теміржолдың Сам, Ноғайты, Тұрыш елді мекендерінің жанынан жүргізуін талап етті
Сөйтіп, әділеттілік қалпына келді
Сонымен қатар Бейнеу-Ақтау қалааралық жолаушылар поезының жүруіне және оның қозғалысы Бейнеу тұрғындарына өте ыңғайлы болып бекітілуі де Басшының еңбегі.
«Бағалай білмегенге бақ тұрмайды, қуана білмегенге құт қонбайды» дейді әйгілі жазушы Әбіш Кекілбаев
Азаматтың ел үшін тындырған берекелі істерін көпшілікке жеткізуді парыз ­санадым.
Игілік Қилыбайұлы, 
құрметті теміржолшы, 
зейнеткер
Маңғыстау облысы
