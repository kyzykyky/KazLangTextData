Әл-Фараби атындағы Қазақ ұлттық университеті 80-інші көктемін «Наурыз – жыл басы» атты дәстүрлі Ұлыстың ұлы мейрамы Наурыз тойын тойлаумен қарсы алды.
Мереке аталған оқу орнының ректоры Ғ.Мұтановтың, арнайы құттықтап келген шетелдік қонақтардың және ардагерлердің сөзінен соң, «Таза кампус» байқауының жеңімпаздарын марапаттау рәсіміне және екінші «Аманат» кітабының тұсаукесеріне ұласты

Алаңға жиналған көрермендер «Наурыз-думан» атты музыкалық-театрландырылған көріністі тамашалады
Жастар би билеп, ән шырқап мерекенің көрігін қыздырды
Қазақ халқының «Келін түсіру», «Беташар», «Отқа май құю», «Тойбастар», «Бата беру» секілді салт-дәстүрлері де көрініс тапты
Жалпыға ортақ мейрамның соңы «Қара жорға» биіне ұласты.

Көздің жауын алатын 20 шақты киіз үй тігіліп, жиналған жұрт наурыз-көже, бауырсақ, т.б
ұлттық тағамдардан дәм татты
Қазақтың қолөнері мен зергерлік бұйымдарынан көрме ұйымдастырылып, қызықты спорт жарыстары өтті.
Наурыз тойына ҚазҰУ-дың 10 мыңдай оқытушылары мен студенттері, Алматыда тіркелген халықаралық ұйымдар мен дипломатиялық миссия басшылары, Алматы қаласы әкімдігінің өкілдері, БАҚ басшылары, ҚазҰУ ардагерлер мен ақсақалдар кеңесінің, студенттік қоғамдық ұйымдардың мүшелері де қатысты.
Б.МҰРАТҚЫЗЫ
