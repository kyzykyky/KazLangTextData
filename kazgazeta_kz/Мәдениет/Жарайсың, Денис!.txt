Қоржынымығза көптен күткен жүлде де келіп түсті
Қазақстандық мәнерлеп сырғанаушы Денис Тен Сочиде өтіп жатқан ХХІІ Қысқы олимпиада ойындарының қола жүлдегері атанды
Өткен жұма күні Сочиде мәнерлеп сырғанаудан ерлер арасындағы жекелей бәсекелер өз мәресіне жеткен болатын
Жапондық мәнерлеп сырғанаушы Юдзуру Ханю қос бағдарлама бойынша 280,09 ұпай жинап, олимпиада чемпионы атанды.
Ал  әлемнің үш дүркін жеңімпазы кана­далық Патрик Чан күмісті қа­нағат тұтты
Ол 275,62 ұпайды жинады
20 жасар жерлесіміз Денис Тен қос бағдарламада 255,1 ұпай жинап, Қазақстан қоржынына алғашқы жүлде – қола жүлдені салды.
«Олимпиаданың тұғырына көте­рі­лемін деп ойлаған жоқпын, әлі еш­теңе түсінбедім
Мен үшін бастысы – барлық қиындықтарға төтеп беріп, жақсы сырғанау
Өнер көрсеткеннен кейін мен жаттығу залына барып, велосипед тептім, тіпті  жүлде иеленемін деп те ойламадым
Мен үшін бәрінен де жақсы сырғанау маңызды, әрине, мен өзге спортшылардың өнер көрсетуін қарадым
Бұл жүлде мәнерлеп сырғанау спортындағы тек бірінші жүлде емес
Алайда Сочи олимпиадасындағы бұл жүлденің орны бөлек
Бұл жүлдені мен бар­лық қазақстандықтарға арнаймын» деді Д.Тен баспасөз мәслихатында.
Д.Тен 2013 жылғы мәнерлеп сыр­ға­наудан әлем чемпионатының күміс жүлдегері
VII қысқы Азия ойындарының чемпионы, ISU қамқоршылығымен өткен әр­түрлі халықаралық турнирлердің бір­неше дүркін жеңімпазы атанған
Жас спортшы Қазақстанның үш мәрте жеңімпазы
Ол – Қазақстан Республикасының еңбек сіңірген спорт шебері
«Астана» кәсіби президенттік клубының мүшесі.

25-орында келеміз
Ерлер арасында тау шаңғысы (супер-гигант) жарысы «Роза Хутор» тау шаңғысы орталығында өтті
Жарысқа еліміздің үш спортшысы – Дмитрий Кошкин, Мартин Хубер және Игорь Закурдаев қатысты
Нәтижелері көңіл көншітерлік емес
Мәселен, ­Дмитрий Кошкин 30-орынға тұрақтаса, Мартин Хубер мен Игорь ­Закурдаев 40 және 44-орындарды місе тұтты
Бұл сайыста Олимпиада алтыны норвегиялық шаңғышы Хьетиль Янсрудтің қанжығасын майласа, күміс америкалық Эндрю Уайбрехтке бұйырды
Ал қола медальді тағы бір америкалық Боде Миллер мен канадалық Ян Худек бөлісті.
Ал ерлер арасында 4х10 шақы­рымдық эстафетада қазақстандық команданың құрамында Сергей Черепанов, Марк Старостин, ­Денис Волотка, Евгений ­Велич­колар өнер көрсетіп, 13-орынға тұрақтады
Алтын медаль шведтер­дің, күміс орыстардың, ал қола фран­цуздықтардың қоржынына түсті.
Конькимен 1500 метр қашықтыққа жүгіруден қазақстандық спортшы Екатерина Айдова 28-орын алды
Ол 2 минут 0,93 секунд нәтижесін көрсетіп, жеңімпаздан 7,42 секундқа қалып қойды
Бір қызығы, жеңістің барлық тұғырын, төртінші орынды қоса есептегенде, голланд спортшылары бағындырды
Алтын жүлдені 53,51 секунд нәтижесімен олимпиадалық рекордты жаңартқан Йорин Тер Морс иеленді
Ал екінші мен үшінші орын оның жерлестері Ирен Вюст пен ­Лотте Ван Бекке бұйырды.
Бірнеше алтын жүлдені олжа­лаған Германия құрамасы жалпы­ко­мандалық есепте көш бас­тап келеді
Қазақстан құрамасы бір қола жүлдемен бейресми жалпыкоман­да­лық есепте 25-орында
Жерлестеріміздің тағы да бір жүлде алып қалуы ғажап емес
Сондықтан спортшыларымызға сәттілік тілейік!
Жоғары бағасын берді
Халықаралық олимпиада коми­тетінің президенті Томас Бах Сочиде қазақстандық қонақжай үйінде болды.
Т.Бах 2022 жылғы Алматыдағы Олимпиада ойындары мен 2017 жылы Астанада «ЭКСПО-2017» халықаралық көрмесін өткізу жобаларымен танысты
Мәртебелі мейманды ҚР Спорт және дене шынықтыру істері жөніндегі агенттіктің төрағасы Тастанбек Есентаев пен ҚР Ұлттық Олимпиада комитетінің президенті Темірхан Досмұханбетов алып жүрді.
«Қазақстандық команда өте жақсы және мықты
Сіздердің қысқы спорт түрлеріне деген құлшыныстарыңыз керемет
Қазақстан 2022 жылы Қысқы олимпиада ойындарын өткізу­ге ұсыныс білдірді
Осы орайда, сіздердің спортшыларыңыз бен спорт ұйымдарыңыздың жетістігінің көр­сет­кіші аталған ұсыныстың күшін еселендіре түсетінін түсіну керек» деді Томас Бах.
Нұрлан ҚҰМАР
